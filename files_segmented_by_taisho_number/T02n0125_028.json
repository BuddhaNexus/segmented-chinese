{
    "T02n0125_028:0702c19": "增壹阿含經卷第二十八",
    "T02n0125_028:0702c21": "東晉罽賓三藏瞿曇僧伽提婆譯",
    "T02n0125_028:0702c22": "36 聽法品聽法品第三十六",
    "T02n0125_028:0702c23": "1（一）聞如是：一時，佛在舍衛國祇樹給孤獨",
    "T02n0125_028:0702c24": "園。爾時，世尊告諸比丘：「隨時聽法有五功",
    "T02n0125_028:0702c25": "德，隨時承受不失次第。云何為五？未曾聞",
    "T02n0125_028:0702c26": "者，便得聞之；以得聞者，重諷誦之；見不",
    "T02n0125_028:0702c27": "邪傾；無有狐疑；即解甚深之義。隨時聽法",
    "T02n0125_028:0702c28": "有五功德。是故，諸比丘！當求方便，隨時聽",
    "T02n0125_028:0702c29": "法。如是，諸比丘！當作是學。」爾時，諸比丘聞",
    "T02n0125_028:0703a01": "佛所說，歡喜奉行。",
    "T02n0125_028:0703a02": "2（二）聞如是：一時，佛在舍衛國祇樹給孤獨園。",
    "T02n0125_028:0703a03": "爾時，世尊告諸比丘：「造作浴室有五功德。",
    "T02n0125_028:0703a04": "云何為五？一者除風，二者病得差，三者",
    "T02n0125_028:0703a05": "除去塵垢，四者身體輕便，五者得肥白。是",
    "T02n0125_028:0703a06": "謂，比丘！造作浴室有此五功德。是故，諸比",
    "T02n0125_028:0703a07": "丘！若有四部之眾欲求此五功德者，當",
    "T02n0125_028:0703a08": "求方便，造立浴室。如是，諸比丘！當作是學。」",
    "T02n0125_028:0703a09": "爾時，諸比丘聞佛所說，歡喜奉行。",
    "T02n0125_028:0703a10": "3（三）聞如是：一時，佛在舍衛國祇樹給孤獨",
    "T02n0125_028:0703a11": "園。爾時，世尊告諸比丘：「施人楊枝有五功",
    "T02n0125_028:0703a12": "德。云何為五？一者除風，二者除涎唾，三",
    "T02n0125_028:0703a13": "者生藏得消，四者口中不臭，五者眼得清",
    "T02n0125_028:0703a14": "淨。是謂，比丘！施人楊枝有五功德。若善男",
    "T02n0125_028:0703a15": "子、善女人求此五功德，當念以楊枝用惠",
    "T02n0125_028:0703a16": "施。如是，比丘！當作是學。」爾時，諸比丘聞佛",
    "T02n0125_028:0703a17": "所說，歡喜奉行。",
    "T02n0125_028:0703a18": "4（四）聞如是：一時，佛在舍衛國祇樹給孤獨",
    "T02n0125_028:0703a19": "園。爾時，世尊告諸比丘：「汝等頗見屠牛之",
    "T02n0125_028:0703a20": "人，以此財業後得乘車馬、大象乎？」諸比丘",
    "T02n0125_028:0703a21": "對曰：「非也。世尊！」世尊告曰：「善哉！諸比丘！我",
    "T02n0125_028:0703a22": "亦不見、不聞屠牛之人殺害牛已，得乘",
    "T02n0125_028:0703a23": "車馬、大象。所以然者，我亦不見屠牛之人",
    "T02n0125_028:0703a24": "得乘車馬、大象，終無此理。云何，比丘！汝等",
    "T02n0125_028:0703a25": "頗見屠羊、殺猪，或獵捕鹿，如此之人作此",
    "T02n0125_028:0703a26": "惡已，得此財業後得乘車馬、大象乎？」諸比",
    "T02n0125_028:0703a27": "丘對曰：「非也。世尊！」世尊告曰：「善哉！諸比丘！我",
    "T02n0125_028:0703a28": "亦不見、不聞屠牛之人殺害生類已，得",
    "T02n0125_028:0703a29": "乘車馬、大象，終無此理。汝等比丘，若見殺",
    "T02n0125_028:0703b01": "牛之人乘車馬者，此是前世之德，非今世",
    "T02n0125_028:0703b02": "福也；皆是前世宿行所致也。汝等若見殺",
    "T02n0125_028:0703b03": "羊之人得乘車馬者，當知此人前世宿福",
    "T02n0125_028:0703b04": "之所種也。所以然者，皆由殺心不除故",
    "T02n0125_028:0703b05": "也。何以故。若有人親近惡人，好喜殺生，種",
    "T02n0125_028:0703b06": "地獄之罪。若來人中，壽命極短。若復有人",
    "T02n0125_028:0703b07": "好喜偷盜，種地獄罪，如彼屠牛之人，賤取",
    "T02n0125_028:0703b08": "貴賣，誑惑世人，不按正法。屠牛之人亦",
    "T02n0125_028:0703b09": "復如是，由殺心故，致此罪咎，不得乘車",
    "T02n0125_028:0703b10": "馬、大象。是故，諸比丘！當起慈心於一切眾",
    "T02n0125_028:0703b11": "生。如是，諸比丘！當作是學。」爾時，諸比丘聞",
    "T02n0125_028:0703b12": "佛所說，歡喜奉行。",
    "T02n0125_028:0703b13": "5（五）聞如是：一時，佛在舍衛國祇樹給孤獨園。",
    "T02n0125_028:0703b14": "爾時世尊與大比丘眾五百人俱。爾時，釋提",
    "T02n0125_028:0703b15": "桓因如屈申臂頃，來至世尊所，頭面禮足，",
    "T02n0125_028:0703b16": "在一面坐。爾時，釋提桓因白世尊言：「如來亦",
    "T02n0125_028:0703b17": "說：『夫如來出世必當為五事。云何為五？當",
    "T02n0125_028:0703b18": "轉法輪；當度父母；無信之人立於信地；未",
    "T02n0125_028:0703b19": "發菩薩心令發菩薩意；於其中間當受",
    "T02n0125_028:0703b20": "佛決。此五因緣如來出現必當為之。』今如來",
    "T02n0125_028:0703b21": "母在三十三天，欲得聞法，今如來在閻浮",
    "T02n0125_028:0703b22": "里內，四部圍遶，國王人民皆來運集。善哉！",
    "T02n0125_028:0703b23": "世尊！可至三十三天與母說法。」是時，世尊默然",
    "T02n0125_028:0703b24": "受之。爾時，難陀、優槃難陀龍王便作是念：",
    "T02n0125_028:0703b25": "「此諸禿沙門在我上飛，當作方便，使不",
    "T02n0125_028:0703b26": "陵易。」是時，龍王便興瞋恚，放大火風，使",
    "T02n0125_028:0703b27": "閻浮里內洞然火燃。是時，阿難白佛言：「此",
    "T02n0125_028:0703b28": "閻浮里內，何故有此烟火？」世尊告曰：「此二",
    "T02n0125_028:0703b29": "龍王便生此念：『禿頭沙門恒在我上飛，我",
    "T02n0125_028:0703c01": "等當共制之，令不陵虛。』便興瞋恚，放此",
    "T02n0125_028:0703c02": "烟火，由此因緣，故致此變。」是時，大迦葉即",
    "T02n0125_028:0703c03": "從坐起，白世尊言：「我今欲往，與彼共戰。」",
    "T02n0125_028:0703c04": "世尊告曰：「此二龍王極為兇惡，難可受化，",
    "T02n0125_028:0703c05": "卿還就坐。」是時，尊者阿那律即從坐起，白",
    "T02n0125_028:0703c06": "世尊言：「我今欲往降彼惡龍。」世尊告曰：「此",
    "T02n0125_028:0703c07": "二惡龍極為兇暴，難可受化，卿還就坐。」",
    "T02n0125_028:0703c08": "是時，離越、尊者迦旃延、尊者須菩提、尊者優",
    "T02n0125_028:0703c09": "陀夷、尊者婆竭，各從坐起，白世尊言：「我",
    "T02n0125_028:0703c10": "今欲往降伏惡龍。」世尊告曰：「此二龍王極為",
    "T02n0125_028:0703c11": "兇惡，難可受化，卿還就坐。」爾時，尊者大",
    "T02n0125_028:0703c12": "目揵連即從坐起，偏露右肩，長跪叉手，白",
    "T02n0125_028:0703c13": "佛言：「欲往詣彼，降伏惡龍。」世尊告曰：「此二",
    "T02n0125_028:0703c14": "龍王極為兇惡，難可降化，卿今云何化彼",
    "T02n0125_028:0703c15": "龍王？」目連白佛言：「我先至彼，化形極大，恐",
    "T02n0125_028:0703c16": "怯彼龍，後復化形極為微小，然後以常法",
    "T02n0125_028:0703c17": "則而降伏之。」世尊告曰：「善哉！目連！汝能堪",
    "T02n0125_028:0703c18": "任降伏惡龍。然今，目連！堅持心意，勿興亂",
    "T02n0125_028:0703c19": "想。所以然者，彼龍兇惡備觸嬈汝。」是時，目",
    "T02n0125_028:0703c20": "連即禮佛足，屈申臂頃，於彼沒不現，往",
    "T02n0125_028:0703c21": "至須彌山上。爾時，難陀、優槃難陀龍王遶",
    "T02n0125_028:0703c22": "須彌山七匝，極興瞋恚，放大烟火。是時，目",
    "T02n0125_028:0703c23": "連自隱本形，化作大龍王，有十四頭，遶須",
    "T02n0125_028:0703c24": "彌山十四匝，放大火烟，當在二龍王上",
    "T02n0125_028:0703c25": "住。是時，難陀、優槃難陀龍王見大龍王有",
    "T02n0125_028:0703c26": "十四頭，便懷恐怖，自相謂言：「我等今日當",
    "T02n0125_028:0703c27": "試此龍王威力，為審勝吾不乎？」爾時，難陀、",
    "T02n0125_028:0703c28": "優槃難陀龍王以尾擲大海中，以水灑三",
    "T02n0125_028:0703c29": "十三天，亦不著目連身。是時，尊者大目連復",
    "T02n0125_028:0704a01": "以尾著大海水中，水乃至到梵迦夷天，并",
    "T02n0125_028:0704a02": "復灑二龍王身上。是時，二龍王自相謂言：「我",
    "T02n0125_028:0704a03": "等盡其力勢，以水灑三十三天；然此大龍",
    "T02n0125_028:0704a04": "王復過我上去，我等正有七頭，今此龍王十",
    "T02n0125_028:0704a05": "四頭；我等遶須彌山七匝，今此龍王遶須",
    "T02n0125_028:0704a06": "彌山十四匝；我今二龍王當共并力與共戰",
    "T02n0125_028:0704a07": "鬪。」是時，二龍王極懷瞋恚，雷電霹靂放大",
    "T02n0125_028:0704a08": "火炎。是時，尊者大目連便作是念：「凡龍戰",
    "T02n0125_028:0704a09": "鬪以火霹靂，設我以火霹靂共戰鬪者，閻",
    "T02n0125_028:0704a10": "浮里內人民之類，及三十三天皆當被害。我",
    "T02n0125_028:0704a11": "今化形極小，當與戰鬪。」是時，目連即化形使",
    "T02n0125_028:0704a12": "小，便入龍口中，從鼻中出；或從鼻入，從",
    "T02n0125_028:0704a13": "耳中出；或入耳中，從眼中出；以出眼中，",
    "T02n0125_028:0704a14": "在眉上行。爾時，二龍王極懷恐懼，即作是",
    "T02n0125_028:0704a15": "念：「此大龍王極有威力，乃能從口中入，鼻",
    "T02n0125_028:0704a16": "中出；從鼻入，眼中出。我等今日實為不如。",
    "T02n0125_028:0704a17": "我等龍種今有四生，卵生、胎生、濕生、化生，然",
    "T02n0125_028:0704a18": "無有出我等者，今此龍王威力乃爾，不堪",
    "T02n0125_028:0704a19": "共鬪，我等性命死在斯須。」皆懷恐懼，衣毛",
    "T02n0125_028:0704a20": "皆竪。是時，目連以見龍王心懷恐懼，還",
    "T02n0125_028:0704a21": "隱其形，作常形容，在眼𥇒上行。是時，二龍",
    "T02n0125_028:0704a22": "王見大目連，自相謂言：「此是目連沙門！亦非",
    "T02n0125_028:0704a23": "龍王。甚奇！甚特！有大威力，乃能與我等共",
    "T02n0125_028:0704a24": "鬪。」是時，二龍王白目連言：「尊者何為觸嬈",
    "T02n0125_028:0704a25": "我乃爾，欲何所誡勅？」目連報曰：「汝等昨",
    "T02n0125_028:0704a26": "日而作是念：『云何禿頭沙門恒在我上飛，",
    "T02n0125_028:0704a27": "今當制御之。』」龍王報曰：「如是，目連！」目連告",
    "T02n0125_028:0704a28": "曰：「龍王當知，此須彌山者是諸天道路，非",
    "T02n0125_028:0704a29": "汝所居之處。」龍王報曰：「唯願恕之，不見重",
    "T02n0125_028:0704b01": "責，自今以後更不敢觸嬈，興惡亂想，唯願",
    "T02n0125_028:0704b02": "聽為弟子。」目連報曰：「汝等莫自歸我身，我",
    "T02n0125_028:0704b03": "所自歸者，汝等便自歸之。」龍王白目連：「我",
    "T02n0125_028:0704b04": "等今日自歸如來。」目連告曰：「汝等不可依",
    "T02n0125_028:0704b05": "此須彌山，自歸世尊；今可共我至舍衛城，",
    "T02n0125_028:0704b06": "乃得自歸。」是時，目連將二龍王，如屈申",
    "T02n0125_028:0704b07": "臂頃，從須彌山上至舍衛城。爾時，世尊與",
    "T02n0125_028:0704b08": "無央數之眾而為說法。是時，目連告二龍",
    "T02n0125_028:0704b09": "王曰：「汝等當知，今日世尊與無央數之眾",
    "T02n0125_028:0704b10": "而為說法，不可作汝形至世尊所。」龍王報",
    "T02n0125_028:0704b11": "曰：「如是，目連！」是時，龍王還隱龍形，化作人",
    "T02n0125_028:0704b12": "形，不長不短，容貌端正，如桃華色。是時，目",
    "T02n0125_028:0704b13": "連至世尊所，頭面禮足，在一面坐。是時，目",
    "T02n0125_028:0704b14": "連語龍王曰：「今正是時，宜可前進。」是時，龍",
    "T02n0125_028:0704b15": "王聞目連語，即從坐起，長跪叉手，白世尊",
    "T02n0125_028:0704b16": "言：「我等二族姓子，一名難陀，二名優槃",
    "T02n0125_028:0704b17": "難陀，自歸如來，受持五戒，唯願世尊聽為",
    "T02n0125_028:0704b18": "優婆塞，盡形壽不復殺生。」爾時，世尊彈指可",
    "T02n0125_028:0704b19": "之。時，二龍王還復故坐，欲得聞法。爾時，波",
    "T02n0125_028:0704b20": "斯匿王便作是念：「有何因緣，使此閻浮利",
    "T02n0125_028:0704b21": "內烟火乃爾？」是時，王波斯匿乘寶羽之車",
    "T02n0125_028:0704b22": "出舍衛城，至世尊所。爾時，人民之類遙見",
    "T02n0125_028:0704b23": "王來，咸共起迎：「善來，大王！可就此坐。」時，二",
    "T02n0125_028:0704b24": "龍王默然不起。是時，波斯匿王禮世尊足，",
    "T02n0125_028:0704b25": "在一面坐。是時，大王白世尊言：「我今欲有",
    "T02n0125_028:0704b26": "所問，唯願世尊事事敷演。」世尊告曰：「欲有",
    "T02n0125_028:0704b27": "所問，今正是時。」波斯匿王白佛言：「有何因",
    "T02n0125_028:0704b28": "緣，令此閻浮里內烟火乃爾？」世尊告曰：「難",
    "T02n0125_028:0704b29": "陀、優槃難陀龍王之所造。然今，大王！勿懷",
    "T02n0125_028:0704c01": "恐懼，今日更無烟火之變。」是時，波斯匿王",
    "T02n0125_028:0704c02": "便作是念：「我今是國之大王！人民宗敬，名聞",
    "T02n0125_028:0704c03": "四遠。今此二人為從何來？見吾至此，亦不",
    "T02n0125_028:0704c04": "起迎。設住吾境界者當取閉之；設他界來",
    "T02n0125_028:0704c05": "者當取殺之。」是時，龍王知波斯匿心中所",
    "T02n0125_028:0704c06": "念，便興瞋恚。爾時，龍王便作是念：「我等無",
    "T02n0125_028:0704c07": "過於此王所，更欲反害吾身；要當取此國",
    "T02n0125_028:0704c08": "王及迦夷國人，盡取殺之。」是時，龍王即從",
    "T02n0125_028:0704c09": "坐起，禮世尊足即便而去。離祇洹不遠，",
    "T02n0125_028:0704c10": "便不復現。是時，波斯匿王見此人去，未久，",
    "T02n0125_028:0704c11": "白世尊言：「國事猥多，欲還宮中。」世尊告曰：",
    "T02n0125_028:0704c12": "「宜知是時。」是時，波斯匿王即從坐起，便退",
    "T02n0125_028:0704c13": "而去。告群臣曰：「向者二人為從何道去？速",
    "T02n0125_028:0704c14": "捕取之。」是時，諸臣聞王教令，即馳走求之",
    "T02n0125_028:0704c15": "而不知處，便還宮中。是時，難陀、優槃難",
    "T02n0125_028:0704c16": "陀龍王各生此念：「我等無過於彼王所，方",
    "T02n0125_028:0704c17": "欲取我等害之。我等當共害彼人民，使",
    "T02n0125_028:0704c18": "無遺餘。」是時，龍王復作是念：「國中人民有",
    "T02n0125_028:0704c19": "何過失？當取舍衛城人民害之。」復重作是",
    "T02n0125_028:0704c20": "念：「舍衛國人有何過失於我等？當取王宮",
    "T02n0125_028:0704c21": "官屬盡取殺之。」爾時，世尊以知龍王心中",
    "T02n0125_028:0704c22": "所念，告目連曰：「汝今當救波斯匿王，無",
    "T02n0125_028:0704c23": "令為難陀、優槃難陀龍王所害。」目連對曰：",
    "T02n0125_028:0704c24": "「如是。世尊！」是時，目連受佛教誡，禮世尊足，",
    "T02n0125_028:0704c25": "便退而去；在王宮上，結加趺坐，令身不",
    "T02n0125_028:0704c26": "現。是時，二龍王雷吼霹靂，暴風疾雨，在王",
    "T02n0125_028:0704c27": "宮上，或雨瓦石，或雨刀劍，未墮地之頃，便",
    "T02n0125_028:0704c28": "為優鉢蓮華在虛空中。是時，龍王倍復瞋",
    "T02n0125_028:0704c29": "恚，雨大高山於宮殿上。是時，目連復化使",
    "T02n0125_028:0705a01": "作種種飲食。是時，龍王倍復瞋恚熾盛，雨諸",
    "T02n0125_028:0705a02": "刀劍。是時，目連復化使作極好衣裳。是時，龍",
    "T02n0125_028:0705a03": "王倍復瞋恚，復雨大沙礫石，在波斯匿",
    "T02n0125_028:0705a04": "宮上，未墮地之頃，便化作七寶。是時，波斯",
    "T02n0125_028:0705a05": "匿王見宮殿中雨種種七寶，歡喜踊躍，不",
    "T02n0125_028:0705a06": "能自勝，便作是念：「閻浮里內有德之人，無",
    "T02n0125_028:0705a07": "復過我，唯除如來。所以然者，我家中種",
    "T02n0125_028:0705a08": "粳米一根上生，收拾得一斛米，飯以甘蔗",
    "T02n0125_028:0705a09": "之漿，極為香美，今復於宮殿上雨七寶，",
    "T02n0125_028:0705a10": "我便能作轉輪聖王乎！」是時，波斯匿王領",
    "T02n0125_028:0705a11": "諸婇女收攝七寶。是時，二龍王自相謂言：「今",
    "T02n0125_028:0705a12": "將有何意？我等來時欲害波斯匿王，今日",
    "T02n0125_028:0705a13": "變化乃至於斯。所有力勢今日盡現。猶不能",
    "T02n0125_028:0705a14": "動波斯匿王毫氂之分。」是時，龍王見大目",
    "T02n0125_028:0705a15": "揵連在宮殿上結加趺坐，正身正意，形",
    "T02n0125_028:0705a16": "不傾斜。見已，便作是念：「此必是大目連之",
    "T02n0125_028:0705a17": "所為也。」是時，二龍王以見目連便退而",
    "T02n0125_028:0705a18": "去。是時，目連見龍去，還捨神足至世尊",
    "T02n0125_028:0705a19": "所，頭面禮足，在一面坐。時，波斯匿王便作",
    "T02n0125_028:0705a20": "是念：「今此種種飲食不應先食，當先奉上",
    "T02n0125_028:0705a21": "如來，然後自食。」是時，波斯匿王即車載珍寶，",
    "T02n0125_028:0705a22": "及種種飲食，往至世尊所：「昨日天雨七寶及",
    "T02n0125_028:0705a23": "此飲食，唯願納受。」爾時，大目揵連去如來不",
    "T02n0125_028:0705a24": "遠，佛告王曰：「汝今可持七寶飲食之具，與",
    "T02n0125_028:0705a25": "大目連。所以然者，蒙目連恩，得更生聖",
    "T02n0125_028:0705a26": "賢之地。」波斯匿王白佛言：「有何因緣，言我",
    "T02n0125_028:0705a27": "更生？」世尊告曰：「汝朝不至我所，欲得聽",
    "T02n0125_028:0705a28": "法乎？爾時，有二人亦來聽法。王生此念：",
    "T02n0125_028:0705a29": "『我於此國界，最為豪尊，眾人所敬，然此二",
    "T02n0125_028:0705b01": "人為從何來？見我不起承迎。』」時王白佛：「實",
    "T02n0125_028:0705b02": "然，世尊！」世尊告曰：「此亦非人，乃是難陀、優",
    "T02n0125_028:0705b03": "槃難陀龍王。彼知王意，自相謂言：『我等無",
    "T02n0125_028:0705b04": "過於此人王，何故反來害我？要當方宜",
    "T02n0125_028:0705b05": "滅此國界。』我等尋知龍王心中所念，即勅",
    "T02n0125_028:0705b06": "目連：『今可救波斯匿王，無令為龍所害",
    "T02n0125_028:0705b07": "也。』即受我教，在宮殿上，隱形不現，作此",
    "T02n0125_028:0705b08": "變化。是時，龍王極懷瞋恚，雨沙礫石於宮殿",
    "T02n0125_028:0705b09": "上，未墮地之頃，化作七寶、衣裳、飲食之",
    "T02n0125_028:0705b10": "具。由此因緣，大王！今日便為更生。」是時，波",
    "T02n0125_028:0705b11": "斯匿王便懷恐怖，衣毛皆豎，前跪膝行至如",
    "T02n0125_028:0705b12": "來前，而白佛言：「唯願世尊恩垂過厚，得濟",
    "T02n0125_028:0705b13": "生命。」復禮目連足，頭面禮敬：「蒙尊之恩，得",
    "T02n0125_028:0705b14": "濟生命。」爾時，國王便說此偈：",
    "T02n0125_028:0705b15": "「唯尊壽無窮，　　長夜護其命，",
    "T02n0125_028:0705b16": "度脫苦窮厄，　　蒙尊得脫難。」",
    "T02n0125_028:0705b17": "是時，波斯匿王以天香華散如來身，便作",
    "T02n0125_028:0705b18": "是說：「我今持此七寶奉上三尊，唯願納受。」",
    "T02n0125_028:0705b19": "頭面禮足，遶佛三匝，便退而去。是時，世尊便",
    "T02n0125_028:0705b20": "作是念：「此四部之眾多有懈怠，替不聽法；",
    "T02n0125_028:0705b21": "亦不求方便，使身作證，亦不復求未獲",
    "T02n0125_028:0705b22": "者獲，未得者得；我今宜可使四部之眾渴仰",
    "T02n0125_028:0705b23": "於法。」爾時，世尊不告四部之眾，復不將侍",
    "T02n0125_028:0705b24": "者，如屈申臂頃，從祇桓不現，往至三十",
    "T02n0125_028:0705b25": "三天。爾時，釋提桓因遙見世尊來，將諸天",
    "T02n0125_028:0705b26": "眾，前迎世尊，頭面禮足，請令就坐，並作",
    "T02n0125_028:0705b27": "是說：「善來，世尊！久違覲省。」是時，世尊便作是",
    "T02n0125_028:0705b28": "念：「我今當以神足之力自隱形體，使眾人",
    "T02n0125_028:0705b29": "不見我為所在。」爾時，世尊復作是念：「我今",
    "T02n0125_028:0705b30": "於三十三天，化身極使廣大。」爾時，天上善",
    "T02n0125_028:0705c01": "法講堂有金石縱廣一由旬。爾時，世尊石上",
    "T02n0125_028:0705c02": "結加趺坐，遍滿石上。爾時，如來母摩耶將",
    "T02n0125_028:0705c03": "諸天女至世尊所，頭面禮足，在一面坐。並",
    "T02n0125_028:0705c04": "作是說：「違奉甚久，今來至此，實蒙大幸，渴",
    "T02n0125_028:0705c05": "仰思見，佛今日方來。」是時，母摩耶頭面禮足",
    "T02n0125_028:0705c06": "已，在一面坐；釋提桓因亦禮如來足，在一",
    "T02n0125_028:0705c07": "面坐。三十三天禮如來足，在一面坐。是時，",
    "T02n0125_028:0705c08": "諸天之眾見如來在彼增益天眾，減損阿",
    "T02n0125_028:0705c09": "須倫。爾時，世尊漸與彼諸天之眾說於妙",
    "T02n0125_028:0705c10": "論，所謂論者：施論、戒論、生天之論，欲不淨想，",
    "T02n0125_028:0705c11": "婬為穢惡，出要為樂。爾時，世尊以見諸來",
    "T02n0125_028:0705c12": "大眾及諸天人心開意解，諸佛世尊常所說",
    "T02n0125_028:0705c13": "法：苦、習、盡、道，普與諸天說之。各於坐",
    "T02n0125_028:0705c14": "上，諸塵垢盡，得法眼淨。復有十八億天女之",
    "T02n0125_028:0705c15": "眾而見道跡，三萬六千天眾得法眼淨。是",
    "T02n0125_028:0705c16": "時，如來母即從坐起，禮如來足，還入宮中。",
    "T02n0125_028:0705c17": "爾時，釋提桓因白佛言：「我今當以何食飯",
    "T02n0125_028:0705c18": "如來乎？為用人間之食，為用自然天食？」世",
    "T02n0125_028:0705c19": "尊告曰：「可用人間之食用食如來。所以",
    "T02n0125_028:0705c20": "然者，我身生於人間，長於人間，於人間得",
    "T02n0125_028:0705c21": "佛。」釋提桓因白佛言：「如是，世尊！」是時，釋提",
    "T02n0125_028:0705c22": "桓因復白佛言：「為用天上時節？為用人間",
    "T02n0125_028:0705c23": "時節？」世尊告曰：「用人間時節。」對曰：「如是。",
    "T02n0125_028:0705c24": "世尊！」是時，釋提桓因即以人間之食，復以",
    "T02n0125_028:0705c25": "人間時節飯食如來。爾時，三十三天各各自",
    "T02n0125_028:0705c26": "相謂言：「我等今見如來竟日飯食。」是時，世",
    "T02n0125_028:0705c27": "尊便作是念：「我今當入如是三昧，欲使諸",
    "T02n0125_028:0705c28": "天進便進，欲使諸天退便退。」是時，世尊以",
    "T02n0125_028:0705c29": "入此三昧，進却諸天，隨其時宜。是時，人間",
    "T02n0125_028:0705c30": "四部之眾不見如來久，往至阿難所，白阿",
    "T02n0125_028:0706a01": "難言：「如來今為所在？渴仰欲見。」阿難報曰：",
    "T02n0125_028:0706a02": "「我等亦復不知如來所在。」是時，波斯匿王、",
    "T02n0125_028:0706a03": "優填王至阿難所，問阿難曰：「如來今日竟",
    "T02n0125_028:0706a04": "為所在？」阿難報曰：「大王！我亦不知如來所",
    "T02n0125_028:0706a05": "在。」是時，二王思覩如來，遂得苦患。爾時，群",
    "T02n0125_028:0706a06": "臣至優填王所，白優填王曰：「今為所患？」",
    "T02n0125_028:0706a07": "時王報曰：「我今以愁憂成患。」群臣白王：「云",
    "T02n0125_028:0706a08": "何以愁憂成患？」其王報曰：「由不見如來",
    "T02n0125_028:0706a09": "故也。設我不見如來者，便當命終。」是時，群",
    "T02n0125_028:0706a10": "臣便作是念：「當以何方便，使優填王不令",
    "T02n0125_028:0706a11": "命終？我等宜作如來形像。」是時，群臣白王",
    "T02n0125_028:0706a12": "言：「我等欲作形像，亦可恭敬承事作禮。」時，",
    "T02n0125_028:0706a13": "王聞此語已，歡喜踊躍，不能自勝，告群臣",
    "T02n0125_028:0706a14": "曰：「善哉！卿等所說至妙。」群臣白王：「當以何",
    "T02n0125_028:0706a15": "寶作如來形像？」是時，王即勅國界之內諸奇",
    "T02n0125_028:0706a16": "巧師匠，而告之曰：「我今欲作形像。」巧匠對",
    "T02n0125_028:0706a17": "曰：「如是。大王！」是時，優填王即以牛頭栴",
    "T02n0125_028:0706a18": "檀作如來形像高五尺。是時，波斯匿王聞",
    "T02n0125_028:0706a19": "優填王作如來形像高五尺而供養。是時，波",
    "T02n0125_028:0706a20": "斯匿王復召國中巧匠，而告之曰：「我今欲",
    "T02n0125_028:0706a21": "造如來形像，汝等當時辦之。」時，波斯匿王",
    "T02n0125_028:0706a22": "而生此念：「當用何寶，作如來形像耶？」斯須",
    "T02n0125_028:0706a23": "復作是念：「如來形體，黃如天金，今當以金",
    "T02n0125_028:0706a24": "作如來形像。」是時，波斯匿王純以紫磨金",
    "T02n0125_028:0706a25": "作如來像高五尺。爾時，閻浮里內始有此二",
    "T02n0125_028:0706a26": "如來形像。是時，四部之眾往至阿難所，白阿",
    "T02n0125_028:0706a27": "難曰：「我等渴仰於如來，所思欲覲尊，如來",
    "T02n0125_028:0706a28": "今日竟為所在？」阿難報曰：「我等亦復不知",
    "T02n0125_028:0706a29": "如來所在。但今共至阿那律所而問此義。",
    "T02n0125_028:0706b01": "所以然者，尊者阿那律天眼第一，清淨無瑕",
    "T02n0125_028:0706b02": "穢，彼以天眼見千世界、二千世界、三千大千",
    "T02n0125_028:0706b03": "世界，彼能知見。」是時，四部之眾共阿難往",
    "T02n0125_028:0706b04": "至阿那律所，白阿那律曰：「今此四部之眾",
    "T02n0125_028:0706b05": "來至我所，而問我曰：『今日如來竟為所在？』",
    "T02n0125_028:0706b06": "唯願尊者以天眼觀如來今為所在！」是時，",
    "T02n0125_028:0706b07": "尊者阿那律報曰：「汝等且止！吾今欲觀如來",
    "T02n0125_028:0706b08": "竟為所在。」是時，阿那律正身正意，繫念在",
    "T02n0125_028:0706b09": "前，以天眼觀閻浮里內而不見之，復以",
    "T02n0125_028:0706b10": "天眼觀拘耶尼、弗于逮、欝單曰而不見",
    "T02n0125_028:0706b11": "之，復觀四天王、三十三天、豔天、兜術天、化",
    "T02n0125_028:0706b12": "自在天、他化自在天，乃至觀梵天而不見",
    "T02n0125_028:0706b13": "之。復觀千閻浮地、千瞿耶尼、千欝單曰、千",
    "T02n0125_028:0706b14": "弗于逮、千四天王、千豔天、千兜術天、千化自",
    "T02n0125_028:0706b15": "在天、千他化自在天、千梵天，而不見如來。復",
    "T02n0125_028:0706b16": "觀三千大千剎土而復不見。即從坐起語",
    "T02n0125_028:0706b17": "阿難曰：「我今已觀三千大千剎土而不見",
    "T02n0125_028:0706b18": "之。」是時，阿難及四部之眾默然而止。阿難作",
    "T02n0125_028:0706b19": "是念：「如來將不般涅槃乎？」是時，三十三天",
    "T02n0125_028:0706b20": "各各自相謂言：「我等快得善利，唯願七佛常",
    "T02n0125_028:0706b21": "現於世，天及世人多所潤益。」或有天而",
    "T02n0125_028:0706b22": "作是語：「且置七佛，但使有六佛者，此亦甚",
    "T02n0125_028:0706b23": "善。」或有天子言：「但使有五佛。」或言：「四佛。」",
    "T02n0125_028:0706b24": "或言：「三佛。」或言：「二佛出現世者，多所潤益。」",
    "T02n0125_028:0706b25": "時，釋提桓因告諸天曰：「且置七佛，乃至二",
    "T02n0125_028:0706b26": "佛，但使今日釋迦文佛久住世者，則多所",
    "T02n0125_028:0706b27": "饒益。」爾時，如來意欲使諸天來，諸天便來，",
    "T02n0125_028:0706b28": "意欲使諸天去，諸天便去。是時，三十三天",
    "T02n0125_028:0706b29": "各各自相謂言：「如來何故竟日而食？」是時，釋",
    "T02n0125_028:0706c01": "提桓因告三十三天曰：「如來今日食，以人間",
    "T02n0125_028:0706c02": "時節，不用天上時節。」是時，世尊以經三",
    "T02n0125_028:0706c03": "月，便作是念：「閻浮里人四部之眾不見吾",
    "T02n0125_028:0706c04": "久，甚有虛渴之想。我今當捨神足，使諸聲",
    "T02n0125_028:0706c05": "聞知如來在三十三天。」是時，世尊即捨神",
    "T02n0125_028:0706c06": "足。時，阿難往阿那律所，白阿那律言：「今四",
    "T02n0125_028:0706c07": "部之眾甚有虛渴，欲見如來。然今如來不",
    "T02n0125_028:0706c08": "取滅度乎？」是時，阿那律語阿難曰：「昨夜有",
    "T02n0125_028:0706c09": "天來至我所，云：『如來在三十三天善法講",
    "T02n0125_028:0706c10": "堂。』汝今且止！吾今欲觀如來所在。」是時，尊",
    "T02n0125_028:0706c11": "者阿那律即結加趺坐，正身正意，心不移",
    "T02n0125_028:0706c12": "動，以天眼觀三十三天，見世尊在壁方",
    "T02n0125_028:0706c13": "一由旬石上坐。是時，阿那律即從三昧起，",
    "T02n0125_028:0706c14": "語阿難曰：「如來今在三十三天與母說法。」",
    "T02n0125_028:0706c15": "是時，阿難及四部之眾歡喜踊躍，不能自勝。",
    "T02n0125_028:0706c16": "是時，阿難問四部眾曰：「誰能堪任至三十",
    "T02n0125_028:0706c17": "三天問訊如來？」阿那律曰：「今尊者目連神足",
    "T02n0125_028:0706c18": "第一，願屈神力往問訊佛。」是時，四部之眾",
    "T02n0125_028:0706c19": "白目連曰：「今日如來在三十三天，唯願尊",
    "T02n0125_028:0706c20": "者持四部姓名，問訊如來！又持此義往白",
    "T02n0125_028:0706c21": "如來：『世尊在閻浮里內世間得道，唯屈威",
    "T02n0125_028:0706c22": "神還至世間！』」目連報曰：「甚善！諸賢！」是時，目",
    "T02n0125_028:0706c23": "連受四部之教，屈申臂頃，往至三十三天，",
    "T02n0125_028:0706c24": "到如來所。是時，釋提桓因及三十三天遙見",
    "T02n0125_028:0706c25": "目連來，諸天各生此念：「正是僧使？若當是",
    "T02n0125_028:0706c26": "諸王之使？」是時，諸天皆起往迎：「善來，尊者！」是",
    "T02n0125_028:0706c27": "時，目連遙見世尊與無央數之眾而為說",
    "T02n0125_028:0706c28": "法。見已，生此念：「世尊在此天中，亦復煩鬧。」",
    "T02n0125_028:0706c29": "目連往至世尊所，頭面禮足，在一面立。爾",
    "T02n0125_028:0707a01": "時，目連白佛言：「世尊！四部之眾問訊如來；",
    "T02n0125_028:0707a02": "起居輕利，遊步康強。」又白此事：「如來生長",
    "T02n0125_028:0707a03": "閻浮里內，於世間得道，唯願世尊還來至",
    "T02n0125_028:0707a04": "世間，四部虛渴，欲見世尊！」世尊告曰：「使四",
    "T02n0125_028:0707a05": "部之眾進業無惓。云何，目連！四部之眾遊",
    "T02n0125_028:0707a06": "化勞乎？無鬪訟耶？外道異學無觸嬈乎？」",
    "T02n0125_028:0707a07": "目連報曰：「四部之眾行道無惓。」「但，目連！汝",
    "T02n0125_028:0707a08": "向者作是念言：『如來在此亦煩閙。』此事不",
    "T02n0125_028:0707a09": "然。所以然者，我說法時亦不經久，設我作",
    "T02n0125_028:0707a10": "是念：『欲使諸天來，便來；欲使諸天不來，",
    "T02n0125_028:0707a11": "諸天則不來。』目連！汝還世間，却後七日，如",
    "T02n0125_028:0707a12": "來當往僧迦尸國大池水側。」是時，目連屈",
    "T02n0125_028:0707a13": "申臂頃，還詣舍衛城祇樹給孤獨園，往詣",
    "T02n0125_028:0707a14": "四部眾，而告之曰：「諸賢當知，却後七日，如",
    "T02n0125_028:0707a15": "來當來下至閻浮里地僧迦尸大池水側。」",
    "T02n0125_028:0707a16": "爾時，四部眾聞此語已，歡喜踊躍，不能自",
    "T02n0125_028:0707a17": "勝。是時，波斯匿王、優填王、惡生王、優陀延王、",
    "T02n0125_028:0707a18": "頻毘娑羅王，聞如來却後七日，當至僧",
    "T02n0125_028:0707a19": "迦尸國大池水側，極懷歡喜，不能自勝。是",
    "T02n0125_028:0707a20": "時，毘舍離人民之眾，迦毘羅越釋種，拘夷羅",
    "T02n0125_028:0707a21": "越人民之眾，聞如來當來至閻浮里地，聞",
    "T02n0125_028:0707a22": "已，歡喜踊躍，不能自勝。爾時，波斯匿集四",
    "T02n0125_028:0707a23": "種之兵，詣池水側，欲見世尊。是時，五王皆",
    "T02n0125_028:0707a24": "集兵眾往世尊所，欲得覲省如來及人民",
    "T02n0125_028:0707a25": "之眾。迦毘羅越釋皆悉往世尊所，及四部之",
    "T02n0125_028:0707a26": "眾皆悉往世尊所，欲得見如來。爾時，臨",
    "T02n0125_028:0707a27": "七日頭，釋提桓因告自在天子曰：「汝今從",
    "T02n0125_028:0707a28": "須彌山頂至僧迦尸池水作三道路，觀",
    "T02n0125_028:0707a29": "如來不用神足至閻浮地。」自在天子報曰：",
    "T02n0125_028:0707b01": "「此事甚佳，正爾時辦。」爾時，自在天子即化",
    "T02n0125_028:0707b02": "作三道金、銀、水精。是時，金道當在中央，俠",
    "T02n0125_028:0707b03": "水精道側、銀道側，化作金樹。當於爾時，諸神",
    "T02n0125_028:0707b04": "妙尊天，七日之中皆來聽法。爾時，世尊與數",
    "T02n0125_028:0707b05": "千萬眾前後圍遶，而為說法，說：「五盛陰苦。",
    "T02n0125_028:0707b06": "云何為五？所謂色、痛、想、行、識。云何為色陰？",
    "T02n0125_028:0707b07": "所謂此四大身，是四大所造色，是謂名為",
    "T02n0125_028:0707b08": "色陰也。「彼云何名為痛陰？所謂苦痛、樂痛、",
    "T02n0125_028:0707b09": "不苦不樂痛，是謂名為痛陰。「彼云何名想",
    "T02n0125_028:0707b10": "陰？所謂三世共會，是謂名為想陰。「彼云何名",
    "T02n0125_028:0707b11": "為行陰？所謂身行、口行、意行，此名行陰。「彼",
    "T02n0125_028:0707b12": "云何名為識陰？所謂眼、耳、鼻、口、身、意，此名",
    "T02n0125_028:0707b13": "識陰。「彼云何名為色？所謂色者，寒亦是色，",
    "T02n0125_028:0707b14": "熱亦是色，飢亦是色，渴亦是色。「云何名為痛？",
    "T02n0125_028:0707b15": "所謂痛者，痛者名覺。為覺何物？覺苦、覺樂、",
    "T02n0125_028:0707b16": "覺不苦不樂，故名為覺也。「云何名為想？",
    "T02n0125_028:0707b17": "所謂想者，想亦是知。知青、黃、白、黑，知苦",
    "T02n0125_028:0707b18": "樂，故名為知。「云何名為行？所謂行者，能有",
    "T02n0125_028:0707b19": "所成，故名為行。為成何等？或成惡行，或成",
    "T02n0125_028:0707b20": "善行，故名為行。「云何名為識？所謂識，識別",
    "T02n0125_028:0707b21": "是非，亦識諸味，此名為識也。「諸天子當知，",
    "T02n0125_028:0707b22": "此五盛陰，知三惡道、天道、人道；此五盛陰",
    "T02n0125_028:0707b23": "滅，便知有涅槃之道。」爾時，說此法時，有六",
    "T02n0125_028:0707b24": "萬天人得法眼淨。爾時，世尊與諸天人說",
    "T02n0125_028:0707b25": "法已，即從坐起，詣須彌山頂，說此偈：",
    "T02n0125_028:0707b26": "「汝等當勤學，　　於佛法聖眾，",
    "T02n0125_028:0707b27": "當滅死逕路，　　如人鈎調象。",
    "T02n0125_028:0707b28": "若能於此法，　　而無懈怠者，",
    "T02n0125_028:0707b29": "便當盡生死，　　無有苦原本。」",
    "T02n0125_028:0707c01": "爾時，世尊說此偈已，便詣中道。是時，梵天",
    "T02n0125_028:0707c02": "在如來右處銀道側，釋提桓因在水精道",
    "T02n0125_028:0707c03": "側，及諸天人在虛空中散華燒香，作倡伎",
    "T02n0125_028:0707c04": "樂，娛樂如來。是時，優鉢華色比丘尼聞如",
    "T02n0125_028:0707c05": "來今日當至閻浮提僧迦尸池水側，聞已，",
    "T02n0125_028:0707c06": "便生此念：「四部之眾、國王、大臣、國中人民，靡",
    "T02n0125_028:0707c07": "不往者。設我當以常法往者，此非其宜。我",
    "T02n0125_028:0707c08": "今當作轉輪聖王形容，往見世尊。」是時，優",
    "T02n0125_028:0707c09": "鉢華色比丘尼還隱其形，作轉輪聖王形，七",
    "T02n0125_028:0707c10": "寶具足。所謂七寶者，輪寶、象寶、馬寶、珠寶、玉",
    "T02n0125_028:0707c11": "女寶、典兵寶、典藏寶，是謂七寶。爾時，尊者",
    "T02n0125_028:0707c12": "須菩提在羅閱城耆闍崛山中，在一山側",
    "T02n0125_028:0707c13": "縫衣裳。是時，須菩提聞世尊今日當來至",
    "T02n0125_028:0707c14": "閻浮里地，四部之眾靡不見者，我今者宜",
    "T02n0125_028:0707c15": "可時往問訊禮拜如來。爾時，尊者須菩提便",
    "T02n0125_028:0707c16": "捨縫衣之業，從坐起，右脚著地。是時，彼復",
    "T02n0125_028:0707c17": "作是念：「此如來形，何者是世尊？為是眼、耳、鼻、",
    "T02n0125_028:0707c18": "口、身、意乎？往見者復是地、水、火、風種乎？一切",
    "T02n0125_028:0707c19": "諸法皆悉空寂，無造、無作，如世尊所說偈言：",
    "T02n0125_028:0707c20": "「『若欲禮佛者，　　及諸最勝者，",
    "T02n0125_028:0707c21": "陰持入諸種，　　皆悉觀無常。",
    "T02n0125_028:0707c22": "曩昔過去佛，　　及以當來者，",
    "T02n0125_028:0707c23": "如今現在佛，　　此皆悉無常。",
    "T02n0125_028:0707c24": "若欲禮佛者，　　過去及當來，",
    "T02n0125_028:0707c25": "說於現在中，　　當觀於空法。",
    "T02n0125_028:0707c26": "若欲禮佛者，　　過去及當來，",
    "T02n0125_028:0707c27": "現在及諸佛，　　當計於無我。』",
    "T02n0125_028:0707c28": "「此中無我、無命、無人、無造作，亦無形容，有",
    "T02n0125_028:0707c29": "教、有授者，諸法皆悉空寂。何者是我？我者無",
    "T02n0125_028:0708a01": "主。我今歸命真法之聚。」爾時，尊者須菩提還",
    "T02n0125_028:0708a02": "坐縫衣。是時，優鉢華色比丘尼作轉輪聖",
    "T02n0125_028:0708a03": "王形，七寶導從至世尊所。是時，五國王遙見",
    "T02n0125_028:0708a04": "轉輪聖王來，歡喜踊躍，不能自勝，自相謂",
    "T02n0125_028:0708a05": "言：「甚奇！甚特！世間出二珍寶，如來、轉輪聖",
    "T02n0125_028:0708a06": "王。」爾時，世尊將數萬天人從須彌山頂來，",
    "T02n0125_028:0708a07": "至池水側。是時，世尊舉足蹈地，此三千大千",
    "T02n0125_028:0708a08": "世界六變震動。是時，化轉輪聖王漸漸至",
    "T02n0125_028:0708a09": "世尊所，諸小國王及人民之類各各避之。是",
    "T02n0125_028:0708a10": "時，化聖王覺知以近世尊，還復本形，作",
    "T02n0125_028:0708a11": "比丘尼禮世尊足。五王見已，各自稱怨，自",
    "T02n0125_028:0708a12": "相謂言：「我等今日極有所失，我等先應見",
    "T02n0125_028:0708a13": "如來，然今此比丘尼先見之。」是時，比丘尼至",
    "T02n0125_028:0708a14": "世尊所，頭面禮足，而白佛言：「我今禮最勝",
    "T02n0125_028:0708a15": "尊，今日先得覲省，我優鉢花色比丘尼是如",
    "T02n0125_028:0708a16": "來弟子。」爾時，世尊與彼比丘尼而說偈言：",
    "T02n0125_028:0708a17": "「善業以先禮，　　最初無過者，",
    "T02n0125_028:0708a18": "空無解脫門，　　此是禮佛義。",
    "T02n0125_028:0708a19": "若欲禮佛者，　　當來及過去，",
    "T02n0125_028:0708a20": "當觀空無法，　　此名禮佛義。」",
    "T02n0125_028:0708a21": "是時，五王及人民之眾不可稱計，往至世尊",
    "T02n0125_028:0708a22": "所，各自稱名。「我是迦尸國王波斯匿。」「我是",
    "T02n0125_028:0708a23": "拔嗟國王，名曰優填。」「我是五都人民之主，名",
    "T02n0125_028:0708a24": "曰惡生。」「我是南海之主，名優陀延。」「我是摩",
    "T02n0125_028:0708a25": "竭國頻毘娑羅王。」爾時，十一那術人民運",
    "T02n0125_028:0708a26": "集，及四部之眾，最尊長者，千二百五十人往",
    "T02n0125_028:0708a27": "至世尊所，頭面禮足，在一面立。爾時，優填",
    "T02n0125_028:0708a28": "王手執牛頭栴檀像，并以偈向如來說：",
    "T02n0125_028:0708a29": "「我今欲所問，　　慈悲護一切，",
    "T02n0125_028:0708b01": "作佛形像者，　　為得何等福？」",
    "T02n0125_028:0708b02": "爾時，世尊復以偈報曰：",
    "T02n0125_028:0708b03": "「大王今聽之，　　少多演其義，",
    "T02n0125_028:0708b04": "作佛形像者，　　今當粗說之。",
    "T02n0125_028:0708b05": "眼根初不壞，　　後得天眼視，",
    "T02n0125_028:0708b06": "白黑而分明，　　作佛形像德。",
    "T02n0125_028:0708b07": "形體當完具，　　意正不迷惑，",
    "T02n0125_028:0708b08": "勢力倍常人，　　造佛形像者。",
    "T02n0125_028:0708b09": "終不墮惡趣，　　終輒生天上，",
    "T02n0125_028:0708b10": "於彼作天王，　　造佛形像福。",
    "T02n0125_028:0708b11": "餘福不可計，　　其福不思議，",
    "T02n0125_028:0708b12": "名聞遍四遠，　　造佛形像福。",
    "T02n0125_028:0708b13": "「善哉！善哉！大王！多所饒益，天、人蒙祐。」爾時，",
    "T02n0125_028:0708b14": "優填王極懷歡悅，不能自勝。爾時，世尊與",
    "T02n0125_028:0708b15": "四部眾及與五王演說妙論，所謂論者：施",
    "T02n0125_028:0708b16": "論、戒論、生天之論，欲不淨想，漏為大患，出要",
    "T02n0125_028:0708b17": "為妙。爾時，世尊以知四部之眾心開意解，諸",
    "T02n0125_028:0708b18": "佛世尊常所說法：苦、習、盡、道，盡與彼說之。",
    "T02n0125_028:0708b19": "爾時，坐上天及人民六萬餘人，諸塵垢盡，得",
    "T02n0125_028:0708b20": "法眼淨。爾時，五王白世尊言：「此處福妙最是",
    "T02n0125_028:0708b21": "神地，如來始從兜術天來下至此說法，",
    "T02n0125_028:0708b22": "今欲建立此處，使永存不朽。」世尊告曰：「汝",
    "T02n0125_028:0708b23": "等五王，於此處造立神寺，長夜受福，終不",
    "T02n0125_028:0708b24": "朽敗。」諸王報曰：「當云何造立神寺？」爾時，世",
    "T02n0125_028:0708b25": "尊申右手，從地中出迦葉如來寺，視五",
    "T02n0125_028:0708b26": "王而告之曰：「欲作神寺者，當以此為法。」",
    "T02n0125_028:0708b27": "爾時，五王即於彼處起大神寺。爾時，世尊",
    "T02n0125_028:0708b28": "告諸比丘：「諸過去恒沙如來翼從多少，亦如",
    "T02n0125_028:0708b29": "今日而無有異。正使當來諸佛世尊翼從多",
    "T02n0125_028:0708c01": "少，亦如今日而無有異。今此經名遊天法",
    "T02n0125_028:0708c02": "本。如是，諸比丘！當作是學。」爾時，四部之眾",
    "T02n0125_028:0708c03": "及五國王聞佛所說，歡喜奉行。",
    "T02n0125_028:0708c04": "增壹阿含經卷第二十八"
}