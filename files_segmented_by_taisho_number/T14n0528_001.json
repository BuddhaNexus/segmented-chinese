{
    "T14n0528_001:0803a07": "No. 528 [Nos. 526, 527]",
    "T14n0528_001:0803a08": "佛說菩薩逝經",
    "T14n0528_001:0803a10": "西晉沙門白法祖譯",
    "T14n0528_001:0803a11": "佛在鷂山中，與諸比丘五百人，皆阿羅漢，",
    "T14n0528_001:0803a12": "平旦皆著衣持鉢，入城各行求食。時，城中有",
    "T14n0528_001:0803a13": "一豪富長者，國中第一所居，高燥舍宅樓觀",
    "T14n0528_001:0803a14": "甚好，垣牆周匝七重門，字檀尼加柰。檀尼",
    "T14n0528_001:0803a15": "加柰有子，字逝，年十六。檀尼加柰歿故，逝",
    "T14n0528_001:0803a16": "獨與母居。佛到檀尼加柰家求食。時，逝在內",
    "T14n0528_001:0803a17": "第三門中住。遙見佛來歡喜，逝即心念言：「是",
    "T14n0528_001:0803a18": "人何以端正無比好乃爾？好如明月珠，光明",
    "T14n0528_001:0803a19": "如日月，其色如黃金，好如月十五日盛滿。」時",
    "T14n0528_001:0803a20": "佛到，住於門外。逝便走入，語其母言：「我見一",
    "T14n0528_001:0803a21": "人來，大端正好，天下無有輩，我生以來未",
    "T14n0528_001:0803a22": "甞見人如是，今在門外住，欲求食。」逝語其",
    "T14n0528_001:0803a23": "母言：「我當與之。」其母大慳貪不肯與，逝語",
    "T14n0528_001:0803a24": "其母言：「夫天下人慳貪無益於身，是非恒",
    "T14n0528_001:0803a25": "人，當與之。」母復不應，逝復語母言：「是人過",
    "T14n0528_001:0803a26": "度天下之師也，與是人者如病者得善醫。」逝",
    "T14n0528_001:0803a27": "語母言：「當用我故與之，是人名聞於天下，今",
    "T14n0528_001:0803a28": "續在門外住。」其母復不肯與，逝數語母，母",
    "T14n0528_001:0803a29": "大瞋恚語逝言：「汝嬈我不止者令我煩亂，是",
    "T14n0528_001:0803b01": "人不用食故來，但欲調若耳，若小兒當何等",
    "T14n0528_001:0803b02": "知？若所索不止，會得我捶杖乃止。」佛豫知",
    "T14n0528_001:0803b03": "母慳貪，佛放威神徹照七重門內，逝見佛光",
    "T14n0528_001:0803b04": "明心即開解。逝即復到母所，語其母言：「愚人",
    "T14n0528_001:0803b05": "不知布施，譬如盲人墮於火中，其人但坐",
    "T14n0528_001:0803b06": "盲無目故耳。世間人但坐慳貪，心念惡、口言",
    "T14n0528_001:0803b07": "惡、身行惡，愚人不信於佛、不信於經，死後皆",
    "T14n0528_001:0803b08": "入地獄畜生鬼神中。人不慳貪，身行善、口言",
    "T14n0528_001:0803b09": "善、心念善，續自得其福，人有智者當供養飯",
    "T14n0528_001:0803b10": "食佛，人常當與智者相隨令人有知。」逝語母",
    "T14n0528_001:0803b11": "言：「不肯與者，自持我今日飯分來，我今日",
    "T14n0528_001:0803b12": "不食，自持我分與之，哀疾持我分來，我恐",
    "T14n0528_001:0803b13": "是人便棄我去，是人難得值。」母復不肯與，逝",
    "T14n0528_001:0803b14": "便自往取飯及所著細好褻衣，持出至佛所",
    "T14n0528_001:0803b15": "前，以頭面著佛足，却住叉手，白佛言：「持我所",
    "T14n0528_001:0803b16": "有衣被、飯食，願上佛。」佛默然不應。逝復白佛",
    "T14n0528_001:0803b17": "言：「今佛是天下人之父母，當度脫我曹。哀為",
    "T14n0528_001:0803b18": "受之，當令我得其福。」如是者三。佛便受逝衣",
    "T14n0528_001:0803b19": "被飯食，逝大歡喜。",
    "T14n0528_001:0803b20": "佛語逝言：「諸慳貪者若皆伏之，若今日施佛",
    "T14n0528_001:0803b21": "衣被、飯食，使若得心中所願。」逝大歡喜，復白",
    "T14n0528_001:0803b22": "佛言：「我心亦不願作第二忉利天王釋，亦不",
    "T14n0528_001:0803b23": "願梵天，亦不願世間豪貴，願使我光明智慧",
    "T14n0528_001:0803b24": "如佛。」佛言：「大善！若心所願皆得之。」",
    "T14n0528_001:0803b25": "天王釋聞逝言，即在佛後叉手住，釋於佛前",
    "T14n0528_001:0803b26": "語逝言：「若欲求作佛者甚難得，十劫、百劫、千",
    "T14n0528_001:0803b27": "劫、萬劫、億劫尚未能得佛，今汝持小飯食、衣",
    "T14n0528_001:0803b28": "被與佛，汝便欲作佛，不可得也。」",
    "T14n0528_001:0803b29": "釋復語逝言：「若持四寶如須彌山布施，復慈",
    "T14n0528_001:0803c01": "心念天下，十萬劫、百萬劫、千萬劫，若尚未能",
    "T14n0528_001:0803c02": "得佛。」",
    "T14n0528_001:0803c03": "逝報釋言：「譬如工師持斧入山斫樹木，會當",
    "T14n0528_001:0803c04": "索取好直可意，乃取耳。」逝語釋言：「我亦不用",
    "T14n0528_001:0803c05": "一飯食、衣被與佛，故欲得作佛也。我常持善",
    "T14n0528_001:0803c06": "心、精進思惟不懈，會當得佛。」",
    "T14n0528_001:0803c07": "釋復報逝言：「若欲求佛勤苦，不如求梵釋天",
    "T14n0528_001:0803c08": "也。」",
    "T14n0528_001:0803c09": "逝復報釋言：「若見閻浮利內，悉令滿其中",
    "T14n0528_001:0803c10": "火上至天，持我身投其中，會求作佛終不止。」",
    "T14n0528_001:0803c11": "釋報言：「若令閻浮利內滿其中火，是中有人",
    "T14n0528_001:0803c12": "民、畜生及蜎蜚蠕動之類，汝不當殺之，汝反",
    "T14n0528_001:0803c13": "心念惡，當入地獄中，汝當那得佛？」",
    "T14n0528_001:0803c14": "逝復報言：「世間人民及蜎蜚蠕動之類，我持",
    "T14n0528_001:0803c15": "慈心皆付彌勒佛，彌勒佛自當度脫之，我求",
    "T14n0528_001:0803c16": "佛道會不止。」逝復語釋言：「梵天王雖尊，會",
    "T14n0528_001:0803c17": "歸無常，無有脫於死者。」釋便叉手，報逝言：「卿",
    "T14n0528_001:0803c18": "持心志堅，乃念欲求佛不止，卿亦會當得",
    "T14n0528_001:0803c19": "佛。」逝復報釋言：「若莫恃天上自貢高，復有",
    "T14n0528_001:0803c20": "勝若者。」逝言：「我持慈心精進不懈求佛者，會",
    "T14n0528_001:0803c21": "當得作佛。」釋便默然，無所復語。佛便語逝言：",
    "T14n0528_001:0803c22": "「汝前後所供養飯食凡六萬佛，汝心常願欲",
    "T14n0528_001:0803c23": "作佛，汝常持善心供養於佛。」佛語逝言：「却",
    "T14n0528_001:0803c24": "後二百萬億劫，汝不復更地獄、畜生、鬼神中。」",
    "T14n0528_001:0803c25": "佛復語逝言：「汝常持慈心供養佛，若後當作",
    "T14n0528_001:0803c26": "金輪王，當有十億小國王皆屬，若當領四",
    "T14n0528_001:0803c27": "天下常當飛行，所行皆正，壽盡當生梵天及",
    "T14n0528_001:0803c28": "兜術天上。天上壽盡，當復下生作金輪王，壽",
    "T14n0528_001:0803c29": "盡當復上生梵天，如是上下二百萬億劫竟，",
    "T14n0528_001:0804a01": "汝當作佛字須彌加羅，度脫天上、天下人民。",
    "T14n0528_001:0804a02": "若生墮地，光明當照三千須彌山，上至二十",
    "T14n0528_001:0804a03": "八天，天地皆為大動，晝夜皆明。時人皆壽",
    "T14n0528_001:0804a04": "七千億歲，若身當長二百丈，當有萬二千城，",
    "T14n0528_001:0804a05": "城皆四百八十里，城門皆著刻鏤皆七寶。「若",
    "T14n0528_001:0804a06": "為佛時，當再會諸沙門說經。第一會說經時，",
    "T14n0528_001:0804a07": "六千億沙門皆得阿羅漢道；第二會說經時，",
    "T14n0528_001:0804a08": "四千億沙門皆得阿羅漢道。當爾時，人民無",
    "T14n0528_001:0804a09": "有偷盜者，男子女人皆同一心，人民無有",
    "T14n0528_001:0804a10": "作惡者，諸惡道勤苦之處皆閉塞，亦無有",
    "T14n0528_001:0804a11": "山林谿谷，地皆平正。人民無有疾病、無有",
    "T14n0528_001:0804a12": "憂苦，人民皆快樂，所居皆自守，天日三雨纔",
    "T14n0528_001:0804a13": "淹塵，人民欲所議語皆相聚會，夏月不大熱，",
    "T14n0528_001:0804a14": "冬月不大寒適得其中。「所講授精舍名難提",
    "T14n0528_001:0804a15": "陀，若有人布施與佛阿羅漢，欲求作佛、辟支",
    "T14n0528_001:0804a16": "佛、阿羅漢皆可得。佛道不可不求，佛智不可",
    "T14n0528_001:0804a17": "稱量，十方無窮極，佛智亦如是，無有窮極，天",
    "T14n0528_001:0804a18": "下人不知生從何所來，亦不知死趣何道。」佛",
    "T14n0528_001:0804a19": "說經已，逝及諸比丘、天王釋，皆為佛作",
    "T14n0528_001:0804a20": "禮。",
    "T14n0528_001:0804a21": "佛說菩薩逝經"
}