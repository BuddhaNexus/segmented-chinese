{
    "T42n1824_07b:0108c19": "folio_7b 中觀論疏卷第七末",
    "T42n1824_07b:0108c21": "釋吉藏撰",
    "T42n1824_07b:0108c22": "14 合品(七末)合品第十四",
    "T42n1824_07b:0108c23": "所以有此品來者具於六義。一者論主上明",
    "T42n1824_07b:0108c24": "諸法無待無絕。外人信之云。若言有待有",
    "T42n1824_07b:0108c25": "絕。不得應於波若心會實相。今若能無待無",
    "T42n1824_07b:0108c26": "絕。空有俱淨始得與實相合。故今更破之明",
    "T42n1824_07b:0108c27": "既無待絕豈有合散。故大品云。菩薩習波若",
    "T42n1824_07b:0108c28": "時。不見合與不合亦不見應與不應。乃名與",
    "T42n1824_07b:0108c29": "波若相應也。攝論師立應身佛與法身相應",
    "T42n1824_07b:0109a01": "亦作此責之。二者上來有四種著者皆由有",
    "T42n1824_07b:0109a02": "心作解。所以故破著。是故此品更復就事求",
    "T42n1824_07b:0109a03": "撿身心及以人我竟不可得。誰作解耶。復以",
    "T42n1824_07b:0109a04": "何物生於著耶。三者諸行名五陰。五陰品",
    "T42n1824_07b:0109a05": "雖觀五陰空義猶未盡。更就行門而觀撿之。",
    "T42n1824_07b:0109a06": "合義唯是六情。上六情品雖觀六情不可得",
    "T42n1824_07b:0109a07": "義亦未盡。更就根塵和合求撿無從。故有此",
    "T42n1824_07b:0109a08": "品。四者行品破無性五陰。今破緣合根塵。",
    "T42n1824_07b:0109a09": "故上來已破其實有。今破其假有。問何故觀",
    "T42n1824_07b:0109a10": "六根不與六塵合耶。答顛倒眾生謂根塵為",
    "T42n1824_07b:0109a11": "二。故根與塵合。則生三毒煩惱。煩惱故業",
    "T42n1824_07b:0109a12": "業則有苦果。今觀根塵本自無合。則煩惱不",
    "T42n1824_07b:0109a13": "生。故無業苦。五者上行品雖破異義。但是略",
    "T42n1824_07b:0109a14": "破義猶未盡。此品中廣破一切諸法異義。所",
    "T42n1824_07b:0109a15": "以破異者。合起於異。無異故則無合。故破",
    "T42n1824_07b:0109a16": "異也。六者含識之流皆謂萬像為異。起於惑",
    "T42n1824_07b:0109a17": "障不得解脫。今此品求一切法異義無從。則",
    "T42n1824_07b:0109a18": "煩惱不起。故有此品問誰計合耶。答略有四",
    "T42n1824_07b:0109a19": "師。一世間人常云六根與六塵合。二外道情",
    "T42n1824_07b:0109a20": "神意塵四合生知。三毘曇人云別有觸數能",
    "T42n1824_07b:0109a21": "和會根塵。四成論義直明根與塵合無別觸",
    "T42n1824_07b:0109a22": "數。今求合義無從。故以目品。品開為二。初",
    "T42n1824_07b:0109a23": "長行發起。二偈本正破無合。初又二。前發",
    "T42n1824_07b:0109a24": "起品來意。次問無合所由。此品稱說曰者。",
    "T42n1824_07b:0109a25": "交言曰論。直語名說。此品既重料簡六情品。",
    "T42n1824_07b:0109a26": "非正是外人乘前問後。故稱說曰。又上品從",
    "T42n1824_07b:0109a27": "虛實窮至破重空。外人口眼不能救但心下",
    "T42n1824_07b:0109a28": "未悟。論主懸取外心提起而破之。故云說曰",
    "T42n1824_07b:0109a29": "八偈為三。初兩偈縱異奪合。第二五偈正破",
    "T42n1824_07b:0109b01": "無異。第三一偈明無異故無合。初又二。前偈",
    "T42n1824_07b:0109b02": "明見等三法異故無合。第二偈明一切法異",
    "T42n1824_07b:0109b03": "故無合。三法異故無合者。眼色是法。見者",
    "T42n1824_07b:0109b04": "為人。人法既異云何合耶。就法中色為其外",
    "T42n1824_07b:0109b05": "眼為其內。內外既異亦無合也。問世間外道",
    "T42n1824_07b:0109b06": "大乘小乘但明眼色異而合。合者根塵相會",
    "T42n1824_07b:0109b07": "故言合耳。今言異不合。乃似正是外義。何",
    "T42n1824_07b:0109b08": "名破耶。答此有二義。一者根塵體異無相到",
    "T42n1824_07b:0109b09": "義故無合。若言懸合者。既不到近色與近合。",
    "T42n1824_07b:0109b10": "亦不到遠應與遠合也。此中破異不得合。成",
    "T42n1824_07b:0109b11": "實師假人與實異不得合。心與真諦頑境異",
    "T42n1824_07b:0109b12": "亦不得合。攝論師應身體是無常與法身異",
    "T42n1824_07b:0109b13": "不得合。長行為五。初釋偈本。我或在內或",
    "T42n1824_07b:0109b14": "在外者。佛法學人計我在身內。如樹神依樹",
    "T42n1824_07b:0109b15": "無的別處。復次下第二開二關責之。所以開",
    "T42n1824_07b:0109b16": "二關責者。上明三事異故無合。外人不受",
    "T42n1824_07b:0109b17": "此難。若三事無異是則無合。正以三事異故",
    "T42n1824_07b:0109b18": "是則有合。故重開二關責之。又關為五。一",
    "T42n1824_07b:0109b19": "牒二定三總非四正難五總結。文易知。問汝",
    "T42n1824_07b:0109b20": "眼到方見火。見火應燒眼。又應見淵中魚石。",
    "T42n1824_07b:0109b21": "又應水漬眼也。又數論云眼是離中知。於他",
    "T42n1824_07b:0109b22": "何必爾。如魚等夜不因明得見。又大士眼根",
    "T42n1824_07b:0109b23": "入正受。耳中三昧起。有何定離合耶。又持法",
    "T42n1824_07b:0109b24": "華經人鼻遙聞香。三根何必定到方知。又汝",
    "T42n1824_07b:0109b25": "言遙合則應遙到。不可遙到亦不可遙聞也。",
    "T42n1824_07b:0109b26": "又數論六識了六塵者。汝若六根一識則一",
    "T42n1824_07b:0109b27": "根具六用。六根六識則有竝用。問曰下第三",
    "T42n1824_07b:0109b28": "外人救義明四合生知。已有知生則驗我情",
    "T42n1824_07b:0109b29": "塵意合。故舉果證因。答曰下第四破救。就文",
    "T42n1824_07b:0109c01": "為二。初指前破。六情品中明三法無見。一",
    "T42n1824_07b:0109c02": "眼不能見。二色不能見。三人不能見。以無",
    "T42n1824_07b:0109c03": "見故是則無合。既其無合知則不生。故云識",
    "T42n1824_07b:0109c04": "等四法無。此則具破因果。云何更以果證因。",
    "T42n1824_07b:0109c05": "又根品中無見無見者及以可見法。今不應",
    "T42n1824_07b:0109c06": "言有四合以生知也。今當更說下第二縱破。",
    "T42n1824_07b:0109c07": "又開五別。一唱重說。次牒外義。次開二關定",
    "T42n1824_07b:0109c08": "之。第四作難。知無故下第五總結也。如是",
    "T42n1824_07b:0109c09": "諸法中幻下長行第五舉喻曉之。染與於可",
    "T42n1824_07b:0109c10": "染下第二偈明萬法異是故無合。上半明染等",
    "T42n1824_07b:0109c11": "三法無合。所以偏破染等無合者。由眼見色",
    "T42n1824_07b:0109c12": "故起貪心。前明眼見色尚無有合。貪從何生。",
    "T42n1824_07b:0109c13": "故次破染。又上明眼色無合則五根無合義。",
    "T42n1824_07b:0109c14": "今染等無合則意根無合義。下半更類破兩",
    "T42n1824_07b:0109c15": "法。餘入者謂耳等五入。餘煩惱者瞋癡之流。",
    "T42n1824_07b:0109c16": "復次異法當有合者第二破無有異。前借異",
    "T42n1824_07b:0109c17": "破合。是故今次辨無異。又合由異生異為合",
    "T42n1824_07b:0109c18": "本。今既無異。何所合耶。又例如上品。上品",
    "T42n1824_07b:0109c19": "明以後異破性。外還捉異救性。今以異明不",
    "T42n1824_07b:0109c20": "合。外還執異救合。是以二品俱有破異。五",
    "T42n1824_07b:0109c21": "偈為二。初二偈總標無異。第二三偈別釋無",
    "T42n1824_07b:0109c22": "異。初又二。前偈明三法無異。還對上三法",
    "T42n1824_07b:0109c23": "無合。第二偈明一切法無異。對上一切法無",
    "T42n1824_07b:0109c24": "合。文易知也。問何故唱萬法無異。答世間",
    "T42n1824_07b:0109c25": "外道小乘大乘皆言眼與色異。故眼見色生",
    "T42n1824_07b:0109c26": "三毒及業苦。今求異不得則三毒不生。此是",
    "T42n1824_07b:0109c27": "大益也。問曰何故無異下生起第二三偈釋",
    "T42n1824_07b:0109c28": "無異。此中三偈其文甚易知。而講者多有",
    "T42n1824_07b:0109c29": "異釋遂瞖其文。今直讀之使煥然易領。次",
    "T42n1824_07b:0110a01": "三偈為二。初兩偈明無捲異。次一偈辨無指",
    "T42n1824_07b:0110a02": "異。明無捲異謂無總異。辨無指異即無別異。",
    "T42n1824_07b:0110a03": "夫論有異不出總別。總別無異則一切異空。",
    "T42n1824_07b:0110a04": "又無捲異明無果。次無指異明無因。異因果",
    "T42n1824_07b:0110a05": "攝一切法也。又無捲異明無內學所計異。次",
    "T42n1824_07b:0110a06": "無指異明無外道所計異。內外總攝一切。又",
    "T42n1824_07b:0110a07": "前亦是無因緣異。次明無非因緣異。亦攝一",
    "T42n1824_07b:0110a08": "切。約成實義者。前明無假異。謂假人假柱。",
    "T42n1824_07b:0110a09": "次明無實異。謂五陰四微。以假實總攝一切。",
    "T42n1824_07b:0110a10": "初二偈又二。第一偈明捲不與指異。即是果",
    "T42n1824_07b:0110a11": "不與因異。亦是假不與實異也。第二偈明捲",
    "T42n1824_07b:0110a12": "不與瓶柱等異。亦是果不與非因異。夫論捲",
    "T42n1824_07b:0110a13": "異不出斯二。斯二既無則異義盡矣。異因異",
    "T42n1824_07b:0110a14": "有異者。異即是捲異也。因異者因五指異",
    "T42n1824_07b:0110a15": "也。有異者有捲異也。所以然者。見指五知",
    "T42n1824_07b:0110a16": "捲一。見指散知捲合。見指是因知捲是果。故",
    "T42n1824_07b:0110a17": "云異因異有異也。異辭異無異者。異即捲異",
    "T42n1824_07b:0110a18": "也。離異者離五指異。無異者無捲異也。若",
    "T42n1824_07b:0110a19": "法所因出是法不異因者。上半為外作因果",
    "T42n1824_07b:0110a20": "義。今下半破之。若果從因出則果不異因。",
    "T42n1824_07b:0110a21": "所以然者。若因壞果存果可異因。今因有",
    "T42n1824_07b:0110a22": "則果有因無則果無。寧得捲果於因。就捲指",
    "T42n1824_07b:0110a23": "作既爾。人望五陰柱與四微萬義皆類。問上",
    "T42n1824_07b:0110a24": "明眼等三法無異。今亦得舉眼等三法作之",
    "T42n1824_07b:0110a25": "以不。答可具二義。若望成實。眼是果四大",
    "T42n1824_07b:0110a26": "為因。同捲指破。若望毘曇。眼亦是果四大",
    "T42n1824_07b:0110a27": "造之。此亦是因。雖非假實既是因果。亦同",
    "T42n1824_07b:0110a28": "捲指。二者以眼望色異。因色異故有眼異。",
    "T42n1824_07b:0110a29": "離色異無眼異。若眼異從色異生。從色生則",
    "T42n1824_07b:0110b01": "眼不異色。以眼是能見色是所見。既無所",
    "T42n1824_07b:0110b02": "見亦無能見。能所之法有則俱有無則俱無。",
    "T42n1824_07b:0110b03": "不得言所見雖無能見猶有。故所壞能即壞。",
    "T42n1824_07b:0110b04": "當知能不異所。又問眼色本來未曾同。云何",
    "T42n1824_07b:0110b05": "得說異耶。又問眼異因色異色異因眼異。若",
    "T42n1824_07b:0110b06": "皆異即皆眼皆色。彼答良由眼異色色異眼",
    "T42n1824_07b:0110b07": "故有眼色耳。云何作此難耶。問汝眼異為因",
    "T42n1824_07b:0110b08": "色異生。為因色異不生。若異因異生。則異",
    "T42n1824_07b:0110b09": "還待異長還待長。若因不異生。既稱眼色。",
    "T42n1824_07b:0110b10": "云何不異耶。又問異為有別體。為無有別體。",
    "T42n1824_07b:0110b11": "若異無別體還指色為體。亦眼無別體還指",
    "T42n1824_07b:0110b12": "色為體。若眼自以眼為體。不以色為體。則異",
    "T42n1824_07b:0110b13": "自以異為體。不以色為體。又色有體可名異。",
    "T42n1824_07b:0110b14": "色竟無體。云何有異。又異指色為體。色復",
    "T42n1824_07b:0110b15": "以誰為體。體復有體即無窮。無窮則無體。",
    "T42n1824_07b:0110b16": "又異以色為體。只色是異。見色應見異。異是",
    "T42n1824_07b:0110b17": "法塵。眼云何見。若不見則色非是異。應離",
    "T42n1824_07b:0110b18": "色別有異。異應自有體。又眼異在眼為在色。",
    "T42n1824_07b:0110b19": "若在眼眼何所從。異若在色此是色異。何關",
    "T42n1824_07b:0110b20": "眼異。又眼異不自異則一不一。於瓶然一。",
    "T42n1824_07b:0110b21": "還一於瓶不一於柱。則眼異還異於眼。何得",
    "T42n1824_07b:0110b22": "在色。又破若法所因出。如因木生火。火不",
    "T42n1824_07b:0110b23": "得還木。若火還木從木出者。火亦還水何不",
    "T42n1824_07b:0110b24": "從水出。如因柱成舍不因空成舍。故知空異",
    "T42n1824_07b:0110b25": "舍柱不異舍。若俱異應俱成。又生死涅槃凡",
    "T42n1824_07b:0110b26": "聖等異皆作此破之。如因涅槃異故有生死",
    "T42n1824_07b:0110b27": "異。離涅槃異無生死異。真妄等亦爾。問曰若",
    "T42n1824_07b:0110b28": "有定異法有何咎第二偈破果不與非因異。",
    "T42n1824_07b:0110b29": "前問次答。外云。捲由指有。捲可不異指。捲",
    "T42n1824_07b:0110c01": "不由柱有。捲應與柱異。故名定異法也。答",
    "T42n1824_07b:0110c02": "中上半縱之下半奪破。所言縱者。若離五指",
    "T42n1824_07b:0110c03": "異有於捲異。可將捲與瓶柱等異也。下半奪",
    "T42n1824_07b:0110c04": "者。今離五指異既無捲異。將何物與瓶柱為",
    "T42n1824_07b:0110c05": "異。如是五陰成人四微成柱悉作是破。長行",
    "T42n1824_07b:0110c06": "二周釋。前總就一切法釋。後別寄捲指事釋。",
    "T42n1824_07b:0110c07": "問曰我經說下第二次破五指異。具如前數",
    "T42n1824_07b:0110c08": "條目之。初問次答。問意為兩。初總出其所",
    "T42n1824_07b:0110c09": "是。次別明其所是。異相不從眾緣生者總出",
    "T42n1824_07b:0110c10": "所是也。前二偈並是從因緣生義。初偈捲由",
    "T42n1824_07b:0110c11": "指有捲不異指。次偈捲從指有即無捲可異",
    "T42n1824_07b:0110c12": "瓶。此並從因緣生故無有異。今外人云。我",
    "T42n1824_07b:0110c13": "經說異相都不從因緣生。此應當有定異法。",
    "T42n1824_07b:0110c14": "無上破也。分別總相下第二別出其所是。總",
    "T42n1824_07b:0110c15": "相者捲也。別相者五指長短相也。異法者五",
    "T42n1824_07b:0110c16": "指體也。由分別總捲故有五指長短別異。由",
    "T42n1824_07b:0110c17": "指長短異相故有五指之法。則是由指長短",
    "T42n1824_07b:0110c18": "知長短指。故用指長短為異相。長短指名異",
    "T42n1824_07b:0110c19": "法。問外既云從總相有別相從異相有異法。",
    "T42n1824_07b:0110c20": "云何名不從因緣生。答曰下自作此破之。但",
    "T42n1824_07b:0110c21": "外人義云。從五指生捲由別成總。故總從因",
    "T42n1824_07b:0110c22": "緣生。以指別既壞總捲亦壞故也。不由總捲",
    "T42n1824_07b:0110c23": "生於別指。以捲雖壞而指猶存故知不從總",
    "T42n1824_07b:0110c24": "相成於別相。故知別相成於總相。故知別相",
    "T42n1824_07b:0110c25": "不從因緣生。此義與成實等假實義大同。人",
    "T42n1824_07b:0110c26": "柱從微陰成。微陰壞人柱即壞。微陰不從人",
    "T42n1824_07b:0110c27": "柱成。人柱雖壞猶有四微五陰也。偈上半破",
    "T42n1824_07b:0110c28": "無異相。下半明無異法上半開二關責之。汝",
    "T42n1824_07b:0110c29": "以指長短為異相。長短指為異法。故以指",
    "T42n1824_07b:0111a01": "長短為長短指作相者。為長短指本異須異",
    "T42n1824_07b:0111a02": "相相之。為長短指本不異以異相相之。若長",
    "T42n1824_07b:0111a03": "短指本異。竟何須異相相之。又若本異竟更",
    "T42n1824_07b:0111a04": "須異相相者。則有重異之過。又有無窮之",
    "T42n1824_07b:0111a05": "失。若長短指本不異將異相相者。是亦不然。",
    "T42n1824_07b:0111a06": "若本無兩指異則無二指相。何所相。又汝以",
    "T42n1824_07b:0111a07": "異相相不異法令異。亦應以不異法不異汝",
    "T42n1824_07b:0111a08": "異相異相成不異也。又問汝異為異異。為異",
    "T42n1824_07b:0111a09": "不異。若異異者。異已是異何須異耶。若異不",
    "T42n1824_07b:0111a10": "異者。則無復不異。云何得有異。如火為熱。於",
    "T42n1824_07b:0111a11": "熱為熱熱不熱。若熱於熱。已是熱竟何須熱。",
    "T42n1824_07b:0111a12": "若熱不熱。則無不熱。云何有熱。下半云。因",
    "T42n1824_07b:0111a13": "有長短異相故有此指彼指異法。既無異相。",
    "T42n1824_07b:0111a14": "云何有此彼異法耶。長行為二。第一前逈破",
    "T42n1824_07b:0111a15": "外人立義。次釋偈文。初文二。一者牒外義。若",
    "T42n1824_07b:0111a16": "爾者下第二破也。既言分別總相故有異相。",
    "T42n1824_07b:0111a17": "當知異相從總緣而生。云何言異相不從緣",
    "T42n1824_07b:0111a18": "而生。成論人云。本有色心然後論其總別。",
    "T42n1824_07b:0111a19": "如本有兩柱在中然後論其東西。今問汝別",
    "T42n1824_07b:0111a20": "為別別。為別總。若別別。別已是別。何須別",
    "T42n1824_07b:0111a21": "耶。若別總。則別從總生。又別既別總則失總。",
    "T42n1824_07b:0111a22": "總亦爾也。是異相離異法不可得故者。前",
    "T42n1824_07b:0111a23": "明別從總生故別是因緣義。今明異相從異",
    "T42n1824_07b:0111a24": "法生異相是因緣義。如指長短要從長短指",
    "T42n1824_07b:0111a25": "生。是故異相即是因緣。故一切皆是因緣。",
    "T42n1824_07b:0111a26": "若是因緣已入前二偈破之。今異法中無異",
    "T42n1824_07b:0111a27": "相下第二釋偈本。文易見也。若異相在不異",
    "T42n1824_07b:0111a28": "法中不名不異法者。破意不許其異在不異",
    "T42n1824_07b:0111a29": "中。若異相在不異中則無不異法。尚無不異",
    "T42n1824_07b:0111b01": "法。云何言不異中有異相耶。此意須翻取之。",
    "T42n1824_07b:0111b02": "復次下品第三段明無異故無合。即釋上破",
    "T42n1824_07b:0111b03": "異之意。品稱破合。而今破異者。意欲明無",
    "T42n1824_07b:0111b04": "合故也。上半更開一異兩門明無合。下半結",
    "T42n1824_07b:0111b05": "無合義。自有三義故無合。若是能合無所合。",
    "T42n1824_07b:0111b06": "是所合即無能合。不爾則非能所。無有合。",
    "T42n1824_07b:0111b07": "異法不合者。異則已成。不須復合。假使合",
    "T42n1824_07b:0111b08": "者是亦不然。如指一方合三方不合。不合多",
    "T42n1824_07b:0111b09": "故應合為不合。",
    "T42n1824_07b:0111b10": "15 有無品(七末)有無品第十五",
    "T42n1824_07b:0111b11": "此品來有近遠兩義者。上來諸品處處已破",
    "T42n1824_07b:0111b12": "有無。六種云。若使無有有。云何當有無。乃至",
    "T42n1824_07b:0111b13": "行品云。若有不空法應當有空法。如是並已",
    "T42n1824_07b:0111b14": "破竟。但上來是略破散破。今廣破是束破。",
    "T42n1824_07b:0111b15": "所以具須作廣略破者。有無是諸見根障中",
    "T42n1824_07b:0111b16": "道本。諸見根者如因有無成斷常。因斷常生",
    "T42n1824_07b:0111b17": "六十二見。故有無是諸見之根。若有無病生",
    "T42n1824_07b:0111b18": "則眾病並生。有無若滅諸患皆滅。障中道本",
    "T42n1824_07b:0111b19": "者。近而為論。一切因果皆是中道。又佛性",
    "T42n1824_07b:0111b20": "是中道。如佛呵迦葉。我先不說中道為佛性。",
    "T42n1824_07b:0111b21": "汝何故失意更問。又中道為佛法身。如是一",
    "T42n1824_07b:0111b22": "乘實相皆是中道。今起有無成斷常故障中",
    "T42n1824_07b:0111b23": "道。又如來常依二諦說法。但二諦是因緣空",
    "T42n1824_07b:0111b24": "有。而外人聞有作有解成自性之有。聞無作",
    "T42n1824_07b:0111b25": "無解成自性之無。則障於二諦。既障二諦則",
    "T42n1824_07b:0111b26": "二智不生。便無三世諸佛菩薩。斯病既深故",
    "T42n1824_07b:0111b27": "須重破。又有此品來者。有人言。此論從始",
    "T42n1824_07b:0111b28": "自末破洗諸法者。蓋是拆有入無遣俗歸真",
    "T42n1824_07b:0111b29": "耳。今謂不然。既求有無從。何所拆耶。撿無",
    "T42n1824_07b:0111c01": "不得。何所入耶。蓋是迷者執有惑人謂無。",
    "T42n1824_07b:0111c02": "今責之不得。故云破有無。故作者品云。是",
    "T42n1824_07b:0111c03": "業從眾緣生。假名為有無有決定。非如汝所",
    "T42n1824_07b:0111c04": "說。故知外人無所見有亦無彼所見無乃至",
    "T42n1824_07b:0111c05": "五句。故知此有無非二諦攝。不得言此論遣",
    "T42n1824_07b:0111c06": "有入無。以無彼所見有無。方得起因緣假名",
    "T42n1824_07b:0111c07": "有無始是佛真俗二諦。又大小乘學人聞有",
    "T42n1824_07b:0111c08": "無是障道本諸見根。便欲滅有無二見。今為",
    "T42n1824_07b:0111c09": "破此人病明有無本不生今何所滅耶。汝言",
    "T42n1824_07b:0111c10": "有有無者。求之應得。求既不得云何有無耶。",
    "T42n1824_07b:0111c11": "又一切行道坐禪學問人如言有道可求有禪",
    "T42n1824_07b:0111c12": "可坐有義可學皆是有見。無有非道乃至無",
    "T42n1824_07b:0111c13": "有非義即是無見。設言道未曾有無。終有非",
    "T42n1824_07b:0111c14": "有無之道。還是有見。若無此非有無道即是",
    "T42n1824_07b:0111c15": "無見。故有無病難捨。是以論主處處品慇",
    "T42n1824_07b:0111c16": "懃破之也。次破合品明破有無者。惑者云。",
    "T42n1824_07b:0111c17": "眾緣和合諸法便有。眾緣若散萬化便無。既",
    "T42n1824_07b:0111c18": "有有無何由無合。又上品破無有異。外人云。",
    "T42n1824_07b:0111c19": "無無異相有法有異。既有有無云何無異。又",
    "T42n1824_07b:0111c20": "有與無異無與有異。既有有無則有異也。又",
    "T42n1824_07b:0111c21": "外難論主。若言無異應無二諦。既有二諦",
    "T42n1824_07b:0111c22": "則有有無異也。問云何是有無耶。答有無多",
    "T42n1824_07b:0111c23": "門。若就因果明者。僧佉計因中有果為有。",
    "T42n1824_07b:0111c24": "世師執因中無果為無。勒沙婆因中亦有果",
    "T42n1824_07b:0111c25": "亦無果。是亦有亦無。佛法內薩婆多明三世",
    "T42n1824_07b:0111c26": "有。名之為有。曇無德二世無名之為無。俱",
    "T42n1824_07b:0111c27": "舍論出天親小乘義云。現在作因未來則有。",
    "T42n1824_07b:0111c28": "現在若不作因未來則無。故未來亦有亦無。",
    "T42n1824_07b:0111c29": "迦葉鞞義作因便謝過去。名之為有。待果起",
    "T42n1824_07b:0112a01": "竟方乃滅無。是為過去亦有亦無。若就人法",
    "T42n1824_07b:0112a02": "明有無者。三外道並計有人法。名之為有。邪",
    "T42n1824_07b:0112a03": "見外道撥無人法。名之為無。迦羅鳩馱應物",
    "T42n1824_07b:0112a04": "起見。人問有耶答言是有。人問無耶即答云",
    "T42n1824_07b:0112a05": "無。名亦有亦無。佛法內亦有三部。犢子有人",
    "T42n1824_07b:0112a06": "有法。名之為有。方廣計無人無法。名之為",
    "T42n1824_07b:0112a07": "無薩婆多無人有法。稱亦有亦無。若就塵識",
    "T42n1824_07b:0112a08": "論有無者。舊大乘義並明有塵有識。若方廣",
    "T42n1824_07b:0112a09": "義明無塵無識。若心無義有塵無識。若唯識",
    "T42n1824_07b:0112a10": "論則無塵有識。問眾生何因緣故起有無見。",
    "T42n1824_07b:0112a11": "答智度論云。愛多者著有。見多者著無。一切",
    "T42n1824_07b:0112a12": "眾生唯有愛見。如法華明毒虫與惡鬼。又四",
    "T42n1824_07b:0112a13": "見多者著有。邪見多者著無。今明如此等",
    "T42n1824_07b:0112a14": "並是麁論有無。學大乘人精識菩薩微細礙",
    "T42n1824_07b:0112a15": "相。若起有心則名為有。纔起無心目之為無。",
    "T42n1824_07b:0112a16": "今息如此等有無故云破有無品。品為二。一",
    "T42n1824_07b:0112a17": "離破有無。二合破有無。離合各有四。離中",
    "T42n1824_07b:0112a18": "四者。第一破自有。次破他有。第三破自他外",
    "T42n1824_07b:0112a19": "有。第四破無。初破有者。一切眾生初本見",
    "T42n1824_07b:0112a20": "有。後值邪師方起無見耳。又四句之中有是",
    "T42n1824_07b:0112a21": "初句。初長行立明有性假緣得生。如其無性",
    "T42n1824_07b:0112a22": "雖復假緣終不得生。答中上半牒總非。明眾",
    "T42n1824_07b:0112a23": "緣與性兩義相乖。若有自性則不假緣。如其",
    "T42n1824_07b:0112a24": "假緣則便失性。汝言有性復假眾緣。則義成",
    "T42n1824_07b:0112a25": "鉾楯。下半破云。泥中瓶性非眾緣作。今若",
    "T42n1824_07b:0112a26": "假緣則是作法。此是體性之性。若有自體則",
    "T42n1824_07b:0112a27": "不假緣。假緣則無自體。問曰下生第二偈受",
    "T42n1824_07b:0112a28": "論主責。若性從眾緣作。有何咎耶。以外人",
    "T42n1824_07b:0112a29": "有為之法皆藉四緣。性既是有為。亦假眾緣",
    "T42n1824_07b:0112b01": "所作答中上半牒而總非。下半釋出外人義。",
    "T42n1824_07b:0112b02": "明性非因緣所作。由如事火。可假人功眾緣",
    "T42n1824_07b:0112b03": "所生。木中火性誰造作耶。當知此性本來已",
    "T42n1824_07b:0112b04": "有非眾緣生。若假眾緣生則是本無今有。墮",
    "T42n1824_07b:0112b05": "二世無義也。問曰下生第二段次破他性。有",
    "T42n1824_07b:0112b06": "自性即是二世有義。他性即是二世無義。以",
    "T42n1824_07b:0112b07": "無有自性假於眾緣然後得生故。自性望眾",
    "T42n1824_07b:0112b08": "緣。眾緣於自即是他也。答中上半以自況他。",
    "T42n1824_07b:0112b09": "下半釋破。釋破意自性於他性亦名他性。既",
    "T42n1824_07b:0112b10": "無自即無他性。望長行他於他即是自性。既",
    "T42n1824_07b:0112b11": "無自性亦無他性。長行初以二義破自性。一",
    "T42n1824_07b:0112b12": "就因成門破。次就相待門破。後亦引二義",
    "T42n1824_07b:0112b13": "破於他性。如一柱具二假因四微成。故無自",
    "T42n1824_07b:0112b14": "性。無自性故空。即因成空。縱有柱必是長",
    "T42n1824_07b:0112b15": "短短。若有自體不因於長。因長有短。短無",
    "T42n1824_07b:0112b16": "自體。是故短空。然自有他有。須精論之。若",
    "T42n1824_07b:0112b17": "守初章作解者云。他有有可有。不由無故",
    "T42n1824_07b:0112b18": "有。此有既是自有。今無有可有。由無故有。",
    "T42n1824_07b:0112b19": "應是他有。若今由無故有非他有者。他不由",
    "T42n1824_07b:0112b20": "無故有應不自有。又他不由無故有。既是性",
    "T42n1824_07b:0112b21": "義。今由無故有。稱為假義。既是性假相對。",
    "T42n1824_07b:0112b22": "亦應自他相對也。問曰下生自他外有。前問",
    "T42n1824_07b:0112b23": "意云。諸法乃不可自他。終應有世諦萬法。",
    "T42n1824_07b:0112b24": "又汝乃不許自他定性有。應有不自不他因",
    "T42n1824_07b:0112b25": "緣之有。答中上半明離自他外無更有法。下",
    "T42n1824_07b:0112b26": "半舉自他攝一切法。有自有他是則有法。無",
    "T42n1824_07b:0112b27": "自無他是則無法。所言自他者約二義論。一",
    "T42n1824_07b:0112b28": "者如五陰中人體性為自五陰為他。二者以",
    "T42n1824_07b:0112b29": "陰中人為自。自陰已外一切諸法並皆是他。",
    "T42n1824_07b:0112c01": "是故自他攝法義盡。又自他門各攝法亦盡。",
    "T42n1824_07b:0112c02": "如人當人是人自。法當法是法自。天下無非",
    "T42n1824_07b:0112c03": "自。既言無自則無一切法。又他門相望無非",
    "T42n1824_07b:0112c04": "是他。破他則一切亦盡。自他合亦盡。瓶為",
    "T42n1824_07b:0112c05": "自。瓶外一切皆是他也。問曰下第四破無。",
    "T42n1824_07b:0112c06": "亦無有三意。一者本宗立無。如謂世諦為有",
    "T42n1824_07b:0112c07": "真諦定無。二者論主上求有無從。便計於無。",
    "T42n1824_07b:0112c08": "三者論主上借無破有。外捉破為立。是故計",
    "T42n1824_07b:0112c09": "無。答中上半正破。下半釋破。有無一體異",
    "T42n1824_07b:0112c10": "體二俱不成。若一體者。有無無即無。有無異",
    "T42n1824_07b:0112c11": "體者。無有可待故亦無無。又汝計有既是虛",
    "T42n1824_07b:0112c12": "妄。執無亦出橫情。故二義俱非也。又汝本",
    "T42n1824_07b:0112c13": "來無有。何所論無。若人見有無下第二合破",
    "T42n1824_07b:0112c14": "有無。離破有四。合破亦四。就初偈序其四失",
    "T42n1824_07b:0112c15": "而呵責之。第二偈引佛說勸捨有無。第三兩",
    "T42n1824_07b:0112c16": "偈重破無有釋成捨義。第四兩偈出有無過",
    "T42n1824_07b:0112c17": "釋破有無所以。長行云必求有見者。此非是",
    "T42n1824_07b:0112c18": "有無中有見。此乃是深著諸法必求有所見",
    "T42n1824_07b:0112c19": "也。佛能滅有無下第二引經勸捨有無。恐外",
    "T42n1824_07b:0112c20": "人云論主自破有無。何必可信。是故今明佛",
    "T42n1824_07b:0112c21": "親勸捨宜應受之。問此是小乘經耶大乘經",
    "T42n1824_07b:0112c22": "耶。答此是小乘經。所以引小乘經者。明小乘",
    "T42n1824_07b:0112c23": "經中尚破有無。何況大乘。又若就著有無。非",
    "T42n1824_07b:0112c24": "但大乘不攝。亦非學小乘人。故引小乘經也。",
    "T42n1824_07b:0112c25": "大品經引先尼得信亦引小乘以況大。明小",
    "T42n1824_07b:0112c26": "乘尚辨法空況大乘耶。若法實有性下第三",
    "T42n1824_07b:0112c27": "兩偈重破有無釋成勸捨。若實有有無佛不",
    "T42n1824_07b:0112c28": "勸捨。以求之無從。妄謂為有故佛勸捨。兩",
    "T42n1824_07b:0112c29": "偈為二。初就有性門破異。第二偈俱就性無",
    "T42n1824_07b:0113a01": "性門破異。問何故破異耶。答惑人謂內外諸",
    "T42n1824_07b:0113a02": "法並皆變異故有有法。有有法故即有無法。",
    "T42n1824_07b:0113a03": "今求變異無從即無有法。有法既無無法亦",
    "T42n1824_07b:0113a04": "無。又破異者。或人謂本無今有為生。則無",
    "T42n1824_07b:0113a05": "變為有。已有還無為滅。有變異為無。今既",
    "T42n1824_07b:0113a06": "破於異則具破有無。第二偈上半重牒前有",
    "T42n1824_07b:0113a07": "性門無異。此破外道毘曇等義。下半破成實",
    "T42n1824_07b:0113a08": "及中假之流言有因緣無性之異。定有則著",
    "T42n1824_07b:0113a09": "常下第四兩偈顯有無過釋次破有無意。所",
    "T42n1824_07b:0113a10": "以諸佛菩薩經之與論破有無者。良由有無",
    "T42n1824_07b:0113a11": "是諸見之根障正觀本。是故破耳。又顯有無",
    "T42n1824_07b:0113a12": "過勸外人捨於有無。有無無過諸佛菩薩不",
    "T42n1824_07b:0113a13": "勸捨之。以是大過故須捨也。初偈標有無是",
    "T42n1824_07b:0113a14": "斷常。次偈釋有無是斷常。上半標有無是斷",
    "T42n1824_07b:0113a15": "常。下半勸捨斷常。是十四難本。為六十二",
    "T42n1824_07b:0113a16": "見根。有見則有愛。愛見既具足則纏垢又生。",
    "T42n1824_07b:0113a17": "既有煩惱則便有業。以有惑業迴流六趣。有",
    "T42n1824_07b:0113a18": "此大過故下半勸捨。長行云如說三世者此",
    "T42n1824_07b:0113a19": "是薩婆多義。又說因中先有果此是僧佉執。",
    "T42n1824_07b:0113a20": "前內今外皆墮於常。斷滅名無相續因者。前",
    "T42n1824_07b:0113a21": "念為因後念為果。前念既滅則無後因。後念",
    "T42n1824_07b:0113a22": "果起何所詶耶。前破常破衛世與僧佉。今",
    "T42n1824_07b:0113a23": "破斷破二世無及優樓迦義。又前別破二家。",
    "T42n1824_07b:0113a24": "今總破先因後果義也。第二偈釋有無是斷",
    "T42n1824_07b:0113a25": "常所以。麁論斷常凡有二種。一法斷常二人",
    "T42n1824_07b:0113a26": "斷常。陰滅神滅此是人斷。陰滅神存名為人",
    "T42n1824_07b:0113a27": "常。法斷常者。如三世有部名為法常。二世",
    "T42n1824_07b:0113a28": "無義即是法斷。蓋並是麁論斷常。問云何有",
    "T42n1824_07b:0113a29": "無是斷常。答且約人作。人因陰有則無自體。",
    "T42n1824_07b:0113b01": "若有人自體不假陰成。陰雖斷滅則人存。故",
    "T42n1824_07b:0113b02": "是常。瓶柱亦爾。故有是常。然因果相續名為",
    "T42n1824_07b:0113b03": "不斷。今因遂滅無則果無所續。故無即是斷。",
    "T42n1824_07b:0113b04": "若望大乘無所得觀。裁起有心即墮於常。徵",
    "T42n1824_07b:0113b05": "起無念便入於斷。問起何等有無斷常耶。",
    "T42n1824_07b:0113b06": "答觸事皆得論之。舉其宗要正是道也。若言",
    "T42n1824_07b:0113b07": "有道可求則墮有中名為常見。若無道可求",
    "T42n1824_07b:0113b08": "則墮無中名為斷見。成壞品云。若有所受法",
    "T42n1824_07b:0113b09": "則墮於斷常。",
    "T42n1824_07b:0113b10": "16 縛解品(七末)縛解品第十六",
    "T42n1824_07b:0113b11": "此一品生有遠近通別。所言遠者。小乘大乘",
    "T42n1824_07b:0113b12": "外道內道並言有縛有解。外道有二。一者云。",
    "T42n1824_07b:0113b13": "眾生縛解自然而有。無有因緣。一切眾生經",
    "T42n1824_07b:0113b14": "八萬劫生死則盡便得解脫。如縛縷丸於高",
    "T42n1824_07b:0113b15": "山縷盡則止。故不須修道斷縛得解。又有外",
    "T42n1824_07b:0113b16": "道云。要修道斷惑方得解脫。如僧佉云知二",
    "T42n1824_07b:0113b17": "十五諦即得解脫。不知是者不離生死。毘曇",
    "T42n1824_07b:0113b18": "人云有子果二縛。果謂果報身。子縛名煩惱。",
    "T42n1824_07b:0113b19": "煩惱有二。一者緣縛二相應縛。今括其大格",
    "T42n1824_07b:0113b20": "凡有四句。一緣而不縛。謂無漏緣使及九上",
    "T42n1824_07b:0113b21": "緣使。二縛而不緣。謂相應縛也。煩惱與心法",
    "T42n1824_07b:0113b22": "俱起。是故縛之。既是同時不得相緣。故雜",
    "T42n1824_07b:0113b23": "心云。不自緣不緣相應不緣共有也。三亦緣",
    "T42n1824_07b:0113b24": "亦縛。即有漏緣使。四非緣非縛。除上諸句。成",
    "T42n1824_07b:0113b25": "實義云。無有二縛。以無同時心數故無相應",
    "T42n1824_07b:0113b26": "縛。煩惱緣境亦不縛境。故無緣縛。破數人",
    "T42n1824_07b:0113b27": "云。貪心緣壁遂縛壁者。以識識壁壁應有",
    "T42n1824_07b:0113b28": "識。但立煩惱迷境障智縛於眾生稱之為縛。",
    "T42n1824_07b:0113b29": "大乘人云。二種生死名為果縛。五住煩惱名",
    "T42n1824_07b:0113c01": "為子縛。北土諸大乘師亦立斯義。復有二障",
    "T42n1824_07b:0113c02": "之說。四住煩惱名煩惱障。即二乘所斷。若",
    "T42n1824_07b:0113c03": "無明住地名為智障。菩薩除之。所言解者。",
    "T42n1824_07b:0113c04": "毘曇之人見有得道以有解斷惑。成實之人",
    "T42n1824_07b:0113c05": "見空成聖空解斷惑。大乘斷惑亦同成論用",
    "T42n1824_07b:0113c06": "空解斷。問毘曇何故明凡夫斷惑。成實辨",
    "T42n1824_07b:0113c07": "凡夫不斷但明伏耶。答以毘曇見有得道。",
    "T42n1824_07b:0113c08": "外道亦見有。是故斷惑。成實見空得道。外不",
    "T42n1824_07b:0113c09": "見空。故但伏不斷。今求如此內外縛解悉不",
    "T42n1824_07b:0113c10": "可得。故名破縛解品。問何故無此縛解耶。",
    "T42n1824_07b:0113c11": "答外人作縛解義並不成。故求之不得故也。",
    "T42n1824_07b:0113c12": "又見有縛解則名為縛。撿縛解無從乃名為",
    "T42n1824_07b:0113c13": "解。又內外大小乘乃除於縛不為縛所縛猶",
    "T42n1824_07b:0113c14": "未除解而為解所縛。喻如雖脫鐵鎖猶著金",
    "T42n1824_07b:0113c15": "鎖。論主今欲令其具脫縛解二縛故破縛解",
    "T42n1824_07b:0113c16": "也。又內外大小乘人言縛解二並欲斷縛而",
    "T42n1824_07b:0113c17": "修解。今欲令其了縛即是解知縛解不二故",
    "T42n1824_07b:0113c18": "破縛解。又諸大乘經甚深要觀皆明無縛無",
    "T42n1824_07b:0113c19": "解。如大品云。無縛無脫為大莊嚴。涅槃云。",
    "T42n1824_07b:0113c20": "毘婆舍那不破煩惱。今欲釋如此等經故明",
    "T42n1824_07b:0113c21": "觀縛解。問無縛無脫云何為大莊嚴。答有縛",
    "T42n1824_07b:0113c22": "有脫是有見故不端嚴。今離此諸見故是妙",
    "T42n1824_07b:0113c23": "嚴。又有縛可除為無見。有脫可得是有見。",
    "T42n1824_07b:0113c24": "有無是斷常名為醜陋。離此即妙觀莊嚴。此",
    "T42n1824_07b:0113c25": "品近生者。上明無有無無。外云。凡夫有縛",
    "T42n1824_07b:0113c26": "無解。聖人有解無縛。云何言無有無耶。又",
    "T42n1824_07b:0113c27": "若起有無見名之為縛。離有無是中道正觀。",
    "T42n1824_07b:0113c28": "稱之為解。有無之見乃息縛解之執仍生。故",
    "T42n1824_07b:0113c29": "次觀縛解品。品為二。第一破縛解根本。二",
    "T42n1824_07b:0114a01": "正破縛解。破根本中為二。前破縛本次破解",
    "T42n1824_07b:0114a02": "根。以眾生及五陰為生死繫縛本。滅此眾生",
    "T42n1824_07b:0114a03": "及以五陰稱為解本。本者體也。大品云。生死",
    "T42n1824_07b:0114a04": "邊如虛空。眾生性邊亦如虛空。是中無生死",
    "T42n1824_07b:0114a05": "往來亦無解脫者。即是明二本空。此是菩薩",
    "T42n1824_07b:0114a06": "正憶念之大宗也。破縛本中為三。初作常無",
    "T42n1824_07b:0114a07": "常破。二五求破。三者有身無身破。問曰生死",
    "T42n1824_07b:0114a08": "非都無根本此立正縛根。縛根者。經說眾生",
    "T42n1824_07b:0114a09": "及五陰是也。問此立與上來立何異。答上直",
    "T42n1824_07b:0114a10": "立有人法。今舉往來證有人法。上直破人法。",
    "T42n1824_07b:0114a11": "今破無往來故無人法。問何故立人法破人",
    "T42n1824_07b:0114a12": "法。答楞伽云。眾生妄想所見不出人法。今",
    "T42n1824_07b:0114a13": "破人法則明二無我。故得入初地乃至成佛",
    "T42n1824_07b:0114a14": "也。又大小乘人常厭生死往來欲求解脫。今",
    "T42n1824_07b:0114a15": "明若見有往來不得息往來。悟往來無往來",
    "T42n1824_07b:0114a16": "方得息往來耳。答曰下第二正作常無常破。",
    "T42n1824_07b:0114a17": "自上已來破五陰及眾生竟。今縱有之故開",
    "T42n1824_07b:0114a18": "二關責也。問品破縛解。何故破往來。答外",
    "T42n1824_07b:0114a19": "人以往來即是縛故破往來即破縛也。然往",
    "T42n1824_07b:0114a20": "來之本不出人法。此二若實要墮斷常。常則",
    "T42n1824_07b:0114a21": "天人無交謝。靜然不變。何有往來。無常則體",
    "T42n1824_07b:0114a22": "盡於一世。誰復往來耶。莎提比丘計有一識",
    "T42n1824_07b:0114a23": "往來生死。自餘數論及大乘人並云無常往",
    "T42n1824_07b:0114a24": "來。又外道計眾生是常故往來。內學執無常",
    "T42n1824_07b:0114a25": "是故往來。今破此內外義也。第二偈五求破",
    "T42n1824_07b:0114a26": "者。良以計眾生是諸行根本故今偏破眾生。",
    "T42n1824_07b:0114a27": "尚無眾生。誰往來耶。又惑者謂。五陰或捨或",
    "T42n1824_07b:0114a28": "受。如受人陰則捨天陰。眾生是常無有取捨。",
    "T42n1824_07b:0114a29": "是故別破眾生也。長行云生死陰界入即是",
    "T42n1824_07b:0114b01": "一義者。亦名生死亦名陰界入故云一義。又",
    "T42n1824_07b:0114b02": "同是眾生之一義。約能破門同是五求不可",
    "T42n1824_07b:0114b03": "得義。如就陰中五求不得。就界入亦然。第",
    "T42n1824_07b:0114b04": "三有身無身破。所以有此破者。上明五種",
    "T42n1824_07b:0114b05": "求無眾生故無往來。外人云。經說眾生捨",
    "T42n1824_07b:0114b06": "一身受一身輪轉六道。云何言無眾生往來",
    "T42n1824_07b:0114b07": "耶。今縱有眾生故以有身無身責之。上半",
    "T42n1824_07b:0114b08": "云。若捨人身受天身。則往來之者便無身。如",
    "T42n1824_07b:0114b09": "人捨東房入西房則往來者無房。下半云。若",
    "T42n1824_07b:0114b10": "無有身則無生死。何物往來。又既其無身",
    "T42n1824_07b:0114b11": "則無往來者。以有五陰身可有眾生。既無五",
    "T42n1824_07b:0114b12": "陰身則無眾生。若無眾生則無往來。若捨五",
    "T42n1824_07b:0114b13": "陰身令眾生往來。亦應除五指將捲往來。又",
    "T42n1824_07b:0114b14": "上半破有身往來。此破人與陰異義。下半破",
    "T42n1824_07b:0114b15": "無身往來。此破人與陰一義。以謂無五陰亦",
    "T42n1824_07b:0114b16": "有眾生故是二義。謂有五陰身即有眾生名",
    "T42n1824_07b:0114b17": "為一義。次問佛法內義。汝言從人身作天身",
    "T42n1824_07b:0114b18": "者。為人滅故作天。為不滅而作天。若滅則無",
    "T42n1824_07b:0114b19": "有人。誰作天身。此則無身可往來。若不滅",
    "T42n1824_07b:0114b20": "者人身猶在。云何作天形耶。彼不受此責",
    "T42n1824_07b:0114b21": "云。人身有兩力。實法舉體滅不得作天身。假",
    "T42n1824_07b:0114b22": "名相續力轉人作天。何得作此難耶。今問實",
    "T42n1824_07b:0114b23": "法滅義乃不作相續不滅邊而有作者。人形",
    "T42n1824_07b:0114b24": "為猶在為不在耶。若不在者以何物轉作天",
    "T42n1824_07b:0114b25": "身。若在者人身猶在云何作天。彼答我人身",
    "T42n1824_07b:0114b26": "轉作天。今問為前受天身後方轉人。為前轉",
    "T42n1824_07b:0114b27": "人竟後受天身。若受天身竟。何須更轉人身。",
    "T42n1824_07b:0114b28": "若前轉則非復人形。何得言從人身作天身",
    "T42n1824_07b:0114b29": "耶。問曰經說有涅槃下生第二章次破解本。",
    "T42n1824_07b:0114c01": "問意云。經說涅槃既滅人法。當知必有人法",
    "T42n1824_07b:0114c02": "之生。何得上云無人及法往來生死。答意云。",
    "T42n1824_07b:0114c03": "眾生及諸行本自不生故今無所滅。本自不",
    "T42n1824_07b:0114c04": "生故無有縛本。今無滅則無解本。無縛本故",
    "T42n1824_07b:0114c05": "不生死。無解本故不涅槃。華嚴云。生死非",
    "T42n1824_07b:0114c06": "雜亂涅槃非寂靜。又如上求眾生及諸行不",
    "T42n1824_07b:0114c07": "可得。故無可論其生滅。問若爾者下第二段",
    "T42n1824_07b:0114c08": "次破縛解。又開三別。前總破縛解。次別破",
    "T42n1824_07b:0114c09": "縛解。三總結無縛解。初問云應無縛解根本",
    "T42n1824_07b:0114c10": "不可得者。外人云。生死是縛本涅槃是解根。",
    "T42n1824_07b:0114c11": "若如上破無生死涅槃則便無根本。根本無",
    "T42n1824_07b:0114c12": "故應無縛解。若無縛解則無凡無聖無因無",
    "T42n1824_07b:0114c13": "果。而實有縛解故知根本不無。答中上半",
    "T42n1824_07b:0114c14": "破法無縛解。下半破人無縛解。上半云。若",
    "T42n1824_07b:0114c15": "五陰得一念暫住。可得縛之可得解之。今始",
    "T42n1824_07b:0114c16": "欲縛便已謝滅。解亦如是。若一念得住。則",
    "T42n1824_07b:0114c17": "非有為亦無縛解。下半明眾生畢竟空故無",
    "T42n1824_07b:0114c18": "可論縛解。復次下第二別破縛解即為二。初",
    "T42n1824_07b:0114c19": "破縛次破解。破縛二偈。前偈明不自縛。次",
    "T42n1824_07b:0114c20": "偈明不他縛。凡有縛者不出自他。又初偈",
    "T42n1824_07b:0114c21": "明法無有縛。次偈明人無有縛。凡論有縛不",
    "T42n1824_07b:0114c22": "出人法。初偈明無果縛。次偈辨無因縛。凡有",
    "T42n1824_07b:0114c23": "縛不離因果。初偈為三。若身名為縛者。若",
    "T42n1824_07b:0114c24": "言此五陰身是繫縛者此牒外義也。有身則",
    "T42n1824_07b:0114c25": "不縛下第二正破有身縛。凡有四義故不得",
    "T42n1824_07b:0114c26": "縛。一者身不自縛。如指不自觸。二若是能",
    "T42n1824_07b:0114c27": "縛則無所縛。三者若是所縛則無能縛。四者",
    "T42n1824_07b:0114c28": "若有能縛所縛便有二五陰身也。次無身則",
    "T42n1824_07b:0114c29": "無能縛所縛。下句結呵外人。若可縛前縛下",
    "T42n1824_07b:0115a01": "第二偈次破他縛。所以有此破者。上明有身",
    "T42n1824_07b:0115a02": "無身俱無有縛。外今救云。有身故論縛。但縛",
    "T42n1824_07b:0115a03": "義有二。一者五陰是能縛眾生是所縛。二者",
    "T42n1824_07b:0115a04": "行陰中煩惱是能縛五陰是所縛。故有能縛",
    "T42n1824_07b:0115a05": "所縛。不墮二身過。上半縱之。若可縛之前別",
    "T42n1824_07b:0115a06": "有能縛。應將能縛來縛可縛。如離眾生前別",
    "T42n1824_07b:0115a07": "有五陰。應將五陰來縛眾生。今離眾生之前",
    "T42n1824_07b:0115a08": "無別五陰。云何將五陰以縛眾生。所以作此",
    "T42n1824_07b:0115a09": "破者。正言五陰和合為眾生。未有眾生不得",
    "T42n1824_07b:0115a10": "前有五陰。云何五陰以縛眾生。又眾生是總",
    "T42n1824_07b:0115a11": "五陰之名。若取眾生也則無別五陰能縛眾",
    "T42n1824_07b:0115a12": "生。涅槃經云。名色縛眾生眾生縛名色。名",
    "T42n1824_07b:0115a13": "色成眾生即是名色縛眾生。眾生御名色即",
    "T42n1824_07b:0115a14": "是眾生縛名色。智度論亦云。名色縛眾生",
    "T42n1824_07b:0115a15": "眾生縛名色。只此眾生縛即此眾生解。如繩",
    "T42n1824_07b:0115a16": "結繩解更無異物。不得云別有名色以縛眾",
    "T42n1824_07b:0115a17": "生。亦不得云別有眾生受名色縛。問若可",
    "T42n1824_07b:0115a18": "能前能。正破人縛法。正破法縛人。答通破。",
    "T42n1824_07b:0115a19": "前是破人縛法。上既云五陰身不得有能縛",
    "T42n1824_07b:0115a20": "所縛一人有二身。是故今取意明人是能縛",
    "T42n1824_07b:0115a21": "身是所縛。則有能所。是故今云。離五陰可",
    "T42n1824_07b:0115a22": "縛之前無人。誰縛五陰。文正爾。亦離五陰之",
    "T42n1824_07b:0115a23": "前無別煩惱。云何言煩惱縛五陰。長行云若",
    "T42n1824_07b:0115a24": "離五陰別有眾生破外道犢子假有體義。破",
    "T42n1824_07b:0115a25": "煩惱縛五陰破毘曇人義。前破有我部後破",
    "T42n1824_07b:0115a26": "無我部。計縛解者不出斯二。問毘曇人云行",
    "T42n1824_07b:0115a27": "陰心起煩惱縛餘五陰。云何言離五陰無煩",
    "T42n1824_07b:0115a28": "惱。答云。彼明四陰同時而起。有能縛時即",
    "T42n1824_07b:0115a29": "無別清淨五陰是可縛。有善無記五陰時則",
    "T42n1824_07b:0115b01": "無有煩惱陰是能縛。又陰垢時不須復縛。陰",
    "T42n1824_07b:0115b02": "淨之時無垢來縛。又煩惱即是垢陰。陰垢時",
    "T42n1824_07b:0115b03": "體不自縛。陰淨時無垢來縛。云何言有能",
    "T42n1824_07b:0115b04": "縛及所縛耶。復次亦無有解第二次破解。又",
    "T42n1824_07b:0115b05": "分為二。第一偈破有為解。第二偈破無為",
    "T42n1824_07b:0115b06": "解。初破有為解即是破其道諦義。第二破無",
    "T42n1824_07b:0115b07": "為解是破其滅諦義。亦是破有為解脫無為",
    "T42n1824_07b:0115b08": "解脫義。凡有解脫不出斯二。問涅槃與解脫",
    "T42n1824_07b:0115b09": "何異。答涅槃必解脫。解脫不必涅槃。如",
    "T42n1824_07b:0115b10": "有為解脫無為解脫。故解脫通二處。涅槃",
    "T42n1824_07b:0115b11": "但是無為。大小乘義並爾也。破有為解脫",
    "T42n1824_07b:0115b12": "中即是對縛破解開三時門。一者已縛無解",
    "T42n1824_07b:0115b13": "者。此論斷惑義。已縛者在惑已謝。何所斷",
    "T42n1824_07b:0115b14": "耶。又縛已謝則無縛。無縛云何有解。又",
    "T42n1824_07b:0115b15": "當在我見時無無我解。二者未縛無縛可待",
    "T42n1824_07b:0115b16": "亦無解。此明惑在未來解云何斷耶。三解",
    "T42n1824_07b:0115b17": "惑一時則不得竝。如計我見是惑無我心是",
    "T42n1824_07b:0115b18": "解。正起我見時無有無我解。有無我解時",
    "T42n1824_07b:0115b19": "無我見惑。云何一時耶。又有三句。一者有",
    "T42n1824_07b:0115b20": "縛時無解。二者無縛時又無解。三縛解並",
    "T42n1824_07b:0115b21": "時亦無有解。他義備有此三。初起惑時正",
    "T42n1824_07b:0115b22": "縛無解。次無礙道解惑一時。次解脫道有解",
    "T42n1824_07b:0115b23": "無縛。此三句入今三門破。問曰下第二破",
    "T42n1824_07b:0115b24": "無為解脫。前問次答。此是數論及大乘人並",
    "T42n1824_07b:0115b25": "作此問。如言本有涅槃始有涅槃性淨方便",
    "T42n1824_07b:0115b26": "淨皆是今外人問意。問何以知此文是破無",
    "T42n1824_07b:0115b27": "為解脫。答立中云有人修道現入涅槃。既稱",
    "T42n1824_07b:0115b28": "為入。當知是無餘涅槃也。答曰下正破無為",
    "T42n1824_07b:0115b29": "涅槃。若作二波若義。上破有為波若。今破",
    "T42n1824_07b:0115c01": "無為波若。釋有為波若二師。南方云。十地",
    "T42n1824_07b:0115c02": "解皆是有為。故名有為波若。攝論師云。波",
    "T42n1824_07b:0115c03": "若是正體智是無為。此與經違。涅槃云。此",
    "T42n1824_07b:0115c04": "常法稱要是如來。云何因中已是常。智度論",
    "T42n1824_07b:0115c05": "云。波若變薩波若。常云何變耶。又正體智",
    "T42n1824_07b:0115c06": "常者。十地解云何明昧耶。釋無為波若二家。",
    "T42n1824_07b:0115c07": "一用實相境是也。二用三德中波若是也。上",
    "T42n1824_07b:0115c08": "半牒外人義。下半正破之。無受有二。一以五",
    "T42n1824_07b:0115c09": "陰名受。二以取著之心名之為受。入無餘時",
    "T42n1824_07b:0115c10": "無此二受故言不受諸法。此人乃不受於受",
    "T42n1824_07b:0115c11": "受於無受。故無受還成受名為受所縛。又此",
    "T42n1824_07b:0115c12": "人云心無所受而終有所得。有所得則終有",
    "T42n1824_07b:0115c13": "受。故為受所縛。如是離凡得聖聖還成凡也。",
    "T42n1824_07b:0115c14": "生死涅槃真妄皆爾。復次不離生死下第三",
    "T42n1824_07b:0115c15": "一偈總結無縛解耳。生死即涅槃故不縛。涅",
    "T42n1824_07b:0115c16": "槃即生死故不解。故雙結無縛解也。三句",
    "T42n1824_07b:0115c17": "正申佛經。次一句呵責外人。惑者多謂斷縛",
    "T42n1824_07b:0115c18": "得解除生死得涅槃。故起縛解二見。如愚者",
    "T42n1824_07b:0115c19": "謂二。是故今明體悟生死即是涅槃。對前偈",
    "T42n1824_07b:0115c20": "不了涅槃翻成生死。故經云。未得菩提菩提",
    "T42n1824_07b:0115c21": "成生死。若得菩提生死成菩提也。問云何生",
    "T42n1824_07b:0115c22": "死即是涅槃。答體悟生死本來四絕即是涅",
    "T42n1824_07b:0115c23": "槃。以涅槃與生死同是四絕故。若迷悟論者。",
    "T42n1824_07b:0115c24": "聖人悟生死本來四絕故生死即涅槃。凡夫",
    "T42n1824_07b:0115c25": "謂四絕成不絕故涅槃成生死也。",
    "T42n1824_07b:0115c26": "中觀論疏卷第七末"
}