{
    "X65n1288_002:0409b19": "萬法歸心錄卷中",
    "X65n1288_002:0409b21": "頓悟修證",
    "X65n1288_002:0409b22": "僧問。如何為宗。師曰。萬法歸宗。宗即是心。斯心虗靈。",
    "X65n1288_002:0409b23": "融通廣大。無住無為。無修無證。經云。佛語心為宗。無",
    "X65n1288_002:0409b24": "門為法門。西天東土。上古今時。佛佛手授。祖祖相傳。",
    "X65n1288_002:0409c01": "惟此一心。立為宗體。斯體清淨。本自圓明。隨流不染。",
    "X65n1288_002:0409c02": "返流不淨。居凡不減。在聖不增。處類雖殊。其心無二。",
    "X65n1288_002:0409c03": "智慧了之則光明顯。煩惱覆之則妙體隱。離此別修。",
    "X65n1288_002:0409c04": "終成魔外。",
    "X65n1288_002:0409c05": "問。如何為教。師曰。諸佛演法。權開三乘五性。菩薩造",
    "X65n1288_002:0409c06": "論。發明萬法一心。後學因詮得旨。斷惑歸真。初機獲",
    "X65n1288_002:0409c07": "兔忘[(ㄇ@(企止))/弟]。加修證理。",
    "X65n1288_002:0409c08": "問。宗教二門。其理為同為別。師曰。宗即無字教。教即",
    "X65n1288_002:0409c09": "有字宗。",
    "X65n1288_002:0409c10": "問。宗教二門。其理本一。因甚又言教外別傳。師曰。教",
    "X65n1288_002:0409c11": "因語言文字。方能妙解。宗離語言文字。頓悟一心。故",
    "X65n1288_002:0409c12": "曰教外別傳。又曰向上宗旨。",
    "X65n1288_002:0409c13": "僧云。恁麼言傳又有淺深。師曰。淺深由人。理本無二。",
    "X65n1288_002:0409c14": "問。如何是無二之理。師曰。聞教解理。須加修證。自合",
    "X65n1288_002:0409c15": "無為大道。宗門頓悟。必假圓修。方復寂照本心。",
    "X65n1288_002:0409c16": "問。經云。歸源性無二。方便有多門。未審何門直下了",
    "X65n1288_002:0409c17": "脫。師曰。內外二因。可能直了。僧云。請師直示。內外二",
    "X65n1288_002:0409c18": "因。師曰。外因須斷婬殺盜。內因要明心見性。問。何故",
    "X65n1288_002:0409c19": "外因斷婬殺盜。師曰。眾生因婬慾想。故纏生死。殺乃",
    "X65n1288_002:0409c20": "遞償命債。故有輪迴。盜要負還本利。故須再來。斯三",
    "X65n1288_002:0409c21": "種因若除。永斷殘質不續。問。如何內因明心見性。師",
    "X65n1288_002:0409c22": "曰。明心本淨。見性本空。問。如何謂明心本淨。師曰。斯",
    "X65n1288_002:0409c23": "心非是色身之內肉團血心。斯心亦非方寸之中生",
    "X65n1288_002:0409c24": "滅妄心。乃是周徧法界。洞徹十方。超出對待。絕諸戲",
    "X65n1288_002:0410a01": "論。不滅不生。非有非無。虗靈不昧。圓妙應物。卷舒無",
    "X65n1288_002:0410a02": "礙。出沒縱橫。隨緣而不變。常住之真心。故過去諸佛",
    "X65n1288_002:0410a03": "概證斯心。現在菩薩同學斯心。未來晚學咸明斯心。",
    "X65n1288_002:0410a04": "眾生在迷而迷斯心。行人發悟而悟斯心。一大藏教",
    "X65n1288_002:0410a05": "惟顯斯心。達摩西來直指斯心。古今知識開示斯心。",
    "X65n1288_002:0410a06": "斯心靈妙。難以盡述。略舉一二。後昆信悟。問。如何謂",
    "X65n1288_002:0410a07": "見性本空。師曰。真如自性。本來空寂。無形無相。湛若",
    "X65n1288_002:0410a08": "太虗。不動不搖。凝然常住。名曰本來面目。又云無位",
    "X65n1288_002:0410a09": "真人。一切山河大地。草木叢林。森羅萬象。染淨諸法。",
    "X65n1288_002:0410a10": "一一皆從斯中流出。",
    "X65n1288_002:0410a11": "問。真心本性。是一是二。師曰。非一非二。問。云何非一。",
    "X65n1288_002:0410a12": "云何非二。師曰。本性是體。真心是用。本性如鏡。真心",
    "X65n1288_002:0410a13": "如光。光不離鏡。鏡不離光。古德云。性則即明而妙。凝",
    "X65n1288_002:0410a14": "然湛然。如鏡之體。心則從妙起明。圓融照了。如鏡之",
    "X65n1288_002:0410a15": "光。光鏡分二故非一。光鏡本一故非二。",
    "X65n1288_002:0410a16": "問。既云佛與眾生心性體一。因甚佛居聖地。眾生處",
    "X65n1288_002:0410a17": "凡。師曰。佛與眾生。性體本空。心有染淨。故名聖凡。問。",
    "X65n1288_002:0410a18": "云何心有染淨。師曰。本性如鏡。圓明空寂。真心如光。",
    "X65n1288_002:0410a19": "照物不昧。諸聖無心應事。去來無染。謂之淨光。眾生",
    "X65n1288_002:0410a20": "有心應事。分別取捨。謂之染光。染淨雖殊。其體無二。",
    "X65n1288_002:0410a21": "問心性本體。可有限量否。師曰。有。問。體有多大。師曰。",
    "X65n1288_002:0410a22": "含裹十虗。彌綸萬有。僧云既是無邊廣大心性。因甚",
    "X65n1288_002:0410a23": "却在肉身之內。師曰。一切眾生無始以來。囚繫胎獄。",
    "X65n1288_002:0410a24": "桎梏肉身。堅固妄執。廣大心性。惑在身內。認賊為子。",
    "X65n1288_002:0410b01": "如陷大獄。何日能出。不但人天迷此。小乘尚且猶然。",
    "X65n1288_002:0410b02": "僧云。心性不在身內。我今能思者誰。師曰。爾疑所問",
    "X65n1288_002:0410b03": "身內幻識。能思能慮以為我心。斯是六塵緣影。惑汝",
    "X65n1288_002:0410b04": "真性。無故堅執在內。難脫胎獄。楞嚴經云。佛告阿難。",
    "X65n1288_002:0410b05": "此是前塵虗妄想相。惑汝真性。無始至於今生。認賊",
    "X65n1288_002:0410b06": "為子。失汝元常。故受輪轉。若向這裏明得。便知思慮",
    "X65n1288_002:0410b07": "之心。如鏡中影。似空中花。虗顯空輪。本無實質。",
    "X65n1288_002:0410b08": "僧云。身內思慮。六塵緣影。云何是吾妙明心性。師曰。",
    "X65n1288_002:0410b09": "眾生不悟廣大心性。不在內外。却認塵影。妄以虗空",
    "X65n1288_002:0410b10": "包肉身。肉身包肉心。肉心包真性。重重拘縛。固執貪",
    "X65n1288_002:0410b11": "愛。殊不知虗空大地。萬物身心。盡是吾妙明心性。所",
    "X65n1288_002:0410b12": "現幻影。楞嚴經云。聚緣內搖。趣外奔逸。昏擾擾相。以",
    "X65n1288_002:0410b13": "為心性。一迷為心。決定惑為色身之內。不知色身外。",
    "X65n1288_002:0410b14": "洎山河虗空大地。咸是妙明真心中物。恐爾未悟。吾",
    "X65n1288_002:0410b15": "設一喻。本性如盡法界大底鏡子。真心靈照。如鏡中",
    "X65n1288_002:0410b16": "之光明。山河大地。萬象森羅。至於肉身識心。盡是鏡",
    "X65n1288_002:0410b17": "中之影。眾生認影。汩沒四生九有。如若認鏡。自然頓",
    "X65n1288_002:0410b18": "復真心。",
    "X65n1288_002:0410b19": "問。心性廣大。含育萬有。不在身內。想在身外。包裹肉",
    "X65n1288_002:0410b20": "身。斯理是否。師曰。非也。僧云在內不成。在外非是。其",
    "X65n1288_002:0410b21": "理甚疑。請師決之。師曰。本性空徧。非身內。非身外。真",
    "X65n1288_002:0410b22": "心無住。不即身。不離身。所以阿難執妄無據。七處茫",
    "X65n1288_002:0410b23": "然。二祖了真不生。一言契道。汝或愚鈍。再示一喻。本",
    "X65n1288_002:0410b24": "性如大海湛水。真心似湛水之光。因境風鼓。忽起浮",
    "X65n1288_002:0410c01": "漚。浮漚是色身。海水是法身。浮漚濕即識性。海水濕",
    "X65n1288_002:0410c02": "即本性。浮漚濕。海水濕。濕性本一。故非內外。海水濕。",
    "X65n1288_002:0410c03": "浮漚濕。濕性各一似有內外。凡夫迷執浮漚。反棄無",
    "X65n1288_002:0410c04": "邊大海。楞嚴經云。譬如澄清百千大海棄之。唯認一",
    "X65n1288_002:0410c05": "浮漚體。目為全潮。窮盡瀛浡。汝等即是迷中倍人。後",
    "X65n1288_002:0410c06": "學若悟漚水海水。濕性本一。何有內外一定之執。不",
    "X65n1288_002:0410c07": "獲本性。真可歎耳。",
    "X65n1288_002:0410c08": "僧云。海水濕。喻法界性。浮漚濕。喻身內識。濕性無二。",
    "X65n1288_002:0410c09": "非內非外。既非內外。報盡命終。離此生彼。現有出入。",
    "X65n1288_002:0410c10": "只有出入。何言不內。師曰。如上開示不能了悟。反覓",
    "X65n1288_002:0410c11": "空花生滅。可謂愚昧之甚。皆因最初不守自性。一念",
    "X65n1288_002:0410c12": "妄動。故繫胎獄。生生固執。定在身內。有出有入。有來",
    "X65n1288_002:0410c13": "有去。內外來去。如空中花。花雖生滅。空本不動。識似",
    "X65n1288_002:0410c14": "出入。性本不動。祇如空中花是幻。身內識是妄。今將",
    "X65n1288_002:0410c15": "空花幻。發明身識妄。其理無二。公須自審。汝或不悟",
    "X65n1288_002:0410c16": "再引經喻。楞嚴經云。譬如有人。取頻伽鳥瓶。塞其兩",
    "X65n1288_002:0410c17": "孔。滿中擎空。千里遠行。用餉他國。識陰當知亦復如",
    "X65n1288_002:0410c18": "是。阿難。是虗空。非彼方來。非此方入。如是阿難。若彼",
    "X65n1288_002:0410c19": "方來。則瓶中既貯空去。於本瓶地應少虗空。若此方",
    "X65n1288_002:0410c20": "入。開孔倒瓶。應見空出。是故當知。識陰虗妄。本非因",
    "X65n1288_002:0410c21": "緣。非自然性。釋曰。頻伽鳥瓶。是瓶之名。塞其兩孔。喻",
    "X65n1288_002:0410c22": "善惡業。瓶喻業力。能引識走。瓶中之空。喻隨業之識。",
    "X65n1288_002:0410c23": "此空在瓶。與瓶外空。似有內外。空無二體。內外本一。",
    "X65n1288_002:0410c24": "故非內外。瓶中之空。喻識本空。因善惡業牽引識走。",
    "X65n1288_002:0411a01": "猶如擎瓶千里遠行。用餉他國者。喻捨此受彼。經云",
    "X65n1288_002:0411a02": "阿難。是虗空。非彼方來。非此方入。斯喻捨身。如彼方",
    "X65n1288_002:0411a03": "來。而前身之識未嘗少。受身如此方入。而後身之識",
    "X65n1288_002:0411a04": "未嘗來。當知身死非去。未死之先。本不偏於此。生身",
    "X65n1288_002:0411a05": "非來。未生之先本亦徧於此。迷者不了。以謂在內而",
    "X65n1288_002:0411a06": "有出入。悟者明體本無彼此。豈有來去。",
    "X65n1288_002:0411a07": "僧云。悟者明體本無來去。現今死此生彼。却有去來",
    "X65n1288_002:0411a08": "之相。師曰。緣會而生。緣盡而滅。雖現來去之相。圓明",
    "X65n1288_002:0411a09": "本然不動。凡夫病眼。妄認空花。有生有滅。隨緣流轉。",
    "X65n1288_002:0411a10": "佛經云。善男子。一切眾生。從無始來。種種顛倒。猶如",
    "X65n1288_002:0411a11": "迷人。四方易處。妄認四大為自身相。六塵緣影為自",
    "X65n1288_002:0411a12": "心相。譬彼病目。見空中花。乃至如眾空花。滅於虗空。",
    "X65n1288_002:0411a13": "不可說言有定滅處。何以故。無生處故。一切眾生於",
    "X65n1288_002:0411a14": "無生中。妄見生滅。是說名輪轉生死。後學頓悟。幻識",
    "X65n1288_002:0411a15": "生滅。而圓覺心體常住不動。祖師云。百骸雖潰散。一",
    "X65n1288_002:0411a16": "物鎮長靈。若了此心。有誰生死。",
    "X65n1288_002:0411a17": "僧云。開示甚明。無不了然。因甚最初而有我之身心。",
    "X65n1288_002:0411a18": "師曰。真源湛寂。覺海澄清。本無能所之端。豈有名相",
    "X65n1288_002:0411a19": "之跡。最初不覺。忽有動心。因明立照。隨照立塵。見分",
    "X65n1288_002:0411a20": "俄興。相名安布。如鏡現相。頓起根身。次則隨想而世",
    "X65n1288_002:0411a21": "界成差。後因憎愛而相續業果。從斯迷真。沉溺三界。",
    "X65n1288_002:0411a22": "虗受輪迴。無有休息。",
    "X65n1288_002:0411a23": "僧云。誠師所言。最初不覺。忽有動心。頓起根身。幻形",
    "X65n1288_002:0411a24": "報盡。大四分散。身內幻識如何投胎。師曰。凡夫日用。",
    "X65n1288_002:0411b01": "逐情結業。或善或惡。隨因感果。臨終之際。大地黑暗。",
    "X65n1288_002:0411b02": "有緣之處。一點明色。趨見父母。兩相交遘。生憎愛思。",
    "X65n1288_002:0411b03": "納想投入。赤白二渧。如磁吸鐵。剎那攪住。在胎五位。",
    "X65n1288_002:0411b04": "初七日內名曰雜穢。父精母血伏如薄酪。相和名雜。",
    "X65n1288_002:0411b05": "不淨名穢。二七日內名曰瘡[酉*包]。猶如豌豆。瘡[酉*包]之形。",
    "X65n1288_002:0411b06": "表裏如酪。未生血故。三七日內名曰凝結。稍凝結形。",
    "X65n1288_002:0411b07": "如就於血。四七日內名曰凝厚。漸次堅硬。五臟漸生。",
    "X65n1288_002:0411b08": "五七日內名曰形位。內風所吹。生諸根形。一身四支",
    "X65n1288_002:0411b09": "生差別故。五七日盡。五根皆足。六七日內。名髮爪齒。",
    "X65n1288_002:0411b10": "七七日內。名曰具根。一切臟腑。五根圓滿。十月以足。",
    "X65n1288_002:0411b11": "出胎成人。在纏識精。分成六用。見聞知覺。隨境造業。",
    "X65n1288_002:0411b12": "生死死生。輪迴無息。",
    "X65n1288_002:0411b13": "問。投胎識神。可有形狀否。師曰。有。問。如何形狀。師曰。",
    "X65n1288_002:0411b14": "投胎識神。名為中有。云何名為中有。死有生有之間。",
    "X65n1288_002:0411b15": "以人類之中有身。如當生本形狀。其形狀不過三尺。",
    "X65n1288_002:0411b16": "如五六歲孩子大。畜生中有。形似畜生。餘趣亦然。皆",
    "X65n1288_002:0411b17": "如當生。識形雖小。能作諸業。投胎於父母邊。生顛倒",
    "X65n1288_002:0411b18": "憎愛之想。世俗概呼名為鬼魂。",
    "X65n1288_002:0411b19": "僧云。世有不投胎而能奪舍者何也。師曰。世有學道",
    "X65n1288_002:0411b20": "之士。或是有福之人。不入胞胎。候有緣處。母產纔出。",
    "X65n1288_002:0411b21": "[囗@力]的一聲。一靈識光。直入顖門。胎識逼去。奪舍成人。",
    "X65n1288_002:0411b22": "斯是不可思議之境界。非有意造作之所能為。",
    "X65n1288_002:0411b23": "僧云。世間眾生。報盡命終。自投父母。或有奪舍。地獄",
    "X65n1288_002:0411b24": "受罪之事。想是未必實有。師曰。地獄非無。因心而有。",
    "X65n1288_002:0411c01": "一切眾生。十習結業。因以習成。循業受報。心現地獄。",
    "X65n1288_002:0411c02": "更無外境。華嚴偈云。應觀法界性。一切惟心造。是知",
    "X65n1288_002:0411c03": "地獄受苦。自心所現。楞嚴經云。阿難。是名地獄十因",
    "X65n1288_002:0411c04": "六果。皆是眾生迷妄所造。後學慎勿聞其地獄虗幻。",
    "X65n1288_002:0411c05": "遂至忽略而不絕其惡業。仍以玩習而循其業。自心",
    "X65n1288_002:0411c06": "地獄。忽然現前。欲要擺脫。豈不難哉。如人生在世。行",
    "X65n1288_002:0411c07": "善作惡大小不等。隨因受果。善大者自心感生天堂。",
    "X65n1288_002:0411c08": "惡深者自心感墮地獄。善惡均等。自投父母。罪福皆",
    "X65n1288_002:0411c09": "劣。未即受生。倐然有形。名中陰身。無而忽有。謂之化",
    "X65n1288_002:0411c10": "生。躶形三尺。六根皆利。去來迅疾。無所隔礙。他觀如",
    "X65n1288_002:0411c11": "影而已。七日死而復生。長壽者不過七七。短壽者一",
    "X65n1288_002:0411c12": "二三七。即受生矣。俗呼魂耳。",
    "X65n1288_002:0411c13": "問。本性廣大。體包太虗。真心無住。不在內外。身內識",
    "X65n1288_002:0411c14": "心。囚繫胎獄。還是識心之內而有真心。還是離識心",
    "X65n1288_002:0411c15": "外別覓真心。師曰。礦中有金。波內有水。在纏藏識。隱",
    "X65n1288_002:0411c16": "覆真如。初學人須悟真妄。依真心則速證菩提。隨妄",
    "X65n1288_002:0411c17": "心則漂流生死。",
    "X65n1288_002:0411c18": "僧云。未審身內識心。何謂真。何謂妄。師曰。真心靈知。",
    "X65n1288_002:0411c19": "以寂照為心。妄心有知。以攀緣為心。問如何謂妄心",
    "X65n1288_002:0411c20": "有知。以攀緣為心。師曰。妄心本空。因能所有。隨境分",
    "X65n1288_002:0411c21": "別。憎愛取挽。念念攀緣。心心亂想。攬塵無休。住想無",
    "X65n1288_002:0411c22": "息。天堂地獄。輪迴諸趣。不生認生。不死認死。如猿戲",
    "X65n1288_002:0411c23": "樹。似馬放郊流蕩三界。無有休日。",
    "X65n1288_002:0411c24": "問。妄心有知。甚麼虗幻。師曰。妄心如水月。有知若空",
    "X65n1288_002:0412a01": "花。從能所生。因分別有。發浮根之識用。成對境之妄",
    "X65n1288_002:0412a02": "知。若離前塵。斯心無體。因境起照。境滅照亡。隨念生",
    "X65n1288_002:0412a03": "塵。念空塵謝。若將此影事。而為佛真體。可謂虗妄之",
    "X65n1288_002:0412a04": "因。亦成斷滅之果。如是虗幻。豈能真實。",
    "X65n1288_002:0412a05": "問。如何謂真心靈知。以寂照為心。師曰。真心湛然。照",
    "X65n1288_002:0412a06": "非從境。含虗任緣。未嘗作意。明明不昧。了了常知。舒",
    "X65n1288_002:0412a07": "之無蹤。卷之無跡。如澄潭瑩野。似明鏡懸空。萬象森",
    "X65n1288_002:0412a08": "羅。豁然虗鑒。不出不入。非有非無。斯則千聖冥歸。三",
    "X65n1288_002:0412a09": "世諸佛常住。亦名天真佛性。亦名清淨法身。離斯別",
    "X65n1288_002:0412a10": "修。終成魔外。",
    "X65n1288_002:0412a11": "問。真心靈知。恁麼真實。師曰。真心寂照。湛然無際。徧",
    "X65n1288_002:0412a12": "界不能見。魔外不能尋。利刃不能傷。劫火不能焚。鐵",
    "X65n1288_002:0412a13": "圍不能陷。輪迴不能沉。圓陀陀亘古常明。光爍爍至",
    "X65n1288_002:0412a14": "今不昧。悟斯真實心性。成佛不在劫數。",
    "X65n1288_002:0412a15": "僧云。如何能泯有知而成靈知。轉妄心而成真心。師",
    "X65n1288_002:0412a16": "曰。妄從根結。真從根解。問如何妄從根結。如何真從",
    "X65n1288_002:0412a17": "根解。師曰。圓明空寂。本無世界身心。忽爾俄興。隨有",
    "X65n1288_002:0412a18": "根塵相布。循塵憎愛。似蛾赴燈。逐情取捨。如蠶自縛。",
    "X65n1288_002:0412a19": "若能根塵不偶。靈光自然獨耀。若是物我一如。六根",
    "X65n1288_002:0412a20": "自然互用。楞嚴經云。汝但不循動靜合離。恬變通塞。",
    "X65n1288_002:0412a21": "生暗滅明。如是十二諸有為相。隨拔一根。脫黏內伏。",
    "X65n1288_002:0412a22": "伏歸元真。發本明耀。耀性發明。諸餘五黏應拔圓脫。",
    "X65n1288_002:0412a23": "不由前塵所起知見。明不循根。寄根明發。由是六根。",
    "X65n1288_002:0412a24": "互相為用。又云阿難。今汝諸根若圓拔已。內瑩發光。",
    "X65n1288_002:0412b01": "如是浮塵。及器世間。諸變化相。有湯消冰。應念化成。",
    "X65n1288_002:0412b02": "無上知覺。汝或未悟。吾再明示真心妄心。以知為體。",
    "X65n1288_002:0412b03": "妄心仗根塵有知而知。真心離根塵無知而知。初學",
    "X65n1288_002:0412b04": "慕道之人。須悟真妄分明。下手用功。自然頓證。",
    "X65n1288_002:0412b05": "僧云。如上開示。雖得了悟。無奈業重心浮。根機劣小。",
    "X65n1288_002:0412b06": "不能頓證。如之奈何。師曰。性本無悟。因迷而有悟。心",
    "X65n1288_002:0412b07": "本無修。因染而有修。所以煩惱有淺深。習氣有薄厚。",
    "X65n1288_002:0412b08": "故設方便。修有頓漸。使垢輕者而頓證圓通。令障重",
    "X65n1288_002:0412b09": "者而漸復本性。今假三根。隨機易入。問。云何三根。師",
    "X65n1288_002:0412b10": "曰上根者頓修。中根者漸修。下根者勉修。",
    "X65n1288_002:0412b11": "問。云何上根者頓修。師曰。上根利機。宿熏道種。一言",
    "X65n1288_002:0412b12": "之下。心地開通。隨緣保任。淨除流識。念動不續。念空",
    "X65n1288_002:0412b13": "不守。一種平懷。泯然自盡。觸目遇緣。無非妙用。溈山",
    "X65n1288_002:0412b14": "云。汝但心不附物。物豈能礙人。又云念念攀緣。心心",
    "X65n1288_002:0412b15": "永寂。圓融法界。頓證無生。如或根樹愚鈍。再設方便",
    "X65n1288_002:0412b16": "漸復。僧云。頓悟頓修之人。因何證道甚速。師曰。實有",
    "X65n1288_002:0412b17": "斯理。以非妄傳。果爾直下明心。一念圓修頓證。不假",
    "X65n1288_002:0412b18": "僧祇。何須劫數。大涅槃經云。譬如有人。在大海中乘",
    "X65n1288_002:0412b19": "船欲度。若得順風。須臾之間。則能得過無量由旬。若",
    "X65n1288_002:0412b20": "不得者。雖復久住。經無量歲不離本處。有時船壞沒",
    "X65n1288_002:0412b21": "水而死。眾生如是。楞嚴經云。如幻三摩提。彈指超無",
    "X65n1288_002:0412b22": "學。所以三乘罔知。十地心驚。一念成佛。頓超祇劫。",
    "X65n1288_002:0412b23": "問。云何中根者漸修。師曰。上根頓修。如風吹雲。朗月",
    "X65n1288_002:0412b24": "當天。中機漸修。似磨鏡垢。塵淨光現。如有後學。了悟",
    "X65n1288_002:0412c01": "本心。或是宿習濃厚。智劣心浮。可在二六時中。動靜",
    "X65n1288_002:0412c02": "之內。一切放下。善惡不思。念起即覺。覺之即無。古德",
    "X65n1288_002:0412c03": "云。不怕念起。只恐覺遲。如斯用心。久久無妄。自待人",
    "X65n1288_002:0412c04": "法雙亡。根塵頓脫。真心獨照。卷舒無礙。問。漸修功夫。",
    "X65n1288_002:0412c05": "可偏靜坐。還是動靜通亦修證。師曰。頓悟漸修。多靜",
    "X65n1288_002:0412c06": "易成。上士動靜皆禪。中機廢事偏理。果然坐習純熟。",
    "X65n1288_002:0412c07": "自然動靜無礙。",
    "X65n1288_002:0412c08": "問。云何下根者勉修。師曰。下根愚鈍。機思遲迴。惛沉",
    "X65n1288_002:0412c09": "厚重。掉舉猛利。難以策發。須憑開導。微細指示。助他",
    "X65n1288_002:0412c10": "發機。如斯之輩。須要信心。莫離叢林。常隨知識。誠聽",
    "X65n1288_002:0412c11": "開示。勿認魔境。日日受煉。時時自磨。佛前懺業。眾中",
    "X65n1288_002:0412c12": "低心。得悟之後。不可離師。大亡塵世。深培厚養。久久",
    "X65n1288_002:0412c13": "操履。方有相應。問。下機悟修。因甚費力。師曰。根機遲",
    "X65n1288_002:0412c14": "鈍。煩惱濃厚。惛掉心浮。愚昧障重。不得苦煉。靈機難",
    "X65n1288_002:0412c15": "發。古德云。下根之人。千譬萬喻。說不能會。縱得少解。",
    "X65n1288_002:0412c16": "以為徹悟。不受人教。我慢欺人。如此之流。須生慚愧。",
    "X65n1288_002:0412c17": "不然顛狂。便墮岐路。",
    "X65n1288_002:0412c18": "問。悟理之人。保養堅固。如何了知真心現前。師曰。悟",
    "X65n1288_002:0412c19": "理之人。習氣未盡。遇境失念。須要厚養。如牧牛牽拽。",
    "X65n1288_002:0412c20": "隨處鞭伏。待心調步穩。不傷苗稼。方可撒手。不用牧",
    "X65n1288_002:0412c21": "童。若念真心。可往熟處。將平生所憎所愛之事。尋在",
    "X65n1288_002:0412c22": "面前。見聞試之。依前起憎愛心。則知道心未熟。若遇",
    "X65n1288_002:0412c23": "逆順境界。不起憎愛之心。則知近道真心現矣。意欲",
    "X65n1288_002:0412c24": "再生所愛之心。想那所愛之樂。斯愛樂之心全然不",
    "X65n1288_002:0413a01": "起。而欲再生所憎之心。想那所憎之怒。斯憎怒之心",
    "X65n1288_002:0413a02": "全然不動。到此方能自在隨緣。應物無礙。問。真心未",
    "X65n1288_002:0413a03": "現之際。用功歇妄之時。兼行眾善。助道易成。如是之",
    "X65n1288_002:0413a04": "說。其理可否。師曰。歇妄心。為正修。作諸善。為助修。若",
    "X65n1288_002:0413a05": "有心行善著善。必落於人天福果。若無心相應眾善。",
    "X65n1288_002:0413a06": "可謂之正修助資。般若經云。須菩提。菩薩無住相布",
    "X65n1288_002:0413a07": "施。其福德不可思量。今見學者。偏執不圓。少有悟理。",
    "X65n1288_002:0413a08": "便恃天真。不習眾善。福劣魔勝。問。萬善有為是福德。",
    "X65n1288_002:0413a09": "見性無為是功德。因甚兼修有無攪亂。師曰。有為著",
    "X65n1288_002:0413a10": "有。果報人天。有為無染。功顯性德。",
    "X65n1288_002:0413a11": "問。既是悟心證理。便有神通變化。今時悟理者甚多。",
    "X65n1288_002:0413a12": "而具神通者最少。何也。師曰。神通顯變是未。須達一",
    "X65n1288_002:0413a13": "心之本。本立而道生。通則自然現。若專取神通變化",
    "X65n1288_002:0413a14": "勝相而為道。天魔外道。妖魅神龍。皆悉成佛。欲得真",
    "X65n1288_002:0413a15": "實神通。須證一乘之法。斯一乘之法門。能發般若妙",
    "X65n1288_002:0413a16": "用。即塵勞而成正覺。現生死而證涅槃。剎那中而革",
    "X65n1288_002:0413a17": "凡作聖。須臾間而變有歸空。如是之神變。非幻法能",
    "X65n1288_002:0413a18": "為。古德云。通有五種。一曰道通。二曰神通。三曰依通。",
    "X65n1288_002:0413a19": "四曰報通。五曰妖通。何為妖通。狐狸老變。木石精化。",
    "X65n1288_002:0413a20": "神附傍人。聰慧奇異。此為妖通。何謂報通。鬼神逆知。",
    "X65n1288_002:0413a21": "諸天變化。中陰了生。神龍隱變。此為報通。何謂依通。",
    "X65n1288_002:0413a22": "約法而知。緣身而用。乘符往來。藥餌靈變。此為依通。",
    "X65n1288_002:0413a23": "何謂神通。靜心照物。宿命記持。種種分別。皆從定力。",
    "X65n1288_002:0413a24": "此謂神通。何謂道通。無心應物。緣化萬有。水月空花。",
    "X65n1288_002:0413b01": "影像無主。此為道通。斯道通則真。餘通皆邪偽也。偽",
    "X65n1288_002:0413b02": "則不真。邪則不正。惑亂心生。迷於本性。所以真實學",
    "X65n1288_002:0413b03": "道之人。不取神通。恐違真理。輔行記云。修三昧者。忽",
    "X65n1288_002:0413b04": "發神通。須急棄之。有漏之法。虗妄故也。止觀有云。能",
    "X65n1288_002:0413b05": "障般若。下根妄求神通而為正道。智者觀身實相。觀",
    "X65n1288_002:0413b06": "佛亦然。祇如應化菩薩。證理聖賢。末後施顯神變。必",
    "X65n1288_002:0413b07": "不居世。若在世顯通化眾。斯非妖即魔魅耳。",
    "X65n1288_002:0413b08": "問。未悟之人。迷真逐妄。造善惡因。報苦樂果。隨業受",
    "X65n1288_002:0413b09": "生。其理不疑。而悟理之士。頓復真心。超諸因果。絕諸",
    "X65n1288_002:0413b10": "對待。一靈身後。何所依託。師曰。一切眾生。隨因受果。",
    "X65n1288_002:0413b11": "以緣生處。可謂依託。其悟心之士。證道之人。非同世",
    "X65n1288_002:0413b12": "間飄零蕩子。猶如鬼趣無主孤魂。蕩蕩游游。無依無",
    "X65n1288_002:0413b13": "處。若是契悟本理現前。四維上下悉是真心。斯是全",
    "X65n1288_002:0413b14": "身受用。別無依託之處。古德云。盡大地是沙門一隻",
    "X65n1288_002:0413b15": "眼。又云。盡大地是個伽藍。溫操尚書問圭峯曰。悟理",
    "X65n1288_002:0413b16": "之人。一期壽終。何所依託。圭峯曰。一切眾生。無不具",
    "X65n1288_002:0413b17": "有靈明覺性。與佛無殊。若能悟此性即是法身。本自",
    "X65n1288_002:0413b18": "無生。何有依託。靈明不昧。了了常知。無所從來。亦無",
    "X65n1288_002:0413b19": "所去。但以空寂為自體。勿認色身。以靈知為自心。勿",
    "X65n1288_002:0413b20": "認妄念。妄念若起。都不隨之。則臨命終時。自然業不",
    "X65n1288_002:0413b21": "能繫。雖有中陰。所向自在。天上人間。隨意寄託。一切",
    "X65n1288_002:0413b22": "微細流注盡空。唯有圓覺大智朗照。隨機化度有緣",
    "X65n1288_002:0413b23": "眾生。悟心證理。同成佛道。",
    "X65n1288_002:0413b24": "問。古有高僧。全身坐化。長年不壞。髮爪自長。未審斯",
    "X65n1288_002:0413c01": "道是何理也。師曰。斯是小乘身住滅定。但滅六識。八",
    "X65n1288_002:0413c02": "識持身。皆因厭有趣空。暫求止息。雖然入此定中。壽",
    "X65n1288_002:0413c03": "煖不滅。後時識起。如隔日瘧。須悟性定。方脫輪迴。問。",
    "X65n1288_002:0413c04": "大迦葉得滅盡定。與小乘滅定。為同為別。師曰。大乘",
    "X65n1288_002:0413c05": "理滅。小乘事滅。大乘滅盡。由具五蘊。七八二識。能引",
    "X65n1288_002:0413c06": "威儀。定散無礙。理事不廢。小乘雖有色行。前六識已",
    "X65n1288_002:0413c07": "伏滅。全缺威儀。定散不圓。廢事偏寂。故定不同。",
    "X65n1288_002:0413c08": "教乘差別",
    "X65n1288_002:0413c09": "僧云。如上廣示。頓悟法門。晚學見之無不了然。還有",
    "X65n1288_002:0413c10": "教理差別。再乞微細開示。師曰。有問有答。不負來機。",
    "X65n1288_002:0413c11": "問。如何名曰萬法歸心。師曰。如金隨匠。作器多般。諸",
    "X65n1288_002:0413c12": "器入爐。融消一體。萬法歸心。亦復如是。",
    "X65n1288_002:0413c13": "問。頓悟法門有何勝力。師曰。正解圓修。力超劫數。雖",
    "X65n1288_002:0413c14": "在生死。常入涅槃。恒處塵勞。長居淨土。具肉眼而開",
    "X65n1288_002:0413c15": "慧眼。易凡心而同佛心。信知頓悟。功德勝大。問。明心",
    "X65n1288_002:0413c16": "見性。如人飲水。冷煖自知。其說亦無所據。師曰。學人",
    "X65n1288_002:0413c17": "用心親切。參究真實。忽爾身心一如。慧光頓發。覷破",
    "X65n1288_002:0413c18": "空劫已前親到本覺之地。有口難言。有筆難述。如人",
    "X65n1288_002:0413c19": "飲水。冷煖自知。欲開方便顯示本心。須假教乘。旁通",
    "X65n1288_002:0413c20": "借喻。",
    "X65n1288_002:0413c21": "問。宗門開示。不許看教。總得一知半解。自成文字知",
    "X65n1288_002:0413c22": "識是否。師曰。欲研教乘。披尋寶藏。一一消歸自己。言",
    "X65n1288_002:0413c23": "言冥合本心。但恐執文生解。不肯會歸本體。所以譏",
    "X65n1288_002:0413c24": "笑看教而成文字聖人。問。云何為迷。云何為悟。師曰。",
    "X65n1288_002:0414a01": "因本覺真心而起。不覺謂之迷。因不覺而成始覺。復",
    "X65n1288_002:0414a02": "真心謂之悟。故曰因地而倒。還因地起。迷悟雖殊。而",
    "X65n1288_002:0414a03": "真心無二。問。因甚契理之人。真妄須要雙泯。師曰。因",
    "X65n1288_002:0414a04": "妄說真。真無自相。從真起妄。妄體本空。妄既本空。真",
    "X65n1288_002:0414a05": "亦不立。真妄雙泯。本心常住。",
    "X65n1288_002:0414a06": "問。宗門頓悟。單刀直入。何用語言廣論差別。師曰。參",
    "X65n1288_002:0414a07": "玄之士。須具二眼。一者己眼明宗。二者智眼辨惑。禪",
    "X65n1288_002:0414a08": "宗云。單明自己。不了目前。如此之人。只具一眼。理孤",
    "X65n1288_002:0414a09": "事寡。終不圓通。若以智慧為非者。大智文殊不稱法",
    "X65n1288_002:0414a10": "王之子。若以絕學為是者。無聞比丘不作地獄之人。",
    "X65n1288_002:0414a11": "皆因意識關鎻。非智鑰以難開。自謂情想勾牽。匪慧",
    "X65n1288_002:0414a12": "刀而莫斷。進修圓通之人。莫作絕言之見。",
    "X65n1288_002:0414a13": "問。圓頓修證。還落因果否。師曰。上至諸佛。下至眾生。",
    "X65n1288_002:0414a14": "因果所收。豈可撥無。只因外道。不達緣生。唯執自然。",
    "X65n1288_002:0414a15": "撥無因果。二乘眇目。但證偏空。滅智灰身。遠離因果。",
    "X65n1288_002:0414a16": "凡夫業繫。貪愛五欲。火宅燒身。執著因果。盡成狂解。",
    "X65n1288_002:0414a17": "自昧圓常。但以實相為因。實相為果。莫作撥無之見",
    "X65n1288_002:0414a18": "而墮邪道。頓成圓因。頓證妙果。",
    "X65n1288_002:0414a19": "問。世有契理之士。稱為無心道人。若是無心。如同木",
    "X65n1288_002:0414a20": "石。因何聖賢有大智慧。師曰。無心道人。非同木石。無",
    "X65n1288_002:0414a21": "分別心。無憎愛心。無取捨心。無善惡心。無空有心。無",
    "X65n1288_002:0414a22": "中邊心。無內外心。無執著心。非無靈知寂照真心。",
    "X65n1288_002:0414a23": "問。古云莫謂無心便是道。無心猶隔一重關。如何。師",
    "X65n1288_002:0414a24": "曰。真心虗玄。非有非無。棄有住無。反成大過。古德偈",
    "X65n1288_002:0414b01": "云。勸君學道莫貪求。萬事無心到合頭。無心始體無",
    "X65n1288_002:0414b02": "心道。體得無心無也休。",
    "X65n1288_002:0414b03": "問。云何謂無知而知。知而無知。師曰。無知是心之體。",
    "X65n1288_002:0414b04": "知是心之用。體能發用。無知而知。用不離體。知而無",
    "X65n1288_002:0414b05": "知。用若離體。為住相知。體若無用。謂之頑空。",
    "X65n1288_002:0414b06": "問。云何謂有念而知為妄。師曰。六根對境。動念分別。",
    "X65n1288_002:0414b07": "有念而知故為妄。問。云何謂無心而知為真。師曰。真",
    "X65n1288_002:0414b08": "心應物。如鏡照像。無心而知故為真。問。如何是正知",
    "X65n1288_002:0414b09": "見。師曰。不仗根塵而有知見為正。依託根塵而起知",
    "X65n1288_002:0414b10": "見為邪。問。云何為三寶。師曰。一心空寂為佛寶。寂而",
    "X65n1288_002:0414b11": "常照為法寶。照而無染為僧寶。問。云何謂真供佛。師",
    "X65n1288_002:0414b12": "曰。捨己狥塵。是背真佛。返照歸心。是真供佛。問。如何",
    "X65n1288_002:0414b13": "是真聽法。師曰。六根對境。六識不生。真心獨照。是真",
    "X65n1288_002:0414b14": "聽法。問。如何是真出家。師曰。不住五蘊宅。是名真出",
    "X65n1288_002:0414b15": "家。問。如何可能不住五蘊。師曰。見不仗根色蘊空。對",
    "X65n1288_002:0414b16": "境無心受蘊空。知而無知想蘊空。心心無染行蘊空。",
    "X65n1288_002:0414b17": "真心常住識蘊空。問。如何空即是色。如何色即是空。",
    "X65n1288_002:0414b18": "師曰。見空住空。空即是色。見色不住。色即是空。問。何",
    "X65n1288_002:0414b19": "謂即心即佛。師曰。心佛無二。莫向外求。問。何謂非心",
    "X65n1288_002:0414b20": "非佛。師曰。破執奪解。心佛本無。問。如何謂三心不可",
    "X65n1288_002:0414b21": "得。師曰。過去未來現在。三心本來空寂。無故妄起空",
    "X65n1288_002:0414b22": "花。遮障圓明真際。問。如何謂真空。師曰。真心體寂。玄",
    "X65n1288_002:0414b23": "機用照。寂照無二。謂之真空。問。如何謂妙有。師曰。雙",
    "X65n1288_002:0414b24": "照有無。分別宛然。不落能所。謂之妙有。問。云何謂但",
    "X65n1288_002:0414c01": "得本莫愁末。師曰。若悟真心本空。萬法自然消泯。問。",
    "X65n1288_002:0414c02": "如何謂煩惱即菩提。無明即佛性。師曰。前念生。即煩",
    "X65n1288_002:0414c03": "惱。後念不住即菩提。前念動即無明。後念不續即佛",
    "X65n1288_002:0414c04": "性。問。如何能不退。師曰。頓悟本心。兼戒修證。一生可",
    "X65n1288_002:0414c05": "辦。永無退墮。依文解義。習重心浮。觀戒不兼。遇緣自",
    "X65n1288_002:0414c06": "退。問。云何謂六度。師曰。頓悟真心。具足六度。問。如何",
    "X65n1288_002:0414c07": "真心具足六度。師曰。若悟真心。六度有根。若迷真心。",
    "X65n1288_002:0414c08": "六度如盲。何故真心為之根本。不悟真心布施。則一",
    "X65n1288_002:0414c09": "世受榮。後受殃債。不悟真心持戒。則上生欲界。還墮",
    "X65n1288_002:0414c10": "泥犂。不悟真心忍辱。則報得端正。不證寂滅。不悟真",
    "X65n1288_002:0414c11": "心精進。則徒興生滅。功不趣真。不悟真心禪定。則但",
    "X65n1288_002:0414c12": "行色天。不復法界。不悟真心智慧。則善解語義。皆成",
    "X65n1288_002:0414c13": "有漏。悟斯真心。成就萬德。迷斯真心。功行虗設。問。如",
    "X65n1288_002:0414c14": "何謂戒定慧無漏三學。師曰。外不尋有。內不守空名",
    "X65n1288_002:0414c15": "戒。一念不生。萬緣空寂名定。善能分別。不生憎愛名",
    "X65n1288_002:0414c16": "慧。斯三無漏大乘之學。問。如何是小乘三學。師曰。但",
    "X65n1288_002:0414c17": "執身曰。斷四住病名戒。形同枯木。絕現威儀名定。唯",
    "X65n1288_002:0414c18": "證偏空。失中道理名慧。故稱貧法。灰絕定慧。淨名訶",
    "X65n1288_002:0414c19": "之小乘法耳。問。初心習定從何而入。師曰。初學三昧。",
    "X65n1288_002:0414c20": "繫心一緣。久習定成。真慧自發。問。禪有幾種。師曰。五",
    "X65n1288_002:0414c21": "種。問。云何五種。師曰。一者作異見計。忻上厭下而修。",
    "X65n1288_002:0414c22": "是外道禪。二者正信因果。亦以忻厭而修。是凡夫禪。",
    "X65n1288_002:0414c23": "三者了生空理。偏證真道而修。是小乘禪。四者人法",
    "X65n1288_002:0414c24": "二空恒住中理而修。是大乘禪。五者超諸異見。諸法",
    "X65n1288_002:0415a01": "平等而證。是如來禪。問。如何謂之如來。師曰。寂照不",
    "X65n1288_002:0415a02": "二名如。悲願不捨名來。凡夫來而不如。小乘如而不",
    "X65n1288_002:0415a03": "來。唯有佛乘。如而能來。問。如何是空假中三觀。師曰",
    "X65n1288_002:0415a04": "返照自心。本無起處。起處本無。名之空觀。於無起處。",
    "X65n1288_002:0415a05": "妄生諸法。諸法不實名之假觀。空假本無不住兩頭。",
    "X65n1288_002:0415a06": "全體真心。名之中觀。問。真心體用。云何分析。師曰。真",
    "X65n1288_002:0415a07": "心之體。蕩然空寂。真心之用。了然覺知。蕩然空寂。非",
    "X65n1288_002:0415a08": "同頑空。寂而常照。了然覺知。非識染著。照而常寂。寂",
    "X65n1288_002:0415a09": "照不二。名曰真心。問。如何無在。無所不在。師曰。真心",
    "X65n1288_002:0415a10": "體空。故云無在。空體周徧。無所不在。問。真心周徧無",
    "X65n1288_002:0415a11": "所不在。因甚身知而餘處不知。師曰。真心體虗。法界",
    "X65n1288_002:0415a12": "一如。隨緣發現。應處方知。問。如何是凡夫四倒。師曰。",
    "X65n1288_002:0415a13": "一倒者身俱不淨作淨想。二倒者。受本是苦作樂想。",
    "X65n1288_002:0415a14": "三倒者妄心無常作常想。四倒者本無我中作我想。",
    "X65n1288_002:0415a15": "斯四倒想。凡夫執有。問。如何是二乘四倒。師曰。一倒。",
    "X65n1288_002:0415a16": "則身空本淨。作不淨想。二倒。則受本無處。作為苦想。",
    "X65n1288_002:0415a17": "三倒。則心本真常。作無常想。四倒。則無我真我。作無",
    "X65n1288_002:0415a18": "我想。斯四倒想。二乘墮空。問。云何離八倒。得常樂我",
    "X65n1288_002:0415a19": "淨。師曰。一切眾生。於生死中。妄起執著常等四倒。二",
    "X65n1288_002:0415a20": "乘之人。於涅槃中。妄求解脫斷等四倒。諸佛如來。遠",
    "X65n1288_002:0415a21": "離八倒。得常樂我淨。證四波羅密。問。真心無分別。若",
    "X65n1288_002:0415a22": "是無分別。如行黑夜。暗昧無識。師曰。凡論分別。有其",
    "X65n1288_002:0415a23": "三種。一者。根識初生。隨念分別。二者。意識了別計度",
    "X65n1288_002:0415a24": "分別。三者。真心應物。如鏡照像。了了分明。似有分別。",
    "X65n1288_002:0415b01": "問。如師開示三種分別。何者是妄。何者為真。師曰。根",
    "X65n1288_002:0415b02": "識意識。分別皆妄。真心應物。了了常知。雖似分別實",
    "X65n1288_002:0415b03": "無分別。問。佛身無形。猶如虗空。因甚又有六根之相。",
    "X65n1288_002:0415b04": "師曰。即相明真。何乖大用。利他勝業。不斷化門。古德",
    "X65n1288_002:0415b05": "偈云。如虗空無相。而現色等相。法身亦如是。具足六",
    "X65n1288_002:0415b06": "根相。問。如何謂真解脫。師曰。六根照境。不為境縛一",
    "X65n1288_002:0415b07": "切不住。名真解脫。問。如何降魔。師曰。卑下慈忍降世",
    "X65n1288_002:0415b08": "魔。一心無二降心魔。不用妙術靈方。內外羣魔自退。",
    "X65n1288_002:0415b09": "問。如何是三如來藏。師曰。真心圓明體即空寂。名空",
    "X65n1288_002:0415b10": "如來藏。空藏能發恒沙妙用。名不空如來藏。體能發",
    "X65n1288_002:0415b11": "用。用不離體。名空不空如來藏。問。如何是八識。師曰。",
    "X65n1288_002:0415b12": "一眼識。二耳識。三鼻識。四舌識。五身識。六意識。七末",
    "X65n1288_002:0415b13": "那識。八阿賴識。問。請分八識各得能相。師曰。第八名",
    "X65n1288_002:0415b14": "心。集諸法種。依種為因。能生法故。第七名意。緣藏識",
    "X65n1288_002:0415b15": "等。恒審思量為我等故。餘六名識。於六別境麁動間",
    "X65n1288_002:0415b16": "斷了別轉故。問。楞伽經中明三種識。真識。現識。分別",
    "X65n1288_002:0415b17": "事識。如是三種云何分之。師曰。真第九識。別名白淨。",
    "X65n1288_002:0415b18": "第八識藏。能現諸法。餘七俱名分別事識。雖第七識。",
    "X65n1288_002:0415b19": "不緣外塵。能緣第八。故在分別。問。如何轉八識。成四",
    "X65n1288_002:0415b20": "智。師曰。轉前五識。為成所作智。轉第六識。為妙觀察",
    "X65n1288_002:0415b21": "智。轉第七識。為平等性智轉第八識。為大圓鏡智。問。",
    "X65n1288_002:0415b22": "如何為大圓鏡智。師曰。真心空寂。如鏡常明。問。如何",
    "X65n1288_002:0415b23": "為平等性智。師曰。能對諸法。不生分別。問。如何為妙",
    "X65n1288_002:0415b24": "觀察智。師曰。能入諸根。分別無染。問。如何為成所作",
    "X65n1288_002:0415c01": "智。師曰。五根對境。正受不入。問。如何為束四智成三",
    "X65n1288_002:0415c02": "身。師曰。成所作智。妙觀察智化身攝。平等性智報身",
    "X65n1288_002:0415c03": "攝。大圓鏡智法身攝。問。如何是法身。師曰。一念不生。",
    "X65n1288_002:0415c04": "萬緣空寂。問。如何是報身。師曰。善對諸法悉皆平等。",
    "X65n1288_002:0415c05": "問。如何是化身。師曰。成本願力。所應作事。問。圓覺經",
    "X65n1288_002:0415c06": "云。大圓鏡為我伽藍。身心居平等性智。因甚不示成",
    "X65n1288_002:0415c07": "所作智。妙觀察智。師曰。大圓鏡智是寂照。平等性智",
    "X65n1288_002:0415c08": "是照寂。妙觀成所示法身。行在迷之時。以妙觀察收",
    "X65n1288_002:0415c09": "十八界。一切塵勞。轉為成所作。總歸大圓鏡。楞伽經",
    "X65n1288_002:0415c10": "云。佛誡大慧。初中後夜。常以妙觀察智。當淨現流識。",
    "X65n1288_002:0415c11": "六根為成所作智。如手仰時。不應問覆手何在。亦如",
    "X65n1288_002:0415c12": "冰為水時。不即有異。利他門中。乘悲願力。用妙觀成",
    "X65n1288_002:0415c13": "所而普利含靈。古德云。眾生不知。故執為八識之名。",
    "X65n1288_002:0415c14": "諸佛證得。故能成四智之用。若昧之則八識起報藏",
    "X65n1288_002:0415c15": "之號。七識得染污之名。六識起徧計之情。五識徇根",
    "X65n1288_002:0415c16": "塵之相。若了之則賴耶成圓鏡之體。持功德之門。末",
    "X65n1288_002:0415c17": "那為平等之源。一自他之性。第六為觀察之妙。轉正",
    "X65n1288_002:0415c18": "法之輪。五識興所作之功。垂應化之迹。一心匪動。識",
    "X65n1288_002:0415c19": "智自分。不轉其體。但轉其名。問。悟理之人。轉識成智。",
    "X65n1288_002:0415c20": "在迷之流。任識昇沉。未審八識可有大小否。師曰。識",
    "X65n1288_002:0415c21": "心微妙。不可思議。隨業受形。大小不等。顯識經云。佛",
    "X65n1288_002:0415c22": "言大藥。如風大。無質無形。止於幽谷。成竅隙中。其出",
    "X65n1288_002:0415c23": "暴猛。或摧倒須彌。碎為塵粉。風大微妙。無質無形。識",
    "X65n1288_002:0415c24": "亦如是。問。以何為因。沉溺四生。師曰。胎因情生。卵因",
    "X65n1288_002:0416a01": "想生。情想合。則溼生。情想離。則化生。皆是意識造業。",
    "X65n1288_002:0416a02": "隨業昇沉。若意識頓空。則輪迴永息。問。如何為五眼。",
    "X65n1288_002:0416a03": "師曰。外不住有為肉眼。內不住空為天眼。空有雙泯",
    "X65n1288_002:0416a04": "為法眼。雙照無染為慧眼。離一切相為佛眼。問。如何",
    "X65n1288_002:0416a05": "為六通。師曰。六根對境去來無礙。問。云何謂等覺。云",
    "X65n1288_002:0416a06": "何謂妙覺。師曰。等覺寂照無二。諸法平等。妙覺寂照",
    "X65n1288_002:0416a07": "雙泯。真常獨耀。問。云何謂變易生死。云何謂分段生",
    "X65n1288_002:0416a08": "死。師曰。變易生死。乃是菩薩成就悲願。利益有情。雖",
    "X65n1288_002:0416a09": "處生死。不同凡夫有漏業潤。為之變易。分段生死。即",
    "X65n1288_002:0416a10": "是凡夫妄心所造。念念耽著。煩惱障助。入大苦輪。無",
    "X65n1288_002:0416a11": "有休息。為之分段。問。如何百尺竿頭須進步。十方世",
    "X65n1288_002:0416a12": "界露全身。師曰。如來藏心。本一精明。尋塵流逸。分成",
    "X65n1288_002:0416a13": "六用。隨物所轉。漂蕩生死。如若知歸。根塵不偶。返流",
    "X65n1288_002:0416a14": "全一。六用不行。湛然純清。如鏡常明。若守此心。可謂",
    "X65n1288_002:0416a15": "頂墮。又名解脫深坑。斯為偏空知見。更須進步。十方",
    "X65n1288_002:0416a16": "世界獨露全身。打破鏡來。山河大地全彰法體。問。如",
    "X65n1288_002:0416a17": "何不住無為。不盡有為。師曰。雖證法身。不守實際。悲",
    "X65n1288_002:0416a18": "願接物。隨類利生。曹山云。莫行心處路。不掛本來衣。",
    "X65n1288_002:0416a19": "何須正恁麼。切忌未生時。大乘菩薩。導利羣生。不住",
    "X65n1288_002:0416a20": "無為。權掛垢衣。不盡有為。行於非道。隨類同事。度脫",
    "X65n1288_002:0416a21": "有情。示染修淨。通達佛道。問。如何謂真懺悔。師曰。世",
    "X65n1288_002:0416a22": "人具結四重十惡。業因極已。將墮三塗。忽生慚愧。發",
    "X65n1288_002:0416a23": "大勇猛。親近知識。頓悟本心。往劫惡業。現世過愆。如",
    "X65n1288_002:0416a24": "湯潑雪。似火焚薪。業盡福生。智慧發現。再將自得。直",
    "X65n1288_002:0416b01": "指後昆。頓悟心性。同成正覺。獲福無量。功過河沙。",
    "X65n1288_002:0416b02": "惟心淨土",
    "X65n1288_002:0416b03": "僧問。宗門參禪明心見性。淨土法門念佛往生。二門",
    "X65n1288_002:0416b04": "普濟一切眾生。因甚禪宗學者。自貴惟心淨土。師曰。",
    "X65n1288_002:0416b05": "禪門宗旨惟了自心。一念心淨即佛淨土。不論東西。",
    "X65n1288_002:0416b06": "唯自淨心。僧云。恁麼開示。却無淨土。師曰。汝却不聞",
    "X65n1288_002:0416b07": "楞嚴經云。若眾生心。憶佛念佛。現前當來。必定見佛。",
    "X65n1288_002:0416b08": "去佛不遠。不假方便。自得心開。如有學者。都攝六根。",
    "X65n1288_002:0416b09": "一念純真。淨心獨朗。即是現前見佛。故曰去佛不遠。",
    "X65n1288_002:0416b10": "經云。不假方便。自得心開。斯心開二字。可知惟心耳。",
    "X65n1288_002:0416b11": "僧云。有念佛人。臨終之時。彌陀接引。此莫虗偽。師曰。",
    "X65n1288_002:0416b12": "念佛之人。一心不亂。惠持佛號。純真無妄。如水湛清。",
    "X65n1288_002:0416b13": "佛月自現。月本不來。因水清故。臨終佛迎。是心現佛",
    "X65n1288_002:0416b14": "僧。云若是自心現佛。彌陀本願非實。師曰。佛身湛然。",
    "X65n1288_002:0416b15": "無有來去。念佛機感。託佛願力。自心變化。佛來接引。",
    "X65n1288_002:0416b16": "如水現月。非有非無。是知實非佛來。皆因時機。正合",
    "X65n1288_002:0416b17": "淨業純熟。目覩佛身。如世惡果將成。心現地獄受苦。",
    "X65n1288_002:0416b18": "豈不聞有福之人。執礫成金。業貧之徒。變金為礫。故",
    "X65n1288_002:0416b19": "所以善惡惟心。苦樂心化。抱疑之流。何曉斯旨。問。經",
    "X65n1288_002:0416b20": "云西方過十萬億。有佛世界名曰極樂。如斯之說。虗",
    "X65n1288_002:0416b21": "耶實耶。師曰。事雖如是。理本現前。不作十惡業。直超",
    "X65n1288_002:0416b22": "十萬億。三業清淨。極樂目前。問。西方聖境。金銀布地。",
    "X65n1288_002:0416b23": "樓閣闌楯。七寶嚴飾。五色蓮花。八功德水。奇鳥雅唱。",
    "X65n1288_002:0416b24": "寶樹演法。衣食宅宇。隨意化成。一切人民。受大快樂。",
    "X65n1288_002:0416c01": "如斯勝異。果實有之。師曰。佛在因地。行菩薩道。發大",
    "X65n1288_002:0416c02": "願力。成就眾生。不計眾苦。饒益含靈。歷經遠劫。廣修",
    "X65n1288_002:0416c03": "福慧。功德圓滿。證入佛位。後學晚進。誠信念佛。仗佛",
    "X65n1288_002:0416c04": "悲願。淨念合機。心現殊勝。非從外來。僧云。西方聖境。",
    "X65n1288_002:0416c05": "本自心現。往生之事。實有斯理。師曰。生者必定生。去",
    "X65n1288_002:0416c06": "者本無去。問。如何是生者必定生。去者本無去。師曰。",
    "X65n1288_002:0416c07": "生者念生。心現佛國。去者無去。性本不動。問。吾見念",
    "X65n1288_002:0416c08": "佛。預知時至。坐脫立亡。異香滿室。斯事莫非是心所",
    "X65n1288_002:0416c09": "現。師曰。天帝釋不修天業。宮殿何以隨身。轉輪王不",
    "X65n1288_002:0416c10": "作王因。七寶無由聚集。念佛之人。淨業純熟。感外勝",
    "X65n1288_002:0416c11": "緣。由心變顯。僧云。佛心無二。心外無佛。云何更立念",
    "X65n1288_002:0416c12": "佛法門。師曰。只為眾生。根機中下。不信自心是佛。權",
    "X65n1288_002:0416c13": "令念佛修觀。繫心一緣。淨念純真。自心佛現合佛光",
    "X65n1288_002:0416c14": "一。若是上智。不向外求。觀身實相。觀佛亦然。問。淨土",
    "X65n1288_002:0416c15": "法門。必定是有是無。師曰。若道是無。極樂世界。彌陀",
    "X65n1288_002:0416c16": "說法。攝授眾生。釋迦文佛。金口相傳。西域東土諸祖",
    "X65n1288_002:0416c17": "闡揚。若道是有。諸佛法身。體若太虗。非有非無。眾生",
    "X65n1288_002:0416c18": "自心。本來空寂。同佛一體。無欠無餘。須悟理事圓融。",
    "X65n1288_002:0416c19": "方能不分淨穢。問。還有僧俗。念佛一生。臨終無佛而",
    "X65n1288_002:0416c20": "來接引何也。師曰。眾生本心同佛體一。口雖念佛。心",
    "X65n1288_002:0416c21": "意散亂。如水濁動。月無定光。非月不來。因水不湛。一",
    "X65n1288_002:0416c22": "念純真。心佛自現。猶如定水現月。是知非從外來。若",
    "X65n1288_002:0416c23": "悟斯理。惟心不謬。問。如是開示心要。參禪念佛無二。",
    "X65n1288_002:0416c24": "師曰。本無二理。問。云何是無二之理。師曰。參禪須要",
    "X65n1288_002:0417a01": "如猫捕鼠。念佛必定一心不亂。若一心不亂去參禪。",
    "X65n1288_002:0417a02": "何愁不悟。若如猫捕鼠去念佛。心佛自現。古德偈云。",
    "X65n1288_002:0417a03": "參禪念佛本來同。看破分明總是空。功到自然全體",
    "X65n1288_002:0417a04": "現。春來依舊百花紅。",
    "X65n1288_002:0417a05": "天衣懷禪師。室中嘗以淨土問學者云。若言捨穢",
    "X65n1288_002:0417a06": "取淨。則是取捨之情眾生妄想。若言無淨土。又違",
    "X65n1288_002:0417a07": "佛語。修淨土者當如何修。眾無語。乃自答云。生則",
    "X65n1288_002:0417a08": "決定生。去則實不去(此十字正是一個話頭參。又別云去則決定去生則實不",
    "X65n1288_002:0417a09": "生)。",
    "X65n1288_002:0417a10": "全菴巳禪師。因蓮社道友請說法。上堂云。漸漸雞",
    "X65n1288_002:0417a11": "皮鶴髮。父少而子老。看看行步龍鍾。疑殺木上座。",
    "X65n1288_002:0417a12": "直饒金玉滿堂。照顧白拈賊。豈免衰殘老病。正好",
    "X65n1288_002:0417a13": "著精彩。任汝千般快樂。渠儂合自由。無常終是到",
    "X65n1288_002:0417a14": "來。歸堂喫茶去。唯有徑路修行。依舊打之遶。但念",
    "X65n1288_002:0417a15": "阿彌陀佛。念得不濟事。(實悟話頭方知著落)復云噁。這條徑",
    "X65n1288_002:0417a16": "路。已與善導和尚直捷指出了也。是你諸人。朝夕",
    "X65n1288_002:0417a17": "在徑路中往來。因甚當面蹉過阿彌陀佛。(當面蹉過阿彌",
    "X65n1288_002:0417a18": "陀佛這八個字便是一個話頭參)這裏薦得。便可除迷倒障。拔猶",
    "X65n1288_002:0417a19": "豫箭。截疑惑網。斷癡愛河。伐心稠林。浣心垢濁。正",
    "X65n1288_002:0417a20": "心諂曲。絕心生死。(實悟話頭方能如是不如是即不名為實悟話頭也)然後",
    "X65n1288_002:0417a21": "轉入那邊擡起脚。向佛祖履踐不到處進一步。(這一",
    "X65n1288_002:0417a22": "步如何進舉足下足方可進得參)開却口。向佛祖言詮不到處說",
    "X65n1288_002:0417a23": "一句。(這一句如何說具舌中舌方可說得參)喚回善導和尚。別求徑",
    "X65n1288_002:0417a24": "路修行。其或準前捨父逃走。流落他鄉。撞東磕西。",
    "X65n1288_002:0417b01": "苦哉。阿彌陀佛。",
    "X65n1288_002:0417b02": "這篇法語。凡蓮社道友俱宜寫粘於座右。看是個",
    "X65n1288_002:0417b03": "甚麼道理不可忽。不可忽。一念真疑參話頭。便是",
    "X65n1288_002:0417b04": "時時刻刻念阿彌陀佛。實悟話頭便是當下面見",
    "X65n1288_002:0417b05": "阿彌陀佛。這個境界。非蓮社道友之所能信受。何",
    "X65n1288_002:0417b06": "以故。葢因只向外求。而不於己躬下覓耳。因說偈",
    "X65n1288_002:0417b07": "云。阿彌陀佛紫金容。只在真參一念中。一念豁開",
    "X65n1288_002:0417b08": "全體露。西方極樂顯家風。",
    "X65n1288_002:0417b10": "萬法歸心錄卷中"
}