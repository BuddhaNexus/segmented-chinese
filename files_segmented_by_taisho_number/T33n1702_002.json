{
    "T33n1702_002:0179b08": "金剛經纂要刊定記卷第二",
    "T33n1702_002:0179b10": "長水沙門子璿錄",
    "T33n1702_002:0179b11": "將釋下。二、開章正釋既蒙加祐心通智明，約",
    "T33n1702_002:0179b12": "義開章遂申經旨。文二初、標列章門將猶欲",
    "T33n1702_002:0179b13": "也。此依崇聖寺塵外疏，唯開四門。若準《大雲",
    "T33n1702_002:0179b14": "疏》中，即開六門：一明經意，二明宗旨，三明經",
    "T33n1702_002:0179b15": "體，四辨譯時，五解題目，六釋經文。今雖四門，",
    "T33n1702_002:0179b16": "含六門義。謂此第二攝彼二三，第四攝彼五",
    "T33n1702_002:0179b17": "六，其餘單攝但小異耳。二、依章正釋二初、總",
    "T33n1702_002:0179b18": "論諸教如多藥共治一病。二、別顯則如一一",
    "T33n1702_002:0179b19": "藥各有功能也。初中二初、通赴機緣酬因者，",
    "T33n1702_002:0179b20": "酬謂酬報，因謂因地。以佛於因地初發心時，",
    "T33n1702_002:0179b21": "希求無上正等菩提，遂啟四弘誓願：煩惱無",
    "T33n1702_002:0179b22": "邊誓願斷，法門無邊誓願學，眾生無邊誓願",
    "T33n1702_002:0179b23": "度，佛道無上誓願成。於此四中，三願皆畢",
    "T33n1702_002:0179b24": "唯一未圓，誓度眾生眾生宛在。今雖證果不",
    "T33n1702_002:0179b25": "捨因門，現身說法濟度群品，以報先願，故",
    "T33n1702_002:0179b26": "曰酬因。故《法華》云：「我本立誓願，欲令一切",
    "T33n1702_002:0179b27": "眾，如我等無異。如我昔所願，今者以滿足，化",
    "T33n1702_002:0179b28": "一切眾生，皆令入佛道。」酬請者。佛初成道，",
    "T33n1702_002:0179b29": "梵王帝釋等請轉法輪。故《法華》云：「爾時諸梵",
    "T33n1702_002:0179c01": "王，及諸天帝釋，護世四天王，及大自在天，并",
    "T33n1702_002:0179c02": "餘諸天眾，眷屬百千萬，恭敬合掌禮，請我轉",
    "T33n1702_002:0179c03": "法輪。」如來默然受請。既受其請故，始於鹿苑",
    "T33n1702_002:0179c04": "終至鶴林，四十九年說諸經教救度眾生。故",
    "T33n1702_002:0179c05": "《法華》云：「即於波羅奈轉四諦法輪」等也。顯理",
    "T33n1702_002:0179c06": "度生者。此二相從合說，然有通別。通則佛以",
    "T33n1702_002:0179c07": "一音演說法，眾生隨類各得解。別則說四諦",
    "T33n1702_002:0179c08": "法顯生空理，度凡夫外道；說六波羅蜜，顯二",
    "T33n1702_002:0179c09": "空理，度不定性二乘及利根凡夫，令入大乘",
    "T33n1702_002:0179c10": "道；說一乘法顯法界理，度定性不定性二乘",
    "T33n1702_002:0179c11": "及地住菩薩并上上利根凡夫，令入一乘究",
    "T33n1702_002:0179c12": "竟佛道。若據下。二、克就佛意唯為一大事等",
    "T33n1702_002:0179c13": "者。《法華經》具云：「諸佛世尊唯為一大事因緣",
    "T33n1702_002:0179c14": "故出現於世。舍利弗！云何名諸佛世尊唯為",
    "T33n1702_002:0179c15": "一大事因緣故出現於世？諸佛世尊欲令眾",
    "T33n1702_002:0179c16": "生開佛知見使得清淨故出現於世，乃至欲",
    "T33n1702_002:0179c17": "令眾生入佛知見道故出現於世。」準《天長疏》",
    "T33n1702_002:0179c18": "解云：「佛之知見非三非五故云一，廣博包含",
    "T33n1702_002:0179c19": "故云大，諸佛儀式說此化生故云事，眾生有",
    "T33n1702_002:0179c20": "此機能感於佛曰因，佛即應之曰緣。」故者所",
    "T33n1702_002:0179c21": "以義。由此一大事因緣，所以佛出於世。開示",
    "T33n1702_002:0179c22": "悟入者。此之四句不出於二：初二句能化，後",
    "T33n1702_002:0179c23": "兩句所化。能化有二：謂大開而由示，此屬於",
    "T33n1702_002:0179c24": "佛。所化亦二：謂始悟而終入，此屬眾生。若準",
    "T33n1702_002:0179c25": "《法華論》釋：「開者雙開菩提、涅槃二無上果。示",
    "T33n1702_002:0179c26": "者別示法身，顯三乘同體。悟者知義，別指報",
    "T33n1702_002:0179c27": "身，二乘不知說令知故。入者因義，修因契入",
    "T33n1702_002:0179c28": "故。」《華嚴》疏主解云：「開者開除惑障。示者示真",
    "T33n1702_002:0179c29": "實理。悟者悟妄本空，了心體寂，只今悟上真",
    "T33n1702_002:0180a01": "理。入者冥於心體。」石壁解云：「一切眾生皆有",
    "T33n1702_002:0180a02": "佛性，大開也。指云心中了了分明，是佛性曲",
    "T33n1702_002:0180a03": "示也。斬新領解決定印可不疑，始悟也。一切",
    "T33n1702_002:0180a04": "念想都亡，終入也。」諸家解釋旨趣不同，白璧",
    "T33n1702_002:0180a05": "黃金各為至寶。疏後別顯者。近指一卷《金剛》，",
    "T33n1702_002:0180a06": "遠關諸部《般若》。以同宗故，意明有何所以說",
    "T33n1702_002:0180a07": "無相經。於中五段具列如疏。初中三初、標",
    "T33n1702_002:0180a08": "對治者。如病設藥義見序中。我執者有二：一、",
    "T33n1702_002:0180a09": "凡夫情計我，即執五蘊總相，以為主宰。二、外",
    "T33n1702_002:0180a10": "道神我，即蘊離蘊或大或小，幽靈神聖動用",
    "T33n1702_002:0180a11": "難思，皆計為實，故示我執。計一切法實有體",
    "T33n1702_002:0180a12": "性，名為法執。然佛說小乘以除我執。今說般",
    "T33n1702_002:0180a13": "若重為此者，蓋深必該淺也，由是正除法執，",
    "T33n1702_002:0180a14": "兼明我空也。由此下。二、釋二初、總標由執起",
    "T33n1702_002:0180a15": "障煩惱，即根隨等，此依我執而起，如前逐妄",
    "T33n1702_002:0180a16": "中說，所知即根本無明也。故《起信論》云：「無明",
    "T33n1702_002:0180a17": "義者名為智礙，即所知障也。」此依法執而起。",
    "T33n1702_002:0180a18": "由煩下。二、別示二障過患二初、煩惱障心不",
    "T33n1702_002:0180a19": "等者。心本清淨自在，功德妙用過於塵沙，良",
    "T33n1702_002:0180a20": "由此障覆蔽不得顯現，故云心不解脫。解脫",
    "T33n1702_002:0180a21": "者自在義。不唯令心不解脫，復能造業潤業，",
    "T33n1702_002:0180a22": "業即善、惡、不動業也。以有業因，必招果報即",
    "T33n1702_002:0180a23": "受生也。受生之處所謂五道，生而復死往而",
    "T33n1702_002:0180a24": "又來，故云輪轉。輪轉之相已如序中綸輪義",
    "T33n1702_002:0180a25": "也。反推其源即是我執，故知我執是過患根",
    "T33n1702_002:0180a26": "本，故要除之。由所知下。二、所知障慧不等者，",
    "T33n1702_002:0180a27": "此即大乘深慧，不論小乘淺慧。此慧若發，照",
    "T33n1702_002:0180a28": "見五蘊皆空，唯是心性，離自心外無別有法，",
    "T33n1702_002:0180a29": "今為無明覆蔽不得開發。故《華嚴》云：「若不了",
    "T33n1702_002:0180b01": "自心，云何知正道，彼由顛倒慧，增長一切惡。」",
    "T33n1702_002:0180b02": "不達等者。然諸法性相有別有通。別則如水",
    "T33n1702_002:0180b03": "以濕為性，以動靜為相等。通則諸法同以無",
    "T33n1702_002:0180b04": "為為性，有為為相。由無是慧，故不能了之。然",
    "T33n1702_002:0180b05": "了心即根本智，了性相即後得智。二智不顯",
    "T33n1702_002:0180b06": "蓋由無明，無明不除不成佛法。故云：「縱出三",
    "T33n1702_002:0180b07": "界亦滯二乘」等。斯則雖出火宅，猶止化城，不",
    "T33n1702_002:0180b08": "到寶所。若反推其本由於法執，將知法執是",
    "T33n1702_002:0180b09": "過患根本也。然此二障非謂抗行，皆由一心所",
    "T33n1702_002:0180b10": "為，但微著有異。所知則細，煩惱則麁，麁細雖",
    "T33n1702_002:0180b11": "殊都無別體，猶如一水起動成波微著有異。",
    "T33n1702_002:0180b12": "於中亦有二義。纔動則不能現像，同彼所知，",
    "T33n1702_002:0180b13": "猛盛則覆舟溺人，況於煩惱。法喻相對，昭然",
    "T33n1702_002:0180b14": "可見。又心慧解脫，約人料揀以成四句。謂心",
    "T33n1702_002:0180b15": "解脫、慧不解脫，二乘也。心不解脫、慧解脫，大",
    "T33n1702_002:0180b16": "悲菩薩也。俱解脫，佛也。俱不解脫，凡夫也。疏",
    "T33n1702_002:0180b17": "二執下。三結以前推窮一切過患根本是其",
    "T33n1702_002:0180b18": "我法二執，二執若遣二障即除，二障若除則",
    "T33n1702_002:0180b19": "諸過自滅，由是過患之源即其二執。為除二",
    "T33n1702_002:0180b20": "執故演斯經，故知此經是大良藥。故《心經》云：",
    "T33n1702_002:0180b21": "「般若波羅蜜多，是大神呪、是大明呪」等，乃至",
    "T33n1702_002:0180b22": "云「能除一切苦，真實不虛。」欲知此經除二執",
    "T33n1702_002:0180b23": "者。如經云：「無我相、人相、眾生相、壽者相」，是除",
    "T33n1702_002:0180b24": "我執也。無法相亦無非法相，是除法執也。如",
    "T33n1702_002:0180b25": "此類例遍於經中。疏二中二。初、標可知。二、釋",
    "T33n1702_002:0180b26": "疑者。於理於事猶豫不決，即心所法中煩惱",
    "T33n1702_002:0180b27": "一數。然有二種：一種子，二現行。種子謂蘊在",
    "T33n1702_002:0180b28": "藏識未顯發者，名為未起。現行謂動之於心",
    "T33n1702_002:0180b29": "或形之於口，名為現起。遮則遮其種子，不令",
    "T33n1702_002:0180c01": "起於現行。斷則斷於現行，即自除其根本。其",
    "T33n1702_002:0180c02": "猶築堤防水傾津潑焰，其義可見。即經下，指",
    "T33n1702_002:0180c03": "經也。然準經即答三問已，展轉而斷，起復連",
    "T33n1702_002:0180c04": "環，故云節節至二十七。然遮斷之言總有兩",
    "T33n1702_002:0180c05": "意：一則經中有須菩提陳疑處，是現行，即第",
    "T33n1702_002:0180c06": "二第十一第十九，餘無問辭，皆種子也。二即",
    "T33n1702_002:0180c07": "當時盡是現行，望於後代總名種子。斯則斷",
    "T33n1702_002:0180c08": "現行時，即是遮種子也。然二意中後意稍切，",
    "T33n1702_002:0180c09": "故二十七疑，皆言斷而不言遮也。疏三中二",
    "T33n1702_002:0180c10": "初、標二、釋然汎論業有三種，謂：善、惡、不動。受",
    "T33n1702_002:0180c11": "有三時，謂：現、生、後。若今世造善惡，今世受苦",
    "T33n1702_002:0180c12": "樂者，名順現報業。若今世造善惡，次生方受，",
    "T33n1702_002:0180c13": "名順生報業。若今世造善惡，從第三生已去",
    "T33n1702_002:0180c14": "乃至百千生方受，名順後報業。今世有人造",
    "T33n1702_002:0180c15": "善惡業，目下無報，便疑無因果者，良由不達",
    "T33n1702_002:0180c16": "此三時報也。故《佛名經》云：「行善之者觸事轗",
    "T33n1702_002:0180c17": "軻，行惡之者是事諧偶，致使世間愚人謂之",
    "T33n1702_002:0180c18": "善惡不分。我經中說，有三種報。」如上所敘。今",
    "T33n1702_002:0180c19": "言轉滅者，三中唯轉惡業，以違理故；時則通",
    "T33n1702_002:0180c20": "三。然此惡業受報，準小乘宗說，有定不定。如",
    "T33n1702_002:0180c21": "初篇四重名為定業，僧殘已下名不定業。以",
    "T33n1702_002:0180c22": "此對時應成四句，謂：時定報不定，報定時不",
    "T33n1702_002:0180c23": "定，俱定，俱不定。若此經說者則不然，以未入",
    "T33n1702_002:0180c24": "我法名決定業，若入我法名不決定業。所言",
    "T33n1702_002:0180c25": "不定者，或輕或重、或受或不受也。問：「若然者，",
    "T33n1702_002:0180c26": "何以《大般若》中云：『唯除決定業應受報』耶？」答：",
    "T33n1702_002:0180c27": "「但轉重成輕，非令不受，故無違也。如此經云：",
    "T33n1702_002:0180c28": "『若有人受持讀誦此經，為人輕賤者，是人先",
    "T33n1702_002:0180c29": "世罪業應墮惡道，以今世人輕賤故，先世罪",
    "T33n1702_002:0181a01": "業則為消滅，當得阿耨菩提。』言先世者有二",
    "T33n1702_002:0181a02": "意：一、前生之前名為先世。二、未持經前名為",
    "T33n1702_002:0181a03": "先世。雖通此二，後義為正也。今以三塗之業，",
    "T33n1702_002:0181a04": "用輕賤代之，令報不定，生報現償，令時不定，",
    "T33n1702_002:0181a05": "此皆轉重令輕也。其滅輕不受，經則無文；經",
    "T33n1702_002:0181a06": "雖無文，義乃合有。然有兩意：一者以重況輕，",
    "T33n1702_002:0181a07": "意云：重業既轉之令輕，輕業故宜不受。二則",
    "T33n1702_002:0181a08": "曾墮三塗之者，出在人中猶有餘業，即貧窮",
    "T33n1702_002:0181a09": "諸衰等苦，今既不墮三塗則餘業必免，亦是",
    "T33n1702_002:0181a10": "時報俱不定也。」疏四中三初、標二、釋二初、未",
    "T33n1702_002:0181a11": "說夫為凡小，佛成正覺者，即菩提樹下三十",
    "T33n1702_002:0181a12": "四心斷結，五分法身初圓，示成正覺也。未說",
    "T33n1702_002:0181a13": "等者，即成道之後十二年已前，但說人天因",
    "T33n1702_002:0181a14": "果及四諦緣生，未說三空般若。無妙慧者，妙",
    "T33n1702_002:0181a15": "慧謂無相甚深般若也。此是法空之慧，以未",
    "T33n1702_002:0181a16": "說般若、未顯法空，故無此慧也。施等住相者，",
    "T33n1702_002:0181a17": "等於戒忍等四，住於我人眾生等相，及住法",
    "T33n1702_002:0181a18": "非法相也。既住我法等相，則成世間因果，故",
    "T33n1702_002:0181a19": "皆有漏也。此說凡夫，依人天教者，或滯二乘",
    "T33n1702_002:0181a20": "者，設有斷惑證真，不無厭苦欣樂，縱出三界，",
    "T33n1702_002:0181a21": "亦墮聲、聞緣覺之地，此依小乘教者。若準凡",
    "T33n1702_002:0181a22": "夫兼無麁慧，就勝通說，故言無妙慧也。疏故",
    "T33n1702_002:0181a23": "談下。二、已說得為佛因二初、順釋即十二年",
    "T33n1702_002:0181a24": "後，說諸部般若之教詮顯妙慧。妙慧即第六",
    "T33n1702_002:0181a25": "般若波羅蜜。以法身是真如妙理本不生滅，",
    "T33n1702_002:0181a26": "但以煩惱覆之，名如來藏。若妙慧照破煩惱，",
    "T33n1702_002:0181a27": "真理顯現成大法身，故說妙慧為法身因也。",
    "T33n1702_002:0181a28": "五度等者。五度即施、戒、忍、進、定。應身即三十",
    "T33n1702_002:0181a29": "二相、八十種好，紫磨金色之體也。此由積習",
    "T33n1702_002:0181b01": "五波羅蜜之所感得，故言五度為應身因。疏",
    "T33n1702_002:0181b02": "若無下。二、反顯非波羅蜜等者，雖行施等由",
    "T33n1702_002:0181b03": "無慧導皆成住相，由住相故便成有漏，但成",
    "T33n1702_002:0181b04": "世間善因樂果，故非佛因也。故《菩提資糧論》",
    "T33n1702_002:0181b05": "云：施、戒、忍、進、定，及此五之餘，皆由智度故，波",
    "T33n1702_002:0181b06": "羅蜜所攝。疏故須下。三、結。福慧屬因，即五度",
    "T33n1702_002:0181b07": "六度是能嚴也。兩足是果，即真身、應身為所",
    "T33n1702_002:0181b08": "嚴也。然諸佛果德雖無量無邊，以要言之不",
    "T33n1702_002:0181b09": "過此二。故《法華》云：「如其所得法，定慧力莊嚴，",
    "T33n1702_002:0181b10": "以此度眾生，自證無上道。」大意謂由無般若，",
    "T33n1702_002:0181b11": "致使施等非波羅蜜，不成佛因。故須福慧二",
    "T33n1702_002:0181b12": "嚴，乃成兩足妙體。然前五與第六互相資助，",
    "T33n1702_002:0181b13": "以真應二果必須具故。其猶膠青彩色，彩非",
    "T33n1702_002:0181b14": "膠而不著，膠非彩而無色，六非五而無相，五",
    "T33n1702_002:0181b15": "非六而無因。如經云：「應無所住」，即修慧也；行",
    "T33n1702_002:0181b16": "於布施，即修福也。又以無我、無人、無眾生、無",
    "T33n1702_002:0181b17": "壽者，即修慧也；修一切善，即修福也。此例甚",
    "T33n1702_002:0181b18": "多。疏五中三。初、標真應二果者。然諸經論皆",
    "T33n1702_002:0181b19": "說三身，此中唯明二者，已合攝故。言三身者，",
    "T33n1702_002:0181b20": "即法、報、化。如權宗所說：法身是理，無漏無為，",
    "T33n1702_002:0181b21": "報身是智，轉識所成，有為無漏雖證於理，智",
    "T33n1702_002:0181b22": "且非理，如日舍空。由是理智分為二也。化身",
    "T33n1702_002:0181b23": "是影固宜不同，由此說佛有三身也。今言二",
    "T33n1702_002:0181b24": "者，法報合故，以智即是理，如光即珠，是故合",
    "T33n1702_002:0181b25": "說為真身也。如《淨名經》云：「佛身無為不墮諸",
    "T33n1702_002:0181b26": "數」，豈言報體是有為耶！又《涅槃經》云：「若人言",
    "T33n1702_002:0181b27": "如來同有為者，死入地獄。」是故此中不說於",
    "T33n1702_002:0181b28": "三，但言二也。故《智論》云：「佛有二身：一真身，二",
    "T33n1702_002:0181b29": "應身。」亦云生身應身，皆化身也。問：「法報化等",
    "T33n1702_002:0181c01": "皆是佛身，法報既其不分，化體何故別說耶？」",
    "T33n1702_002:0181c02": "答：「法報皆實所以合論，化體唯虛故宜別也。」",
    "T33n1702_002:0181c03": "疏未聞下。二、釋。謂十二年前小乘之人，唯取",
    "T33n1702_002:0181c04": "三十二相金色之身，以為真佛，不知更有真",
    "T33n1702_002:0181c05": "佛，故云但言色相。不知下。以未達法空故，不",
    "T33n1702_002:0181c06": "知此相但是真身之中所現影像也。故《唯識》",
    "T33n1702_002:0181c07": "云：「大圓鏡智能現能生身土智影」，既言是影",
    "T33n1702_002:0181c08": "則知非真。故彌勒頌云：「應化非真佛，亦非說",
    "T33n1702_002:0181c09": "法者。」不如等者，若知真身是實、應身是虛，又",
    "T33n1702_002:0181c10": "了相即無相名為真身，無相即相名為應身，",
    "T33n1702_002:0181c11": "如是見者名如實見。故《華嚴》云：「於實見真實，",
    "T33n1702_002:0181c12": "不實見不實。如是解法相，是則名為佛。」若不",
    "T33n1702_002:0181c13": "如是，名為不如實見。疏故此下。三、結發明二",
    "T33n1702_002:0181c14": "果者。如經云：「如來說三十二相即是非相」者，",
    "T33n1702_002:0181c15": "發明真身也。「是名三十二相」者，發明應身也。",
    "T33n1702_002:0181c16": "又云：「則非具足色身」，發明真身也。是名具足",
    "T33n1702_002:0181c17": "色身，發明應身也。餘例此知。二因等者。真身",
    "T33n1702_002:0181c18": "由前慧因證得，應身由前福因證得也。前段",
    "T33n1702_002:0181c19": "中云：故須福慧二嚴等，即是約果說因。今云：",
    "T33n1702_002:0181c20": "故此發明等，即是望因說果。如是說者。意令",
    "T33n1702_002:0181c21": "眾生修二種因、證二種果也。然前五門展轉",
    "T33n1702_002:0181c22": "相躡，謂說《般若經》本除二執，故有第一，二執",
    "T33n1702_002:0181c23": "雖遣兩疑猶存，故有第二，縱使無疑爭奈先",
    "T33n1702_002:0181c24": "業，故有第三，惡業既滅無漏因成，故有第四，",
    "T33n1702_002:0181c25": "因既昭然果證何遠，故有第五，由是一經大",
    "T33n1702_002:0181c26": "意極此五重矣。疏明經宗體者。宗即所詮、體",
    "T33n1702_002:0181c27": "即能詮。今初宗者，尊也，重也，心言之所尚",
    "T33n1702_002:0181c28": "也。然言由於心故。故肇公云：「情尚於空者，觸",
    "T33n1702_002:0181c29": "言而賓無。」《毛詩序》云：「情動於中而形於言。」餘",
    "T33n1702_002:0182a01": "皆例此。文二。初、統明諸教然此方古今教有",
    "T33n1702_002:0182a02": "三種，淺深既異所宗亦殊。一儒教，主即文宣",
    "T33n1702_002:0182a03": "王，謂孔丘也。宗於五常仁義禮智信，意以修",
    "T33n1702_002:0182a04": "身慎行、理國理家，揚名後代也。二道教，主即",
    "T33n1702_002:0182a05": "玄元皇帝，謂老聃也。宗於自然，自然即融蕩",
    "T33n1702_002:0182a06": "是非，齊平生死終歸虛無也。三釋教，主即釋",
    "T33n1702_002:0182a07": "迦也。宗於因緣，意令識迷破惑，證真起用也。",
    "T33n1702_002:0182a08": "是故疏云：「因緣為宗。」然一代佛教通宗因緣，",
    "T33n1702_002:0182a09": "雖小乘生滅、大乘無性淺深有異，大約統論",
    "T33n1702_002:0182a10": "皆因緣也。然有二種：一世間。二出世間。世間",
    "T33n1702_002:0182a11": "有二：一內，二外。外復有二：一謂種子為因，水",
    "T33n1702_002:0182a12": "土人時等為緣，而芽得生。又泥團為因，輪繩",
    "T33n1702_002:0182a13": "陶師等為緣，而器得成。二內，謂無明為因，行",
    "T33n1702_002:0182a14": "支為緣，而生識等五支及生老死二支。前二",
    "T33n1702_002:0182a15": "器世間，後一即有情世間。故知成此三界世",
    "T33n1702_002:0182a16": "間，只由因緣二字。二者，出世間有三種：一則",
    "T33n1702_002:0182a17": "本覺內熏為因，師教外熏為緣，而始覺得生。",
    "T33n1702_002:0182a18": "二始覺為因，施等五度為緣，而佛果得成。三",
    "T33n1702_002:0182a19": "則大悲為因，眾生為緣，而應化得興。故知出",
    "T33n1702_002:0182a20": "世間一切淨妙等事，不出因緣二字。故《法華》",
    "T33n1702_002:0182a21": "云：「佛種從緣起，是故說一乘。」《中論》云：「未曾有",
    "T33n1702_002:0182a22": "一法，不從因緣生。」又云：「我說是因緣，能滅諸",
    "T33n1702_002:0182a23": "戲論。」然統收世出世間一切諸法，有義、空義、",
    "T33n1702_002:0182a24": "假義、中義，雖淺深不同，皆墮因緣也。言有者。",
    "T33n1702_002:0182a25": "有生有滅也。謂諸法緣會而生，緣離則滅。如",
    "T33n1702_002:0182a26": "馬勝比丘為舍利弗說偈曰：「諸法從緣生，緣",
    "T33n1702_002:0182a27": "離法即滅，如是滅與生，沙門如是說。」空者既",
    "T33n1702_002:0182a28": "屬因緣，則知無體，無體即空義也。故《中論》云：",
    "T33n1702_002:0182a29": "「因緣所生法，我說即是空。」假者如鏡像水月，",
    "T33n1702_002:0182b01": "雖則不實，緣會不得不現。故《淨名》云：「是身如",
    "T33n1702_002:0182b02": "影，從業緣現。」中者。以假故非空，空故非假，非",
    "T33n1702_002:0182b03": "空非假、即空即假，名為中義。故《淨名》云：「說法",
    "T33n1702_002:0182b04": "不有亦不無，以因緣故諸法生。」又如《中論》都",
    "T33n1702_002:0182b05": "明有等四義，云：「因緣所生法，我說即是空，亦",
    "T33n1702_002:0182b06": "名為假名，亦名中道義。」即三乘教中所說，空",
    "T33n1702_002:0182b07": "有中假等義，並不出因緣。故云佛教統宗因",
    "T33n1702_002:0182b08": "緣也。疏別顯等者。所謂通中之別，隨何經中",
    "T33n1702_002:0182b09": "所宗各異。如：《華嚴》法界，《法華》一乘，《淨名》不思",
    "T33n1702_002:0182b10": "議、真如、佛性等也。文三初、約法正立然般若",
    "T33n1702_002:0182b11": "種類諸說不同。準《智度論》說，有三種：一文字，",
    "T33n1702_002:0182b12": "即能詮教。二觀照，即能觀智。三實相，即所觀",
    "T33n1702_002:0182b13": "境。羅什後來開為五種，謂：於觀照中開出眷",
    "T33n1702_002:0182b14": "屬，即隨行五蘊及燸等善根。於實相中開出",
    "T33n1702_002:0182b15": "境界，即俗諦境。此五中唯觀照，持業釋，餘皆",
    "T33n1702_002:0182b16": "依主。大雲解之，五皆持業。謂：文字性空即般",
    "T33n1702_002:0182b17": "若故，眷屬境界同文字故，實相即是法身。《起",
    "T33n1702_002:0182b18": "信論》云：「依此法身說名本覺故。」然雖三雖五，",
    "T33n1702_002:0182b19": "三者為正。何則？般若所照皆實相故，不唯真",
    "T33n1702_002:0182b20": "如。故《智論》云：「照色等空即名實性」，性空實理",
    "T33n1702_002:0182b21": "離於顛倒非虛偽故，於空見空亦名顛倒，於",
    "T33n1702_002:0182b22": "空無著乃是實法。色等虛為誑人眼根。故知",
    "T33n1702_002:0182b23": "但約不顛倒離虛偽便為實相。則雙實真俗",
    "T33n1702_002:0182b24": "二諦，為一實相也。燸等眷屬是慧性故，相應",
    "T33n1702_002:0182b25": "隨行俱觀照故，故知觀照攝眷屬也。由是雖",
    "T33n1702_002:0182b26": "則說三，已攝於五，既符《智論》，必契深經。故三",
    "T33n1702_002:0182b27": "為正。然諸家立宗，或為觀照、或唯實相，此并",
    "T33n1702_002:0182b28": "未當。且此經所詮，一一離相，豈唯觀照。又教",
    "T33n1702_002:0182b29": "化眾生斷疑破執，豈唯實相。由是今疏雙取",
    "T33n1702_002:0182c01": "為宗。不一不二者。欲言其一，體用有殊。欲言",
    "T33n1702_002:0182c02": "其二，寂照常俱。故非一二。疏以即下。二、約喻",
    "T33n1702_002:0182c03": "釋成則顯雙取為正且本舉能堅能利一金",
    "T33n1702_002:0182c04": "剛，以喻觀照、實相二種般若。若單取觀照則",
    "T33n1702_002:0182c05": "闕堅義，若單取實相則闕利義。又皆言即者。",
    "T33n1702_002:0182c06": "釋成不二之相。以照而常寂故理非智外，寂",
    "T33n1702_002:0182c07": "而常照故智非理外。既離理無智、離智無理，",
    "T33n1702_002:0182c08": "故如金剛即堅即利。疏萬行下。三、約行結顯",
    "T33n1702_002:0182c09": "謂菩薩行中必須具此若昧實相則難亡分",
    "T33n1702_002:0182c10": "別，便成住相即墮有漏。若昧觀照則闕智用，",
    "T33n1702_002:0182c11": "便滯偏空同於二乘。故須二事兼行方契中",
    "T33n1702_002:0182c12": "道。此則如前行玄之義也。由是《起信論》中止",
    "T33n1702_002:0182c13": "觀合說，《法華經》內定慧莊嚴，《華嚴》明定慧二",
    "T33n1702_002:0182c14": "事菩薩依賴，《涅槃》顯定慧不等不見佛性。諸",
    "T33n1702_002:0182c15": "教中說，無明邪見自此而生。故《華嚴疏》云：「萬",
    "T33n1702_002:0182c16": "行忘照而齊修，頓漸無礙而雙入」，皆此義也。",
    "T33n1702_002:0182c17": "二、體分三初、標立可知文字下。二、正釋或曰：",
    "T33n1702_002:0182c18": "「諸家所出教體，皆取聲、名、句、文，或通取所詮",
    "T33n1702_002:0182c19": "之法，今何單取文字耶？」由是疏云：「文字即含",
    "T33n1702_002:0182c20": "聲、名、句、文」，此明具四法也。聲即言音。名、句、文",
    "T33n1702_002:0182c21": "三，即聲上屈曲表示，名詮諸法自性，句詮諸",
    "T33n1702_002:0182c22": "法差別，文即是字，為二所依也。問：「四法之中，",
    "T33n1702_002:0182c23": "文字最居其末，云何攝聲等法耶？」答：「所以能",
    "T33n1702_002:0182c24": "攝者，有二意。一能顯文字有其三處。謂：心上",
    "T33n1702_002:0182c25": "顯即意識境，聲上顯即耳識境，色上顯即眼",
    "T33n1702_002:0182c26": "識境。今取初者故能攝之。二有聲未必有名、",
    "T33n1702_002:0182c27": "句、文，有文則必有聲、名、句，前前未必有後後，",
    "T33n1702_002:0182c28": "後後必有於前前，如苗必有根，根未必有苗",
    "T33n1702_002:0182c29": "也。以是義故，故攝聲等。文字性空下。明攝所",
    "T33n1702_002:0183a01": "詮理也。謂依於般若顯乎文字，文字本空即",
    "T33n1702_002:0183a02": "是般若，無別文字體也。然有二意：一體屬緣",
    "T33n1702_002:0183a03": "生無自體故。二非別有一法為文字體故。此皆",
    "T33n1702_002:0183a04": "意顯般若是文字體也。其猶鎔金成像，像即",
    "T33n1702_002:0183a05": "是金也。」疏故皆下。三、總結含攝之義，如上所",
    "T33n1702_002:0183a06": "明。能所總該故，言理無不盡。此乃文字則該",
    "T33n1702_002:0183a07": "能詮盡，般若則該所詮盡，詮旨既備故云統",
    "T33n1702_002:0183a08": "為教體。疏分別處會文二，初中二初、總示大",
    "T33n1702_002:0183a09": "部此經下。二、別顯此經。總可知。疏別明中文",
    "T33n1702_002:0183a10": "三初、正明東土翻譯前後二初、通辨諸譯流",
    "T33n1702_002:0183a11": "支者。天平二年於洛陽譯成十四紙，名《金剛",
    "T33n1702_002:0183a12": "般若》。真諦，太康元年於金陵郡譯成十四紙，",
    "T33n1702_002:0183a13": "名《金剛斷割》。笈多，開皇十年於洛陽譯成十",
    "T33n1702_002:0183a14": "六紙，名《金剛斷割》。玄裝，貞觀二十二年於玉",
    "T33n1702_002:0183a15": "華宮譯成十八紙，名《能斷金剛》。義淨，證聖二",
    "T33n1702_002:0183a16": "年於佛授記寺譯成十二紙，名《能斷金剛》。疏",
    "T33n1702_002:0183a17": "今所下。二、克示所傳疏天竺下。二、因辨西方",
    "T33n1702_002:0183a18": "解釋異同轉授天親者。有說云：以天親久習",
    "T33n1702_002:0183a19": "小乘、近從大教，要滌情執故轉授之，斷疑執，",
    "T33n1702_002:0183a20": "顯行位，正宗文中可見。疏今科下。三、示今科",
    "T33n1702_002:0183a21": "判依據差別二初、正明科釋所依兼無著者。",
    "T33n1702_002:0183a22": "以顯此疏正依天親、傍用無著，餘論諸疏義",
    "T33n1702_002:0183a23": "見開題處。疏題云下。二、結成立題所以不同",
    "T33n1702_002:0183a24": "《淨名集疏》備書四聖之名義，即如何晏《集解",
    "T33n1702_002:0183a25": "論語》於孔安國、馬融等注中，當者用之，不當者",
    "T33n1702_002:0183a26": "翦之。今疏亦爾，或雙取以各有理，或共成一",
    "T33n1702_002:0183a27": "義，故兩存焉。疏釋通文義二初、題目二初、釋",
    "T33n1702_002:0183a28": "所詮三初、釋金剛二初、翻名示相梵云下。新",
    "T33n1702_002:0183a29": "云縛左羅。力士所執者如經所說。執金剛神，",
    "T33n1702_002:0183b01": "梵云諾建那，此云露形神，即此力士也。金中",
    "T33n1702_002:0183b02": "最剛者，金語通五，此最精堅故安剛字。仍非",
    "T33n1702_002:0183b03": "人間之物，故云帝釋有之，乃是天上至寶，故",
    "T33n1702_002:0183b04": "云薄福者難見。《正理論》云：「帝釋有寶名曰金",
    "T33n1702_002:0183b05": "剛，不為薄福眾生所見。」疏極堅下。二、約法辨",
    "T33n1702_002:0183b06": "義二初、引經論總彰二義三初、總標略辨為",
    "T33n1702_002:0183b07": "有勝能，故云極堅極利，喻般若焉。無物下。釋",
    "T33n1702_002:0183b08": "極堅等相，則知若有一物能壞則非極堅，若",
    "T33n1702_002:0183b09": "有一物不碎則非極利也。如銀鐵雖堅遇火",
    "T33n1702_002:0183b10": "則融，刀劍雖利斫石則缺，非極堅利也。揀餘",
    "T33n1702_002:0183b11": "堅利，故加極字。疏涅槃下。二、引教委釋《涅槃》",
    "T33n1702_002:0183b12": "下引經。無著下引論。難壞即堅義。能斷即利",
    "T33n1702_002:0183b13": "義。細牢者。細謂揀麁顯是微妙，牢揀可壞堅",
    "T33n1702_002:0183b14": "固義成。智因即是慧，慧是智之因，智是慧之",
    "T33n1702_002:0183b15": "果。此約觀照般若說。以微細故能入於惑，令",
    "T33n1702_002:0183b16": "彼滅也。不可壞者。《智論》云：「一切語言名相等",
    "T33n1702_002:0183b17": "事皆可破壞，唯無相智不可破壞。」此約實相",
    "T33n1702_002:0183b18": "般若說。問：「實相般若分因果耶？」答：「用有勝劣",
    "T33n1702_002:0183b19": "故分因果，體無增減因果一如。故《普賢觀》云：",
    "T33n1702_002:0183b20": "『大乘因者諸法實相，大乘果者亦諸法實相。』",
    "T33n1702_002:0183b21": "《華嚴經疏》云：『理開體用名大方廣，智分因果",
    "T33n1702_002:0183b22": "號佛華嚴。』」疏皆以下。三、結顯喻旨此結所引",
    "T33n1702_002:0183b23": "經論之意，然先上諸德皆用此義。資聖云：「金",
    "T33n1702_002:0183b24": "剛者堅而復利。堅喻本覺真性，雖流轉諸趣",
    "T33n1702_002:0183b25": "而覺性無壞，利喻般若淨照，三賢十地貫通",
    "T33n1702_002:0183b26": "萬行，無明惑暗無不壞也。」肇云：「金剛者堅利",
    "T33n1702_002:0183b27": "之譬也。堅故物不能沮，利故物無不摧。以況",
    "T33n1702_002:0183b28": "斯慧，邪魔不能毀堅之極也，萬物皆能破利",
    "T33n1702_002:0183b29": "之義也。」又諸經論說金剛喻定，《勝鬘經》說金",
    "T33n1702_002:0183c01": "剛喻智，《梵網經》以十迴向為十金剛，《仁王》謂",
    "T33n1702_002:0183c02": "十堅心，《淨名》以金剛慧決了此相，無縛無脫",
    "T33n1702_002:0183c03": "得無生法忍。又諸經論說金剛座、金剛山、金",
    "T33n1702_002:0183c04": "剛輪，如是等說皆取堅利義也。又晉武帝起",
    "T33n1702_002:0183c05": "居注云：「武帝十三年，燉煌有人獻金剛寶，生",
    "T33n1702_002:0183c06": "於金中，色如紫石英，狀如蕎麥，百鍊不銷，可",
    "T33n1702_002:0183c07": "以切玉如泥，是知堅利之極也。」疏真諦下。二、",
    "T33n1702_002:0183c08": "引真諦別示六種二初、正明六種一一以法",
    "T33n1702_002:0183c09": "合之，分明在疏，皆般若之功也。災厄等者。有",
    "T33n1702_002:0183c10": "厄則災禍必來，有業則苦果定至，厄除則災",
    "T33n1702_002:0183c11": "禍不起，業喪則苦果不生。隨人所須。有二意：",
    "T33n1702_002:0183c12": "一則如餘物不能隨所須，金不可為銀用，羅不",
    "T33n1702_002:0183c13": "可為錦用等；金剛則不然，要者皆得。法中亦",
    "T33n1702_002:0183c14": "爾，有漏功德人不可為天，富不可為貧；無漏",
    "T33n1702_002:0183c15": "不爾，隨心所成。二則餘物用之則盡，金剛出",
    "T33n1702_002:0183c16": "之不窮。法上亦爾，有漏受之則窮，無漏受之",
    "T33n1702_002:0183c17": "不盡。對日等者。慧即始覺，合本覺時，見法無",
    "T33n1702_002:0183c18": "生名無生智。如《起信》云：「得見心性，心即常住，",
    "T33n1702_002:0183c19": "常住即無生義也。」火出燒盡世間，使六合空",
    "T33n1702_002:0183c20": "廓，智起斷除煩惱，令大道通同。能清等者。水",
    "T33n1702_002:0183c21": "清則萬像齊鑒，疑除即佛法現前。空中等者。",
    "T33n1702_002:0183c22": "昇太虛則不履於地，住真空則不墮世間。鎖",
    "T33n1702_002:0183c23": "諸毒者。中毒則令人命終，起惑則永沈生死。",
    "T33n1702_002:0183c24": "毒除則延年益壽，惑遣則不滅不生。疏傍兼",
    "T33n1702_002:0183c25": "下。二、結示傍正佛所立名本約堅利，如上六",
    "T33n1702_002:0183c26": "義乃是兼明，諸家至此多不料簡，殊濫正義。",
    "T33n1702_002:0183c27": "若將此六配前五因，即一當第三，二三當四",
    "T33n1702_002:0183c28": "五，四當第二，五六當第一。疏般若下。二、釋般",
    "T33n1702_002:0183c29": "若二初、翻名略指般若正翻慧者，以古來諸",
    "T33n1702_002:0184a01": "德義翻為妙慧、淨慧、無相慧，此皆挾到彼岸",
    "T33n1702_002:0184a02": "義，是別相也。或云智慧，今云正翻慧者，即通",
    "T33n1702_002:0184a03": "相也。即照下。約功用以出體也。照蘊空即是",
    "T33n1702_002:0184a04": "功用，本覺之慧即是出體。《大品》云：「色如聚沫，",
    "T33n1702_002:0184a05": "受如泡幻，想如陽焰，行如芭蕉，識如幻化」，如是",
    "T33n1702_002:0184a06": "觀者名照蘊空。相應等者。本覺即如來藏自",
    "T33n1702_002:0184a07": "性清淨心，非新生故言本，不頑暗故言覺。慧",
    "T33n1702_002:0184a08": "即始覺也，依體起用故云之慧，始即同本故",
    "T33n1702_002:0184a09": "曰相應。然本覺與慧不一不二，以不二故故言",
    "T33n1702_002:0184a10": "相應，以不一故故言之慧。故資聖云：「妄心見",
    "T33n1702_002:0184a11": "俗曰無明，悟心照真為般若。」俗境萬有見心",
    "T33n1702_002:0184a12": "必異，真空理一悟自無差，第一義空離照無",
    "T33n1702_002:0184a13": "理，清淨本覺即理是照。又《涅槃》云：「佛性者名",
    "T33n1702_002:0184a14": "第一義空，第一義空名為智慧。」此等皆證體",
    "T33n1702_002:0184a15": "用非一非二義也。然本即實相，始即觀照。疏",
    "T33n1702_002:0184a16": "若約下。二、引教廣釋二初、引論別相釋二初、",
    "T33n1702_002:0184a17": "明總躡三慧學者即修大乘行人也。初須聞",
    "T33n1702_002:0184a18": "法生解名聞慧。次則測度所聞評量教理，分",
    "T33n1702_002:0184a19": "明忍可以印自心曰思慧。然後如聞思處，依",
    "T33n1702_002:0184a20": "而行之無所乖越名修慧。前二有漏、後一無漏，",
    "T33n1702_002:0184a21": "前淺後深，深淺雖殊通名為慧，是故總收名",
    "T33n1702_002:0184a22": "為般若。如人攻文赴舉及第，雖前劣後勝皆",
    "T33n1702_002:0184a23": "一人也。云云。疏故無著下。二、引論文釋成二",
    "T33n1702_002:0184a24": "初、正釋成波羅蜜中等者。此明頓悟中漸修",
    "T33n1702_002:0184a25": "也。慧纔發時照萬法空便到彼岸，名為頓悟。",
    "T33n1702_002:0184a26": "由有多生習性，未得念念相應，故須聽聞正",
    "T33n1702_002:0184a27": "法、思惟其義、如說修行，方得究竟證入，名為",
    "T33n1702_002:0184a28": "漸修。開題中略明也。若《唯識》中說，則具根後",
    "T33n1702_002:0184a29": "二智。謂十度中，六通本後，四唯後得，六中則",
    "T33n1702_002:0184b01": "二智皆具，為分十度，故第六偏取二空本也。",
    "T33n1702_002:0184b02": "今依無著更加加行智，則通前三矣。金剛斷",
    "T33n1702_002:0184b03": "處等者，如金剛斷物之處而斷煩惱，非謂金",
    "T33n1702_002:0184b04": "剛亦通所斷。疏又云下。二、配因果二初、雙引",
    "T33n1702_002:0184b05": "論上者字論牒所標。下者字疏牒論文。智因",
    "T33n1702_002:0184b06": "即慧、慧果即智也。前雖引用，今方解釋。此引",
    "T33n1702_002:0184b07": "無著也，次引《智論》可知。疏則聞下。二、雙解釋。",
    "T33n1702_002:0184b08": "此明法空深慧，意揀我空慧為麁淺，不為佛因，",
    "T33n1702_002:0184b09": "但是二乘因故。般若下。出所以。以慧是揀擇",
    "T33n1702_002:0184b10": "義，揀擇惑障顯無為故。以因位有惑故須擇",
    "T33n1702_002:0184b11": "之，乃名為慧。智但決斷為義，以果位無惑但",
    "T33n1702_002:0184b12": "唯決定朗然獨照，故名為智。只是一法受此",
    "T33n1702_002:0184b13": "兩名，如人破賊為將功成為相也。有說以無",
    "T33n1702_002:0184b14": "漏智性為智因，大雲破之，三塗有性何不斷",
    "T33n1702_002:0184b15": "惑？闕細義也。此約妙慧別相以破。若就通相",
    "T33n1702_002:0184b16": "取亦可矣。以凡是有心皆成佛故，此得是因",
    "T33n1702_002:0184b17": "也。疏若依下。二、引經通相釋此明字緣字界。",
    "T33n1702_002:0184b18": "若字是字界，般那都為緣。若以般為緣助於",
    "T33n1702_002:0184b19": "若界，則名為慧。若以那為緣助於若界，則名",
    "T33n1702_002:0184b20": "為智。如僧人俗人等云云。名殊謂曰智曰慧，",
    "T33n1702_002:0184b21": "義殊謂決斷揀擇，此中義殊故使名殊也。體",
    "T33n1702_002:0184b22": "性無別者，皆別境中一也。前三種智皆名慧",
    "T33n1702_002:0184b23": "故，故智與慧皆如金剛。故《薩遮尼乾經》云：「帝",
    "T33n1702_002:0184b24": "釋金剛寶能滅阿修羅，智碎煩惱山，能壞亦",
    "T33n1702_002:0184b25": "如是。」《無常經》云：「金剛智杵碎邪山，永斷無始",
    "T33n1702_002:0184b26": "相纏縛。」疏波羅下。三、釋波羅蜜文三初、約語",
    "T33n1702_002:0184b27": "對翻應云下。迴梵文，以西域風俗例皆如此",
    "T33n1702_002:0184b28": "云云。青龍云：「蜜多者離義到義。」元康云：「天竺",
    "T33n1702_002:0184b29": "風俗，所作究竟，皆云到彼岸。」到離之義次文",
    "T33n1702_002:0184c01": "明之。疏謂離下。二、約義順釋二初、釋義前三",
    "T33n1702_002:0184c02": "句中，每句皆上法下喻。意明煩惱如大河，難",
    "T33n1702_002:0184c03": "可度故。生死如此岸，有情居故。涅槃如彼岸，",
    "T33n1702_002:0184c04": "諸佛住故。則慧是能離能度能到，生死等是",
    "T33n1702_002:0184c05": "所離所度所到。若欲離此到彼，必須渡於中",
    "T33n1702_002:0184c06": "流。此約四諦說之，理則明矣！知苦是離此岸，",
    "T33n1702_002:0184c07": "斷集、修道是渡中流，證滅是到彼岸也。此順",
    "T33n1702_002:0184c08": "小乘義說。下經令入大乘無餘涅槃，即須離",
    "T33n1702_002:0184c09": "二種生死此岸，乘六度船筏，度三障中流，到",
    "T33n1702_002:0184c10": "二涅槃彼岸。涅槃等者。以翻波羅蜜為彼岸，",
    "T33n1702_002:0184c11": "即是涅槃，是故約轉依果，明彼岸義。然生死",
    "T33n1702_002:0184c12": "即分段、變易，煩惱即總該二障。圓寂者。義翻",
    "T33n1702_002:0184c13": "也。謂：德備塵沙曰圓，妙絕相累曰寂。滅度者。",
    "T33n1702_002:0184c14": "肇云：「涅槃者，秦言無為亦云滅度。」或但云滅，",
    "T33n1702_002:0184c15": "然滅與小乘不同，小乘以滅生死為滅，大乘",
    "T33n1702_002:0184c16": "以寂滅為滅。故《涅槃》云：「生滅滅已，寂滅為樂。」",
    "T33n1702_002:0184c17": "然滅唯據果，滅度乃兼因。今則約果標因故",
    "T33n1702_002:0184c18": "云滅度。所以經中上言涅槃、下云滅度，亦是",
    "T33n1702_002:0184c19": "唐梵雙彰也。涅槃種類下文具明。疏一切下。",
    "T33n1702_002:0184c20": "二、通難此即《淨名》經文。彼云：「若彌勒得授記",
    "T33n1702_002:0184c21": "者，一切眾生亦應授記。何以故，一切眾生即",
    "T33n1702_002:0184c22": "寂滅相，不復更滅」等。今用此文以為難辭。難",
    "T33n1702_002:0184c23": "意云：「眾生既即寂滅，何有離此到彼？今言到",
    "T33n1702_002:0184c24": "彼者，莫違經耶？」但以下。釋通。但約翻迷成悟，",
    "T33n1702_002:0184c25": "便是離此到彼，若悟此已漸除漸證，名為究",
    "T33n1702_002:0184c26": "竟。然成波羅蜜要與七最勝相應，如《唯識》說。",
    "T33n1702_002:0184c27": "疏若兼下。三、順義通結。則是波羅蜜中之聞",
    "T33n1702_002:0184c28": "思修慧也。疏經者下。二、釋能詮二初、翻名修",
    "T33n1702_002:0184c29": "多羅或云修妬路，或云素怛覽，此但梵音楚",
    "T33n1702_002:0185a01": "夏之異耳。義翻者。以修多羅正翻云線。由西",
    "T33n1702_002:0185a02": "天以修多羅一名召於四實。謂聖教席經井",
    "T33n1702_002:0185a03": "索線，彼多以華獻佛置之案上，恐風吹散以",
    "T33n1702_002:0185a04": "線貫之。又見此方聖教，能持佛語得無所遺，",
    "T33n1702_002:0185a05": "如線貫華故，以線稱目之。就彼處呼曰修多",
    "T33n1702_002:0185a06": "羅，據此正翻即合云線。此方不貴線稱故翻",
    "T33n1702_002:0185a07": "為經。斯則暗符彼方席經，兼順此土儒道之",
    "T33n1702_002:0185a08": "經。然雖符順彼此，而未免相濫。由是更加契",
    "T33n1702_002:0185a09": "字以揀異之。然更合於修多羅上加欲底二",
    "T33n1702_002:0185a10": "字翻為契經。則唐梵皆足也。契者下。二、釋義",
    "T33n1702_002:0185a11": "詮表下。釋契字。詮表義理，釋契理也。謂說事",
    "T33n1702_002:0185a12": "如事、說理如理。云云。契合人心，釋契機也。謂",
    "T33n1702_002:0185a13": "令人有所悟解歡喜信受。云云。斯則契理契",
    "T33n1702_002:0185a14": "機之經，依主釋也。文雖是倒，意以經是能契",
    "T33n1702_002:0185a15": "也。經者下。次釋經字。初、標以佛下。釋。如開題",
    "T33n1702_002:0185a16": "處明已。今唯言經而不言契者，以為有般若",
    "T33n1702_002:0185a17": "揀濫，明非《道德》等經，故不言也。後釋下。二、釋",
    "T33n1702_002:0185a18": "經文。疏二初、科分斯則道安法師所判，但是",
    "T33n1702_002:0185a19": "佛經，無問大小皆科為三。意云：序分彰說法",
    "T33n1702_002:0185a20": "之由致，正宗暢本意之玄門，流通繼遐芳於",
    "T33n1702_002:0185a21": "萬古。冥符西域，今古通遵。此經從如是至敷",
    "T33n1702_002:0185a22": "座而坐，是序分。時長老下，至應作如是觀，是",
    "T33n1702_002:0185a23": "正宗分。佛說是經下，至信受奉行，是流通分。",
    "T33n1702_002:0185a24": "證信者。即六成就也。顯說聽時處一一分明",
    "T33n1702_002:0185a25": "以證非謬，令物生信故。發起者。則以事相表",
    "T33n1702_002:0185a26": "示發起正宗法義也。然此二序更有異名，謂：",
    "T33n1702_002:0185a27": "通序、別序。通謂諸經同故。云云。別謂諸經別",
    "T33n1702_002:0185a28": "故。云云。亦謂經後序、經前序。經後序者，佛說",
    "T33n1702_002:0185a29": "之時未有，結集之時方安立故。經前序者，佛",
    "T33n1702_002:0185b01": "先發起方說經故。疏中三段。今初。云云。疏建",
    "T33n1702_002:0185b02": "立因者。意明如是等言，因何而立？佛臨下。佛",
    "T33n1702_002:0185b03": "將入滅阿難愁惱，阿泥樓豆告阿難言：「汝是",
    "T33n1702_002:0185b04": "持佛法人，且須裁抑。汝當往彼咨問後事。」阿",
    "T33n1702_002:0185b05": "難曰：「云何後事？」阿泥樓豆曰：「世尊在日，以佛",
    "T33n1702_002:0185b06": "為師，世尊滅後，以誰為師？世尊在日，依世尊",
    "T33n1702_002:0185b07": "住，世尊滅後，依何而住？惡性比丘，佛在之日",
    "T33n1702_002:0185b08": "佛自調伏，佛滅度後，如何調伏？遐益後來理",
    "T33n1702_002:0185b09": "宜結集，一切經首置何等言？」阿難承教一一",
    "T33n1702_002:0185b10": "咨問。今疏影略不載問辭，但書答語也。四念",
    "T33n1702_002:0185b11": "處者。四即身、受、心、法，念謂念慧，處謂身等，即",
    "T33n1702_002:0185b12": "是念慧所安住處。則念是能住，身等四處為",
    "T33n1702_002:0185b13": "所住。於此四處安住念慧，名四念處住，帶數",
    "T33n1702_002:0185b14": "釋也。一、觀身不淨，即有漏色蘊具有五種不",
    "T33n1702_002:0185b15": "淨。一、種子不淨。乘過去業識種子，攬現在父",
    "T33n1702_002:0185b16": "母精血，合成身故。故《淨名》云：「是身如幻從顛",
    "T33n1702_002:0185b17": "倒起，是身如影從業緣現。」《智論》云：「是身種不",
    "T33n1702_002:0185b18": "淨，非餘妙寶物，不從華間生，唯從穢道出。」二、",
    "T33n1702_002:0185b19": "住處不淨。於母胎中居生藏之下、熟藏之上，",
    "T33n1702_002:0185b20": "常受熏穢。故《智論》云：「是身如臭物，不因華間",
    "T33n1702_002:0185b21": "生，不從薝蔔有，亦不出寶山。」三、自體不淨。合",
    "T33n1702_002:0185b22": "三十六物以成身故。謂外有髮、毛、爪、齒、眵、淚、",
    "T33n1702_002:0185b23": "涕、唾、垢、汗、便利等十二，次有皮、膚、血、肉、筋、脈、",
    "T33n1702_002:0185b24": "骨、髓、肪、膏、腦、膜等十二，中有脾、腎、心、肺、肝、膽、",
    "T33n1702_002:0185b25": "腸、胃、赤痰、白痰、生藏、熟藏等十二。《智論》云：「地",
    "T33n1702_002:0185b26": "水火風質，能盛受不淨，傾海洗此身，不能令",
    "T33n1702_002:0185b27": "香潔。」四、自相不淨。九孔常流不淨物。故《智論》",
    "T33n1702_002:0185b28": "云：「種種不淨物，充滿於身中，常流出不止，如",
    "T33n1702_002:0185b29": "漏囊盛物。」五、究竟不淨。一旦命終，胮脹爛壞",
    "T33n1702_002:0185c01": "臭惡狼藉不堪見。故《淨名》云：「是身假以澡",
    "T33n1702_002:0185c02": "浴衣食，必歸磨滅。」《智論》云：「審諦觀是身，終歸",
    "T33n1702_002:0185c03": "於死處，難御無反復，背恩如小兒。」《金光明》亦",
    "T33n1702_002:0185c04": "云：「雖常供給懷怨害，終歸棄我不知恩。」二、觀",
    "T33n1702_002:0185c05": "受是苦者。受即是心所遍行五中一也，仍有",
    "T33n1702_002:0185c06": "三種。謂：苦、樂、捨。苦謂苦苦，樂謂壞苦，捨謂行",
    "T33n1702_002:0185c07": "苦。問：「樂受未壞，應非苦耶？」答：「以樂是苦因故，",
    "T33n1702_002:0185c08": "凡夫妄計為樂，元來是苦。」問：「捨非苦樂，云何",
    "T33n1702_002:0185c09": "苦耶？」答：「行蘊遷流逼迫常苦，但以苦樂麁相",
    "T33n1702_002:0185c10": "所覆，常情不知此微細苦。故此三法俱名苦",
    "T33n1702_002:0185c11": "也。」三、觀心無常者。心即緣慮生滅之心。謂心",
    "T33n1702_002:0185c12": "心念念前滅後生相續不絕，如水流注。故經",
    "T33n1702_002:0185c13": "中說一念中有九十剎那，一剎那中九百生",
    "T33n1702_002:0185c14": "滅。四、觀法無我者。法即五蘊，謂五蘊法中一",
    "T33n1702_002:0185c15": "一推求，即蘊離蘊皆無我也。如上觀之，即能",
    "T33n1702_002:0185c16": "對治凡夫四種顛倒。謂凡夫顛倒則造業受",
    "T33n1702_002:0185c17": "生，及此用心自然無咎。以戒為師者。從其軌",
    "T33n1702_002:0185c18": "範，但依戒律作止分明。故《菩薩戒序》云：「波羅",
    "T33n1702_002:0185c19": "提木叉者是汝大師，如來在日無異此也。」默",
    "T33n1702_002:0185c20": "擯等者。佛法慈悲為無刑罰，比丘惡性唯默",
    "T33n1702_002:0185c21": "擯之。意令省己知慚，自然調伏耳。經初等語，",
    "T33n1702_002:0185c22": "釋在次文。然此四中意在第四，文中承便兼",
    "T33n1702_002:0185c23": "帶前三。疏建立意者。建立如是等言，意在於",
    "T33n1702_002:0185c24": "何？此有三意，如疏三段。斷疑等者。《智度論》說：",
    "T33n1702_002:0185c25": "「佛滅度後，諸天王等請迦葉言」，乃至云：「法城",
    "T33n1702_002:0185c26": "欲頹、法幢欲倒，當以大悲建立佛法。」迦葉受",
    "T33n1702_002:0185c27": "請，往須彌頂擊大揵槌，諸聖弟子得神通者",
    "T33n1702_002:0185c28": "皆來集會。迦葉告言：「佛法欲滅，眾生可慜，待",
    "T33n1702_002:0185c29": "結集竟，隨汝入滅。」諸來聖眾受教而住畢鉢",
    "T33n1702_002:0186a01": "羅窟。迦葉入定以天眼觀，今是眾中誰有煩",
    "T33n1702_002:0186a02": "惱應逐出者，唯有阿難煩惱未盡。爾時迦葉",
    "T33n1702_002:0186a03": "從定而起，於大眾中牽出阿難告言：「清淨眾",
    "T33n1702_002:0186a04": "中結集法藏，汝結未盡不應住此。」是時阿難",
    "T33n1702_002:0186a05": "慚恥悲泣告迦葉言：「我能有力久可得道，但",
    "T33n1702_002:0186a06": "為侍佛，以阿羅漢者不得給侍故，留殘結不",
    "T33n1702_002:0186a07": "盡斷爾。」迦葉告言：「汝更有過。佛意不聽女人",
    "T33n1702_002:0186a08": "出家，為汝慇勤致請，令佛正法五百歲衰微。",
    "T33n1702_002:0186a09": "是汝突吉羅罪。佛臨涅槃近俱尸竭城，背痛",
    "T33n1702_002:0186a10": "疊欝多羅僧敷臥，語汝須水，汝不共給。是汝",
    "T33n1702_002:0186a11": "突吉羅罪。佛昔問汝：『若有人好修四神足，應",
    "T33n1702_002:0186a12": "住壽一劫，若無減一劫。』為汝不對，令佛早入涅",
    "T33n1702_002:0186a13": "槃。是汝突吉羅罪。汝於一時以欝多羅僧，襯",
    "T33n1702_002:0186a14": "身而臥。是汝突吉羅罪。汝昔與佛疊僧伽梨",
    "T33n1702_002:0186a15": "衣，以足踏上。是汝突吉羅罪。佛陰藏相，入涅",
    "T33n1702_002:0186a16": "槃後以示女人，實為羞耻。是汝突吉羅罪。」迦",
    "T33n1702_002:0186a17": "葉言：「汝有如是六種突吉羅罪，應於僧中悔",
    "T33n1702_002:0186a18": "過。」是時阿難脫革屣袒右肩，長跪合掌，依六",
    "T33n1702_002:0186a19": "種突吉羅罪懺悔。懺悔已。迦葉牽阿難出語",
    "T33n1702_002:0186a20": "言：「汝漏盡可來。」言訖自閉窟門。是時阿難涕",
    "T33n1702_002:0186a21": "淚悲泣，求斷結惑靡不精誠，至於後夜疲極",
    "T33n1702_002:0186a22": "偃息，頭未至枕朗然得悟，三明六通作大羅",
    "T33n1702_002:0186a23": "漢，却至窟門擊門而喚。迦葉言：「汝復何來？」曰：",
    "T33n1702_002:0186a24": "「我漏已盡。」迦葉言：「汝若漏盡，可縱神通於戶",
    "T33n1702_002:0186a25": "鑰孔中入。」阿難騰身入來禮拜僧足。迦葉手",
    "T33n1702_002:0186a26": "摩阿難頂言：「我欲為汝令汝得道，汝勿嫌恨。」",
    "T33n1702_002:0186a27": "此如蘇秦張儀，云云。然階聖果切在修心，不",
    "T33n1702_002:0186a28": "如說行事佛何益？狐假虎威宜其止絕，斯意",
    "T33n1702_002:0186a29": "甚妙詳而警之。時大眾請阿難昇座結集法",
    "T33n1702_002:0186b01": "藏，既昇座已未發言間，感得自身相好如佛。",
    "T33n1702_002:0186b02": "是時大眾遂起三疑。故說下。既言我從佛聞，",
    "T33n1702_002:0186b03": "則知非佛重起、非他方佛來、亦非阿難成佛。",
    "T33n1702_002:0186b04": "故云三疑頓斷。廣如彼論，恐煩略敘也。疏息",
    "T33n1702_002:0186b05": "諍等者。同為羅漢德業頗齊，若云自言固宜",
    "T33n1702_002:0186b06": "喧諍。疏異邪等者。阿者言無，憂者曰有。外道",
    "T33n1702_002:0186b07": "意云：萬法雖異不出有無，置之經初以之為",
    "T33n1702_002:0186b08": "吉。以初吉故，今中後亦吉。今則不爾，故云異",
    "T33n1702_002:0186b09": "邪。疏正釋下二。初、標列述意言成就者，謂六",
    "T33n1702_002:0186b10": "為能成就。教為所成就也。疏一信下。二、依科",
    "T33n1702_002:0186b11": "解釋六初中二。初、合釋謂兼次段合而釋之。",
    "T33n1702_002:0186b12": "此則別義不計六數，單釋謂正釋信成就義。",
    "T33n1702_002:0186b13": "所引論文有標有釋。佛法下。是釋。或曰：「因何",
    "T33n1702_002:0186b14": "最初便明其信？」故此釋也。信為能入者。然佛",
    "T33n1702_002:0186b15": "法無量信為初基，若無信心寧肯修習。由是",
    "T33n1702_002:0186b16": "五位之內信位居初，十信之中信稱第一，十一",
    "T33n1702_002:0186b17": "善法信亦為先。故知信心之前更無善法。依",
    "T33n1702_002:0186b18": "此信本方興解行乃至證入。故《華嚴》云：「信是",
    "T33n1702_002:0186b19": "道源功德母，長養一切諸善根。斷除疑網出",
    "T33n1702_002:0186b20": "愛河，開示涅槃無上道。」今置經首，以表信相",
    "T33n1702_002:0186b21": "為入法之初也。智為能度者。菩薩萬行非智",
    "T33n1702_002:0186b22": "不成，若無智慧即滯有著空，以智為主不著",
    "T33n1702_002:0186b23": "二邊，成無漏因獲菩提果。故《菩提資糧論》云：",
    "T33n1702_002:0186b24": "「施戒忍進定，及此五之餘，皆由智度故，波羅蜜",
    "T33n1702_002:0186b25": "所攝。」信者下。正顯。如是二字是信之辭。上皆",
    "T33n1702_002:0186b26": "《智論》所釋。又聖下。是劉虯注《無量義經》中釋。",
    "T33n1702_002:0186b27": "此下皆約法說也。顯如者。眾生如隱故沈三",
    "T33n1702_002:0186b28": "界，欲沈三界只要顯如。故云但為除如之外",
    "T33n1702_002:0186b29": "餘皆虛妄。故云唯如為是。論云：「除諸法實相，",
    "T33n1702_002:0186c01": "餘皆魔事。」有云：始從得道乃至涅槃，其中所",
    "T33n1702_002:0186c02": "說無不為如。又有下。即梁武帝解意，明有即",
    "T33n1702_002:0186c03": "無故不有，無即有故不無。相即同時故名不",
    "T33n1702_002:0186c04": "二，不二即如也。此約雙融顯如也。如非下。恐",
    "T33n1702_002:0186c05": "聞有無不二為如，便謂如體是有是無，故有",
    "T33n1702_002:0186c06": "遮云如非有無，意明有無即不是，是即非有",
    "T33n1702_002:0186c07": "無也。此上二解，如字是顯體，是字即無非也。",
    "T33n1702_002:0186c08": "疏二聞下二。初、正釋我聞之義然我有四種。",
    "T33n1702_002:0186c09": "一、凡夫遍計我，二、外道神我，三、三乘假我，四、",
    "T33n1702_002:0186c10": "法身真我。今揀餘者故云五蘊假者，則第三",
    "T33n1702_002:0186c11": "隨世流布，要簡賓主乃稱於我。阿難已達我",
    "T33n1702_002:0186c12": "空，實不計執故云假者聞者，然大小乘諸論",
    "T33n1702_002:0186c13": "辨聞不同，有云耳根，或云耳識，或云根識和",
    "T33n1702_002:0186c14": "合故聞。今云耳根發識，則後義也。以根識單",
    "T33n1702_002:0186c15": "闕皆不能聞云云。然根識聞聲而不聞教，若",
    "T33n1702_002:0186c16": "準名句唯是意聞。故《瑜伽》云：「聞謂比量。」然由",
    "T33n1702_002:0186c17": "耳識緣於聲境，與意同時得聞也。然此二識",
    "T33n1702_002:0186c18": "聞聲名句，實非先後異時，以率爾耳識同時",
    "T33n1702_002:0186c19": "意識故得聞也。五識皆然。廢別下。或曰：「既云",
    "T33n1702_002:0186c20": "耳根發識故聞，合云耳聞。云何經內唯言我",
    "T33n1702_002:0186c21": "聞？」故此釋也。以耳是六根之別，我是一身之",
    "T33n1702_002:0186c22": "總。今廢別耳從其總我，故言我聞。阿難下。二、",
    "T33n1702_002:0186c23": "啇較所聞之法。前二句牒難辭。謂阿難是佛",
    "T33n1702_002:0186c24": "成道夜生，年至二十方為侍者。二十年前佛",
    "T33n1702_002:0186c25": "所說法並具不聞，何得結集諸經皆稱我聞？",
    "T33n1702_002:0186c26": "有云下。通釋。此有三意。有云重說者，一也。佛",
    "T33n1702_002:0186c27": "初命阿難為侍者，阿難從佛乞三願。一、不著",
    "T33n1702_002:0186c28": "佛退衣，二、不隨佛受別請，三、請說未聞之法。",
    "T33n1702_002:0186c29": "佛隨其願故得聞也。得深三昧等者，二也。《金",
    "T33n1702_002:0187a01": "剛華仙經》說：「阿難得法性覺自在三昧力，故",
    "T33n1702_002:0187a02": "前所說經皆能憶持，與聞無異。」故《法華》經云：",
    "T33n1702_002:0187a03": "「世尊甚希有，令我念過去，無量諸佛法，如今",
    "T33n1702_002:0187a04": "日所聞。」若推下。三也。《不思議境界經》云：「復有",
    "T33n1702_002:0187a05": "百千萬億菩薩，現聲聞形亦來在座，其名曰",
    "T33n1702_002:0187a06": "舍利弗乃至阿難等。」是則三中前二權說、後",
    "T33n1702_002:0187a07": "一實論。故言推本也。疏三時下二。一、揀顯釋",
    "T33n1702_002:0187a08": "師資合會者。謂說者教人以道德曰師，資者",
    "T33n1702_002:0187a09": "取也。從師之教取而行之也。佛及大眾說聽",
    "T33n1702_002:0187a10": "具足故云合會。說畢聽畢故云究竟。意取說",
    "T33n1702_002:0187a11": "無異席貫通首末，故曰一時。《佛地論》云：「此就",
    "T33n1702_002:0187a12": "剎那相續不斷說聽究竟，總名一時。」一時之",
    "T33n1702_002:0187a13": "語佛自言。故《涅槃》云：「昔佛一時在尸首林。」又",
    "T33n1702_002:0187a14": "云：「我於一時在迦尸國。」此則顯說聽能所一",
    "T33n1702_002:0187a15": "切圓畢也。諸方下。揀時也。不同有二。謂橫則",
    "T33n1702_002:0187a16": "參差不同，豎則延促不同。延促不同如人間",
    "T33n1702_002:0187a17": "五十年，四天王天一晝夜，上上倍增。故參差",
    "T33n1702_002:0187a18": "不同者。如《俱舍》云：「夜半日沒中，日出四洲等」，",
    "T33n1702_002:0187a19": "既然，云何定言寅卯辰已日月等耶？又說下。",
    "T33n1702_002:0187a20": "二、會法釋。此是慤公《楞嚴疏》意。說領即師資",
    "T33n1702_002:0187a21": "也。下有四對。心竟泯者。以聞法之時妄心不",
    "T33n1702_002:0187a22": "起，心既不起境即不生，心境兩亡故云泯也。",
    "T33n1702_002:0187a23": "此即不得以生滅心行聽實相法，此通依計，故",
    "T33n1702_002:0187a24": "皆泯也。斯則染心俗境一對。理智融者。以聽",
    "T33n1702_002:0187a25": "法之際能所不分，以動念即乖法體，二皆真",
    "T33n1702_002:0187a26": "實故，言融而不言泯也。斯則淨心真境一對。",
    "T33n1702_002:0187a27": "凡聖如者。由心分別則見聖見凡，心既不生",
    "T33n1702_002:0187a28": "誰凡誰聖？相本目盡故言如也。斯則因果一",
    "T33n1702_002:0187a29": "對。本始會者。妄念起時隔於本始，念既不起",
    "T33n1702_002:0187b01": "本始自同，攝用歸體故言會也。斯則體用一",
    "T33n1702_002:0187b02": "對。問：「此與第二何別？」答：「前智是始覺，中根本",
    "T33n1702_002:0187b03": "智。前理是本覺，中真諦境。若此始、本本通真",
    "T33n1702_002:0187b04": "俗，始舍本後則前狹後寬也。前為形染且言",
    "T33n1702_002:0187b05": "真境淨智，此為都明，故言本覺始覺也。又前",
    "T33n1702_002:0187b06": "約分證故云理智融，此約極證故言本始會",
    "T33n1702_002:0187b07": "也。」諸二者。謂心、境，理、智，凡、聖，本、始，也。皆一者，",
    "T33n1702_002:0187b08": "一義不同。謂：心境則泯之故一，理智則融之",
    "T33n1702_002:0187b09": "故一，凡聖則如之故一，本始則會之故一。義",
    "T33n1702_002:0187b10": "雖不同俱名為一，故云一時。疏四主下。二。初、",
    "T33n1702_002:0187b11": "翻名經唯標佛者。以秦人好略故。仍存梵音",
    "T33n1702_002:0187b12": "者。恐濫菩提故。以菩提云覺則屬於法，今指",
    "T33n1702_002:0187b13": "於人故言其佛。無相濫失故不翻也。若釋其",
    "T33n1702_002:0187b14": "義須得唐言，故先翻對也。然覺謂覺察、覺悟，",
    "T33n1702_002:0187b15": "覺悟既照真本有，覺察則了妄本空。了妄本",
    "T33n1702_002:0187b16": "空則不逐於妄，照真本有則不迷於真。真妄",
    "T33n1702_002:0187b17": "既明則能破和合識、滅相續心，顯現法身，智",
    "T33n1702_002:0187b18": "純淨也。當爾之時，始本無二唯一覺耳。菩薩",
    "T33n1702_002:0187b19": "雖亦照真了妄，未得究竟，猶帶薩埵之名。唯",
    "T33n1702_002:0187b20": "佛如來所作究竟，故獨稱覺者。《起信》下。二、釋",
    "T33n1702_002:0187b21": "義二一、約體離念釋然此論明本覺心體性",
    "T33n1702_002:0187b22": "離諸念。今此引釋果佛者，以果佛之體即是",
    "T33n1702_002:0187b23": "本覺、元自離念，因果雖分離念無別，故以本",
    "T33n1702_002:0187b24": "覺離念即是佛體。故經云：「大乘因者諸法實",
    "T33n1702_002:0187b25": "相」等。是故在纏名本覺，出纏名究竟覺，始終",
    "T33n1702_002:0187b26": "體一更無別法。故論云：「即是如來平等法身，",
    "T33n1702_002:0187b27": "依此法身說名本覺。」則以下。疏結。本覺離念",
    "T33n1702_002:0187b28": "是佛體也。然覺下。二、約位三義釋無生滅者。",
    "T33n1702_002:0187b29": "謂智照真如，如理見故。然有二意：一則心中",
    "T33n1702_002:0187c01": "無生滅之法。如《起信》云：「如實空者，從本已來",
    "T33n1702_002:0187c02": "一切染法不相應故。以念生則染，今既無念，",
    "T33n1702_002:0187c03": "故不相應。二則無者不也，只明此心本不生",
    "T33n1702_002:0187c04": "滅。」即同《起信》云：「以遠離微細念故得見心性，",
    "T33n1702_002:0187c05": "心即常住，常住即無生滅也。」覺他者，此亦始",
    "T33n1702_002:0187c06": "覺了事即真，以望自心故名覺他。即同《起信》",
    "T33n1702_002:0187c07": "云：「一切諸法從本已來，離名字相、離心緣相，",
    "T33n1702_002:0187c08": "畢竟平等無有變異，不可破壞唯是一心，故",
    "T33n1702_002:0187c09": "名真如。」覺滿者。以前二覺有解有證，先後勝",
    "T33n1702_002:0187c10": "劣，存自他之相，未得稱滿。今此圓備不立自",
    "T33n1702_002:0187c11": "他，故稱之滿。若準《涅槃經》說：「自覺者，覺自身",
    "T33n1702_002:0187c12": "有佛性。覺他者，覺一切眾生悉有佛性。覺滿",
    "T33n1702_002:0187c13": "者，若自若他無二佛性故。」然常途所說，自覺",
    "T33n1702_002:0187c14": "揀凡夫，覺他揀二乘，覺滿揀菩薩。此中說者，",
    "T33n1702_002:0187c15": "自覺便揀二乘、權教菩薩，豈唯凡夫。故《華嚴》",
    "T33n1702_002:0187c16": "云：「一切諸法性，無生亦無滅，奇哉大導師，自",
    "T33n1702_002:0187c17": "覺能覺他。」故知下。二、引論反釋三初、反顯意",
    "T33n1702_002:0187c18": "云無念故名覺，當知有念則不名覺也。《起信》",
    "T33n1702_002:0187c19": "下。二、引證前云心體離念雖通因果，今明眾",
    "T33n1702_002:0187c20": "生不名為覺，獨顯果人方名覺也。又云下。三、",
    "T33n1702_002:0187c21": "順結正結無念是佛義。以無念是佛，故能觀",
    "T33n1702_002:0187c22": "無念者，即是向佛智也。疏五處下二。一、釋舍",
    "T33n1702_002:0187c23": "衛舍衛亦云舍婆提，新云室羅伐悉底，此但",
    "T33n1702_002:0187c24": "梵音楚夏耳。此城在中印土憍薩羅國，緣南",
    "T33n1702_002:0187c25": "天亦有憍薩羅國，恐濫彼國故，以城為國名。",
    "T33n1702_002:0187c26": "聞物者，謂名聞勝德、珍奇寶物多出此國。謂",
    "T33n1702_002:0187c27": "具下。釋。欲塵即佳麗女色，財寶即珍奇寶物。",
    "T33n1702_002:0187c28": "多聞謂博通內外典籍，解脫即五通仙人等。",
    "T33n1702_002:0187c29": "遠，離欲也。此即國豐四德，亦翻為豐德也。遠",
    "T33n1702_002:0188a01": "聞等者。如上四事皆為外國之所聞知。義淨",
    "T33n1702_002:0188a02": "下。但證遠聞之義，以有名稱故得遠聞。祇樹",
    "T33n1702_002:0188a03": "下。二、釋祇園二初、總指舍衛國主波斯匿王，",
    "T33n1702_002:0188a04": "有一大臣，名須達多，為兒聘婦躬至王舍城，",
    "T33n1702_002:0188a05": "寄止長者珊檀那舍宅。時長者中夜而起，莊",
    "T33n1702_002:0188a06": "嚴舍宅營辦餚饍。須達聞已問言：「大士欲請",
    "T33n1702_002:0188a07": "國王為婚姻之會耶？」答言：「請佛無上法王。」須",
    "T33n1702_002:0188a08": "達聞已身毛皆豎，復問：「何等名佛？」長者廣為",
    "T33n1702_002:0188a09": "說佛功德。須達多言：「善哉！大士所言。佛者功",
    "T33n1702_002:0188a10": "德無上，今在何處？」長者答言：「在王舍城迦闌",
    "T33n1702_002:0188a11": "陀竹林精舍。」時須達多一心念佛，忽然天明，",
    "T33n1702_002:0188a12": "其光熾盛猶如白日，即尋光處至城門下。佛",
    "T33n1702_002:0188a13": "神力故，門自開闢尋路而往。爾時如來出外",
    "T33n1702_002:0188a14": "經行，須達見已歡喜踴躍，不知禮法直問世",
    "T33n1702_002:0188a15": "尊。時首陀天，為其長者化作四人至世尊所，",
    "T33n1702_002:0188a16": "接足禮拜，胡跪問訊右繞三匝，却住一面。須",
    "T33n1702_002:0188a17": "達見已依而為之。世尊即為如應說法，長者",
    "T33n1702_002:0188a18": "聞已得須陀洹果。後復請佛：「惟願臨顧至舍",
    "T33n1702_002:0188a19": "衛城受我微供。」佛即問言：「卿舍衛國頗有精",
    "T33n1702_002:0188a20": "舍容受我否？」須達多言：「必見垂顧，便當營辦。」",
    "T33n1702_002:0188a21": "世尊爾時默然受請。時須達多迴舍衛國，佛",
    "T33n1702_002:0188a22": "令鶖子同往指授造寺儀式。即須達布金，買",
    "T33n1702_002:0188a23": "祇陀太子園，祇陀太子施園中樹林，二人共",
    "T33n1702_002:0188a24": "搆精舍。既訖即執香爐向王舍城，遙作是言：",
    "T33n1702_002:0188a25": "「所設已辦，惟願如來受此住處。」佛時懸知長",
    "T33n1702_002:0188a26": "者之心，即共大眾發王舍城，猶如壯士屈伸",
    "T33n1702_002:0188a27": "臂傾至祇陀園。是時長者以其所設奉施於",
    "T33n1702_002:0188a28": "佛，佛即受已即住其中。廣如《涅槃經》、《賢愚經》、",
    "T33n1702_002:0188a29": "《四分律》、《西域記》說，須者往檢。今佛於此說《金",
    "T33n1702_002:0188b01": "剛般若經》，故云在舍衛國祇樹給孤獨園也。",
    "T33n1702_002:0188b02": "然須達是主、祇陀助成，今樹先園後者，以太",
    "T33n1702_002:0188b03": "子是儲君，須達是臣佐，禮別尊卑故爾。真諦",
    "T33n1702_002:0188b04": "記說住處有二：一境界處。即舍衛也，為化俗",
    "T33n1702_002:0188b05": "故。二依止處。即祇園也，為統出家人故。又《善",
    "T33n1702_002:0188b06": "見婆沙》云：「舉舍衛令遠人知，舉祇園令近人",
    "T33n1702_002:0188b07": "知，故雙舉也。」祇陀下。二、別釋三初、釋祇陀戰",
    "T33n1702_002:0188b08": "勝者亦云勝林，餘如疏。梵語下。二、釋給孤謂",
    "T33n1702_002:0188b09": "少而無父曰孤，老而無子曰獨，拯給孤獨名",
    "T33n1702_002:0188b10": "為善施。又亦等者，就中孤獨偏所矜哀，其實",
    "T33n1702_002:0188b11": "餘人亦非不施故也。西國下。三、釋園字梵音",
    "T33n1702_002:0188b12": "具云僧伽藍摩，此云眾園。則僧伽是能住之",
    "T33n1702_002:0188b13": "眾，藍摩是所住之園，斯則約能要所耳。寺者",
    "T33n1702_002:0188b14": "司也官舍也。以佛法初來，安鴻臚寺，後置僧",
    "T33n1702_002:0188b15": "舍，便以為名也。疏眾者下。文二。初、釋標類名",
    "T33n1702_002:0188b16": "高謂遐邇稱譽，德著謂行業恢隆。怖魔者。謂",
    "T33n1702_002:0188b17": "初出家日，飛行夜叉唱乃至魔宮聞故怖也。",
    "T33n1702_002:0188b18": "以一人出家展轉化度，損減眷屬故。然出家",
    "T33n1702_002:0188b19": "人從因至果三度怖魔。謂：出家時，發菩提心",
    "T33n1702_002:0188b20": "時，成正覺時。前二但怖，後乃興戈為佛所摧，",
    "T33n1702_002:0188b21": "莫不降伏。乞士者，謂上從善友乞法以練心，",
    "T33n1702_002:0188b22": "下從檀越乞食以資身。故《智度論》云：「何名比",
    "T33n1702_002:0188b23": "丘？比丘名乞士，清淨活命故名乞士。」如經中",
    "T33n1702_002:0188b24": "說：「舍利弗乞食向壁而餐。時有梵志女名淨",
    "T33n1702_002:0188b25": "目，來見舍利弗云：『沙門！汝食淨耶？』答言：『食淨。』",
    "T33n1702_002:0188b26": "淨目言：『沙門下口食耶？』答曰：『不也。』乃至問：仰、",
    "T33n1702_002:0188b27": "維、方等？皆答言：『不也。』淨目女言：『食有四種，我",
    "T33n1702_002:0188b28": "問於汝，汝皆言不。我今不解汝說。』舍利弗言：",
    "T33n1702_002:0188b29": "『有出家人合藥種穀植樹等，不淨活命，名下",
    "T33n1702_002:0188c01": "口食。有觀星宿、日月風雨雷電等不淨活命，",
    "T33n1702_002:0188c02": "名仰口食。有曲媚豪勢通致四方、巧言多求",
    "T33n1702_002:0188c03": "不淨活命，名方口食。有以種種呪術卜算吉",
    "T33n1702_002:0188c04": "凶不淨活命，名維口食。姊！我不墮是四種不",
    "T33n1702_002:0188c05": "淨食中，我用清淨乞食活命。』淨目因聞是說",
    "T33n1702_002:0188c06": "清淨法食，歡喜信解得須陀洹道。」如是清淨",
    "T33n1702_002:0188c07": "乞食活命，故名乞士。淨戒者。謂比丘二百五",
    "T33n1702_002:0188c08": "十戒，比丘尼五百戒，有表受，無表持，清淨持",
    "T33n1702_002:0188c09": "戒名為淨戒。有說五義，謂加淨命破惡。今以",
    "T33n1702_002:0188c10": "乞士即淨命、淨戒即破惡，故唯三也。理和下。",
    "T33n1702_002:0188c11": "梵語僧伽，此云眾和合。謂：理和無違、事和無",
    "T33n1702_002:0188c12": "諍也。千二下。二、釋舉數佛初成道者。即菩提",
    "T33n1702_002:0188c13": "樹下，示成正覺也。憍陳如等者。餘阿濕鞞、摩",
    "T33n1702_002:0188c14": "訶男、婆提、婆敷、富那婆蹉。準《本行經》說：「佛初",
    "T33n1702_002:0188c15": "成道，梵天王等請轉法輪，世尊受請，作是思",
    "T33n1702_002:0188c16": "惟：『諸世間中誰先得度？有五仙人昔日與我",
    "T33n1702_002:0188c17": "有大利益，堪能受我初轉法輪。』復作是念：『彼",
    "T33n1702_002:0188c18": "等五仙今在何處？』以淨天眼觀彼五仙在鹿野",
    "T33n1702_002:0188c19": "苑中。爾時世尊即向彼園廣為說法，外道身",
    "T33n1702_002:0188c20": "心悉皆伏滅，所著之服即成三衣，手執鉢器，",
    "T33n1702_002:0188c21": "鬚髮自落，經於七日威儀具足，如百夏比丘。",
    "T33n1702_002:0188c22": "乃至為轉四諦法輪，得阿羅漢果。」迦葉三兄",
    "T33n1702_002:0188c23": "弟等者。《智度論》說：「爾時第一優樓頻螺迦葉，",
    "T33n1702_002:0188c24": "在火龍窟為首，教化五百弟子。二那提迦葉，",
    "T33n1702_002:0188c25": "領三百弟子，在象頭山修行。三伽耶迦葉，領",
    "T33n1702_002:0188c26": "二百弟子，在希連河曲。共計千人。皆為世尊",
    "T33n1702_002:0188c27": "之所降伏，求索出家，師徒皆得阿羅漢果。」舍",
    "T33n1702_002:0188c28": "利弗等者。《智度論》說：「摩伽陀聚落有婆羅門，",
    "T33n1702_002:0188c29": "名檀耶那，而有八子。中有一子，名優婆低沙，",
    "T33n1702_002:0189a01": "即舍利弗也。復有一婆羅門產子名離多，即",
    "T33n1702_002:0189a02": "目連也。是二童子共為親友，於刪闍耶外道",
    "T33n1702_002:0189a03": "所出家。二人同心立其誓願：『若復更得勝是",
    "T33n1702_002:0189a04": "師者，為我等說甘露勝道必相契悟。』爾時世",
    "T33n1702_002:0189a05": "尊有一弟子名曰馬勝，威儀庠序入城乞食，",
    "T33n1702_002:0189a06": "進止有方。舍利弗見已，隨到所止，白言：『仁者！",
    "T33n1702_002:0189a07": "汝是正師？為是弟子？』馬勝言：『別有大師，我是",
    "T33n1702_002:0189a08": "弟子。』又復問言：『汝之大師說何法耶？』答言：『諸",
    "T33n1702_002:0189a09": "法從緣生，諸法從緣滅，如是滅與生，我師如",
    "T33n1702_002:0189a10": "是說。』時舍利弗聞是語已，即於是處遠塵離",
    "T33n1702_002:0189a11": "垢得法眼淨。歸到所止為目連說，亦復如是。",
    "T33n1702_002:0189a12": "二人共相領諸弟子，俱詣佛所求索出家。佛",
    "T33n1702_002:0189a13": "呼善來鬚髮自落，袈裟著體，執持應器，成比",
    "T33n1702_002:0189a14": "丘相，於聲聞眾中，智慧神通各得第一。是二",
    "T33n1702_002:0189a15": "百眷屬，悉得出家即受具戒，乃至得成阿羅",
    "T33n1702_002:0189a16": "漢果。」耶舍等者。未檢。此常隨等者。以此諸人",
    "T33n1702_002:0189a17": "先並事外，艱苦累劫一無所證，纔遇見佛便得",
    "T33n1702_002:0189a18": "上果，感佛恩深故常隨也。然具四眾及龍天",
    "T33n1702_002:0189a19": "等，今但顯一隱餘。流通分中，自俱者下。前則",
    "T33n1702_002:0189a20": "標指，約主望眾故言與。此則都結，主眾通論，",
    "T33n1702_002:0189a21": "首末相望，事不異也。",
    "T33n1702_002:0189a22": "金剛經纂要刊定記卷第二"
}