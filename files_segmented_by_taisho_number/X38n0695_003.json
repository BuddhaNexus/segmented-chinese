{
    "X38n0695_003:0710b01": "佛說梵網經菩薩心地品下略疏卷三",
    "X38n0695_003:0710b02": "姚秦三藏法師　鳩摩羅什　譯",
    "X38n0695_003:0710b03": "廣州寶象林沙門　弘贊　述",
    "X38n0695_003:0710b04": "●二正宗(分二)　初十重　二四十八輕。",
    "X38n0695_003:0710b05": "○初十重(分三)　初總標　二別列　三總結。",
    "X38n0695_003:0710b06": "○初總標。",
    "X38n0695_003:0710b07": "佛告諸佛子言。有十重波羅提木叉。若受菩薩戒。不",
    "X38n0695_003:0710b08": "誦此戒者。非菩薩。非佛種子。我亦如是誦。一切菩薩",
    "X38n0695_003:0710b09": "已學。一切菩薩當學。一切菩薩今學。已略說菩薩波",
    "X38n0695_003:0710b10": "羅提木叉相貌。應當學。敬心奉持。",
    "X38n0695_003:0710b11": "戒本無形。何有相貌。然持犯即是相貌。不誦名犯。",
    "X38n0695_003:0710b12": "學即名持。若受而不誦。寧識戒相。不識戒相。罔諳",
    "X38n0695_003:0710b13": "開遮。不諳開遮。過犯由是而生。故首令誦學。苟不",
    "X38n0695_003:0710b14": "誦學。即失現在大乘之名。故非菩薩。當來成佛之",
    "X38n0695_003:0710b15": "極果亦失。故非佛種子。佛猶自誦。故過去一切菩",
    "X38n0695_003:0710b16": "薩。求大菩提。已於中學。未來菩薩當學。今現在初",
    "X38n0695_003:0710b17": "學菩薩。應當尊敬。至心頂戴奉持。無令暫有所忘",
    "X38n0695_003:0710b18": "失也。",
    "X38n0695_003:0710b19": "○二別列。",
    "X38n0695_003:0710b20": "○第一殺戒。",
    "X38n0695_003:0710b21": "聲聞厭怖生死。以自利為急。故制婬戒居首。由婬",
    "X38n0695_003:0710b22": "是輪迴之本。生死之源。菩薩不怖生死。以利生為",
    "X38n0695_003:0710b23": "要務。故制殺戒在先。況殺是斷佛性之種子。違慈",
    "X38n0695_003:0710b24": "悲之本願。以慈能與眾生之樂。悲能拔有情之苦。",
    "X38n0695_003:0710c01": "正大士度生之行。成就法身之德也。殺者。一切有",
    "X38n0695_003:0710c02": "情。皆以五蘊而為身心。若起瞋害。壞彼五蘊。故名",
    "X38n0695_003:0710c03": "為殺。",
    "X38n0695_003:0710c04": "佛言。若佛子。若自殺。教人殺。方便殺。讚歎殺。見作隨",
    "X38n0695_003:0710c05": "喜。乃至呪殺。",
    "X38n0695_003:0710c06": "若。是設況之詞。一本無若字。即是的指一人。非也。",
    "X38n0695_003:0710c07": "自殺者。謂親身行殺。教人殺者。謂口教他人殺害。",
    "X38n0695_003:0710c08": "方便殺者。謂以種種機巧方便。令其必死。讚歎殺",
    "X38n0695_003:0710c09": "者。謂於彼樂死人前。稱其美德。作如是言。汝已作",
    "X38n0695_003:0710c10": "眾善功德。生便受苦。死當生天。受無盡樂。如是令",
    "X38n0695_003:0710c11": "其自死。或口說。或身現讚歎相。或遣人說。或遣人",
    "X38n0695_003:0710c12": "持書往。令其自死。見作隨喜者。則殺屬身口二業。",
    "X38n0695_003:0710c13": "今隨喜是意業。謂見他人行殺時。心便隨彼而生",
    "X38n0695_003:0710c14": "歡喜也。乃至者。未盡之辭。謂其中殺事既多。不能",
    "X38n0695_003:0710c15": "盡舉。或作火坑穽陷令墮。或作機撥使死。或作弶",
    "X38n0695_003:0710c16": "作桁。或作羂索。或與毒藥。或墮他胎等。呪殺者。亦",
    "X38n0695_003:0710c17": "屬口業。謂以惡呪術。呪令彼死。外國有起屍鬼呪。",
    "X38n0695_003:0710c18": "名毗陀羅。取未損壞全屍。以召鬼呪。呪二十九日",
    "X38n0695_003:0710c19": "令屍起。水洗著衣。授與其刀。載於車上。教往殺人。",
    "X38n0695_003:0710c20": "此方外道。亦有惡呪。能令人死。律中自殺。有三種。",
    "X38n0695_003:0710c21": "一用內色。謂以手。或足。或頭。或餘身分。而斷他命。",
    "X38n0695_003:0710c22": "二用外色。謂以木石刀矟弓箭等物。遙擲彼人。三",
    "X38n0695_003:0710c23": "用內外色。謂以手捉木石刀等打他。除此三色外。",
    "X38n0695_003:0710c24": "有能令人死者。即坑穽機撥。乃至惡呪等。是也。",
    "X38n0695_003:0711a01": "殺因。殺緣。殺法。殺業。",
    "X38n0695_003:0711a02": "初起殺心為因。次殺心相續。助成殺事為緣。思惟",
    "X38n0695_003:0711a03": "造作方便資具為法。命斷成業。初萌一念殺心。名",
    "X38n0695_003:0711a04": "煩惱障。事成命斷名業障。招感當來三惡道苦。名",
    "X38n0695_003:0711a05": "報障。是則三障。皆由初起一念不善之心而有。初",
    "X38n0695_003:0711a06": "心若滅。次心不續。則無思惟造作。而殺業不成。報",
    "X38n0695_003:0711a07": "障無由得矣。下之九戒。準此應知。言方便資具者。",
    "X38n0695_003:0711a08": "謂用內色外色內外色。坑陷機撥等。義疏云。因親",
    "X38n0695_003:0711a09": "緣疎。正因殺心為因。餘者助成為緣。親者造作招",
    "X38n0695_003:0711a10": "感當來果報。如影隨形。緣者助成故疎。於因緣中",
    "X38n0695_003:0711a11": "造作。皆是業義。成業有四事。一是眾生。二眾生想。",
    "X38n0695_003:0711a12": "三殺害。四命斷。若一有異。則業不成也。",
    "X38n0695_003:0711a13": "乃至一切有命者。不得故殺。",
    "X38n0695_003:0711a14": "乃至者。承上害人。下及微細物命。一切者。除人道。",
    "X38n0695_003:0711a15": "餘鬼畜蜫蟲等是也。有命者。一切眾生。以六根六",
    "X38n0695_003:0711a16": "識。連持相續。名為壽命。此相續斷。名之曰死。故殺",
    "X38n0695_003:0711a17": "者。謂有心害命。非無心誤殺也。殺畜等。雖可悔。而",
    "X38n0695_003:0711a18": "要見好相。罪方除滅。菩薩了達業相。等觀眾生。無",
    "X38n0695_003:0711a19": "大小高下之分。由善業故生人天趣。由惡業故生",
    "X38n0695_003:0711a20": "地獄餓鬼畜生道中。俱稟識性。苦樂無殊。故殺悉",
    "X38n0695_003:0711a21": "皆得罪。又一切眾生。皆具佛性。同一本源。殺彼還",
    "X38n0695_003:0711a22": "是害己。及害未來諸佛也。",
    "X38n0695_003:0711a23": "是菩薩。應起常住慈悲心。孝順心。方便救護一切眾",
    "X38n0695_003:0711a24": "生。而反自恣心快意殺生者。是菩薩波羅夷罪。",
    "X38n0695_003:0711b01": "常住。即本源心地。然心地無生無滅。豈有起耶。此",
    "X38n0695_003:0711b02": "謂從體起用。上合諸佛同一慈力。下合眾生同一",
    "X38n0695_003:0711b03": "悲仰。故云起慈悲心也。若不孝順。即逆本源心地。",
    "X38n0695_003:0711b04": "況一切眾生。皆是我多生父母。故當孝順。豈復殺",
    "X38n0695_003:0711b05": "害。雖自不殺。見他殺時。猶須以種種方便救護。使",
    "X38n0695_003:0711b06": "得脫難。方順孝心。復不違大士利生本願。不作如",
    "X38n0695_003:0711b07": "上方便。已乖菩薩本心。而反恣心快意為此惡事。",
    "X38n0695_003:0711b08": "以惡業成故。即得波羅夷罪。波羅夷者。是梵語。其",
    "X38n0695_003:0711b09": "義眾多。故無正翻。然是極惡重罪。如世死刑。或翻",
    "X38n0695_003:0711b10": "為捐棄。一切功德。盡皆捐棄。無道果分故。永棄清",
    "X38n0695_003:0711b11": "眾。不得共住。如大海不宿死屍故也。或翻為他勝。",
    "X38n0695_003:0711b12": "謂被煩惱賊。所摧勝故。又被他淨行者。所欺勝也。",
    "X38n0695_003:0711b13": "或名墮不如意處。謂死即墮地獄諸惡道故。此非",
    "X38n0695_003:0711b14": "比丘波羅夷。故云是菩薩波羅夷。以菩薩重。重於",
    "X38n0695_003:0711b15": "比丘故也。而曰極惡捐棄。則永失慈悲孝順救護",
    "X38n0695_003:0711b16": "心矣。問。出家遠離害心。殺戒易持。王臣專主殺權。",
    "X38n0695_003:0711b17": "有罪不誅。何以安國。答。或殺一人。而救一鄉。殺多",
    "X38n0695_003:0711b18": "人。而救一邑一國。是菩薩善權方便。見機得作。菩",
    "X38n0695_003:0711b19": "薩戒本云。菩薩善權方便。為利他故。見劫盜賊。為",
    "X38n0695_003:0711b20": "貪財故。欲殺多人。或復欲害大德。聲聞。獨覺。菩薩。",
    "X38n0695_003:0711b21": "或復欲造多無間業。菩薩見是事已。發心思惟。我",
    "X38n0695_003:0711b22": "若斷彼惡人命。我當墮地獄。如其不斷。彼無間業",
    "X38n0695_003:0711b23": "成。當受大苦。寧自墮地獄。終不令其受無間苦。以",
    "X38n0695_003:0711b24": "善心。以憐愍心。而斷彼命。於戒無所違犯。又陀羅",
    "X38n0695_003:0711c01": "尼經云。若見作五無間罪。謗大乘經。背逆君主。或",
    "X38n0695_003:0711c02": "亂正法。於是等人。起悲愍心。應作降伏法。涅槃經",
    "X38n0695_003:0711c03": "云。過去久遠劫時。有國王名有德。聞諸惡比丘。以",
    "X38n0695_003:0711c04": "瞋心故。執持刀杖。欲逼害覺德法師。王為護正法",
    "X38n0695_003:0711c05": "故。即捨五戒。與諸惡比丘共戰。王時被創。舉身周",
    "X38n0695_003:0711c06": "徧。其王後時命終。生東方不動佛國(即阿閦佛)。為彼佛",
    "X38n0695_003:0711c07": "作第一弟子。佛言。爾時王者。即我身是。法師比丘",
    "X38n0695_003:0711c08": "者。迦葉佛是。我於今日得種種相好。以自莊嚴。成",
    "X38n0695_003:0711c09": "就法身。不可壞身。為護正法。得如是等。無量功德",
    "X38n0695_003:0711c10": "果報。又往昔如來作大國王。名曰仙豫。愛念敬重",
    "X38n0695_003:0711c11": "大乘經典。乃至二十年中。供事諸婆羅門。一切所",
    "X38n0695_003:0711c12": "須已。告言。師等今應發無上菩提心。彼言。大王。菩",
    "X38n0695_003:0711c13": "提之性。是無所有。大乘經典。亦復如是。大王云何",
    "X38n0695_003:0711c14": "欲令人同於虗空。時王心重大乘。聞其誹謗大乘",
    "X38n0695_003:0711c15": "方等。即斷其命。而諸婆羅門命終。生阿鼻地獄。即",
    "X38n0695_003:0711c16": "便自知。謗大乘經典。不信因緣。為王所殺。而來生",
    "X38n0695_003:0711c17": "此。知已。於大乘經典。生敬信心。尋時命終。生甘露",
    "X38n0695_003:0711c18": "鼓王如來世界。於彼壽命。具足十劫。準如經說。大",
    "X38n0695_003:0711c19": "乘菩薩。以憐愍心。利益眾生。無一念瞋害私意。倘",
    "X38n0695_003:0711c20": "有不達經旨。以自利故。瞋心害彼。不但無益於他。",
    "X38n0695_003:0711c21": "而且自墮阿鼻。無有出期矣。然菩薩利生。亦有以",
    "X38n0695_003:0711c22": "善法化伏。如昔波斯匿王。有二大將。一歸依法與",
    "X38n0695_003:0711c23": "比丘尼。習慈心觀。所有兵器。皆以竹木為之。後時",
    "X38n0695_003:0711c24": "邊境反叛。王命往伐。至彼邊境。即入慈心三昧。叛",
    "X38n0695_003:0712a01": "逆盡見四天王。領無量天兵排空。遂即歸降。又昔",
    "X38n0695_003:0712a02": "中天竺。戒日王。令諸兵士。弓頭悉掛水囊。乃至馬",
    "X38n0695_003:0712a03": "飲。盡以囊濾。而諸國悉皆歸降。如是逆順兩途。須",
    "X38n0695_003:0712a04": "得其意。錯議即殃沉萬劫。不可不慎。",
    "X38n0695_003:0712a05": "○第二盜戒。",
    "X38n0695_003:0712a06": "前戒。害彼正報內命。此戒害彼依報外命。以財物",
    "X38n0695_003:0712a07": "能資養色身。故屬外命。律云。物屬於他。他所守護。",
    "X38n0695_003:0712a08": "不與而取。是名曰盜。不與者。非他授與也。",
    "X38n0695_003:0712a09": "若佛子。自盜。教人盜。方便盜。呪盜。盜因。盜緣。盜法。盜",
    "X38n0695_003:0712a10": "業。",
    "X38n0695_003:0712a11": "律云。盜事略有五種。一對面強取。二私竊取。三調",
    "X38n0695_003:0712a12": "弄取。四寄付取。五與更奪取。此五種。咸是賊收。自",
    "X38n0695_003:0712a13": "盜者。親身盜取。教人盜者。口教他人。或遣使取。或",
    "X38n0695_003:0712a14": "作相令知。方便盜者。以種種機巧諂曲。欺他不知。",
    "X38n0695_003:0712a15": "至於圭合銖兩。事事欺瞞。移標占界等。是也。呪盜",
    "X38n0695_003:0712a16": "者。以外道邪術。呪攝彼物自來。或呪召鬼神。使鬼",
    "X38n0695_003:0712a17": "竊取也。因緣法業者。一念初起盜心為因。次盜心",
    "X38n0695_003:0712a18": "相續。多種助成盜事為緣。思惟盜物之方為法。物",
    "X38n0695_003:0712a19": "離本處成業。律云。有主之物。作有主想。舉離本處",
    "X38n0695_003:0712a20": "作屬己想。初離處。即得重罪。若方便欲舉而未得。",
    "X38n0695_003:0712a21": "乃至觸著搖動轉側。未離本處。得輕垢罪。若離本",
    "X38n0695_003:0712a22": "處。復生悔心。或怖畏心。還著本處。亦得重罪(本處有種",
    "X38n0695_003:0712a23": "種差別。詳載比丘律。及優塞塞五戒經)。",
    "X38n0695_003:0712a24": "乃至鬼神。有主。劫賊物。一切財物。一針一草。不得故",
    "X38n0695_003:0712b01": "盜。",
    "X38n0695_003:0712b02": "鬼神有主劫賊物者。是指其財物所屬主也。論主",
    "X38n0695_003:0712b03": "有大小上下之分。論物有輕重之別。上則佛法僧",
    "X38n0695_003:0712b04": "君親師。中則官民。下則鬼神。劫賊。禽獸等。但物有",
    "X38n0695_003:0712b05": "主。自心知是有主。即是有主想。盜即成罪。一切財",
    "X38n0695_003:0712b06": "物一針一草者。是論物之重輕也。財謂金銀錢七",
    "X38n0695_003:0712b07": "寶等。物謂衣服飲食。銅鐵竹木器具等。針草謂物",
    "X38n0695_003:0712b08": "最輕小。不與而取。尚成盜業。則其重物可知矣。按",
    "X38n0695_003:0712b09": "律結罪。準物輕重。云何成重。一切諸國。以中天竺",
    "X38n0695_003:0712b10": "摩竭國法為正。盜五錢已上。入死罪。佛依國法。總",
    "X38n0695_003:0712b11": "制贍部洲內。有佛法處。盜五錢得重罪。若物則計",
    "X38n0695_003:0712b12": "直成罪。錢謂大錢。一大銅錢。直十六小銅錢。據義",
    "X38n0695_003:0712b13": "疏。菩薩盜二錢已上。便成重罪。由大士戒重。重於",
    "X38n0695_003:0712b14": "聲聞。謂大士修檀波羅蜜。布施眾生。而反損他。故",
    "X38n0695_003:0712b15": "重也。佛物。謂供佛塔像之物。下至香華器具等。或",
    "X38n0695_003:0712b16": "施主供佛之餘資也。法物。謂供養經典物。或造經",
    "X38n0695_003:0712b17": "資財。律云。盜經書。計直結罪。僧物。謂供僧之物。或",
    "X38n0695_003:0712b18": "現前僧物。或常住僧物。若其感報。如盲龍女之受",
    "X38n0695_003:0712b19": "苦。高法眼之現報。觀佛三昧經云。盜常住物。過於",
    "X38n0695_003:0712b20": "殺八萬四千父母之罪。方等經云。華聚菩薩言。五",
    "X38n0695_003:0712b21": "逆四重之罪。我亦能救。惟盜僧物。我不能救。要集",
    "X38n0695_003:0712b22": "問曰。何故盜用僧物。罪偏重耶。答曰。施主本捨一",
    "X38n0695_003:0712b23": "毫一粒。擬供十方。鐘鼓一響。遐邇同聞。聖凡受用。",
    "X38n0695_003:0712b24": "俱成道業。冥資施主。得福無邊。招善既多。獲罪寧",
    "X38n0695_003:0712c01": "少耶。君物。謂屬國王之物。下至偷稅。冐渡關津。律",
    "X38n0695_003:0712c02": "云。持己物到稅處。使他越過。得重罪。若口含。衣裹。",
    "X38n0695_003:0712c03": "避路。皆得罪。若為三寶父母物。持過稅處。應為稅",
    "X38n0695_003:0712c04": "官稱讚三寶功德。說父母恩重。彼不取稅。無犯。猶",
    "X38n0695_003:0712c05": "索應與。親物。謂父母之物。若父母恁用。量親知。亦",
    "X38n0695_003:0712c06": "歡喜。無犯。唐。龍朔元年。潞州李校尉。至懷州市上。",
    "X38n0695_003:0712c07": "見一特猪。已縛四足。將欲殺之。猪見尉。語云。汝是",
    "X38n0695_003:0712c08": "我女兒。我是汝外婆。本為汝家貧。汝母數從我索",
    "X38n0695_003:0712c09": "糧食。我大兒不許。我憐汝母子。私避兒。與五升。我",
    "X38n0695_003:0712c10": "今作猪。償其盜債。汝何不救我。尉聞。即從屠兒贖",
    "X38n0695_003:0712c11": "放。猪自走向近寺放生所。尉還本州報母。母後自",
    "X38n0695_003:0712c12": "來看猪。母子相見。一時泣淚。麟德元年。猪尚現在。",
    "X38n0695_003:0712c13": "由家物屬子故。母盜子物。得報如是。子盜親財。感",
    "X38n0695_003:0712c14": "報寧測。又隋。冀州耿伏生母張氏。避夫將絹二疋",
    "X38n0695_003:0712c15": "與女。後母死。變作母猪。此二驗。詳載法苑珠林。師",
    "X38n0695_003:0712c16": "物。猶重於親物。以物是檀越信心所施故也。官物。",
    "X38n0695_003:0712c17": "謂九品宦職之物。民物。是百姓之物。鬼神物者。謂",
    "X38n0695_003:0712c18": "祠廟中供具。有人守護。或山林鬼神自為守護。劫",
    "X38n0695_003:0712c19": "賊物者。謂賊劫得物。物已屬賊也。若自物被賊盜",
    "X38n0695_003:0712c20": "去。已作捨心。物便屬賊。不得重奪。奪即成犯。是為",
    "X38n0695_003:0712c21": "賊復劫賊。彼賊勇健還奪去。雖自不得物。亦得重",
    "X38n0695_003:0712c22": "罪。若從乞回。無犯。若未作捨心。後見物取還。無犯。",
    "X38n0695_003:0712c23": "禽獸物者。下至六畜鳥鼠等。所銜之物。不得奪取。",
    "X38n0695_003:0712c24": "按五戒相經云。有主鳥犯重。無主鳥犯輕。若盜四",
    "X38n0695_003:0713a01": "足獸。或舉或驅。過四雙步。犯重。由離本處故。若過",
    "X38n0695_003:0713a02": "二雙步。犯輕。若盜人過二步。犯重。若著肩背上。人",
    "X38n0695_003:0713a03": "兩足離地。犯重。不得故盜者。故謂非無心錯誤也。",
    "X38n0695_003:0713a04": "而菩薩應生佛性孝順心。慈悲心。常助一切人。生福",
    "X38n0695_003:0713a05": "生樂。而反更盜人財物者。是菩薩波羅夷罪。",
    "X38n0695_003:0713a06": "佛性。即本源心地。而性本孝慈。云應生者。是從體",
    "X38n0695_003:0713a07": "起用。故以財法二施。常助人生福樂也。反更盜人",
    "X38n0695_003:0713a08": "財物者。是逆本源。悖體性。不行二施。而反令彼受",
    "X38n0695_003:0713a09": "貧苦。由造惡滅善。故得波羅夷罪。",
    "X38n0695_003:0713a10": "○第三婬戒。",
    "X38n0695_003:0713a11": "此戒。大小兩乘。同名非梵行。梵者。淨也。行既非淨。",
    "X38n0695_003:0713a12": "則汙自體性。亦汙他心地。故違淨法與人。義疏云。",
    "X38n0695_003:0713a13": "出家五眾俱制。在家二眾。但制邪婬。謂除自妻妾。",
    "X38n0695_003:0713a14": "外干犯一切男女。悉名邪也。",
    "X38n0695_003:0713a15": "若佛子。自婬。教人婬。乃至一切女人。不得故婬。婬因。",
    "X38n0695_003:0713a16": "婬緣。婬法。婬業。",
    "X38n0695_003:0713a17": "自作教他罪同。由大士當與淨法度人。不應教為",
    "X38n0695_003:0713a18": "染汙業也。一切女人者。無論貴賤妍媸。老少親疎。",
    "X38n0695_003:0713a19": "故云乃至也。不得故婬者。婬豈有誤耶。或遇難緣",
    "X38n0695_003:0713a20": "強逼。或為惡人強執。有受樂心。即犯。何名受樂。如",
    "X38n0695_003:0713a21": "饑得食。如渴得飲。何名不受樂。如噉糞穢。如熱鐵",
    "X38n0695_003:0713a22": "入身也。一念初起婬心為因。次婬念相續助成為",
    "X38n0695_003:0713a23": "緣。作用方便為法。事成為業。",
    "X38n0695_003:0713a24": "乃至畜生女。諸天鬼神女。及非道行婬。",
    "X38n0695_003:0713b01": "乃至者。謂從人男女。黃門。二根。下至畜生鬼神等",
    "X38n0695_003:0713b02": "女。及非道也。非道者。大便。及口。皆得重罪。其餘身",
    "X38n0695_003:0713b03": "分。得輕垢。如優婆塞戒。自妻亦制非時非處。非時",
    "X38n0695_003:0713b04": "者。有娠。產後。乳兒。月水等時。非處者。即非道。皆得",
    "X38n0695_003:0713b05": "不淨有作罪。",
    "X38n0695_003:0713b06": "而菩薩。應生孝順心。救度一切眾生。淨法與人。而反",
    "X38n0695_003:0713b07": "更起一切人婬。不擇畜生。乃至母女姊妹。六親行婬。",
    "X38n0695_003:0713b08": "無慈悲心者。是菩薩波羅夷罪。",
    "X38n0695_003:0713b09": "應生者。謂當於本源心體。發起孝慈度生之大用。",
    "X38n0695_003:0713b10": "然度生。須為眾生說離染。欣淨之法。方為自利利",
    "X38n0695_003:0713b11": "他。豈可反生婬人之念。故得重罪也。六親。經已出",
    "X38n0695_003:0713b12": "四。當以兄弟之妻足六。於六親中。作非法事。世所",
    "X38n0695_003:0713b13": "希有。恐有邪見之人。謂於自親。無有犯他之過。如",
    "X38n0695_003:0713b14": "昔有子。欲於母身作非法。方至床前。地即裂開。生",
    "X38n0695_003:0713b15": "陷地獄。母急救捉。惟得髮一把。而身已陷矣。受戒",
    "X38n0695_003:0713b16": "者。可不懼哉。",
    "X38n0695_003:0713b17": "○第四妄語戒。",
    "X38n0695_003:0713b18": "自知不實。而誑惑前人。心口相違。故曰妄語。",
    "X38n0695_003:0713b19": "若佛子。自妄語。教人妄語。方便妄語。妄語因。妄語緣。",
    "X38n0695_003:0713b20": "妄語法。妄語業。",
    "X38n0695_003:0713b21": "自妄語者。自向人說。我得上人法。教人妄語者。教",
    "X38n0695_003:0713b22": "他向人說。我得上人法。或教他向人說。自得上人",
    "X38n0695_003:0713b23": "法。名利不入己。犯輕。何名上人法。謂聖賢所修所",
    "X38n0695_003:0713b24": "證之法。所修者。三十七品菩提分法。及諸禪三昧。",
    "X38n0695_003:0713c01": "所證者。三賢十聖之階位。以此法對一切凡夫有",
    "X38n0695_003:0713c02": "漏之法。最尊最上。故名上人法也。方便妄語者。欲",
    "X38n0695_003:0713c03": "作妄語。先假種種巧言。令他信受也。或遣使語。或",
    "X38n0695_003:0713c04": "遣書往。或作知相。前人領會者。皆得重罪。或借言",
    "X38n0695_003:0713c05": "讚他。而密自美。亦犯。菩薩善戒經云。若菩薩為人",
    "X38n0695_003:0713c06": "所讚。言是十住。若阿羅漢等。默然受者。得罪。若增",
    "X38n0695_003:0713c07": "上慢人。無有誑心。亦犯輕垢。以其少有所得。自謂",
    "X38n0695_003:0713c08": "實證。故於出世增上法中。起心生慢。非故心惑他。",
    "X38n0695_003:0713c09": "是以不得重罪。初起誑心為因。誑念相續助成誑",
    "X38n0695_003:0713c10": "事為緣。以種種誑方巧言為法。前人領解成業。",
    "X38n0695_003:0713c11": "乃至不見言見。見言不見。身心妄語。",
    "X38n0695_003:0713c12": "乃至者。承上大妄語等。以至不見言見之小妄語",
    "X38n0695_003:0713c13": "也。然六識皆能顯妄。今惟舉見身心三。是略也。律",
    "X38n0695_003:0713c14": "以六識束為四。謂見。聞。觸。知也。見屬眼識。聞屬耳",
    "X38n0695_003:0713c15": "識。觸屬鼻舌身三識。此三鈍故。故束為一。知是意",
    "X38n0695_003:0713c16": "識。所以妄語總有八種。謂不見言見。不聞言聞。不",
    "X38n0695_003:0713c17": "觸言觸。不知言知。見言不見。聞言不聞。觸言不觸。",
    "X38n0695_003:0713c18": "知言不知。隨作其一。即名妄語。若為救眾生命。有",
    "X38n0695_003:0713c19": "益前人。權巧方便。是大士損己利他之心。無犯。猶",
    "X38n0695_003:0713c20": "生多功德。",
    "X38n0695_003:0713c21": "而菩薩常生正語正見。亦生一切眾生正語正見。而",
    "X38n0695_003:0713c22": "反更起一切眾生邪語邪見邪業者。是菩薩波羅夷",
    "X38n0695_003:0713c23": "罪。",
    "X38n0695_003:0713c24": "常生者。不忘之謂也。謂菩薩於本源心體。常常發",
    "X38n0695_003:0714a01": "起正語正見。不謬稱凡為聖。以邪為正。亦令一切",
    "X38n0695_003:0714a02": "有情生正語正見之妙因。乃大士利生之本懷。而",
    "X38n0695_003:0714a03": "反令彼生邪語邪見。造作邪業。生生不得樂報。苦",
    "X38n0695_003:0714a04": "果無窮。大違菩薩利生行願。自損損他。故得重罪。",
    "X38n0695_003:0714a05": "○第五酤酒戒。",
    "X38n0695_003:0714a06": "酤是買賣。或自釀賣。或買回貨賣也。酒是迷人毒",
    "X38n0695_003:0714a07": "藥。現則敗事危身。後則喪失慧命。大士專以利物",
    "X38n0695_003:0714a08": "惟心。令生智慧。故自飲犯輕。貨賣犯重也。",
    "X38n0695_003:0714a09": "若佛子。自酤酒。教人酤酒。酤酒因。酤酒緣。酤酒法。酤",
    "X38n0695_003:0714a10": "酒業。",
    "X38n0695_003:0714a11": "自酤是親為。教人是令他為我賣。以利歸己。同犯",
    "X38n0695_003:0714a12": "重。若教他自賣。罪輕。然大士以度生為本。利雖歸",
    "X38n0695_003:0714a13": "彼。而傷身喪慧事同。亦應犯重。以顛倒眾生心結",
    "X38n0695_003:0714a14": "罪。非為利故結也。初起酤心為因。次心相續助成",
    "X38n0695_003:0714a15": "酤事為緣。善巧造作為法。酤成為業。",
    "X38n0695_003:0714a16": "一切酒不得酤。是酒起罪因緣。",
    "X38n0695_003:0714a17": "一切酒者。謂以五穀讓成。或以根葉藥草百華諸",
    "X38n0695_003:0714a18": "果醞造。若生若熟。凡有酒色。酒香。酒味。或闕一。或",
    "X38n0695_003:0714a19": "闕二。若麴若糟。但能令人醉者。俱不得酤。義疏云。",
    "X38n0695_003:0714a20": "藥酒雖希利貨。不亂人。無犯。以藥能除病身安。況",
    "X38n0695_003:0714a21": "藥不能多飲。無醉亂患。故不犯。此謂在家菩薩。治",
    "X38n0695_003:0714a22": "生養家。故開。非謂出家者聽許。是邪命自活故也。",
    "X38n0695_003:0714a23": "起罪因緣者。一切罪惡過失。皆由酒而生起。故云",
    "X38n0695_003:0714a24": "酒具三十六過。是也。",
    "X38n0695_003:0714b01": "而菩薩應生一切眾生明達之慧。而反更生一切眾",
    "X38n0695_003:0714b02": "生顛倒之心者。是菩薩波羅夷罪。",
    "X38n0695_003:0714b03": "明達之慧者。以慧能破煩惱昏衢曰明。直至本源",
    "X38n0695_003:0714b04": "心地曰達。大士當以種種善權方便。啟發眾生。令",
    "X38n0695_003:0714b05": "生妙慧。故曰應生。邪正兩途不辨。迷真逐妄。故曰",
    "X38n0695_003:0714b06": "顛倒。不啟之以妙慧。而授之以迷惑。是曰反生。使",
    "X38n0695_003:0714b07": "眾生顛倒喪失慧命。故得重罪也。",
    "X38n0695_003:0714b08": "○第六說四眾過戒。",
    "X38n0695_003:0714b09": "揚他過失。大傷法門。損前人之德。絕眾生之望。深",
    "X38n0695_003:0714b10": "乖大士衛持佛法之本願。大違菩薩利生之慈心。",
    "X38n0695_003:0714b11": "聲聞以自利故。說分大小。罪有輕重。故隨說結之。",
    "X38n0695_003:0714b12": "菩薩利他。但以惡心說之。過無大小。皆結重罪。",
    "X38n0695_003:0714b13": "若佛子。口自說出家。在家菩薩。比丘。比丘尼罪過。教",
    "X38n0695_003:0714b14": "人說罪過。罪過因。罪過緣。罪過法。罪過業。",
    "X38n0695_003:0714b15": "出家菩薩。謂出家五眾。受心地戒人。在家菩薩。謂",
    "X38n0695_003:0714b16": "優婆塞優婆夷二眾。受大士戒者。比丘比丘尼。謂",
    "X38n0695_003:0714b17": "稟具足人。而未受菩薩戒者。此是法中四眾人也。",
    "X38n0695_003:0714b18": "罪過者。是犯戒之過失也。但有所說。悉自傷慈惱",
    "X38n0695_003:0714b19": "物。虧己本源心地。律攝云。出家之人。所有言說。皆",
    "X38n0695_003:0714b20": "為利益。不應私忿道說於他。薩婆多論云。寧破塔",
    "X38n0695_003:0714b21": "壞像。不向人說比丘過惡。若說過罪。則壞佛法身。",
    "X38n0695_003:0714b22": "教人說者。或口教。或現相教。或遣使教。或遣持書",
    "X38n0695_003:0714b23": "往教。若大士見法眾有過。即當以慈心。愍心。護念",
    "X38n0695_003:0714b24": "心。獎勸心。殷勤諫諭。令其悔改。無以私心。欲壞彼",
    "X38n0695_003:0714c01": "人名利。則自免怨結萬世。復無玷辱正法之過。若",
    "X38n0695_003:0714c02": "三諫不改。可白眾僧。以悲愍護法心。不犯。若說前",
    "X38n0695_003:0714c03": "人不正見。不犯。猶多生功德。何以故。正大士利生",
    "X38n0695_003:0714c04": "之行。邪正須辯。無致誘引多人入於邪途故也。若",
    "X38n0695_003:0714c05": "被僧差。以公心說。不以私心言。不犯。如提婆達多",
    "X38n0695_003:0714c06": "作逆罪。佛令僧作羯磨。差舍利弗往俗家說。是也。",
    "X38n0695_003:0714c07": "初起說心為因。次心助成說事為緣。以種種方便",
    "X38n0695_003:0714c08": "巧說為法。前人領解成業。義疏云。說過有兩。一陷",
    "X38n0695_003:0714c09": "沒心。欲令前人失名利等。二治罰心。欲令前人被",
    "X38n0695_003:0714c10": "繫縛等。此二心。皆是業主。故犯。至於結罪多少。一",
    "X38n0695_003:0714c11": "云隨人。二云隨口業。隨人則隨向一人說。結一重",
    "X38n0695_003:0714c12": "罪。隨口則隨出一語。結一重罪。",
    "X38n0695_003:0714c13": "而菩薩聞外道惡人。及二乘惡人。說佛法中。非法非",
    "X38n0695_003:0714c14": "律。常生慈心。教化是惡人輩。令生大乘善信。",
    "X38n0695_003:0714c15": "外道者。天竺九十五種之邪徒。此方諸子百家之",
    "X38n0695_003:0714c16": "世教。以其教止修身。齊家治國。故名為外。三乘聖",
    "X38n0695_003:0714c17": "教。教靜心惑。悟本心地。故名為內。外道不信自心",
    "X38n0695_003:0714c18": "是佛。本具性德。遂迷真逐妄。以邪為正。造不善業。",
    "X38n0695_003:0714c19": "故名惡人。二乘不知本源心地。厭患五蘊身心。斷",
    "X38n0695_003:0714c20": "見思惑。證偏空理。獨出三界。無濟度心。亦名惡人。",
    "X38n0695_003:0714c21": "非法非律者。大乘本源心地法律。不同外道撥無",
    "X38n0695_003:0714c22": "三世因果之邪教。世間之法律。而蔑棄自心自性。",
    "X38n0695_003:0714c23": "妄謂氣生氣化之惡見。不同二乘厭苦欣寂。以修",
    "X38n0695_003:0714c24": "四諦之法。五篇七聚之律。故彼言非也。此亦初學",
    "X38n0695_003:0715a01": "二乘法人。非謂證二乘果人。其證果人。自知有大",
    "X38n0695_003:0715a02": "乘法律。惟自力不能行。故非彼說也。令生大乘善",
    "X38n0695_003:0715a03": "信者。令信自他本具心地大戒。無惡不止。無善不",
    "X38n0695_003:0715a04": "修。無生不度。諸佛是已成之佛。汝是未成之佛。方",
    "X38n0695_003:0715a05": "為善信也。",
    "X38n0695_003:0715a06": "而菩薩。反更自說佛法中罪過者。是菩薩波羅夷罪。",
    "X38n0695_003:0715a07": "大士猶教他人不說。以安物為心。而反自說。陷沒",
    "X38n0695_003:0715a08": "前人。深損正法。自喪己德。菩薩之行焉在。今人欲",
    "X38n0695_003:0715a09": "說他過。而他過無幾。說者隨語語結罪。其罪可勝",
    "X38n0695_003:0715a10": "言哉。惟不畏罪福因果者。故以私忿心。道說他過。",
    "X38n0695_003:0715a11": "肆毒言惟恐不深。說過聲欲徧大地。秪圖現前快",
    "X38n0695_003:0715a12": "意。寧顧身後拔舌犁耕遺殃。問。佛法寧容瑕玼乎。",
    "X38n0695_003:0715a13": "答。佛令半月半月布薩。檢察三業。有罪則發露除",
    "X38n0695_003:0715a14": "愆。無過即長養淨德。如不自首。見者屏處諫之。輕",
    "X38n0695_003:0715a15": "垢令對首悔除。重罪令見好相。不肯自陳。乃對眾",
    "X38n0695_003:0715a16": "公舉。若不見罪。僧為作不見罪羯磨治之。倘弟子",
    "X38n0695_003:0715a17": "有過。師當善誨令改。如不見過。擯之不與共住。斯",
    "X38n0695_003:0715a18": "乃佛法清濁自分。豈同私心揚惡。方為不容他過",
    "X38n0695_003:0715a19": "耶。餘如不教悔罪戒中明。",
    "X38n0695_003:0715a20": "○第七自讚毀他戒。",
    "X38n0695_003:0715a21": "稱己功德曰自讚。譏彼過惡曰毀他。損己利他。掩",
    "X38n0695_003:0715a22": "惡揚善。乃大士利生之本行。譽我誹他。自利損人。",
    "X38n0695_003:0715a23": "非菩薩之慈心善心。",
    "X38n0695_003:0715a24": "若佛子。自讚毀他。亦教人自讚毀他。毀他因。毀他緣。",
    "X38n0695_003:0715b01": "毀他法。毀他業。",
    "X38n0695_003:0715b02": "自讚毀他。是揚我抑彼。二事兼備。犯重。教人有二。",
    "X38n0695_003:0715b03": "一是教人讚我毀他。或現相。或遣使持書往。二是",
    "X38n0695_003:0715b04": "教彼自讚己德。輕毀他人也。初起讚毀之心為因。",
    "X38n0695_003:0715b05": "次心相續助成為緣。以種種善巧讚毀之方為法。",
    "X38n0695_003:0715b06": "前人領解成業。此四句中。單舉毀他。不言自讚。是",
    "X38n0695_003:0715b07": "便文故。又自讚念輕。毀他惡心偏重。故舉重以該",
    "X38n0695_003:0715b08": "輕也。",
    "X38n0695_003:0715b09": "而菩薩。應代一切眾生受加毀辱。惡事向自己。好事",
    "X38n0695_003:0715b10": "與他人。若自揚己德。隱他人好事。令他人受毀者。是",
    "X38n0695_003:0715b11": "菩薩波羅夷罪。",
    "X38n0695_003:0715b12": "此中發明能代受。則不令其辱。引惡向己。必無自",
    "X38n0695_003:0715b13": "讚。推好與人。決不令他受毀也。揚是稱揚。隱是隱",
    "X38n0695_003:0715b14": "沒。自揚秪恐己不勝人。隱他惟憂他勝於我。但知",
    "X38n0695_003:0715b15": "利己。不思損人。非大士以惡向己。推好與人之善",
    "X38n0695_003:0715b16": "心。自譽毀他。正是業主。故得重罪。若為誘邪途而",
    "X38n0695_003:0715b17": "歸正道。貶二乘令會一乘。雖語似毀譽。而心實是",
    "X38n0695_003:0715b18": "大悲。斯乃大士愍物弘化之慈心。豎立法幢之大",
    "X38n0695_003:0715b19": "願。豈得以人我見。勝負論。同日而語哉。地持經云。",
    "X38n0695_003:0715b20": "為毀呰外道。稱揚佛法。若以方便令彼調伏。令不",
    "X38n0695_003:0715b21": "信者信。信者增廣。不犯。",
    "X38n0695_003:0715b22": "○第八慳惜加毀戒。",
    "X38n0695_003:0715b23": "乞財求法不與。是曰慳惜。瞋忿罵辱。故曰加毀。大",
    "X38n0695_003:0715b24": "違慈悲之道。深乖利物之懷。",
    "X38n0695_003:0715c01": "若佛子。自慳。教人慳。慳因。慳緣。慳法。慳業。",
    "X38n0695_003:0715c02": "大士行檀波羅蜜。不揀親疎。求者悉與。寧分好惡。",
    "X38n0695_003:0715c03": "若不施而加毀。深違菩薩三聚淨戒。自慳者。或口",
    "X38n0695_003:0715c04": "說。或示慳相。或隱避。不與財法。或言無。手杖驅斥。",
    "X38n0695_003:0715c05": "或惡言加罵等。教人慳者。或教他秘悋財法不施。",
    "X38n0695_003:0715c06": "或教令加毀。或口教。或遣使持書教也。初起慳心",
    "X38n0695_003:0715c07": "為因。次心助成其慳為緣。種種巧言悋惜之方為",
    "X38n0695_003:0715c08": "法。前人領解。慳事成就為業。此四句。不言加毀者。",
    "X38n0695_003:0715c09": "先由慳故。然後加毀。若非慳單毀。即屬輕垢戒。優",
    "X38n0695_003:0715c10": "波離問經云。於根本罪。何者復重。佛言。住大乘菩",
    "X38n0695_003:0715c11": "薩。如犯恒河沙數貪罪。與一瞋罪。較量此二罪中。",
    "X38n0695_003:0715c12": "瞋唯屬重。所以者何。現瞋者。捨離眾生。現貪者。愛",
    "X38n0695_003:0715c13": "護眾生。則不為煩惱。於菩薩所。無有灾橫等怖。故",
    "X38n0695_003:0715c14": "學論云。瞋義云何。謂本性為大罪故。不生方便悲",
    "X38n0695_003:0715c15": "愍。行恚怒者。然非利益。則長養煩惱。減失悲愍。為",
    "X38n0695_003:0715c16": "大過失。此戒慳惜。故悋財而行加毀。若貪而能施。",
    "X38n0695_003:0715c17": "則無加毀瞋恚等過。正法念處經云。若先少思惟",
    "X38n0695_003:0715c18": "已。後竟不施。墮餓鬼趣。語已不施。墮地獄趣。況復",
    "X38n0695_003:0715c19": "無上菩提。具足許施。無餘世間。諸眾生故。",
    "X38n0695_003:0715c20": "而菩薩。見一切貧窮人求乞者。隨前人所須。一切給",
    "X38n0695_003:0715c21": "與。而菩薩以惡心瞋心。乃至不施一錢一針一草。有",
    "X38n0695_003:0715c22": "求法者。不為說一句一偈。一微塵許法。而反更罵辱",
    "X38n0695_003:0715c23": "者。是菩薩波羅夷罪。",
    "X38n0695_003:0715c24": "一切者。僧俗男女也。貧窮有二。一身貧須財。應施",
    "X38n0695_003:0716a01": "與財。二心貧須法。應施與法。故云隨所須一切給",
    "X38n0695_003:0716a02": "與。決定毗尼經云。在家菩薩。應行二施。一財。二法。",
    "X38n0695_003:0716a03": "出家菩薩應行四施。一紙。二墨。三筆。四法。由出家",
    "X38n0695_003:0716a04": "無財故。紙墨筆財少易得。成就彼書經故。亦名法",
    "X38n0695_003:0716a05": "施也。得忍菩薩。行三種施。一王位。二妻子。三頭目",
    "X38n0695_003:0716a06": "皮骨。凡夫菩薩。當隨力隨宜施與。有不宜施法者。",
    "X38n0695_003:0716a07": "或彼根性鈍劣。或非法器。或聞深法。反生誹謗。或",
    "X38n0695_003:0716a08": "女人求法。無男子親人在旁。則不宜為說。不宜施",
    "X38n0695_003:0716a09": "財者。或因財造惡。或由財得禍。以至害命等。即不",
    "X38n0695_003:0716a10": "宜施與。地持經云。云何菩薩能以少善根。得無量",
    "X38n0695_003:0716a11": "果。是菩薩教下劣眾生。以少財物。施下福田。乃至",
    "X38n0695_003:0716a12": "揣麨。施於畜生。施已。迴向無上菩提。以迴向力故。",
    "X38n0695_003:0716a13": "得無量果也。乃至者。論財。則從多。以至極少一針",
    "X38n0695_003:0716a14": "一草。此謂無財者。不能隨意施也。論法。則從廣說。",
    "X38n0695_003:0716a15": "以至極少一句一微塵許。此謂寡識無聞。不能廣",
    "X38n0695_003:0716a16": "說也。若實無法。不可妄自誇能。謬說誤人。獲罪非",
    "X38n0695_003:0716a17": "輕也。有而不給與。反加罵辱。則慳毀兩全。正是業",
    "X38n0695_003:0716a18": "主。故得重罪。不犯者。或見彼人因訶辱則悔過。承",
    "X38n0695_003:0716a19": "折伏則改惡。自無惡心瞋心。隨機利益。正大士之",
    "X38n0695_003:0716a20": "權宜妙用。故地持經云。若知不說令彼調伏。若知",
    "X38n0695_003:0716a21": "前人不能敬重。若威儀不整。若彼鈍根。聞深妙法。",
    "X38n0695_003:0716a22": "生怖畏心。若知聞已增長邪見。若聞已毀呰退沒。",
    "X38n0695_003:0716a23": "或聞已向惡人說。破壞正法。如是悉不犯。",
    "X38n0695_003:0716a24": "○第九瞋心不受悔戒。",
    "X38n0695_003:0716b01": "或人觸犯於己。或己觸犯於人。彼人知過。誠心求",
    "X38n0695_003:0716b02": "懺。而菩薩內懷瞋心。外現不受之相。",
    "X38n0695_003:0716b03": "若佛子。自瞋。教人瞋。瞋因。瞋緣。瞋法。瞋業。",
    "X38n0695_003:0716b04": "自瞋者。內懷忿恚。外發身口也。教人如前戒釋。初",
    "X38n0695_003:0716b05": "起瞋心為因。次心相續助成為緣。種種打罵之方",
    "X38n0695_003:0716b06": "為法。作成為業。華嚴經云。一念瞋心起。百萬障門",
    "X38n0695_003:0716b07": "開。是知初萌一念尚爾。況緣相續。而不成業。業成",
    "X38n0695_003:0716b08": "則殃墮沉淪。怨結萬代。世世莫解。可不慎哉。",
    "X38n0695_003:0716b09": "而菩薩。應生一切眾生善根。無諍之事。常生慈悲心。",
    "X38n0695_003:0716b10": "孝順心。",
    "X38n0695_003:0716b11": "一切眾生心地本善。而被無明煩惱之所覆障。大",
    "X38n0695_003:0716b12": "士應以慈心悲心。發起眾生慈悲起捨之善根。則",
    "X38n0695_003:0716b13": "無有鬬諍之事。況自不受懺謝。發起彼諍耶。恒念",
    "X38n0695_003:0716b14": "一切眾生。如己赤子。何忍毀辱。是為慈悲心也。常",
    "X38n0695_003:0716b15": "觀一切眾生。猶己父母。奚敢忤逆。是為孝順心也。",
    "X38n0695_003:0716b16": "而反更於一切眾生中。乃至於非眾生中。以惡口罵",
    "X38n0695_003:0716b17": "辱。加以手打。及以刀杖。意猶不息。前人求悔。善言懺",
    "X38n0695_003:0716b18": "謝。猶瞋不解者。是菩薩波羅夷罪。",
    "X38n0695_003:0716b19": "大士既能生眾生善根。復常慈孝。則無有反更逼",
    "X38n0695_003:0716b20": "惱眾生矣。非眾生者。三乘聖人。及變化人也。罵辱",
    "X38n0695_003:0716b21": "是口業。手打是身業。不息是意業。以此三業加惱。",
    "X38n0695_003:0716b22": "甚於狼虎。不息不解。故結重罪。不犯者。或前人追",
    "X38n0695_003:0716b23": "悔之心不真。懺謝之念不切。菩薩以慈愍心。終欲",
    "X38n0695_003:0716b24": "令其深改前非。後更不作。乃示以瞋怒之相。或復",
    "X38n0695_003:0716c01": "折伏狼戾眾生。無慚惡性邪見之徒。外現威而心",
    "X38n0695_003:0716c02": "實慈。口訶斥而念致愍。正大士調伏剛強眾生之",
    "X38n0695_003:0716c03": "大用。豈與具三毒者而比也。地持經云。不犯者。若",
    "X38n0695_003:0716c04": "以方便令調伏。若彼不如法懺。其心不平。不受其",
    "X38n0695_003:0716c05": "懺。無罪。",
    "X38n0695_003:0716c06": "○第十謗三寶戒。",
    "X38n0695_003:0716c07": "自以邪見謗亂正法。非謂毀罵之謗。設其毀罵。罪",
    "X38n0695_003:0716c08": "猶可悔。故戒本經。名謗亂正法戒。亦云謗菩薩藏",
    "X38n0695_003:0716c09": "也。",
    "X38n0695_003:0716c10": "若佛子。自謗三寶。教人謗三寶。謗因。謗緣。謗法。謗業。",
    "X38n0695_003:0716c11": "以邪為正。以正為邪。誹謗菩薩經律。言非佛說。是",
    "X38n0695_003:0716c12": "謗世尊。非大乘經典。是謗法。受持讀誦者。非佛弟",
    "X38n0695_003:0716c13": "子。是謗僧。或自發邪解。建立邪言。自謂為正。或從",
    "X38n0695_003:0716c14": "邪師領納邪語。著作邪書。如以老莊之言齊於佛",
    "X38n0695_003:0716c15": "教。治世之術。比於心地法門。惑亂人心。疑誤後學。",
    "X38n0695_003:0716c16": "永失正道。陷墮邪途。由此傳播後代。蔓延不絕。遺",
    "X38n0695_003:0716c17": "殃萬劫。斷滅佛性種子。而所獲罪。非一闡提。無處",
    "X38n0695_003:0716c18": "可容也。初起邪解之心為因。邪心相續。助成謗事",
    "X38n0695_003:0716c19": "為緣。巧說邪見之方為法。前人領解成業。若心欲",
    "X38n0695_003:0716c20": "說而口未言。未結重罪。或自發言向彼說。或令他",
    "X38n0695_003:0716c21": "傳說。前人領納邪言。隨一語。結一重罪。若作邪書。",
    "X38n0695_003:0716c22": "隨彼覽解者。隨語語得重罪。",
    "X38n0695_003:0716c23": "而菩薩見外道。及以惡人。一言謗佛音聲。如三百矛",
    "X38n0695_003:0716c24": "刺心。況口自謗。不生信心。孝順心。而反更助惡人。邪",
    "X38n0695_003:0717a01": "見人謗者。是菩薩波羅夷罪。",
    "X38n0695_003:0717a02": "天竺此方異學之徒。乃至菩薩心外求法。悉名外",
    "X38n0695_003:0717a03": "道。不信大乘常住三寶。故棄捨心地大戒。而習學",
    "X38n0695_003:0717a04": "異道邪教。撥無善惡果報。是名惡人。一言者。以其",
    "X38n0695_003:0717a05": "最少。尚如三百刺心。況其肆言。謗聲外揚。而大士",
    "X38n0695_003:0717a06": "之心。安能忍乎。斯實愍彼邪見。自陷泥犁。復引無",
    "X38n0695_003:0717a07": "量眾生。誤墮苦津。故如矛刺心。非謂瞋彼謗毀三",
    "X38n0695_003:0717a08": "寶之念。三寶體如日月。非一指能翳其明。猶擲斧",
    "X38n0695_003:0717a09": "斬天。還自傷身。大士本以信孝心。受斯正戒。當常",
    "X38n0695_003:0717a10": "敬順三寶。而無違無逆。豈可反更黨彼惡見邪徒。",
    "X38n0695_003:0717a11": "樂為外道。永失菩薩心地大戒。不復佛子之名耶。",
    "X38n0695_003:0717a12": "若未翻正歸邪。猶未失戒。或思言。三寶不及外道。",
    "X38n0695_003:0717a13": "大乘不及二乘。計度未成。犯輕垢。雖信因果三寶",
    "X38n0695_003:0717a14": "大乘。而復信外道鬼神。有威力靈感。遂傚彼符牒",
    "X38n0695_003:0717a15": "章醮。奏解魍魎。或復勸他信受。悉犯輕垢。或執大",
    "X38n0695_003:0717a16": "而謗小。謂都無小乘。惟有大乘。四阿含。及別解脫",
    "X38n0695_003:0717a17": "經。非佛所說。此是謗聲聞藏。亦得輕垢。寧知三世",
    "X38n0695_003:0717a18": "諸佛出世。隨機設教。皆說三乘。聲聞四果。乃出世",
    "X38n0695_003:0717a19": "聖賢。人天福田。胡可輕哉。但彼無利生心。故佛訶",
    "X38n0695_003:0717a20": "之。今時初學。粟麥未辨。禪教猶昏。逞己淺識。肆自",
    "X38n0695_003:0717a21": "謬言。謂持戒為執相。遂棄而不受。佛名之為禿居",
    "X38n0695_003:0717a22": "士。或受而不持。律號為苦海弊囊。若蔑棄具戒。謂",
    "X38n0695_003:0717a23": "不須受。得輕垢罪。此十重戒。悉是性罪。小乘以酒",
    "X38n0695_003:0717a24": "為遮戒。大士利益眾生為本。令他迷惑心地。故酒",
    "X38n0695_003:0717b01": "亦屬性罪。如智度論云。性戒者。是尸羅。身口等八",
    "X38n0695_003:0717b02": "種。謂身三。口四。更加於酒。以防意地。令得淨命故。",
    "X38n0695_003:0717b03": "即十善中。後三意業。而數雖不同。其義無異。言性",
    "X38n0695_003:0717b04": "罪者。不由佛制。其性自是惡。故名性罪。止觀云。性",
    "X38n0695_003:0717b05": "戒者。莫問受與不受。犯即是罪。受與不受。持即是",
    "X38n0695_003:0717b06": "善。若受戒。持生福。犯獲罪。不受無福。犯無虧戒罪。",
    "X38n0695_003:0717b07": "惟有惡行。及業道罪。言受犯得罪者。謂於性罪上。",
    "X38n0695_003:0717b08": "更加虧戒罪也。",
    "X38n0695_003:0717b09": "○三總結。",
    "X38n0695_003:0717b10": "善學諸仁者。是菩薩十波羅提木叉。應當學。於中不",
    "X38n0695_003:0717b11": "應一一犯如微塵許。何況具足犯十戒。",
    "X38n0695_003:0717b12": "不違本源心地而修曰善學。慈悲利濟之士曰仁",
    "X38n0695_003:0717b13": "者。斯乃如來讚學戒者之美稱。勸令應學應持。若",
    "X38n0695_003:0717b14": "犯之即得波羅夷極惡之重罪。當招阿鼻地獄之",
    "X38n0695_003:0717b15": "苦報。持之即是妙因。當證木叉保解脫之極果。以",
    "X38n0695_003:0717b16": "果勝故。故不曰波羅夷。而云波羅提木叉。正是果",
    "X38n0695_003:0717b17": "中說因。因即般若智用。果是真如寂體。由稱體起",
    "X38n0695_003:0717b18": "用。除滅無明。見本法身。是為果中說因。圭峰云。依",
    "X38n0695_003:0717b19": "真如故。發智斷惑。證體起用。若不依之。則取我我",
    "X38n0695_003:0717b20": "所相。無由修證。故知萬德萬行。皆是真如用也。復",
    "X38n0695_003:0717b21": "能發起初學忻果之心切。堅持禁戒之念篤。是亦",
    "X38n0695_003:0717b22": "果中說因也。於中者。於十重戒之中也。微塵許者。",
    "X38n0695_003:0717b23": "舉少以況多也。犯少尚不名菩薩。況具足犯十戒。",
    "X38n0695_003:0717b24": "而失其正因極果。感於惡報無窮耶。故下文示其",
    "X38n0695_003:0717c01": "得失。",
    "X38n0695_003:0717c02": "若有犯者。不得現身發菩提心。亦失國王位。轉輪王",
    "X38n0695_003:0717c03": "位。亦失比丘。比丘尼位。亦失十發趣。十長養。十金剛。",
    "X38n0695_003:0717c04": "十地。佛性常住妙果。一切皆失。墮三惡道中。二劫。三",
    "X38n0695_003:0717c05": "劫。不聞父母三寶名字。以是不應一一犯。",
    "X38n0695_003:0717c06": "犯戒如截樹頭。菩提之芽已焦。故今現身必不能",
    "X38n0695_003:0717c07": "發生也。國王是一邦之主。轉輪王是四三二一天",
    "X38n0695_003:0717c08": "下之主。如此二王。悉由多生持戒。感斯勝報。今若",
    "X38n0695_003:0717c09": "受而犯之。則尊貴之德位日消。後生之勝報便失",
    "X38n0695_003:0717c10": "矣。比丘及尼。本由戒得名。若犯此木叉。不但無大",
    "X38n0695_003:0717c11": "士之目。而本名亦失。不惟失其名位。即三賢十聖",
    "X38n0695_003:0717c12": "佛性常住妙果皆失。妙果者。妙覺佛果也。非獨永",
    "X38n0695_003:0717c13": "失如上大益而已。此身沒後。墮落地獄餓鬼畜生",
    "X38n0695_003:0717c14": "三惡道中。墮此惡道。非千生萬世可了。故於二劫",
    "X38n0695_003:0717c15": "三劫。不得聞世間父母名字。名字尚不得聞。何處",
    "X38n0695_003:0717c16": "得修敬順之孝道。出世三寶名字。既不得聞。焉識",
    "X38n0695_003:0717c17": "修行證佛之妙果。有斯大失。故當一一堅持。寧碎",
    "X38n0695_003:0717c18": "身骨。不可一一輕犯。如瓔珞經云。若破十戒。不可",
    "X38n0695_003:0717c19": "悔過。入波羅夷。十劫中一日受罪。八萬四千滅。八",
    "X38n0695_003:0717c20": "萬四千生。故不可破。三賢十聖位。乃至覺地。一切",
    "X38n0695_003:0717c21": "皆失。是故此戒。是一切佛。一切菩薩行之根本。若",
    "X38n0695_003:0717c22": "一切佛菩薩。不由此十戒法門。得賢聖果者。無有",
    "X38n0695_003:0717c23": "是處。",
    "X38n0695_003:0717c24": "汝等一切菩薩今學。當學。已學。如是十戒。應當學。敬",
    "X38n0695_003:0718a01": "心奉持。八萬威儀品。當廣明。",
    "X38n0695_003:0718a02": "此戒是三世菩薩。同學同持。共成無上佛果。是故",
    "X38n0695_003:0718a03": "如來再三叮嚀。勸學勸持也。如要廣明持犯性相。",
    "X38n0695_003:0718a04": "當如大本後分。八萬威儀品中詳之。今此所說。是",
    "X38n0695_003:0718a05": "略出十無盡藏戒之大綱耳。",
    "X38n0695_003:0718a06": "佛說梵網經菩薩心地品下略疏卷三"
}