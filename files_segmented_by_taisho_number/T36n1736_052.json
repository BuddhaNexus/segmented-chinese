{
    "T36n1736_052:0406a02": "大方廣佛華嚴經隨疏演義鈔卷",
    "T36n1736_052:0406a03": "第五十二",
    "T36n1736_052:0406a05": "唐清涼山大華嚴寺沙門澄觀述",
    "T36n1736_052:0406a06": "26 十地品1十地品第二十六盡加所為畢疏「初來意」等者，文分",
    "T36n1736_052:0406a07": "為五：一總明答問，可知。二「夫功不」下，立理",
    "T36n1736_052:0406a08": "明次，前因後果義次第故。解即十住，行即十",
    "T36n1736_052:0406a09": "行，願即十向，故為賢終，親證十如，故名聖",
    "T36n1736_052:0406a10": "位，先賢後聖亦次第故。三「前是教道」者，辯定",
    "T36n1736_052:0406a11": "法門。即九種教證中，地前地中相對。言「證前",
    "T36n1736_052:0406a12": "三心」者，謂直深大悲三菩提心，三賢別增，此",
    "T36n1736_052:0406a13": "中齊證。四「故無性」下，引論證成。前為此因，",
    "T36n1736_052:0406a14": "即第三論具云「此聞熏習種子下中上品，應",
    "T36n1736_052:0406a15": "知亦是法身種子，與阿賴耶相違，非阿賴",
    "T36n1736_052:0406a16": "耶所攝，是出世間最淨法界等流性故。雖是",
    "T36n1736_052:0406a17": "世間，而是出世心種子性。又出世心雖未生",
    "T36n1736_052:0406a18": "時，已能對治諸煩惱纏，已能對治諸險惡",
    "T36n1736_052:0406a19": "趣，已作一切有漏惡業根壞對治，又能隨順",
    "T36n1736_052:0406a20": "奉事一切諸佛菩薩。雖是世間，應知初修",
    "T36n1736_052:0406a21": "業菩薩所得亦法身攝。」釋論中云「雖是世間",
    "T36n1736_052:0406a22": "者，以有漏故。而是出世心種子性者，是無漏",
    "T36n1736_052:0406a23": "心資糧性故。」在文可知。五「然會來」下，辯其",
    "T36n1736_052:0406a24": "通別。一會一品來意即通；晉經闕〈十定品〉，重",
    "T36n1736_052:0406a25": "會普光，故十地他化中說十一品，則會品意",
    "T36n1736_052:0406a26": "趣別也。疏「約處名他化」等者，分三：初釋天",
    "T36n1736_052:0406a27": "名、二「表所入」下顯表法、三「不處化樂」下通",
    "T36n1736_052:0406a28": "妨。二中二：先釋他化自在、後釋第六天義。",
    "T36n1736_052:0406a29": "前中三：一約二智、二約事理、三約自他。今",
    "T36n1736_052:0406b01": "初。證如無心，若自不化；後得起用，如他為",
    "T36n1736_052:0406b02": "化。疏「事理存泯非即離故」者，二約事理釋。",
    "T36n1736_052:0406b03": "然事理相望互為自他，泯如不自化，存如",
    "T36n1736_052:0406b04": "他為化。言非即離者，自他既別，如事理非",
    "T36n1736_052:0406b05": "即，他化自受如二非離。然其通有四句：一",
    "T36n1736_052:0406b06": "存理泯事，猶根本證如；二存事泯理，如後",
    "T36n1736_052:0406b07": "得觀法；三俱存，如齊照；四俱泯，如兩亡。既事",
    "T36n1736_052:0406b08": "理互為自他，則亦應言他人無心我為彼",
    "T36n1736_052:0406b09": "化，而自望他，是他之化故但云他化。又應",
    "T36n1736_052:0406b10": "唯就證如之上亦有自他。一於境無心唯",
    "T36n1736_052:0406b11": "能證智，如他無心我為他化，即存自泯",
    "T36n1736_052:0406b12": "他。二絕能證智唯有如故，如自無心他為我",
    "T36n1736_052:0406b13": "化，即存他泯自。三不壞能所，俱無執故，故",
    "T36n1736_052:0406b14": "云都無所得，即俱存義。四取都無所得，即",
    "T36n1736_052:0406b15": "俱泯義。疏「因他受用而有所作非自事故」",
    "T36n1736_052:0406b16": "者，三約自他釋。然曲有二義：一自他隱顯",
    "T36n1736_052:0406b17": "義、二自他相作義。前中，語則是一，義乃有",
    "T36n1736_052:0406b18": "二：一約見他受用身土名而有所作，非",
    "T36n1736_052:0406b19": "自受用之自事故。二者大悲為首一向利",
    "T36n1736_052:0406b20": "他，非由自已而有其事。二「自他」下，明自他",
    "T36n1736_052:0406b21": "相作義，如第八地十身相作。經云「此菩薩能",
    "T36n1736_052:0406b22": "隨眾生心之所樂，能以自身作國土身、眾",
    "T36n1736_052:0406b23": "生身、業報身、聲聞身、緣覺身、菩薩身、如來",
    "T36n1736_052:0406b24": "身、法身、智身、虛空身。」此即自作他也。「又隨",
    "T36n1736_052:0406b25": "眾生心之所樂，能以眾生身作自身。」即他",
    "T36n1736_052:0406b26": "作自也。若令眾生身作國土身、菩提身等，",
    "T36n1736_052:0406b27": "亦有以他作他，今但取自他相作之義。然",
    "T36n1736_052:0406b28": "自作他如自身，無作他作自，如令他化作",
    "T36n1736_052:0406b29": "樂具。又自作他，如為他化作樂具。他作自，",
    "T36n1736_052:0406c01": "如他為己化作樂具。故云「自他相作皆自在",
    "T36n1736_052:0406c02": "故」。疏「將證離欲」下，二通釋第六天義。以是",
    "T36n1736_052:0406c03": "欲界之頂，隣梵天故。色界梵天即是離欲，如",
    "T36n1736_052:0406c04": "於佛位。今明十地，如在第六希欲，將昇",
    "T36n1736_052:0406c05": "隣極證故。疏「三約法」下，就法釋名。分二：",
    "T36n1736_052:0406c06": "一得名、二「十是一周」下釋名。前中二：先解",
    "T36n1736_052:0406c07": "本名、後釋別目。今初，《本業》有三義：一持、二",
    "T36n1736_052:0406c08": "生、三成。本論開為四義，住、持為二故。一生",
    "T36n1736_052:0406c09": "者出生，謂出因生果。二成者成就，亦通因",
    "T36n1736_052:0406c10": "果。又以因望果，始起名生，終滿名成。又為",
    "T36n1736_052:0406c11": "因名生，為緣名住故。第三名住，住亦住",
    "T36n1736_052:0406c12": "處。故龍樹《十住毘婆沙》云「十皆住處，名之",
    "T36n1736_052:0406c13": "為地。」又因滿分相應不退，名之為住，住即",
    "T36n1736_052:0406c14": "不動義，故初地云「以不動相應故」。四持者，",
    "T36n1736_052:0406c15": "通望因果，如彼初地能持自他一切功德，",
    "T36n1736_052:0406c16": "復持二地乃至佛果所有功德。若無初地，餘",
    "T36n1736_052:0406c17": "不成故。若合住持，但是三義，則同《本業》為",
    "T36n1736_052:0406c18": "功德依。地能持故，能持為持。所持為住，住",
    "T36n1736_052:0406c19": "亦依義。然若望離佛智外無可修行，由行",
    "T36n1736_052:0406c20": "佛智而成十地，則佛智為能持。如下經說",
    "T36n1736_052:0406c21": "「十山十德皆依於海」，海喻佛智。若望不修",
    "T36n1736_052:0406c22": "十地不得成佛，則佛智功德皆是所持，十地",
    "T36n1736_052:0406c23": "能持。今約此義，下會《唯識》義。《唯識》云「與",
    "T36n1736_052:0406c24": "所修行為勝依持故」，闕生果義。本論云「生",
    "T36n1736_052:0406c25": "成佛智」，佛智已含因果，論及經中皆詺此",
    "T36n1736_052:0406c26": "地智為佛智故。況住持中不唯佛智，無盡",
    "T36n1736_052:0406c27": "功德皆依持故。疏「有別行」下，二釋異名。名",
    "T36n1736_052:0406c28": "十住經，即藏中《大十住經》，以古譯十地為十",
    "T36n1736_052:0406c29": "住故。《十故毘婆沙》亦是十地。言「仁王兼明」",
    "T36n1736_052:0407a01": "者，有住地二字。言「入理般若」者，入者證",
    "T36n1736_052:0407a02": "也，揀於地前未證真理，所有般若不得",
    "T36n1736_052:0407a03": "名住。是則住字亦有二義：一者以無住住、",
    "T36n1736_052:0407a04": "二者安住不動。疏「三宗趣」下，疏文有三：先",
    "T36n1736_052:0407a05": "正明宗趣、二別示體性、三問答料揀。疏",
    "T36n1736_052:0407a06": "「總有二義」者，前義以行布為宗、圓融為趣，",
    "T36n1736_052:0407a07": "然總含別義，謂證即初二，初證契合，二即",
    "T36n1736_052:0407a08": "所證故，智即第三，斷即第四，修行即五六，寄",
    "T36n1736_052:0407a09": "位即七九，證及修行共為第八。其撮要宗，",
    "T36n1736_052:0407a10": "不出上九，亦含在總中。疏「後別中」下，疏文",
    "T36n1736_052:0407a11": "有三：一正明十義、二以義收束、三結成宗",
    "T36n1736_052:0407a12": "趣。今初，「一約本唯是果海」者，此義即示說分",
    "T36n1736_052:0407a13": "齊中。論經云「我但說一分」，論解云「是地所",
    "T36n1736_052:0407a14": "攝亦有二種：一因分、二果分。說者為解",
    "T36n1736_052:0407a15": "釋。一分者，是因分，以於果分為一分故。然",
    "T36n1736_052:0407a16": "因果二言略有二意：一唯就十地以明，以",
    "T36n1736_052:0407a17": "證智為果分，方便寄法等並為因分。此復",
    "T36n1736_052:0407a18": "二義：一以修證相對，則方便造修為因分，",
    "T36n1736_052:0407a19": "息修契實為果分；二以詮表相對，則以寄",
    "T36n1736_052:0407a20": "法顯地為因分，真實證智為果分。二約究",
    "T36n1736_052:0407a21": "竟佛果對普賢因說，義通一部。謂此證智",
    "T36n1736_052:0407a22": "冥同果海為果分，地相之因同普賢因便",
    "T36n1736_052:0407a23": "為因分。」然論唯前意就究竟果說，乃是古",
    "T36n1736_052:0407a24": "德義取論意。疏存二義，故云雖通一部，此",
    "T36n1736_052:0407a25": "品正明。疏「二約所證」者，約已出障，故云離",
    "T36n1736_052:0407a26": "垢。疏「三約智中亦通方便」者，正唯二智，以",
    "T36n1736_052:0407a27": "後九方便即後得故，初地方便未是地故。",
    "T36n1736_052:0407a28": "如欲入二地起於十心，是住初地後得智",
    "T36n1736_052:0407a29": "中進修十心，所謂正直心、柔軟心、堪能、",
    "T36n1736_052:0407b01": "調伏、寂靜、純善、不雜、無顧戀、廣心、大心。此",
    "T36n1736_052:0407b02": "十若滿，即入二地。二地入三地等，皆準此",
    "T36n1736_052:0407b03": "知。初地加行若未圓滿，正屬地前四加行",
    "T36n1736_052:0407b04": "位故。今言亦通者，後九方便望於本地雖",
    "T36n1736_052:0407b05": "是後得，望起後地為方便故。初地加行在",
    "T36n1736_052:0407b06": "十地會，明非迴向位，故屬初地，則此會中",
    "T36n1736_052:0407b07": "亦有未入地行之方便也。疏「四約所斷」，謂",
    "T36n1736_052:0407b08": "離二障種現：一者分別，謂邪師邪教及邪思",
    "T36n1736_052:0407b09": "惟生，入初地時便能永斷；二者俱生，生而",
    "T36n1736_052:0407b10": "便有，此於修道地地斷之。此又二種：一者",
    "T36n1736_052:0407b11": "現行、二者種子。若俱生所知種，現地地斷之；",
    "T36n1736_052:0407b12": "若煩惱現行亦地地斷；俱生煩惱種子，直至",
    "T36n1736_052:0407b13": "金剛無間道斷。疏「五約所修」者，所修正約",
    "T36n1736_052:0407b14": "行時，故禪道品等起行各別。疏「六所成」者，",
    "T36n1736_052:0407b15": "唯成四故。疏「七約寄位行」者，下論名為別",
    "T36n1736_052:0407b16": "地行相，一地一度顯位別故。此中寄位，唯",
    "T36n1736_052:0407b17": "就大乘顯位差別，不同二乘寄淺近法",
    "T36n1736_052:0407b18": "等，故十地說行略有四別，一十地差別行，",
    "T36n1736_052:0407b19": "如第五門。二約三學行，如第六門。三約二",
    "T36n1736_052:0407b20": "利行，如第八門三道品行故。四約十度行，",
    "T36n1736_052:0407b21": "即如此門。然十度行曲復有三：初別地門，",
    "T36n1736_052:0407b22": "如今文。二約增勝門，則初地成檀，二地成",
    "T36n1736_052:0407b23": "二度。以戒加檀，前檀已得故。乃至十地加",
    "T36n1736_052:0407b24": "智，十度即圓，謂前已得後不失故。三約圓",
    "T36n1736_052:0407b25": "修門，地地之中皆修十度，初心菩薩尚自圓",
    "T36n1736_052:0407b26": "修，豈況登地唯施無戒等耶？明知具足。今顯",
    "T36n1736_052:0407b27": "地差，故言各一。疏「八者約法有其三德」",
    "T36n1736_052:0407b28": "者，若遠公云：「宗趣者何？若就經本義，要唯",
    "T36n1736_052:0407b29": "有三：一所說教道之行、二所顯證道、三所表",
    "T36n1736_052:0407c01": "地法。言所說者，一切地前因分之行，隨相造",
    "T36n1736_052:0407c02": "修可以言說，故曰所說。言所顯者，一切",
    "T36n1736_052:0407c03": "地中果分行德，捨修契實離相離言，但可寄",
    "T36n1736_052:0407c04": "彼因分修相顯標真德，故說斯德以為所",
    "T36n1736_052:0407c05": "顯。言所表者，向雖顯德，意不在事，為欲",
    "T36n1736_052:0407c06": "寄彼諸佛菩薩離相淨證，表彰地法以為",
    "T36n1736_052:0407c07": "所表。良以地法眾生自實，情倒謬解處而不",
    "T36n1736_052:0407c08": "覺。今欲即情拂妄顯實，令人趣入即妄",
    "T36n1736_052:0407c09": "辯真，在理難彰，故寄淨證以表法也。若",
    "T36n1736_052:0407c10": "就論說，宗要有四：一是所釋經本言教、二",
    "T36n1736_052:0407c11": "是所成教道之行、三是所顯離言證道、四是",
    "T36n1736_052:0407c12": "所表地之法體。」今疏就約經中加不住道",
    "T36n1736_052:0407c13": "成真德故，略無地法，地法即是所證十如，",
    "T36n1736_052:0407c14": "及與果海之所攝故。既不別釋，經論不同，故",
    "T36n1736_052:0407c15": "不存於論之四釋。疏「九約寄乘」者，謂初地",
    "T36n1736_052:0407c16": "明施，復顯人王即是人乘。二地十善生天，",
    "T36n1736_052:0407c17": "是欲天乘。三地八定，是色無色天乘。故以初",
    "T36n1736_052:0407c18": "三為人天乘。四地初斷俱生身見，觀於道",
    "T36n1736_052:0407c19": "品，同須陀洹。五地四諦理終，寄阿羅漢。六",
    "T36n1736_052:0407c20": "地觀緣，寄於緣覺。七地一切菩提分法方便",
    "T36n1736_052:0407c21": "涉有，故寄三乘之中大乘菩薩。八地已上既",
    "T36n1736_052:0407c22": "是一乘，故不云寄。疏「十撮要者」，本分當明。",
    "T36n1736_052:0407c23": "疏「於此十中」下，第二以義收束不出圓融",
    "T36n1736_052:0407c24": "行布。如二中所證十如，若約十如各異，即",
    "T36n1736_052:0407c25": "行布門；若約一如無二，如十如之德各互相",
    "T36n1736_052:0407c26": "收，即圓融門。三中約十親證淺深之異，即行",
    "T36n1736_052:0407c27": "布門；若約證如之智，如既圓融智無異相，",
    "T36n1736_052:0407c28": "一證一切證，即圓融義。四中若約所斷十障，",
    "T36n1736_052:0407c29": "即行布門；皆是所知，一斷一切斷，即圓融門。",
    "T36n1736_052:0408a01": "八中三德隨地不同，即行布門；以教同證，",
    "T36n1736_052:0408a02": "並皆無住，即是圓融。十中六決定，不出證智",
    "T36n1736_052:0408a03": "等，例前可知，故通二相。「初一雙非」者，以離",
    "T36n1736_052:0408a04": "言故。若說圓融，未免於言。言「地地別宗」",
    "T36n1736_052:0408a05": "者，如初地以施為宗，二地以戒為宗。餘非",
    "T36n1736_052:0408a06": "不修，不成宗故。疏「別論其趣不異總趣」",
    "T36n1736_052:0408a07": "者，第三結成宗趣也。上十別宗，初明相異，",
    "T36n1736_052:0408a08": "分二不同；後圓融融之，十皆具二。一一行",
    "T36n1736_052:0408a09": "布為宗，則圓融為趣。若具二為宗，則一一",
    "T36n1736_052:0408a10": "皆成佛為趣。疏「論其體」下，第二示體性",
    "T36n1736_052:0408a11": "也。於中亦二：先別示十體、後以總收別。今",
    "T36n1736_052:0408a12": "初。然解上十宗，體可例知，但有開合取捨",
    "T36n1736_052:0408a13": "之異耳。疏「六取光明三昧即證入體」者，上",
    "T36n1736_052:0408a14": "說如智合明，但雙舉能所證法。今以人就",
    "T36n1736_052:0408a15": "法，正明三昧。剛藏以如如智合如如理，云",
    "T36n1736_052:0408a16": "正相應故。疏「收此十體」下，第二以總收別",
    "T36n1736_052:0408a17": "者，言「配屬可知」，十中初一即離言體，二三",
    "T36n1736_052:0408a18": "四六皆剋實體，五七八九十皆總含體。疏「問",
    "T36n1736_052:0408a19": "何為地前」下，第三問答料揀，先問深淺；後答",
    "T36n1736_052:0408a20": "明欲唯顯一乘，有標、徵、釋。釋中有六：一",
    "T36n1736_052:0408a21": "示三一之相、二「若俱」下反舉非理、三「故於",
    "T36n1736_052:0408a22": "地前」下順答其難、四「故虛空」下引證、五「故",
    "T36n1736_052:0408a23": "剛藏」下結深、六以文成立。四中，引四文證：",
    "T36n1736_052:0408a24": "一鳥跡，即示說分齊中。二大海，是地影像中。",
    "T36n1736_052:0408a25": "三即第一經，云「菩薩住於一地，具攝一切諸",
    "T36n1736_052:0408a26": "地功德。」四「文文之內」，即說分中辯，並如下說。",
    "T36n1736_052:0408a27": "五結深，如下明。疏「又此一會」下，六以文成",
    "T36n1736_052:0408a28": "立。於中二：初標。由無方便及進趣故，知",
    "T36n1736_052:0408a29": "攝前後，故為甚深。後「所以」下釋。於中四：初",
    "T36n1736_052:0408b01": "正明、二「若爾」下解妨、三「若別立」下反舉立",
    "T36n1736_052:0408b02": "過、四「十地甚深」下結酬。疏「第四釋文」下，",
    "T36n1736_052:0408b03": "然下用論小異於古，謂論先具牒經文，後",
    "T36n1736_052:0408b04": "以論釋。遠公先委釋經，後復釋論。後人多",
    "T36n1736_052:0408b05": "取遠公釋論之文，不觀前文釋經之處，故",
    "T36n1736_052:0408b06": "多闕略。今皆對會，二處釋文，為一異也。二",
    "T36n1736_052:0408b07": "昔人或釋經竟後牒論釋，或復牒論而後釋",
    "T36n1736_052:0408b08": "論。今則經中易者則直用論為疏釋之，或",
    "T36n1736_052:0408b09": "令義顯加一兩字。若經文難，則先釋經，後引",
    "T36n1736_052:0408b10": "論釋。若論難者，先牒論文，後方疏釋。或先",
    "T36n1736_052:0408b11": "取論意以解經文，後引論證，為二異也。",
    "T36n1736_052:0408b12": "三晉經論經及今唐本三經，不同賢首釋晉。",
    "T36n1736_052:0408b13": "遠公釋論，後人但取以釋今經。若不善會，",
    "T36n1736_052:0408b14": "時有差失。今同則不明，異則通會，為三異",
    "T36n1736_052:0408b15": "也。四古德隨難釋論，而不具用意，令經論",
    "T36n1736_052:0408b16": "相對而講，故無論本釋經不盡。後人則多",
    "T36n1736_052:0408b17": "牒論，又不委釋論，語既難對，於論本講",
    "T36n1736_052:0408b18": "之尤難。今則歎易皆牒，難者則釋。設有不",
    "T36n1736_052:0408b19": "引，彼論易了。故有論無論，講皆無滯，為四",
    "T36n1736_052:0408b20": "異也。已知文意，次正釋文。疏文分二：先總",
    "T36n1736_052:0408b21": "科判、後隨文釋。前中，若準遠公就經分判，",
    "T36n1736_052:0408b22": "有其二義：一寄人顯德、二就法分別。初中",
    "T36n1736_052:0408b23": "復二：一約化主、二約助化，此二各具體相",
    "T36n1736_052:0408b24": "用三。化主三者，佛成正覺顯證法體，次七",
    "T36n1736_052:0408b25": "日思惟以彰德相。下論云「思惟因緣，顯不",
    "T36n1736_052:0408b26": "共法故。」後金剛藏入三昧下，彰其德用。二",
    "T36n1736_052:0408b27": "就金剛藏助化三者，初入三昧顯證法體，",
    "T36n1736_052:0408b28": "諸佛同加顯德勝相故。下諸佛相與讚歎，乃",
    "T36n1736_052:0408b29": "能入是大乘三昧。起分已下，是其德用。釋曰：",
    "T36n1736_052:0408c01": "此上各三，深有所以。以非釋法，故略不明。",
    "T36n1736_052:0408c02": "今疏科文即是就法分別耳。疏文分二：先傍",
    "T36n1736_052:0408c03": "論依經科、後「為四十八」下依論約義科。",
    "T36n1736_052:0408c04": "前中又二：先正科判、後明次第。前中復二：",
    "T36n1736_052:0408c05": "先前後襵疊科。從後襵之則有三重，若從",
    "T36n1736_052:0408c06": "前數應為四段：一此界說地、二結通十方、",
    "T36n1736_052:0408c07": "三菩薩證成、四偈頌總攝。疏「前中或總為",
    "T36n1736_052:0408c08": "一」下，二增數展轉科。欲明此十，須知論中",
    "T36n1736_052:0408c09": "初地八分，謂一序分、二三昧分、三加分、四起",
    "T36n1736_052:0408c10": "分、五本分、六請分、七說分、八校量勝分，下",
    "T36n1736_052:0408c11": "文開合多涉此八。疏言「加分已去皆是流通」",
    "T36n1736_052:0408c12": "者，以己之德流彼信地說為流通，若約顯",
    "T36n1736_052:0408c13": "法益及末代則屬教攝。信行菩薩，次下當",
    "T36n1736_052:0408c14": "明。疏「或為四分」者，具列應云：一序分、二法",
    "T36n1736_052:0408c15": "說顯地分、三約喻顯地分、四流通分。言「教證",
    "T36n1736_052:0408c16": "準前」者，若約教道即正宗開二，已如上列。",
    "T36n1736_052:0408c17": "若約證道即流通開出，應云：一序分、二正",
    "T36n1736_052:0408c18": "宗分、三法說流通分、四喻說流通分。然下釋",
    "T36n1736_052:0408c19": "文但就教道，故疏但云「於正說中」。疏「或為",
    "T36n1736_052:0408c20": "五分」者，亦準約教道，就序分二，一序分",
    "T36n1736_052:0408c21": "為遠序、二三昧加起，此三為近序，後三同",
    "T36n1736_052:0408c22": "前四中。疏「或為六分」者，即於前五分合初",
    "T36n1736_052:0408c23": "二序為一由致，聞法說顯地以為三分。若",
    "T36n1736_052:0408c24": "立名者，一起化由致分、二略說讚勝分、三彰",
    "T36n1736_052:0408c25": "地超言分、四廣明修相分、五寄喻顯德分、六",
    "T36n1736_052:0408c26": "德成證實分。然其義意下文廣明、今當略釋、",
    "T36n1736_052:0408c27": "故於疏中皆有一句。如初分云「為生物信」",
    "T36n1736_052:0408c28": "者，佛法大海信為能入，初分顯六成就明",
    "T36n1736_052:0408c29": "信可知，三昧分信其親證，起分信其將說。",
    "T36n1736_052:0409a01": "第二分云「起眾樂欲」者，示體舉名，讚是三",
    "T36n1736_052:0409a02": "世諸佛同說，故生樂欲。第三「令生正解」者，",
    "T36n1736_052:0409a03": "剛藏令知心地無我，令聞空中風畫之相，",
    "T36n1736_052:0409a04": "示其深玄，不許隨識、令隨智解，諸佛加",
    "T36n1736_052:0409a05": "請令開勝藏廣智妙行，入住展轉修習之",
    "T36n1736_052:0409a06": "相。復示分齊義，說二大同不同相，超言絕",
    "T36n1736_052:0409a07": "慮故生正解。第四分令起行，可知。第五分",
    "T36n1736_052:0409a08": "言「顯德」者，說於四喻顯教證德，寶珠大海",
    "T36n1736_052:0409a09": "顯證深玄，十山四河彰教深廣，故名顯德。",
    "T36n1736_052:0409a10": "第六分言「德成證實感化斯現」者，此段意籠，",
    "T36n1736_052:0409a11": "下文結說證成地利益，故菩薩證成即是證",
    "T36n1736_052:0409a12": "實，現瑞證成即感化斯現，餘如下說。疏「或分",
    "T36n1736_052:0409a13": "為七」者，於中二，先正科合論入中後、二為",
    "T36n1736_052:0409a14": "說通十地故。疏後「問論云」下，解妨難，先",
    "T36n1736_052:0409a15": "難、後答。於中五：一反詰以成，謂十地皆說，",
    "T36n1736_052:0409a16": "何以初地偏受說名？二「故知」下，正示通義。",
    "T36n1736_052:0409a17": "五塵皆色，色獨受名。初地在初，論偏名說。",
    "T36n1736_052:0409a18": "三「若以論云」下，引例反成。論主既云初地所",
    "T36n1736_052:0409a19": "攝有其八分，前六既通，七何不通？若前六不",
    "T36n1736_052:0409a20": "通，應獨為初地入定，不應通舉十地名",
    "T36n1736_052:0409a21": "體，三家五請應唯請初。前六既通，七通何",
    "T36n1736_052:0409a22": "爽？四「是知八中」下，結示正義，後一即校量勝",
    "T36n1736_052:0409a23": "分。五「又下說」下，重遮外難。恐有難云：下",
    "T36n1736_052:0409a24": "文論云已說請分，自此已下正說初地，明",
    "T36n1736_052:0409a25": "知說局。從「既有初地說分」下，是疏通難，以",
    "T36n1736_052:0409a26": "論例釋初地有說、地地有說。復應更有難",
    "T36n1736_052:0409a27": "云：若許說通，則此一品唯有九分，無四十",
    "T36n1736_052:0409a28": "八。亦應答云：隨地別科有四十八，十地通",
    "T36n1736_052:0409a29": "說為九無失。疏「或開為八分」者，謂說分",
    "T36n1736_052:0409b01": "分二，云七說分、八地利益分。疏「或為九",
    "T36n1736_052:0409b02": "分」者，即於前八說分中開，應云：七法說",
    "T36n1736_052:0409b03": "分、八喻說分、九利益分。疏「或為十分」，初為十",
    "T36n1736_052:0409b04": "地，即是論意，因便故來。下是疏意。既加偈",
    "T36n1736_052:0409b05": "攝，則現瑞證成結通十方，皆屬地利益攝。",
    "T36n1736_052:0409b06": "疏「此十次第有」下，第二生起次第。先標三",
    "T36n1736_052:0409b07": "章，說即教道、證即證道、三即合二；後「初之",
    "T36n1736_052:0409b08": "一義」下，隨章別釋。初教，可知。疏「請分拂相",
    "T36n1736_052:0409b09": "顯寂」者，剛藏三昧顯證深寂，令亡情相",
    "T36n1736_052:0409b10": "知心無我，悟於地智本寂默故。疏「寄修",
    "T36n1736_052:0409b11": "相以表德」者，此言有二：一通、二別。別則七",
    "T36n1736_052:0409b12": "為修相、八為表德，通則可知。疏「或為四十",
    "T36n1736_052:0409b13": "八」下，第二依論約義科。於中二：先正科、後",
    "T36n1736_052:0409b14": "問答。今初，先且依論具列，對疏可知。論曰",
    "T36n1736_052:0409b15": "「十地法門初地所攝八分：一序分、二三昧分、",
    "T36n1736_052:0409b16": "三加分、四起分、五本分、六請分、七說分、八",
    "T36n1736_052:0409b17": "校量勝分。」二地即第四論，論云「如是說證正",
    "T36n1736_052:0409b18": "位，依出世間道因清淨戒，說第二菩薩離",
    "T36n1736_052:0409b19": "垢地。此清淨戒有二種：一發起淨、二自體",
    "T36n1736_052:0409b20": "淨。」三地即第五論，論云「依第三明地差別，",
    "T36n1736_052:0409b21": "有四：一起厭行分、二厭行分、三厭分、四厭",
    "T36n1736_052:0409b22": "果分。」四地即第六論，論云「第四焰慧地，依彼",
    "T36n1736_052:0409b23": "淨三昧聞持如實智中顯示此地差別有四",
    "T36n1736_052:0409b24": "分：一清淨對治修行增長因分、二清淨分、三",
    "T36n1736_052:0409b25": "對治修行增長分、四彼果分。」五地即第七",
    "T36n1736_052:0409b26": "論，論云「第五地中分別有三：一勝慢對治、",
    "T36n1736_052:0409b27": "二不住道行勝、三彼果勝。」六地即第八論，論",
    "T36n1736_052:0409b28": "云「如五地中三分差別：一勝慢對治、二不住",
    "T36n1736_052:0409b29": "道行勝、三彼果勝。六地亦如是。應知轉勝。」",
    "T36n1736_052:0409c01": "十地即第九論，論云「第七地中有五種相差",
    "T36n1736_052:0409c02": "別：一樂無作行對治、二彼障對治、三雙行差",
    "T36n1736_052:0409c03": "別、四前上地勝差別、五彼果差別。」八地即第",
    "T36n1736_052:0409c04": "十論，論云「八地中有七種相差別：一總明方",
    "T36n1736_052:0409c05": "便集作地分、二得淨忍分、三得勝行分、四淨",
    "T36n1736_052:0409c06": "佛國土分、五得自在分、六大勝分、七釋名分。」",
    "T36n1736_052:0409c07": "九地即第十一論，論云「九地中有四分差別：",
    "T36n1736_052:0409c08": "一法師方便成就、二智成就、三入行成就、四",
    "T36n1736_052:0409c09": "說成就。」十地即第十二論，論云「菩薩九地中，",
    "T36n1736_052:0409c10": "以作淨佛國土及化眾生，第十地中修行",
    "T36n1736_052:0409c11": "令智覺滿足，此是勝故。此地中有八分差",
    "T36n1736_052:0409c12": "別：一方便作滿足地分、二得三昧分、三得受",
    "T36n1736_052:0409c13": "位分、四入大盡分、第五釋名分、六神通力有",
    "T36n1736_052:0409c14": "上無上分、七地影像分、八地利益分。」已列四",
    "T36n1736_052:0409c15": "十八分，今疏從類例不次，而引對論可知。",
    "T36n1736_052:0409c16": "疏「問初第八中前七」下，第二問答料揀，於",
    "T36n1736_052:0409c17": "中有二問答。初問論科通局、後「問初不說戒」",
    "T36n1736_052:0409c18": "下釋通外難。前中，先問、後答。答中二：先訶",
    "T36n1736_052:0409c19": "問非，以文難義故；後「豈不」下，示正可知。疏",
    "T36n1736_052:0409c20": "「次正釋文」中，言「雖有四事」下，疏文有三：初",
    "T36n1736_052:0409c21": "引論解局意、二「而不言」下出論局意、三「若以」",
    "T36n1736_052:0409c22": "下將論義通。疏「以是初時」下，疏文有三：初",
    "T36n1736_052:0409c23": "略釋勝義、二「論經別行」下會今無二七之",
    "T36n1736_052:0409c24": "言、三「且依論」下正徵釋初勝。前初有多，云",
    "T36n1736_052:0409c25": "且依論。於中有四重徵釋：一明初七不說",
    "T36n1736_052:0409c26": "義，為思惟故。於中，先依論釋、後「因者」下以",
    "T36n1736_052:0409c27": "疏釋論。引《法華》中，然彼以智慧為所說，",
    "T36n1736_052:0409c28": "此為能說，小異，大意是同。故下論釋眾疑",
    "T36n1736_052:0409c29": "何因何緣，論云「為因說者不能說耶？為緣",
    "T36n1736_052:0410a01": "聽者不堪聞耶？」即其義也。疏「論云本為」下，",
    "T36n1736_052:0410a02": "第二徵釋思不說意，可知。疏「論云何故顯",
    "T36n1736_052:0410a03": "已法樂」下，第三徵釋受樂之意。成上為利",
    "T36n1736_052:0410a04": "眾生，非己自要受樂。疏「何故唯行因緣行」",
    "T36n1736_052:0410a05": "下，第四徵釋唯因緣意。前段及此俱是論文；",
    "T36n1736_052:0410a06": "從「謂窮智究竟」下，疏釋論。於中二：先順論",
    "T36n1736_052:0410a07": "文，釋其通相審法觀察。「又因緣」下，明唯約",
    "T36n1736_052:0410a08": "所證果海得不共名。疏「宮即」下，疏釋論文。",
    "T36n1736_052:0410a09": "疏「若以欲頂」下，二難成勝義。於中三：初取",
    "T36n1736_052:0410a10": "意徵起；二引論正釋；三「謂機感」下，疏釋論",
    "T36n1736_052:0410a11": "文。於中二釋：一物機為感，佛應為果。二「又",
    "T36n1736_052:0410a12": "色界」下，一向就機能感果報釋。下引二",
    "T36n1736_052:0410a13": "經，皆明他化能感勝果。「若唯約」下，反成後",
    "T36n1736_052:0410a14": "義，則前正說義。言「失所表」者，失地智無心",
    "T36n1736_052:0410a15": "等故，則前正說對下顯勝。後將欲頂難對",
    "T36n1736_052:0410a16": "上顯勝，故獨第六得名處勝。疏「眾勝」五科",
    "T36n1736_052:0410a17": "中，初文分三：一揀大異小、二揀尊異",
    "T36n1736_052:0410a18": "卑、三揀新異舊，並可知。疏二歎德略明",
    "T36n1736_052:0410a19": "中，言「證佛所證即是如來」者，此明是等覺",
    "T36n1736_052:0410a20": "菩薩故，即〈十定品〉意。舉其十對，以是義故，",
    "T36n1736_052:0410a21": "則名為佛；以是義故，即名菩薩。恐繁不",
    "T36n1736_052:0410a22": "引。疏「七中若順三乘」者，今依《瑜伽論》釋",
    "T36n1736_052:0410a23": "中明，已見上文。疏「五標法主」中，文有三",
    "T36n1736_052:0410a24": "節：第一釋菩薩說。從「謂彼同類而能爾",
    "T36n1736_052:0410a25": "故」，疏釋。疏「菩薩眾多」下，第二釋金剛義。上",
    "T36n1736_052:0410a26": "句義生；次「何故」下皆是論文；後「此釋」下疏釋",
    "T36n1736_052:0410a27": "論，但釋利義，堅義文顯。疏「下釋藏義」下，第",
    "T36n1736_052:0410a28": "三釋藏。然含攝名藏，前已總釋，今將金剛",
    "T36n1736_052:0410a29": "問藏。從「此問意」下，疏釋問意。次「而論」下，生",
    "T36n1736_052:0410b01": "起後答。「藏即名堅」下，論文。「謂如樹」下，疏釋。言",
    "T36n1736_052:0410b02": "「就能藏名藏」者，金剛即藏，持業釋也。從「又",
    "T36n1736_052:0410b03": "如懷孕」下，論文。從「此謂子孕」下，疏釋。所藏",
    "T36n1736_052:0410b04": "名藏，即有財釋也。從「論下廣釋合」下，論文。",
    "T36n1736_052:0410b05": "從「此之一合」下，疏釋論。然能藏即地智，所",
    "T36n1736_052:0410b06": "藏即因果，俱有堅及生長，故得通合。餘可",
    "T36n1736_052:0410b07": "思準。第二三昧分。疏文有四：一釋文、二會",
    "T36n1736_052:0410b08": "論、三出體、四入意。今初。疏「照二無我證如",
    "T36n1736_052:0410b09": "名慧」者，照理即根本智，照事即後得智。此二",
    "T36n1736_052:0410b10": "通十地故，能破見惑。局初地證智，謂分別",
    "T36n1736_052:0410b11": "隨眠，及無明言通於十地。地地斷二愚，離",
    "T36n1736_052:0410b12": "所知故。亦以上二智別對二惑，慧破見惑、",
    "T36n1736_052:0410b13": "智斷無明。疏「一揀異凡小」者，地前為凡，不",
    "T36n1736_052:0410b14": "破惑故、不證理故，不得稱大。二乘為小，",
    "T36n1736_052:0410b15": "二乘見道現在前時，唯斷煩惱、唯照生空",
    "T36n1736_052:0410b16": "故。二「能斷」下，當相辯大。疏「論經」下，第二會",
    "T36n1736_052:0410b17": "論。「則光明即智」者，光明乃從喻得名，全喻",
    "T36n1736_052:0410b18": "智慧即雙含體用。言「同唯識第九四定」者，",
    "T36n1736_052:0410b19": "四定已見第六迴向，〈出現〉更廣。然論釋云「一",
    "T36n1736_052:0410b20": "大乘光明定，謂此能發照了大乘理教行果",
    "T36n1736_052:0410b21": "智光明故。」即知大乘之言通體用矣，即今",
    "T36n1736_052:0410b22": "大字。疏「然其體性」下，出三昧體。三合為體，",
    "T36n1736_052:0410b23": "非獨定也。疏「所以入者」下，第四入意。言",
    "T36n1736_052:0410b24": "「二即以此義顯非證不說」者，論文唯有上語，",
    "T36n1736_052:0410b25": "此即取意為第二義耳。然「非思量境」，直就",
    "T36n1736_052:0410b26": "法體顯其離言。「非證不說」，約人就法。言「餘",
    "T36n1736_052:0410b27": "四如十住」者，三示法體故、四觀機審法故、",
    "T36n1736_052:0410b28": "五上受佛加故、六下為物軌故。其三昧是",
    "T36n1736_052:0410b29": "法體，即次下論文。疏「加分有六」。初辯加所",
    "T36n1736_052:0410c01": "因，可知。疏「二能加佛現」等者，疏文有二：一",
    "T36n1736_052:0410c02": "略消經文、二「上二三」下依論解釋。五段釋",
    "T36n1736_052:0410c03": "文於中分二：先合解，二三同顯多故；後別",
    "T36n1736_052:0410c04": "釋第四。前中四：一標舉顯多。二「若爾何以」",
    "T36n1736_052:0410c05": "下，釋成多義，先舉論、「謂無量」下疏釋。三「若",
    "T36n1736_052:0410c06": "爾但趣舉」下，釋成十字。四「何要顯此多」下，",
    "T36n1736_052:0410c07": "釋多所以。疏「何要同名加」下，第二別釋第",
    "T36n1736_052:0410c08": "四段。先問意云：若顯多佛，何不說一切異",
    "T36n1736_052:0410c09": "名佛加，豈不更多？故論有二答。初意中二：",
    "T36n1736_052:0410c10": "先舉論。然論文有三：初標本願、二「何故如",
    "T36n1736_052:0410c11": "來」下釋願所以、三「本行菩薩時」下出願相。",
    "T36n1736_052:0410c12": "從「此中論意」下，疏釋論。於中，先順文釋、",
    "T36n1736_052:0410c13": "後以義釋。前中二：先釋論第三願相、後「所",
    "T36n1736_052:0410c14": "以同者」下釋論第二出願所以。然上論文顯",
    "T36n1736_052:0410c15": "示多佛，故此三昧是法體者，此言稍略，合",
    "T36n1736_052:0410c16": "云顯示多佛同依此三昧法體故。此明佛得",
    "T36n1736_052:0410c17": "三昧同於菩薩故。疏云「為顯菩薩所得法體",
    "T36n1736_052:0410c18": "同於多佛」，反釋論文。從「人異道同」下，結成",
    "T36n1736_052:0410c19": "同意，故諸佛菩薩從地門顯，皆名金剛藏；",
    "T36n1736_052:0410c20": "從迴向顯，皆名金剛幢等。疏「若以義取」下，",
    "T36n1736_052:0410c21": "第二義釋前明諸佛本願。今顯遮那本願",
    "T36n1736_052:0410c22": "引下經證，即是次文雙辯加定因緣中文。",
    "T36n1736_052:0410c23": "彼既主佛願加，則其願相同多佛也。第二意",
    "T36n1736_052:0410c24": "可知。然結云「前就法理」者，證金剛智名",
    "T36n1736_052:0410c25": "皆同故。「此就化儀」者，謂化儀誘物故。言「踴",
    "T36n1736_052:0410c26": "悅」者，非金剛體有此悅也，約化儀中二義",
    "T36n1736_052:0410c27": "故悅。一約自行。諸佛證窮金剛之，智名金",
    "T36n1736_052:0410c28": "剛藏。我入此定，上造佛境，是故悅也。二約",
    "T36n1736_052:0410c29": "利他。我入此定，將演斯法，恐物未知。今佛",
    "T36n1736_052:0411a01": "自說與己名同，眾知金剛藏同佛所證，言",
    "T36n1736_052:0411a02": "必信受，故踴悅也。疏「第三同讚得定」。疏「第",
    "T36n1736_052:0411a03": "四雙辯加定」下，疏文有四：一略囑經文、二",
    "T36n1736_052:0411a04": "料揀通局、三彰冥顯加異、四定其因數。疏",
    "T36n1736_052:0411a05": "「初之一事」下，第二料揀通局。然其論文但有",
    "T36n1736_052:0411a06": "前二，無現威自智，論釋已具。疏文今先連",
    "T36n1736_052:0411a07": "引論云「彼佛先作是願，今復自加。」「後餘佛加，",
    "T36n1736_052:0411a08": "故云盧舍那佛本願力故加。」疏離開論以",
    "T36n1736_052:0411a09": "釋二因，則以論文後餘佛加為後加相，今",
    "T36n1736_052:0411a10": "主佛願為後加因，細尋可知。疏「若約得定」",
    "T36n1736_052:0411a11": "下，第三彰冥顯加異。所以辯此者，由古人",
    "T36n1736_052:0411a12": "以初伴加為顯加相、後之三因唯是加因，",
    "T36n1736_052:0411a13": "則因與加別，為因義成。今既後三皆通定",
    "T36n1736_052:0411a14": "因，今已得定，那言非正加相？加相在後，故",
    "T36n1736_052:0411a15": "有此義。明加有二：一則冥加，在於定前加",
    "T36n1736_052:0411a16": "令得定；二則顯加，要得定後方堪受加",
    "T36n1736_052:0411a17": "故。疏「是則定因」下，第四定其因數。伴佛之",
    "T36n1736_052:0411a18": "加唯是定因，故加因闕一，足前得定還成",
    "T36n1736_052:0411a19": "四因。故上云「讚其得定」，顯有加因。於中",
    "T36n1736_052:0411a20": "三：初正明、二「所以第三會」下引例成立、三",
    "T36n1736_052:0411a21": "「故不可」下結彈古人。初文可知。二中凡言",
    "T36n1736_052:0411a22": "又亦，皆是重義。上已有一，下方言又。若初",
    "T36n1736_052:0411a23": "伴佛是其加相，主佛本願初是加因，何得言",
    "T36n1736_052:0411a24": "又？亦字同此。明知伴加已是定因。下三亦",
    "T36n1736_052:0411a25": "是定因，故云又耳。疏「故不可」下，第三結彈",
    "T36n1736_052:0411a26": "古人。先直非；後「若此已」下，出其所以，成後",
    "T36n1736_052:0411a27": "復重。疏「餘如第三會辯」者，彼處廣顯差當，",
    "T36n1736_052:0411a28": "故略敘少分。一者十住中，古人以初一為定",
    "T36n1736_052:0411a29": "因；後三轉為加因，亦非是定因。二者前自",
    "T36n1736_052:0411b01": "問云：加之與定何先何後？若先定後加，則",
    "T36n1736_052:0411b02": "不應言「汝能入是三昧，此是諸佛共加於",
    "T36n1736_052:0411b03": "汝。」若先加後定，則不應在三昧分。後又散",
    "T36n1736_052:0411b04": "心不能受加，古人通云加定一時，故疏前",
    "T36n1736_052:0411b05": "難云：為因不成，不同俱有因義，加定可分",
    "T36n1736_052:0411b06": "故。示正義云：加有二種，謂冥加在前，顯",
    "T36n1736_052:0411b07": "居定後等，故云餘如彼疏。疏「第五明加所",
    "T36n1736_052:0411b08": "為」等者，然論有二問云何故加？復云何加？",
    "T36n1736_052:0411b09": "以復云何加是徵加相，下文重徵，故此不",
    "T36n1736_052:0411b10": "釋。疏「義雖兼通」者，以自利中有善能說",
    "T36n1736_052:0411b11": "法，利他中有習無漏法，則是互有，今通云",
    "T36n1736_052:0411b12": "「從多」。多有二義：一句多；二如善說法亦通",
    "T36n1736_052:0411b13": "二利，今取自利之能故，故分二利。略有四",
    "T36n1736_052:0411b14": "門：一就行體，六度等行以為自利，四攝等",
    "T36n1736_052:0411b15": "行以為利他。二就行益，六度四等成之在",
    "T36n1736_052:0411b16": "己皆名自利，勸人修起盡名利他。三約修",
    "T36n1736_052:0411b17": "說自他二利，自分所成可用化人皆名利",
    "T36n1736_052:0411b18": "他，勝進分中一切行德修之未熟未任化",
    "T36n1736_052:0411b19": "他唯可自習名為自利，如下第九地法師",
    "T36n1736_052:0411b20": "方便中說。四就義門以分自他，諸行皆同",
    "T36n1736_052:0411b21": "一體互相助成，自利門說皆成自利，利他門",
    "T36n1736_052:0411b22": "說無不利他。今就第四，故云兼通，從多",
    "T36n1736_052:0411b23": "說耳。文有二十句，分二：初十依自利、後十",
    "T36n1736_052:0411b24": "依利他。前中二：初直釋經文、二通會本末。",
    "T36n1736_052:0411b25": "前中又二：初釋總、二釋別。總中二：初會二",
    "T36n1736_052:0411b26": "經同異，可知；二正釋經文。二初，總標三義，",
    "T36n1736_052:0411b27": "可知；二別釋三義。分三：初所被機中、言「被",
    "T36n1736_052:0411b28": "何等機」者，徵也；二釋經一切菩薩，先舉論",
    "T36n1736_052:0411b29": "可知；從「此通二類」下，疏釋，然其分位，略有",
    "T36n1736_052:0411c01": "二種：一信、二證。趣證方便，決定名信，正得云",
    "T36n1736_052:0411c02": "證。若大位以分，地前名信，地上名證。故下",
    "T36n1736_052:0411c03": "論云「已入初地非信地攝」，即疏初意。若通",
    "T36n1736_052:0411c04": "相說，地前地上皆有未得名信、已得名證。",
    "T36n1736_052:0411c05": "「今此菩薩為信非證」，即疏後意。於後意中，",
    "T36n1736_052:0411c06": "疏文有二：先標舉立理，可知；後「以攝論中」",
    "T36n1736_052:0411c07": "下，引證。於中二：先引《攝論》意言之義，已見",
    "T36n1736_052:0411c08": "上文。即是意識依名言分別，故是地地加行，",
    "T36n1736_052:0411c09": "非正證也。「通四位」者，五位之中唯除究竟",
    "T36n1736_052:0411c10": "耳。後「下釋所入」下，引當論證。疏「二歎能被",
    "T36n1736_052:0411c11": "法」中二：初徵，可知；二釋中三，謂標、釋、結。初",
    "T36n1736_052:0411c12": "標，可知。釋中，「此明十地法體」等者，是疏釋",
    "T36n1736_052:0411c13": "論。然道有二義：一即證道，當相名道；二道",
    "T36n1736_052:0411c14": "即因義，即疏中意。疏「既是佛因」下，疏釋經",
    "T36n1736_052:0411c15": "文。佛法有二義故，一是佛因法；二是佛所",
    "T36n1736_052:0411c16": "證法，同證如故。從「心言路絕釋不思議」，謂",
    "T36n1736_052:0411c17": "言語道斷、心行處滅故，前文已具。然遠公云：",
    "T36n1736_052:0411c18": "「歎勝之辭也。據法望情，名不思議，以其法",
    "T36n1736_052:0411c19": "外本無情故。其義云何？情相之興原由妄",
    "T36n1736_052:0411c20": "想，妄想故便有相生，以依相故復起心想，",
    "T36n1736_052:0411c21": "隨名取實即是覺觀，依此覺觀便起言說，",
    "T36n1736_052:0411c22": "既言說已復起心想取所說法。此即言語",
    "T36n1736_052:0411c23": "以之為道、心以為行，於是心想熾然不息。",
    "T36n1736_052:0411c24": "今契法實，滅除妄想，相即不生，相不生故",
    "T36n1736_052:0411c25": "立名心滅。名心滅故名即不生，名不生故覺",
    "T36n1736_052:0411c26": "觀不起，覺觀不起故言說隨亡，言說亡故",
    "T36n1736_052:0411c27": "不復依言取於所說。不取說故，言語道斷",
    "T36n1736_052:0411c28": "心行處滅，心行滅故名不思議。以法出情",
    "T36n1736_052:0411c29": "心言不及，故不思議。今就情望法，故不可",
    "T36n1736_052:0412a01": "思議。」釋曰：言雖繁重，亦有理在。疏「二說能",
    "T36n1736_052:0412a02": "證」下，即釋經光明字。先舉論，可知；從「此謂」",
    "T36n1736_052:0412a03": "下，疏釋論。於中二：初正釋，可知；後「地法",
    "T36n1736_052:0412a04": "雖多」下，結成。於中又二：先結成論意，謂地",
    "T36n1736_052:0412a05": "法無量門，不出能所二智，故將此二以釋",
    "T36n1736_052:0412a06": "光明為至當也。疏「見智雖廣」下，結成於",
    "T36n1736_052:0412a07": "疏，謂見智二字雖有多釋，此釋正順論意，",
    "T36n1736_052:0412a08": "故云正宜。「解深密」下，證成此釋。要當緣總法",
    "T36n1736_052:0412a09": "者，萬法雖異，一智以貫，故云總法。隨事相",
    "T36n1736_052:0412a10": "差，名為別法。故與疏釋，義理合也。言「見智",
    "T36n1736_052:0412a11": "雖廣」者，略示一二。《般若論》「見即是智，揀於",
    "T36n1736_052:0412a12": "比智，故云見也；揀於眼見，故云智也。」又遠",
    "T36n1736_052:0412a13": "公云：「俱是一智，隨義立名，見智是解、得證",
    "T36n1736_052:0412a14": "是行。解有始終，見始、智終。推求名見，決斷",
    "T36n1736_052:0412a15": "稱智。行有始終，得始、證終。法顯在心，名之",
    "T36n1736_052:0412a16": "為得。心冥合如，說以為證。」上之二解雖各",
    "T36n1736_052:0412a17": "有理，不如前解契合論文，故云正宜，以",
    "T36n1736_052:0412a18": "其二義遍攝諸法故。三結，可知。疏「三中",
    "T36n1736_052:0412a19": "說此何益」下，即釋令入智地之經。於中三：",
    "T36n1736_052:0412a20": "初徵起總標。二引論釋，中二：初解令入，",
    "T36n1736_052:0412a21": "又二，先引論證；後「此中信樂」下，疏釋論。",
    "T36n1736_052:0412a22": "若準遠公云信樂得證皆是入義，信樂入始、",
    "T36n1736_052:0412a23": "得證入終。於證決定名信，信增名樂；得證",
    "T36n1736_052:0412a24": "如前。此亦有理。疏意可知。二「入何法」下，解",
    "T36n1736_052:0412a25": "所入。三「上說能所」下，結歸總意，可知。疏「此",
    "T36n1736_052:0412a26": "九種入」下，是疏解釋。先科為四，願樂即是地",
    "T36n1736_052:0412a27": "前。疏「近地方便」下，通妨。謂別九入依總開",
    "T36n1736_052:0412a28": "出，以總詺別，皆帶入言。即入約證，地前未",
    "T36n1736_052:0412a29": "證，何得屬入？究竟非因，豈為地智？故云近",
    "T36n1736_052:0412b01": "地方便等通前願樂。後「勝進」下，通後究竟。",
    "T36n1736_052:0412b02": "疏「言九入者」下，別釋九入，全是論文。若",
    "T36n1736_052:0412b03": "有疏釋，自當指出。初一全是論文。二「思義",
    "T36n1736_052:0412b04": "入」者，然思慧二句，後句思成，此句正思。思必",
    "T36n1736_052:0412b05": "依義，云思義入。從「方便者」下，是疏釋論，",
    "T36n1736_052:0412b06": "會就經文。疏「彼彼即是」下，疏釋。疏「修通二",
    "T36n1736_052:0412b07": "利」下，通妨。謂既言前十自利，那明善說？通",
    "T36n1736_052:0412b08": "意可知。疏「五證入」者，從「言平等」下，即疏釋",
    "T36n1736_052:0412b09": "論。此入是道，正證真如，故《唯識論》通達位",
    "T36n1736_052:0412b10": "頌云「若時於所緣，智都無所得，爾時住唯",
    "T36n1736_052:0412b11": "識，離二取相故。」釋論曰「若時菩薩於所緣",
    "T36n1736_052:0412b12": "境，無分別智都無所得者，不取種種戲論",
    "T36n1736_052:0412b13": "相故，爾時乃名實住唯識真勝義性，即證",
    "T36n1736_052:0412b14": "真如智。與真如平等平等，俱離能取所取",
    "T36n1736_052:0412b15": "相故。能取所取俱是分別有所得心戲論相",
    "T36n1736_052:0412b16": "故。」解曰：此即總釋偈意。言俱離能取所取",
    "T36n1736_052:0412b17": "相者，謂能證智及所證如俱無二取。又上",
    "T36n1736_052:0412b18": "言不取者，離於能取。種種相者，離於所取。",
    "T36n1736_052:0412b19": "餘可思準。一次論云「有義：此智二分俱無所",
    "T36n1736_052:0412b20": "取能取相故。二有義：此智相見俱有，帶彼",
    "T36n1736_052:0412b21": "相起，名緣彼故。若無彼相名緣彼者，應",
    "T36n1736_052:0412b22": "色等智名聲等智。若無見分應不能緣，寧",
    "T36n1736_052:0412b23": "可說為緣真如智？勿真如性亦是能緣，故",
    "T36n1736_052:0412b24": "應許此定有見分。」釋曰：即破前師之義。先",
    "T36n1736_052:0412b25": "破無相，謂如智之上無真如之相而能",
    "T36n1736_052:0412b26": "緣，如色等智上無聲等相應緣聲等。後破",
    "T36n1736_052:0412b27": "無見中，言勿真如性亦是能緣者，同無見",
    "T36n1736_052:0412b28": "分而能緣故。三次彼論云「有義：此智見有相",
    "T36n1736_052:0412b29": "無，說無相取，不取相故。雖有見分而無分",
    "T36n1736_052:0412c01": "別，說非無取，非取全無。」釋曰：說無相取下，",
    "T36n1736_052:0412c02": "即《瑜伽》七十三文「既無相分，何名緣彼？」彼",
    "T36n1736_052:0412c03": "論次答云「雖無相分，而可說此帶如相",
    "T36n1736_052:0412c04": "起，不離如故。如自證分緣見分時，不變",
    "T36n1736_052:0412c05": "而緣。此亦應爾，變而緣者便非親證。如後",
    "T36n1736_052:0412c06": "得智應有分別，故應許此見有相無。」釋",
    "T36n1736_052:0412c07": "曰：謂此緣真如智，挾帶真如之體相起，故",
    "T36n1736_052:0412c08": "名所緣，非帶相分影像而起，名緣於如",
    "T36n1736_052:0412c09": "不離如故。釋曰：上之三師，彼論以後義為",
    "T36n1736_052:0412c10": "正。依今經宗，應雙取前二，有即俱有，能所",
    "T36n1736_052:0412c11": "宛然；無即俱無，能所斯寂。此二無礙，方名證",
    "T36n1736_052:0412c12": "如。然今疏文先釋平等。從「二我」下，釋善清",
    "T36n1736_052:0412c13": "淨。釋平等中，但觀上來所引《唯識》，居然易",
    "T36n1736_052:0412c14": "了。若細委配，言平等者，即無分別智。將論",
    "T36n1736_052:0412c15": "就經，論中平等即是經中無分別義。從「無分",
    "T36n1736_052:0412c16": "別智正證真如」下，釋無分別稱平等所以，",
    "T36n1736_052:0412c17": "即《唯識》中平等平等。疏「二我分別隨眠不生",
    "T36n1736_052:0412c18": "名善清淨」者，釋論善清淨言，論意正明見道",
    "T36n1736_052:0412c19": "時中清淨。今疏先釋清淨，後重解見道得",
    "T36n1736_052:0412c20": "名。言二我者，即人我、法我，二我為本而起",
    "T36n1736_052:0412c21": "二障。今言二我，意取二障耳。故《唯識》云「煩",
    "T36n1736_052:0412c22": "惱障者，謂執遍計所執實我薩迦耶見而為",
    "T36n1736_052:0412c23": "上首，一百二十八根本煩惱，及彼等流諸煩",
    "T36n1736_052:0412c24": "惱隨煩惱，此皆擾亂有情身心，能障涅槃",
    "T36n1736_052:0412c25": "名煩惱障。」釋曰：欲界四諦各有十惑為四",
    "T36n1736_052:0412c26": "十，上二界各除瞋有七十二，為百一十二，並",
    "T36n1736_052:0412c27": "是見道根本之惑。然疑及三見唯是見斷，修",
    "T36n1736_052:0412c28": "道之中欲界唯六，上二界除瞋各五為十，",
    "T36n1736_052:0412c29": "故修有十六。見修合辯有一百二十八。論",
    "T36n1736_052:0413a01": "曰「所知障者，謂執遍計所執實法薩迦耶見",
    "T36n1736_052:0413a02": "而為上首。見疑無明愛恚慢等，覆所知境無",
    "T36n1736_052:0413a03": "顛倒性，能障菩提名所知障。」釋曰：見疑已",
    "T36n1736_052:0413a04": "下，辯出頭數與煩惱障同。煩惱障麁有多",
    "T36n1736_052:0413a05": "品類，二乘所斷唯是不善有覆性故，以數未",
    "T36n1736_052:0413a06": "顯。今所知障細無品類，唯菩薩斷，亦是異",
    "T36n1736_052:0413a07": "熟無記所攝，故不顯數。又顯法執無明唯",
    "T36n1736_052:0413a08": "一住地煩惱，即是四住地攝，故不顯數。言",
    "T36n1736_052:0413a09": "慢等者，亦等隨惑。言所知境者，有為無為。",
    "T36n1736_052:0413a10": "言無顛倒性者，謂真如理。由處此境，令智",
    "T36n1736_052:0413a11": "不生。前則煩惱即障，今所知之障。然二障",
    "T36n1736_052:0413a12": "別，義本在我法兩字，故二我言即二障。言",
    "T36n1736_052:0413a13": "分別隨眠者，分別揀於俱生，謂依邪師邪",
    "T36n1736_052:0413a14": "教邪思惟生。言隨眠，揀於現行，即是種子。",
    "T36n1736_052:0413a15": "由上二不生，故名清淨。故《唯識》云「如是二",
    "T36n1736_052:0413a16": "障分別起者，見所斷攝。任運起者，修所斷攝。",
    "T36n1736_052:0413a17": "二乘但能斷煩惱障，菩薩俱斷永斷二種。唯",
    "T36n1736_052:0413a18": "是聖道，能伏二現行，通有漏道。」釋曰：今是",
    "T36n1736_052:0413a19": "大乘，復是斷道，異於地前伏及與二乘，名善",
    "T36n1736_052:0413a20": "清淨。疏「最初照理立見道名」者，此釋上論",
    "T36n1736_052:0413a21": "見道時中。故《唯識》云「加行無間此智生時，體",
    "T36n1736_052:0413a22": "會真如名通達位。初照理故，亦名見道。」釋",
    "T36n1736_052:0413a23": "曰：此是彼論釋位名也。此智者即無分別",
    "T36n1736_052:0413a24": "智，體者通也，會者達也。照理名見，見即是",
    "T36n1736_052:0413a25": "道。而言初者，此應有難：若照理名見，二地",
    "T36n1736_052:0413a26": "已上豈不照理？故今釋云：此最初故，以此受",
    "T36n1736_052:0413a27": "名。餘隨別義。此言時中，即真見道中，故《唯",
    "T36n1736_052:0413a28": "識》云「真見道者，謂即所說無分別智，實證二",
    "T36n1736_052:0413a29": "空所顯真理，實斷分別二障隨眠。」釋曰：既真",
    "T36n1736_052:0413b01": "見實斷，明是真見道中。二見道義，次下當說。",
    "T36n1736_052:0413b02": "疏「六不放逸入」等者，初舉論說世法不染。",
    "T36n1736_052:0413b03": "疏「會經文言修道」者，《唯識》頌曰「無得不思",
    "T36n1736_052:0413b04": "議，是出世間智，捨二麁重故，便證得轉依。」釋",
    "T36n1736_052:0413b05": "論曰「菩薩從前見道起已，為斷餘障證得",
    "T36n1736_052:0413b06": "轉依，復數修習無分別智，離能所取，故說",
    "T36n1736_052:0413b07": "無得及不思議。或離戲論，說為無得。妙用",
    "T36n1736_052:0413b08": "難測，名不思議。」釋曰：此釋偈初句。言餘障",
    "T36n1736_052:0413b09": "者，即俱生二障。故今論云一切煩惱障，以",
    "T36n1736_052:0413b10": "所知障亦以煩惱為能障故。任運而起不",
    "T36n1736_052:0413b11": "由分別，故名俱生。此上辯立修意，斷俱生",
    "T36n1736_052:0413b12": "惑故。從「復數修」下，出所修法體。「離能所取」",
    "T36n1736_052:0413b13": "下，辯修之德。即釋論偈「無得不思議」言。論",
    "T36n1736_052:0413b14": "有二釋：初遠離所取，名為無得。遠離能取，",
    "T36n1736_052:0413b15": "名不思議。上唯就體釋。下約體用對明。",
    "T36n1736_052:0413b16": "疏「故世法不染」者，以經帖論。既離煩惱，即",
    "T36n1736_052:0413b17": "世法不染。即《唯識論》是出世間智也。釋論云",
    "T36n1736_052:0413b18": "「分別是世間，無分別智斷世間，故名出世",
    "T36n1736_052:0413b19": "間。二取隨眠是世間本，唯此能斷獨得出名。",
    "T36n1736_052:0413b20": "或出世名依二義立，謂體無漏及證真如。",
    "T36n1736_052:0413b21": "此智具斯二種義故，獨名出世。餘智不然。",
    "T36n1736_052:0413b22": "即十地中無分別智。」釋曰：言餘智者，後得智",
    "T36n1736_052:0413b23": "也。疏「七地地轉入」中「此明修道」下，故疏釋論",
    "T36n1736_052:0413b24": "文，先釋地地轉入，以地非一故。言「離障」",
    "T36n1736_052:0413b25": "者，即是十障，如本分明。言「證理」者，即證",
    "T36n1736_052:0413b26": "十真如，如第八迴向下說分中隨地別說。",
    "T36n1736_052:0413b27": "從「於地地中」下，釋淨善根義。於中二：前明",
    "T36n1736_052:0413b28": "正地善根淨；後「論復有」下明加行善根淨，亦",
    "T36n1736_052:0413b29": "即唯識第三句意。論云「數修此故，捨二麁",
    "T36n1736_052:0413c01": "重。二障種子，立麁重名。性無堪任，違細輕",
    "T36n1736_052:0413c02": "故。令彼永滅，故說為捨。」此即總意。疏「於地",
    "T36n1736_052:0413c03": "地中雙斷二愚」者，謂開上十障一各成二，故",
    "T36n1736_052:0413c04": "有二十愚。若兼等覺，有二十二愚；今約十",
    "T36n1736_052:0413c05": "地，故說二十。下說分中亦皆別說，今當略",
    "T36n1736_052:0413c06": "示。初地斷二愚者，一執著我法愚，是惑；二",
    "T36n1736_052:0413c07": "惡趣雜染愚，是業。二地二者，一微細誤犯愚、",
    "T36n1736_052:0413c08": "二種種惡起愚。三地二者，一欲貪愚、二圓",
    "T36n1736_052:0413c09": "滿聞持陀羅尼愚。四地二者，一等至愛愚、二",
    "T36n1736_052:0413c10": "法愛愚。五地二者，一純作意背生死愚、二純",
    "T36n1736_052:0413c11": "作意向涅槃愚。六地二者，一現觀察行流轉",
    "T36n1736_052:0413c12": "愚、二相多現行愚。七地二者，一細相現行愚、",
    "T36n1736_052:0413c13": "二純作意求無相愚。八地二者，一於無相作",
    "T36n1736_052:0413c14": "加行愚、二於相自在愚。九地二者，一於無量",
    "T36n1736_052:0413c15": "所說法無量名句字後後慧辯陀羅尼自在",
    "T36n1736_052:0413c16": "愚、二辯才自在愚。十地二者，一大神通愚、二",
    "T36n1736_052:0413c17": "悟入微細祕密愚。至說分中，地地之初各辯",
    "T36n1736_052:0413c18": "其相。然《唯識》此後更有二愚，障於佛地",
    "T36n1736_052:0413c19": "位，謂一於一切所知境極微細著愚，即是此",
    "T36n1736_052:0413c20": "中第二智障；二極微細礙愚，即是此中一切",
    "T36n1736_052:0413c21": "任運煩惱障種。疏「即大盡分」下，疏釋論。「入",
    "T36n1736_052:0413c22": "如來十種祕密」者，經云「又入如來祕密處，所",
    "T36n1736_052:0413c23": "謂身祕密、語祕密、心祕密、時非時祕密、授菩",
    "T36n1736_052:0413c24": "薩記祕密、攝眾生祕密、種種乘祕密、一切眾",
    "T36n1736_052:0413c25": "生根行祕密、業所作祕密、得菩薩記祕密，如",
    "T36n1736_052:0413c26": "是等皆如實知。」疏「故歎淨名云」下，引證，即",
    "T36n1736_052:0413c27": "〈問疾品〉文殊歎也。經云「爾時佛告文殊師利：",
    "T36n1736_052:0413c28": "『汝行詣維摩詰問疾。』文殊師利白佛言：『世",
    "T36n1736_052:0413c29": "尊！彼上人者，難為詶對。深達實相善說法",
    "T36n1736_052:0414a01": "要，辯才無滯智慧無礙，一切菩薩法式悉知，",
    "T36n1736_052:0414a02": "諸佛祕藏無不得入，降伏眾魔遊戲神通，",
    "T36n1736_052:0414a03": "其慧方便皆已得度。』」今取一句。疏自下通會",
    "T36n1736_052:0414a04": "本末，中二：初會末歸本，可知。疏「後明本末",
    "T36n1736_052:0414a05": "無礙」等，以六相圓融者，然遠公四門解釋：",
    "T36n1736_052:0414a06": "一立意，為破定執；二立依，依初地行例",
    "T36n1736_052:0414a07": "釋；三泛就諸法以釋；四釋文。三中，如一色",
    "T36n1736_052:0414a08": "中同時具足有苦無常等諸法義集為一色",
    "T36n1736_052:0414a09": "為總相。無常色等為別相。無常等上皆有",
    "T36n1736_052:0414a10": "色言是同相。無常非苦等是異相。成壞二門",
    "T36n1736_052:0414a11": "約體同異成前二門，以彼異相苦無常等",
    "T36n1736_052:0414a12": "體不相雜，是故隨彼差別多色得攝為一",
    "T36n1736_052:0414a13": "故，取攝為成；以彼異相苦無常等義不同",
    "T36n1736_052:0414a14": "故，一色隨之分成多色，故名為壞，非實成",
    "T36n1736_052:0414a15": "壞。如色既爾，即色無常為總亦然。謂色無",
    "T36n1736_052:0414a16": "常、苦無常、空無常等別，餘四例知。餘同相亦",
    "T36n1736_052:0414a17": "然。色體既爾，一切法亦然。今疏文中牒論便",
    "T36n1736_052:0414a18": "釋，無別釋文。又以易故，無別立依，但有二",
    "T36n1736_052:0414a19": "門，兼取賢首義理分齊中意故。今疏中總",
    "T36n1736_052:0414a20": "有七門：一總彰大意、二標舉顯通、三彰其",
    "T36n1736_052:0414a21": "立意、四列名略釋、五總以喻明、六舉例遍",
    "T36n1736_052:0414a22": "釋、七指廣在餘。今初，謂欲六相圓融，令本",
    "T36n1736_052:0414a23": "末無礙故。從本起末，即前直釋經文中，依",
    "T36n1736_052:0414a24": "根本入開為九入，根本無別，於中說九，故",
    "T36n1736_052:0414a25": "云無別之別。言「次攝末歸本」者，即向會末",
    "T36n1736_052:0414a26": "歸本門，九入為別、會歸根本。言「非根本入",
    "T36n1736_052:0414a27": "有此差別」者，別而無別。",
    "T36n1736_052:0414a28": "大方廣佛華嚴經隨疏演義鈔卷第五十二"
}