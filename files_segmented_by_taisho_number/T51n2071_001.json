{
    "T51n2071_001:0108b18": "敘淨土往生傳",
    "T51n2071_001:0108b20": "宋福唐飛山沙門戒珠敘",
    "T51n2071_001:0108b21": "給孤園中聖賢之眾畢集。是時眾無一辭之",
    "T51n2071_001:0108b22": "請。如來遽然而告曰。過是西方十萬億國有",
    "T51n2071_001:0108b23": "淨土焉。其土廣博百寶成焉。又曰。眾生思焉",
    "T51n2071_001:0108b24": "念焉。求而以生者。皆如願焉。說者曰。十二分",
    "T51n2071_001:0108b25": "教以羅萬有。此乃無問自說之一分也。其義",
    "T51n2071_001:0108b26": "猶何。猶母之拊嬰兒不俟其請。但欲顧其手",
    "T51n2071_001:0108b27": "足乳而哺之。腹而擁之也。然如來捨淨梵降",
    "T51n2071_001:0108b28": "迦維。其說法者五十年。流慈振毓。隨機有授。",
    "T51n2071_001:0108b29": "其間龍天釋梵聲聞緣覺大菩薩眾。棄頭目",
    "T51n2071_001:0108c01": "捐髓腦。外於國城珍寶。殷勤三請者非一。如",
    "T51n2071_001:0108c02": "來或辭或默。止止而不說也。有之至是而乃",
    "T51n2071_001:0108c03": "自說。誠悲五濁異生流浪。而不息者長劫。夫",
    "T51n2071_001:0108c04": "將厭五濁。期生于淨土。必在乎專念。念言之",
    "T51n2071_001:0108c05": "至以繫乎想十六觀。所以第資焉。經稱諸佛",
    "T51n2071_001:0108c06": "正遍知海從心想生。其故何哉。明其始也。舉",
    "T51n2071_001:0108c07": "其漸之之謂也。行始於有修。智始於有習。無",
    "T51n2071_001:0108c08": "上極果以始于深心。深心者確乎其不可拔者",
    "T51n2071_001:0108c09": "也。故一念轉三塗之苦。十念階九品之善。此",
    "T51n2071_001:0108c10": "雖大乘方等諸經。皆所互陳而互發。非止一",
    "T51n2071_001:0108c11": "經。言而發之也。漢魏已來。翹誠西向。蔑聞其",
    "T51n2071_001:0108c12": "有人者。實以大法初流經文之未備矣。西晉",
    "T51n2071_001:0108c13": "時劉曜寇蕩京雒。僧顯避地江東。始由三事",
    "T51n2071_001:0108c14": "因願。驟感祥異。然其拳拳之志。以遭亂世。遺",
    "T51n2071_001:0108c15": "風勝業代或無聞。東晉之末。遠師憩跡廬阜。",
    "T51n2071_001:0108c16": "其時同意法師。釋道炳竺道生佛陀耶舍。洎",
    "T51n2071_001:0108c17": "在家英豪。劉遺民雷次宗周續之等一百二十",
    "T51n2071_001:0108c18": "三人。締結方外之遊。希風來集。遠以幻集之",
    "T51n2071_001:0108c19": "期不克。以常保夢遊之軀。不可以長存。因指",
    "T51n2071_001:0108c20": "無量壽國。結之遐遊焉其已也。又言。其國清",
    "T51n2071_001:0108c21": "淨無三塗無六趣。眾生依向不一。生而生者。",
    "T51n2071_001:0108c22": "寶幢為之前導。金蓮為之受質。於是相與而",
    "T51n2071_001:0108c23": "有蓮社之想焉。今之以蓮社云云。蓋其始也。",
    "T51n2071_001:0108c24": "或時以為淨社義亦詳矣。自遠而下。淨土之",
    "T51n2071_001:0108c25": "修益振。故宋有曇弘。齊有慧進。梁有道珍。李",
    "T51n2071_001:0108c26": "唐之間。頴悟通識之士。如道綽善導者累復",
    "T51n2071_001:0108c27": "有焉。余以像季之餘。值佛遺法。[糸*丐]懷淨業其",
    "T51n2071_001:0108c28": "亦有年。每以前賢事績散於諸傳淪於異代。",
    "T51n2071_001:0108c29": "不得類例。相從條然以見。繇是歷考梁隋而",
    "T51n2071_001:0109a01": "下慧皎道宣諸師所撰傳記十有二家。洎",
    "T51n2071_001:0109a02": "大宋通慧大師新傳。且得顯等七十五人。其",
    "T51n2071_001:0109a03": "傳之作理。或有所暗昧。辭或有所叢脞。因復",
    "T51n2071_001:0109a04": "修正而發明之。外有鴻業慧明等六十二人。在",
    "T51n2071_001:0109a05": "其生平想像。至於捨生之際。不甞以矚勝相。",
    "T51n2071_001:0109a06": "備之不足起深信。乃無以備之。後之明哲。或",
    "T51n2071_001:0109a07": "患其所不足。摭而備之者。亦余之闕有補焉。",
    "T51n2071_001:0109a11": "淨土往生傳卷上",
    "T51n2071_001:0109a13": "正傳十九人(附見十二人)",
    "T51n2071_001:0109a14": "西晉江東釋僧顯東晉廬山釋慧永",
    "T51n2071_001:0109a15": "東晉廬山釋慧遠(佛陀耶舍與慧持曇順附)",
    "T51n2071_001:0109a16": "東晉山陰釋慧虔東晉廬山釋僧濟",
    "T51n2071_001:0109a17": "東晉廬山釋慧恭(僧光　慧堪　慧蘭附)",
    "T51n2071_001:0109a18": "東晉廬山劉程之姚秦東安釋僧叡",
    "T51n2071_001:0109a19": "劉宋江陵釋曇鑒(道海　曇泓　道廣　道光附)",
    "T51n2071_001:0109a20": "劉宋交阯釋曇弘劉宋金陵尼法盛",
    "T51n2071_001:0109a21": "劉宋丹陽尼道瑗南齊楊都釋慧進",
    "T51n2071_001:0109a22": "北齊鄴下釋慧光北齊靈建釋法琳",
    "T51n2071_001:0109a23": "北齊靈鷲釋僧柔後魏壁谷釋曇鸞(龍樹附)",
    "T51n2071_001:0109a24": "蕭梁廬山釋道珍後周河陽釋慧命(法音附)",
    "T51n2071_001:0109a25": "釋僧顯。族傅氏岱郡人也。或云臨川南城人。",
    "T51n2071_001:0109a26": "累世祖從官于岱。因而家焉。顯以弱年。棄俗",
    "T51n2071_001:0109a27": "操履潔苦。不交浮偽人事。盛衰機巧之變。未",
    "T51n2071_001:0109a28": "始形之。或時禪定輒移累日。西晉之末。劉曜",
    "T51n2071_001:0109a29": "寇蕩京雒。顯乃避地江東。放意名山。雖夫窮",
    "T51n2071_001:0109b01": "崖極嶮人跡不造。已必造之。晚於所造之境。",
    "T51n2071_001:0109b02": "得梵僧傳譯新經。經之文備以淨土三事因",
    "T51n2071_001:0109b03": "願。洎九品往生次第。遂大喜曰。吾以身混五",
    "T51n2071_001:0109b04": "濁。眾苦嬰縛。遽而得此。若其飛出塗炭翔翼",
    "T51n2071_001:0109b05": "大虛。吾今而後念有歸矣。於是馳誠西想僶",
    "T51n2071_001:0109b06": "俛而不懈者九月。一夕寢疾。且見無量壽佛",
    "T51n2071_001:0109b07": "乘空來降。空中遞有百寶光明。以燭其身。是",
    "T51n2071_001:0109b08": "夕顯起澡浴。為同住及侍疾者。說己所見。并",
    "T51n2071_001:0109b09": "復陳誡因果。勉於未悟。既而亡之。隣寺或見",
    "T51n2071_001:0109b10": "金臺西下。或聞殊香滿室。人皆異焉。",
    "T51n2071_001:0109b11": "釋慧永。姓鄱氏河內人也。東晉之末。師事沙",
    "T51n2071_001:0109b12": "門竺曇現。續聞道安法師。為時規準。自其千",
    "T51n2071_001:0109b13": "里伏膺從學。于時中原多故民相吞噬。姑欲",
    "T51n2071_001:0109b14": "南踰五嶺。弛息羅浮之陰。纔至尋陽。郡人陶",
    "T51n2071_001:0109b15": "範苦要留之。遂託廬山之西林不易年。門徒",
    "T51n2071_001:0109b16": "浸盛。遠公又復來止。於是相與以為終焉計。",
    "T51n2071_001:0109b17": "遠居東林三十年。影不出山。永於西林亦如",
    "T51n2071_001:0109b18": "之。加夫研味經律。精明講說。布衣疏食樂以",
    "T51n2071_001:0109b19": "終歲。甞欲宅心靜境習諸三昧。乃立一室於",
    "T51n2071_001:0109b20": "其所居峯頂。每永之至室旁之虎。必就馴伏。",
    "T51n2071_001:0109b21": "人或懼之。則驅而去。旋又來伏焉。又甞行至",
    "T51n2071_001:0109b22": "烏橋。烏橋營主乘馬使酒。道相梗阻。永以日",
    "T51n2071_001:0109b23": "時頹暮。退無所之。舉杖遙指其馬。馬驚主墮。",
    "T51n2071_001:0109b24": "因大遘疾。尋而追悔。永曰。佑戒之神暴。爾狂",
    "T51n2071_001:0109b25": "人於永也奚悔哉。然永真素自然語不傷物。",
    "T51n2071_001:0109b26": "標誠樹願動在安養。義熙十年。遇疾斂衣。攝",
    "T51n2071_001:0109b27": "念冥目。西向俄而求屣欲起。眾懷疑恐前且",
    "T51n2071_001:0109b28": "問焉。永曰吾以佛來故起。之何其問也。已而",
    "T51n2071_001:0109b29": "遂終。道俗奔赴。咸聞天香。七日乃歇。",
    "T51n2071_001:0109c01": "釋慧遠。俗姓賈雁門婁煩人也。少依舅氏遊",
    "T51n2071_001:0109c02": "學于許洛。博總經史。尤通莊老。年二十一。欲",
    "T51n2071_001:0109c03": "度江東。定契于范宣子。南路阻塞。志不獲從。",
    "T51n2071_001:0109c04": "時道安於太行。弘贊像法。聲甚著聞。遠往歸",
    "T51n2071_001:0109c05": "之。一面盡敬。後聽安講般若經。豁然開悟。乃",
    "T51n2071_001:0109c06": "曰九流異議皆糠粃。爾與母弟慧持。投簪事",
    "T51n2071_001:0109c07": "之。然其風韻嚴肅容止方稜。安每歎曰。使教",
    "T51n2071_001:0109c08": "流東土。其在遠乎。至二十四大善講貫。客有",
    "T51n2071_001:0109c09": "難問實相義者。往復條析。彌增疑昧。遠引莊",
    "T51n2071_001:0109c10": "子之文類之。客乃曉然。自後安師許遠不廢",
    "T51n2071_001:0109c11": "俗書偽。秦建元中襄陽寇亂。安為朱序所拘",
    "T51n2071_001:0109c12": "支離。其徒各隨所之。遠與慧持數十人。同之",
    "T51n2071_001:0109c13": "荊州。未幾又欲南之羅浮。路出尋陽。見廬峯",
    "T51n2071_001:0109c14": "青峻。意頗樂之。奈其所憩去水猶遠。遠以杖",
    "T51n2071_001:0109c15": "扣地曰。若此可居。當使朽壤抽泉。爾言訖泉",
    "T51n2071_001:0109c16": "涌。其後尋陽亢旱。遠詣其水之傍。讀龍王經。",
    "T51n2071_001:0109c17": "俄有巨蛇。由水升空。須臾大雨。因號其處為",
    "T51n2071_001:0109c18": "龍泉焉。時沙門慧永。已居西林。要遠同止。又",
    "T51n2071_001:0109c19": "愧所居褊狹不足以處。乃告刺史桓伊。伊然",
    "T51n2071_001:0109c20": "其意創東林以居之。往時陶侃出鎮廣州。有",
    "T51n2071_001:0109c21": "漁人。於海上得育王所造像。其像甚異。侃奉",
    "T51n2071_001:0109c22": "歸武昌寒溪寺。寺甞遭火像獨存焉。後侃移",
    "T51n2071_001:0109c23": "鎮他郡。以像繼有靈異。遣使迎之。竟不能舉。",
    "T51n2071_001:0109c24": "及遠寺成願心祈請。飄然自至。繇是知遠修",
    "T51n2071_001:0109c25": "證。動有祥感。殷仲堪之荊州。道經廬山。與之",
    "T51n2071_001:0109c26": "論易。移晷不倦。堪曰。識智深明固難與敵。司",
    "T51n2071_001:0109c27": "徒王謐護軍王默。咸欽風德遙致師敬。謐有",
    "T51n2071_001:0109c28": "書曰。年未四十衰同耳順。豈不自悲頹落哉。",
    "T51n2071_001:0109c29": "遠曰。古人不貴尺璧。而重寸陰。顧其所存。不",
    "T51n2071_001:0110a01": "在長年。爾宋武追討盧循。設帳桑尾。左右曰。",
    "T51n2071_001:0110a02": "遠公素王廬山與循交厚。宋武曰。遠公世表",
    "T51n2071_001:0110a03": "人也。詎有彼此。因遣使齎書。遺以錢米。秦主",
    "T51n2071_001:0110a04": "姚興嘉遠才思疊形信餉。新出大智論。興以",
    "T51n2071_001:0110a05": "論本寄遠。仍示書曰。此論龍樹所作。又是方",
    "T51n2071_001:0110a06": "等指歸。不有大士。孰能序引。桓玄伐罪仲堪。",
    "T51n2071_001:0110a07": "徑至山足。邀遠以出虎溪。遠辭焉。玄自入山。",
    "T51n2071_001:0110a08": "左右曰。仲堪罪人。力推敬遠。惟公無敬之。玄",
    "T51n2071_001:0110a09": "曰仲堪生死人。爾吾誰類之。既而相見。不覺",
    "T51n2071_001:0110a10": "展敬。故雖內懷疑難。不敢復發。乃問以征討",
    "T51n2071_001:0110a11": "之計。遠不答詰其故。對曰軍旅之事未之學",
    "T51n2071_001:0110a12": "也。玄曰何以見願。遠曰願檀越安隱。彼亦無",
    "T51n2071_001:0110a13": "他。玄出山。謂左右曰。此人實乃生所未見。吾",
    "T51n2071_001:0110a14": "何怠之。後玄以震主之威曲相延致。又制沙",
    "T51n2071_001:0110a15": "門致敬王者。尚書令何充僕射褚翌諸葛恢",
    "T51n2071_001:0110a16": "等。皆有奏議門下承旨。又為駁難同異紛紜。",
    "T51n2071_001:0110a17": "理莫能定。遠著沙門不敬王者論五篇上玄。",
    "T51n2071_001:0110a18": "玄輒止焉。殆玄西奔。安帝由江陵。旋于京師",
    "T51n2071_001:0110a19": "輔國。何無忌勸遠迎駕。遠託以疾。帝遣書勞",
    "T51n2071_001:0110a20": "問禮越常等。遠表謝曰。釋慧遠頓首。陽月和",
    "T51n2071_001:0110a21": "暖御膳順宜。貧道身嬰故疾。年衰益甚。猥蒙",
    "T51n2071_001:0110a22": "慈詔。載垂光慰。感懼之深。實百于懷。帝覽",
    "T51n2071_001:0110a23": "表。復以優詔答之。陳留謝靈運。負才傲物。少",
    "T51n2071_001:0110a24": "所推許。一與遠接。肅然心服。矧遠內通佛教。",
    "T51n2071_001:0110a25": "外善儒書。自居廬山三十年。影不出山。迹不",
    "T51n2071_001:0110a26": "入俗。彭城劉遺民。豫章雷次宗。雁門周續之。",
    "T51n2071_001:0110a27": "新蔡畢頴之。南陽宗炳。清河張野。並棄世遺",
    "T51n2071_001:0110a28": "榮。依遠遊止。遠與遺民而下僧俗一百二十",
    "T51n2071_001:0110a29": "三人。結為淨社。於彌陀像前。建誠立誓。期升",
    "T51n2071_001:0110b01": "安養。仍令遺民撰文以刻之。當時或稱蓮社。",
    "T51n2071_001:0110b02": "蓋指群心誓生之所。爾遠之廣善援能務在",
    "T51n2071_001:0110b03": "弘法。每聞僧徒至自西域。必皆委曲咨訪理",
    "T51n2071_001:0110b04": "味。罽賓沙門僧伽難提。太元中至尋陽。遠請",
    "T51n2071_001:0110b05": "重譯阿毘曇心及三法度論。晚聞羅什入關。",
    "T51n2071_001:0110b06": "焚香遐想。以致書問。什亦久藉其名。復書通",
    "T51n2071_001:0110b07": "好。而又以偈五首。大稱賞之。自是南北千里",
    "T51n2071_001:0110b08": "書問不絕。義熙十二年八月一日動散。至于",
    "T51n2071_001:0110b09": "六日。浸加困篤。大德耆年皆相稽顙。請飲豉",
    "T51n2071_001:0110b10": "酒。遠曰。以酒療病律無通文。請飲米飲。又",
    "T51n2071_001:0110b11": "曰。日過中矣。已而請飲蜜漿。乃命律師。披律",
    "T51n2071_001:0110b12": "尋文。文未之半。遠已亡焉。春秋八十三。道俗",
    "T51n2071_001:0110b13": "雲委車軌為之結道。尋陽太守阮保。與弟子",
    "T51n2071_001:0110b14": "法淨等。於其山西。鑿壙以葬。而靈運宗炳一",
    "T51n2071_001:0110b15": "時名賢。追悼遺德。迭為銘志。梁僧慧皎。去遠",
    "T51n2071_001:0110b16": "餘百載。得其事實。亦為作傳云。按遠別傳。遠",
    "T51n2071_001:0110b17": "於淨土之修。克勤于念。初憩廬山十一年。澄",
    "T51n2071_001:0110b18": "心系想。三覩勝相。而遠沈厚。終亦不言。後十",
    "T51n2071_001:0110b19": "九年七月晦夕。遠於般若臺之東龕。方由定",
    "T51n2071_001:0110b20": "起。見彌陀佛身滿虛空。圓光之中有諸化佛。",
    "T51n2071_001:0110b21": "又見觀音勢至侍立左右。又見水流光明分",
    "T51n2071_001:0110b22": "十四支。一一支水流注上下。自能演說苦空",
    "T51n2071_001:0110b23": "無常無我。佛告遠曰。我以本願力故來安慰",
    "T51n2071_001:0110b24": "汝。汝後七日當生我國。又見佛陀耶舍與慧",
    "T51n2071_001:0110b25": "持曇順在佛之側。前揖遠曰法師之志在吾",
    "T51n2071_001:0110b26": "之先。何來之遲也。遠既目擊分明。又審精爽",
    "T51n2071_001:0110b27": "不亂。乃與其徒法淨慧寶等。具言所見。因告",
    "T51n2071_001:0110b28": "淨曰。始吾居此十一年。幸於淨土三覩勝相。",
    "T51n2071_001:0110b29": "今而復見之。吾生淨土決矣。次日寢疾。又謂",
    "T51n2071_001:0110c01": "淨曰。七日之期。斯其漸也。汝徒自勉。無以世",
    "T51n2071_001:0110c02": "間情累拘也。至期果卒。",
    "T51n2071_001:0110c03": "釋慧虔。姓皇甫河朔人也。精持戒律。其志尤",
    "T51n2071_001:0110c04": "固。初居廬山僅十年。道俗有業佛道者。皆慨",
    "T51n2071_001:0110c05": "慕之。虔以遠師在其山足。德業風聞。加又伸",
    "T51n2071_001:0110c06": "明勝法。資發聾聵。美而歎曰。彼人也吾人也。",
    "T51n2071_001:0110c07": "彼其德業。吾不殆之。其於心也。能無愧哉。乃",
    "T51n2071_001:0110c08": "之吳會矚地弘通。及至山陰嘉祥寺。聚徒館",
    "T51n2071_001:0110c09": "眾。大開誘掖。時羅什傳譯新經。有未講者。虔",
    "T51n2071_001:0110c10": "歷講之。然其所講必與眾曰。幸由像季講道",
    "T51n2071_001:0110c11": "遺教。願乘少善。刻奉彌陀。後五年得病。虔知",
    "T51n2071_001:0110c12": "時至乃曰。登金蓮坐玉池。蓮開見佛。即其時",
    "T51n2071_001:0110c13": "矣。所欲祈誠海眾。為法真友。觀音勢至。為己",
    "T51n2071_001:0110c14": "良導過此。以還無復他願。其夕山陰北寺有",
    "T51n2071_001:0110c15": "淨嚴尼者。方其假寐。倏見觀音勢至與百千",
    "T51n2071_001:0110c16": "眾自高而下。幡華幢蓋光映日月。嚴既見之。",
    "T51n2071_001:0110c17": "且禮且瞻。且因前詣而問曰。大士何所之耶。",
    "T51n2071_001:0110c18": "對曰。之嘉祥迎虔公耳。虔於是夕預亦自得",
    "T51n2071_001:0110c19": "勝相。尋告弟子。奄然長逝。",
    "T51n2071_001:0110c20": "釋僧濟。未詳何許人。亦不知落髮為誰師也。",
    "T51n2071_001:0110c21": "晉安之時。甞入廬山。問道于遠公。內外經書。",
    "T51n2071_001:0110c22": "皆貫深要。遠每謂曰。與吾紹隆大法。爾其人",
    "T51n2071_001:0110c23": "乎。濟由敏悟之識。為遠稱譽。凡所講議時多",
    "T51n2071_001:0110c24": "欽伏。殆其有疾。沈殢枕席。欲起而不能作者",
    "T51n2071_001:0110c25": "三日。遠附一燭遺之曰。汝可憑此建心安養。",
    "T51n2071_001:0110c26": "濟承其意。執燭停想。復延諸僧。夕諷觀經。漏",
    "T51n2071_001:0110c27": "殘星轉。殆將五更。濟以所執之燭。授弟子元",
    "T51n2071_001:0110c28": "弼。於僧中行之頃之。且覺自秉一燭浮空而",
    "T51n2071_001:0110c29": "行。蒙彌陀佛接置于掌。遍至十方歷事諸佛。",
    "T51n2071_001:0111a01": "須臾既覺備與弼等道之。已而喜曰。吾以一夕",
    "T51n2071_001:0111a02": "觀念蒙佛接引。惟佛大慈與念俱至。至于明",
    "T51n2071_001:0111a03": "夕。復見空中化佛與化菩薩隱顯來集。又謂",
    "T51n2071_001:0111a04": "弼曰。化佛來也吾其去矣。於是西顧一息而",
    "T51n2071_001:0111a05": "終。終之餘三月。當其敲暑。肌肉為之不腐。",
    "T51n2071_001:0111a06": "釋慧恭。俗姓龔豫章之豐城人。入佛以來。與",
    "T51n2071_001:0111a07": "僧光慧堪慧蘭三法師。最相友善。蘭等力學。",
    "T51n2071_001:0111a08": "殆不如恭。而於淨土。陶蒸醞藉。以繫願想。恭",
    "T51n2071_001:0111a09": "不殆之。蘭甞謂曰。汝之力學博聞。是於佛道",
    "T51n2071_001:0111a10": "有資乎。聾夫奏樂而已。無聞聖人之明譏。汝",
    "T51n2071_001:0111a11": "承其譏乎。恭曰。胡為其然也。學不可已。達人",
    "T51n2071_001:0111a12": "之通議。孰能未死。昧昧如癡哉。後七年。蘭等",
    "T51n2071_001:0111a13": "俱死。死時各有先應。又五年。即晉義熙十一",
    "T51n2071_001:0111a14": "年。恭且病焉。病中載念。蘭等已死。自又纏困",
    "T51n2071_001:0111a15": "病苦。忽忽無所依。乃曰。六道相沿。其何止",
    "T51n2071_001:0111a16": "焉。既而篤甚。又曰。死生去來。吾安歸哉。於",
    "T51n2071_001:0111a17": "是叩頭泣血。矢心于安養。雖夫病苦之甚。而",
    "T51n2071_001:0111a18": "其念也無一間焉。一日目睇無量壽佛。以紫",
    "T51n2071_001:0111a19": "金臺前至迎恭。恭覺其身乘彼金臺。臺中流",
    "T51n2071_001:0111a20": "出光明。若諸寶聚。又見昔者僧光慧堪慧蘭",
    "T51n2071_001:0111a21": "等。於其光中。欣然告曰。長老受生之處。已居",
    "T51n2071_001:0111a22": "上品。吾等之懷。不勝浣慰。但念五濁淹延淨",
    "T51n2071_001:0111a23": "土相依之晚也。恭於其日驟覺。身心無諸苦",
    "T51n2071_001:0111a24": "痛。奮身自起。言之乃滅。",
    "T51n2071_001:0111a25": "劉程之。字仲思彭城人。漢楚元王之後也。祖",
    "T51n2071_001:0111a26": "考而上為晉顯官。程之少孤。事母以孝行聞",
    "T51n2071_001:0111a27": "州里。又以才藻自負。不委氣于時俗。雖夫寒",
    "T51n2071_001:0111a28": "餓在己威福在前。其意湛如也。司徒王謐。丞",
    "T51n2071_001:0111a29": "相桓玄。侍中謝琨。都督謝安。太尉劉裕。咸嘉",
    "T51n2071_001:0111b01": "其賢。欲相推薦。程之曰。諸公所薦皆人傑也。",
    "T51n2071_001:0111b02": "若程之行不足以飾身。才不足以蔽俗。今而",
    "T51n2071_001:0111b03": "薦之。不唯已有尸祿之毀。亦恐天下不以諸",
    "T51n2071_001:0111b04": "公為知人矣。乃之廬阜。以託于遠公。遠公曰。",
    "T51n2071_001:0111b05": "官祿巍巍。欲何不為。程之曰。君臣相疑疣贅。",
    "T51n2071_001:0111b06": "相窺晉室。無盤石之固。物情有累卵之危。吾",
    "T51n2071_001:0111b07": "何為哉。遠聞其說。大相器厚。太尉劉公。亦以",
    "T51n2071_001:0111b08": "其志不可以力屈。與群公議遺民之號旌焉。",
    "T51n2071_001:0111b09": "及雷次宗周續之畢頴之張秀實等同來棲遠。",
    "T51n2071_001:0111b10": "遠曰。諸公之來。宜忘淨土之游乎。如有心焉",
    "T51n2071_001:0111b11": "當加勉勵無宜後也。程之於諸公中。又最有",
    "T51n2071_001:0111b12": "文。得識其事。鑱石以永之。是後程之。拳拳佛",
    "T51n2071_001:0111b13": "道。不罹榮辱驚者十一年。末年於念佛中。見",
    "T51n2071_001:0111b14": "彌陀佛身紫金色以臨其室。程之愧幸悲泣",
    "T51n2071_001:0111b15": "且自陳曰。安得如來為我手摩其頂覆我以",
    "T51n2071_001:0111b16": "衣耶。俄而佛摩其頂引袈裟以覆之。他日念",
    "T51n2071_001:0111b17": "佛。又見身入七寶大池。其池蓮華青白相間。",
    "T51n2071_001:0111b18": "其水湛湛若無畔岸。中有一人。頂有圓光。胸",
    "T51n2071_001:0111b19": "有萬字。指池水曰。八功德水。汝可飲之。程之",
    "T51n2071_001:0111b20": "飲水甘美盈口。及其寤之猶覺異香發於毛",
    "T51n2071_001:0111b21": "孔。程之曰。此吾淨土之緣至矣。誰為六和之",
    "T51n2071_001:0111b22": "眾。與我證明之。廬阜諸僧既相來集。程之乃",
    "T51n2071_001:0111b23": "對尊像。焚香載拜。而祝曰。我以釋迦遺教故。",
    "T51n2071_001:0111b24": "能知有阿彌陀佛。此香當先供養釋迦如來。",
    "T51n2071_001:0111b25": "次乃供養阿彌陀佛。然後供養法華會中佛",
    "T51n2071_001:0111b26": "菩薩眾。至於十方佛菩薩眾。願令一切有情",
    "T51n2071_001:0111b27": "俱生淨土。願畢乃三叩齒長跪而卒。卒之十",
    "T51n2071_001:0111b28": "一日。遠公以程之社中人。也為之發傳云。",
    "T51n2071_001:0111b29": "釋僧叡。魏之館陶人也。年十八。始事僧賢為",
    "T51n2071_001:0111c01": "弟子。巾舃而外學與時競。至二十。博總佛經。",
    "T51n2071_001:0111c02": "猶通儒籍。甞聽僧朗講放光經。屢有機難。朗",
    "T51n2071_001:0111c03": "謂賢曰。叡也識出人表。比格難吾累思不能",
    "T51n2071_001:0111c04": "通。可謂賢賢弟子耳。叡以身居學地。未能均",
    "T51n2071_001:0111c05": "慧習定。加又禪定之奧昧諸階漸。且曰經法",
    "T51n2071_001:0111c06": "雖少足識因果。禪法未傳。措心無地。羅什後",
    "T51n2071_001:0111c07": "至關中。出禪要三卷。叡首得之。日夜修習。遂",
    "T51n2071_001:0111c08": "精五門。善入六靜。偽司徒姚嵩。高其懿行頗",
    "T51n2071_001:0111c09": "前席之。秦主姚興。問嵩曰。叡公何如。嵩曰。",
    "T51n2071_001:0111c10": "實鄴衛之松柏爾。及興見之。盛加賞悅。反謂",
    "T51n2071_001:0111c11": "嵩曰。叡公乃四海之標領。何獨鄴衛松柏乎。",
    "T51n2071_001:0111c12": "於是美聲大布。遠近歸德。什師所翻經論。叡",
    "T51n2071_001:0111c13": "並參正。後出成實論。令叡講之。什顧叡曰。此",
    "T51n2071_001:0111c14": "論七處文。破毘曇在言小隱。若能不問而解",
    "T51n2071_001:0111c15": "真為英邁。至叡啟發。果不諮什。什歎曰。吾以",
    "T51n2071_001:0111c16": "傳譯與子。相值蓋無恨矣。後著大智論十二",
    "T51n2071_001:0111c17": "門論中論等序。并著大小品法華維摩思益",
    "T51n2071_001:0111c18": "經序。皆傳於世。初叡善攝威儀。弘贊經法。常",
    "T51n2071_001:0111c19": "迴諸善願生安養故。雖坐臥進止。罕曾背西。",
    "T51n2071_001:0111c20": "後時無病集僧告曰。生平所存願在安養。如",
    "T51n2071_001:0111c21": "叡所見。固當得生。或其身口意業。未至無犯。",
    "T51n2071_001:0111c22": "願施大慈。永為法朋。因款諸僧。坐而死焉。叡",
    "T51n2071_001:0111c23": "死之日。寺僧咸見五色煙霧出叡之房。盤旋",
    "T51n2071_001:0111c24": "然漸而西去之。",
    "T51n2071_001:0111c25": "釋曇鑒。俗姓趙冀州下博人也。孩稚厭俗。求",
    "T51n2071_001:0111c26": "師于竺道祖。學究群經。兼窮諸論。論文有所",
    "T51n2071_001:0111c27": "未通必曰。不有聖人復生。吾將安附。後聞羅",
    "T51n2071_001:0111c28": "什入關。杖策詣之。咨決心疑。一隅三反。及什",
    "T51n2071_001:0111c29": "之亡鑒曰。不幸什師去世。咨決無所。乃之江",
    "T51n2071_001:0112a01": "陵之山寺。時膺暮年履行尤謹。甞願躬陞安",
    "T51n2071_001:0112a02": "養。面覲彌陀故。雖毫芒之善。悉迴向之。一日",
    "T51n2071_001:0112a03": "定中。見彌陀佛手捧金瓶。以水灑其面曰。滌",
    "T51n2071_001:0112a04": "汝塵垢。清汝心念。汝之身口。俱致嚴淨。乃於",
    "T51n2071_001:0112a05": "瓶中。出一蓮華授之。鑒之出定。謂弟子慧嚴",
    "T51n2071_001:0112a06": "曰。汝於淨土有觀念因。吾於汝也宜無隱乎。",
    "T51n2071_001:0112a07": "爾遂以所見告之。殆三日弟子道濟辭往上",
    "T51n2071_001:0112a08": "明。鑒曰汝徒未能陞安養脫娑婆。驅驅南北",
    "T51n2071_001:0112a09": "其終為何。既而又曰。汝能奉吾言他日之來。",
    "T51n2071_001:0112a10": "猶吾在焉。不然則汝之報。隨業有遷。其夕鑒",
    "T51n2071_001:0112a11": "與寺僧。歷敘疇昔。亦露其長往不復之意。聞",
    "T51n2071_001:0112a12": "者莫之測也。夜寢深矣。有沙彌僧願。隨在左",
    "T51n2071_001:0112a13": "右。鑒迴顧曰。夜闌燈耗。汝奚在耶。僧願引",
    "T51n2071_001:0112a14": "去。鑒乃獨步廓下。念彌陀佛。近逾五更。其聲",
    "T51n2071_001:0112a15": "彌勵。及旦嚴等。依常問訊見鑒。趺坐而口不",
    "T51n2071_001:0112a16": "言。就而視之已亡矣。嚴等不以其棺掩之。凡",
    "T51n2071_001:0112a17": "三旬支體柔滑。有若芙蕖之香。內而發出焉。",
    "T51n2071_001:0112a18": "同時亦有江陵釋道海。淮南釋曇泓。東轅釋",
    "T51n2071_001:0112a19": "道廣。弘農釋道光。並祈心安養。至其棄世。光",
    "T51n2071_001:0112a20": "等皆言。目擊金臺寶網。暨頻伽命命之鳥。來",
    "T51n2071_001:0112a21": "現其前。",
    "T51n2071_001:0112a22": "釋曇弘。黃龍人也。或云廣陵高郵人。宋永初",
    "T51n2071_001:0112a23": "中。南遊番禺。止于臺寺。後適交阯之仙山寺。",
    "T51n2071_001:0112a24": "香火之外。了無他事。誦無量壽及觀經。不知",
    "T51n2071_001:0112a25": "其數。弘每念曰。一身萬緒正念難守。可乘正",
    "T51n2071_001:0112a26": "念早見彌陀。由是於山崦間。積薪為[卄/積]。一日",
    "T51n2071_001:0112a27": "潛入其薪。口自陳曰。願謝此報。速奉金顏。無",
    "T51n2071_001:0112a28": "於三界以墮諸有。因而縱火。弟子追及。舁之",
    "T51n2071_001:0112a29": "還寺。然其所焚半身已爛。未經月餘爛且復",
    "T51n2071_001:0112b01": "焉。翌日鄉閭嚴持大會。舉寺皆赴。弘於是日",
    "T51n2071_001:0112b02": "復入巖谷。聚薪焚之。鄉民奔救。弘已亡焉。於",
    "T51n2071_001:0112b03": "是益薪進火移日乃盡。弟子收其遺骨。得舍",
    "T51n2071_001:0112b04": "利數百。擊之以石。光焰隨發。竟亦無璺焉。次",
    "T51n2071_001:0112b05": "日有見。弘身作黃金色。乘一金鹿。西行甚急。",
    "T51n2071_001:0112b06": "或問之不答。再問之。惟舉一手。指西而已。人",
    "T51n2071_001:0112b07": "有迫而追之。相去彌遠。其終不及焉。",
    "T51n2071_001:0112b08": "尼法盛。俗姓聶貝之清河人。東晉之末。避地",
    "T51n2071_001:0112b09": "金陵。宋元嘉中。始於建福寺出家焉。才識慧",
    "T51n2071_001:0112b10": "解。率由天縱。盛以桑榆之齒。流寓皇邑。徒以",
    "T51n2071_001:0112b11": "運偶隆平。而心所存終懷舊土。乃曰以情繼",
    "T51n2071_001:0112b12": "情。念奚不生。唯憑佛道可用銷焉。遂從道場",
    "T51n2071_001:0112b13": "寺遇法師。受菩薩戒。晝則披陳玄素。夕則澄",
    "T51n2071_001:0112b14": "寂理味。漸積歲時。神情朗贍。雖曰暮齒。有逾",
    "T51n2071_001:0112b15": "壯年。每欲拔跡三界接武九品。於是分十六",
    "T51n2071_001:0112b16": "觀。并作八池。以系前想。十六年九月二十七",
    "T51n2071_001:0112b17": "日。於其居寺塔下。禮彌陀像。際晚遇病。稍就",
    "T51n2071_001:0112b18": "綿篤。盛方假寐。見彌陀佛與二菩薩乘雜華",
    "T51n2071_001:0112b19": "雲。雲出寶光前以照盛。是時諸尼。款扉問疾。",
    "T51n2071_001:0112b20": "且見盛房。光明逆溢奇而問之。盛曰適吾假",
    "T51n2071_001:0112b21": "寐。見彌陀佛及二菩薩以在吾前。而復以光",
    "T51n2071_001:0112b22": "照我。豈佛之慈度我耶。言竟而絕。時豫章太",
    "T51n2071_001:0112b23": "守吳郡張辯。素所尊敬。為之傳述。",
    "T51n2071_001:0112b24": "尼道瑗。俗姓江丹陽人也。或云丹徒人。少以",
    "T51n2071_001:0112b25": "聰悟。自得經籍書史。皆所博涉。成戒之後。研",
    "T51n2071_001:0112b26": "味三藏。尤得其要。晉孝武泰元中。皇后美其",
    "T51n2071_001:0112b27": "高行。凡所資善多歸其寺。豪婦貴女。爭與之",
    "T51n2071_001:0112b28": "遊。宋元嘉八年。大造佛像。以廣福業。彭城金",
    "T51n2071_001:0112b29": "像二軀。瓦官寺彌勒行像一軀。建興寺金像",
    "T51n2071_001:0112c01": "二軀。建福寺臥像并普賢行像兩軀。又隨其",
    "T51n2071_001:0112c02": "像。陳獻幡華。頗極精麗。十五年又造金無量",
    "T51n2071_001:0112c03": "壽像一軀。願憑其像。接置西方。明年夏四月",
    "T51n2071_001:0112c04": "十一日。像於眉間。大放光明。以照其寺。寺內",
    "T51n2071_001:0112c05": "盡如金色。於金色中。無量壽佛。與瑗記曰。汝",
    "T51n2071_001:0112c06": "捨此報必遂依我。當善護持勿生疑慢。瑗得",
    "T51n2071_001:0112c07": "其記彌增感悅。旋於其月望日。就其像前。坐",
    "T51n2071_001:0112c08": "以終報。",
    "T51n2071_001:0112c09": "釋慧進。俗姓姚吳興烏程人也。性雄勇好任",
    "T51n2071_001:0112c10": "俠。年四十覺身夢幻。乃之楊都高座寺出家",
    "T51n2071_001:0112c11": "焉。進以中年出家。不能窮賾圓頓。願誦法華。",
    "T51n2071_001:0112c12": "以畢殘報。用心勞苦。執卷病生。歎曰豈業障",
    "T51n2071_001:0112c13": "深厚。如來之教難勝耶。乃復發願。造經百部。",
    "T51n2071_001:0112c14": "以悔先障。始聚錢一千六百。一夕群賊來寇。",
    "T51n2071_001:0112c15": "進無驚撓。惟俯身合掌指其錢曰。此經錢也。",
    "T51n2071_001:0112c16": "出於檀越之家。吾無有焉。群賊聞之愧赧而",
    "T51n2071_001:0112c17": "去。爾後果成百部。部帙既滿。病亦隨損。進迴",
    "T51n2071_001:0112c18": "所營功德。俱資淨土。願心深固。俄有空聲。",
    "T51n2071_001:0112c19": "告曰汝事已辦。願亦已遂。其生淨土。非汝而",
    "T51n2071_001:0112c20": "誰。進聞之曰。進本不敢以冀上品。但下品之",
    "T51n2071_001:0112c21": "下。亦其無退轉矣。至齊永明三年。無病而卒。",
    "T51n2071_001:0112c22": "卒年八十餘。",
    "T51n2071_001:0112c23": "釋慧光。俗姓楊定州義豐人也。年十三。隨父",
    "T51n2071_001:0112c24": "入洛。見佛陀禪師。慕其有道。從受三歸。陀以",
    "T51n2071_001:0112c25": "光有異相。必能宣荷勝法。勉之從佛。光既從",
    "T51n2071_001:0112c26": "事佛道。刻己力學。日記數千言。加又鉤索淵",
    "T51n2071_001:0112c27": "致。若由宿悟。一時有所咨問。光必指引。泠然",
    "T51n2071_001:0112c28": "可聽。定人號之聖沙彌焉。洎其受具。大翼聖",
    "T51n2071_001:0112c29": "教。時欽其德。往往解囊而施。歲無虛日。光迴",
    "T51n2071_001:0113a01": "所施。悉資惸獨。甞著四分律疏及華嚴涅槃",
    "T51n2071_001:0113a02": "十地等疏。皆盡權實。齊之名賢。有如僕射高",
    "T51n2071_001:0113a03": "隆之司馬令狐子儒。率宗奉之。然光所修精",
    "T51n2071_001:0113a04": "苦。未始剋定何佛國土以託受生。及其病至",
    "T51n2071_001:0113a05": "于大漸。俄見天眾來現。光乃投誠稽顙。乞歸",
    "T51n2071_001:0113a06": "安養。未移瞬息。且見淨土化佛。與化菩薩充",
    "T51n2071_001:0113a07": "滿虛空。光曰。惟佛攝受。遂我本願。又謂弟",
    "T51n2071_001:0113a08": "子曰。化佛菩薩。不知其數。吾得褰衣後隨願",
    "T51n2071_001:0113a09": "足矣。於是彈指謦欬。言氣俱盡。",
    "T51n2071_001:0113a10": "釋法琳。俗姓樂晉原人也。落[髟/采]于本郡。志學",
    "T51n2071_001:0113a11": "于蜀郡。常謂蜀中無師。慨然有不足歎。及隱",
    "T51n2071_001:0113a12": "公至。琳乃以日兼夜。委心師問。隱歸陝西。",
    "T51n2071_001:0113a13": "琳亦隨之。數載之後。諸部毘尼。洞曉持犯。尋",
    "T51n2071_001:0113a14": "又還蜀。止靈建寺。蜀之僧尼。駕跡宗奉不可",
    "T51n2071_001:0113a15": "勝數。而琳之心若亡焉。琳於律部。而外談佛",
    "T51n2071_001:0113a16": "國土。必指極樂為受生處。以故早暮常誦觀",
    "T51n2071_001:0113a17": "經。以繫諸念。或時誦之。輒見一僧形甚魁大",
    "T51n2071_001:0113a18": "以在其右。琳雖異之。不甞形諸口吻。惟執侍",
    "T51n2071_001:0113a19": "小童子見焉。齊建武二年。不悆且見一大寶",
    "T51n2071_001:0113a20": "樹。樹下有三蓮華。華上而有一佛二菩薩像。",
    "T51n2071_001:0113a21": "琳大喜曰。修淨業者得見寶像。即除無量億",
    "T51n2071_001:0113a22": "劫重罪。吾豈其人耶。幸吾見之。不慮金蓮玉",
    "T51n2071_001:0113a23": "池不得而生。於是囑其後事。無費僧物。無循",
    "T51n2071_001:0113a24": "俗尚。當循西土火葬以簡其禮。其晚又謂僧",
    "T51n2071_001:0113a25": "曰。今夜爾聞鐘聲。即來視我。至于夜半。果聞",
    "T51n2071_001:0113a26": "鐘聲。琳乃就席閉目。違代僧徒。依其遺旨。於",
    "T51n2071_001:0113a27": "新繁路口。積木燔尸。煙火炎炎。三日乃熄。",
    "T51n2071_001:0113a28": "釋僧柔。俗姓陶潤之丹陽人。九歲親學。秀發",
    "T51n2071_001:0113a29": "天然。閭里先達。莫不嘉其俊異。後遇弘稱法",
    "T51n2071_001:0113b01": "師。遂投簪焉。稱有大名。一時學者。駢肩依",
    "T51n2071_001:0113b02": "仰。柔侍其側。日承提發。以故所學方等諸",
    "T51n2071_001:0113b03": "經。皆貫精奧。後入剡白山靈鷲寺。寺僧夜夢。",
    "T51n2071_001:0113b04": "人擁鈇鉞隊仗。充塞山阿。僧有問之。人曰柔",
    "T51n2071_001:0113b05": "法師至。吾且迎矣。及旦柔果至焉。寺僧競款",
    "T51n2071_001:0113b06": "其事奇柔。柔曰。吾為鬼物見。尚何奇也。齊太",
    "T51n2071_001:0113b07": "祖及世祖文宣諸帝。咸知其名。前後詔至鄴",
    "T51n2071_001:0113b08": "下。特加睿睠。然柔不親俗不尚名。不以物態",
    "T51n2071_001:0113b09": "盛衰介其意。惟於淨土之業著心焉。每至懸",
    "T51n2071_001:0113b10": "車西次。則斂容端想。歷伸其願。其亡之日。柔",
    "T51n2071_001:0113b11": "見化佛。僅百千數。又聞房室內外異香襲襲。",
    "T51n2071_001:0113b12": "柔曰。異香之來兮襲我衣。聖賢之擁我兮將",
    "T51n2071_001:0113b13": "安歸。乃令鋪席于地。西望虔禮。即時遷神焉。",
    "T51n2071_001:0113b14": "春秋六十四。全身葬於其山之南。沙門僧祐。",
    "T51n2071_001:0113b15": "與柔最善。摭其初終。刻之于石。",
    "T51n2071_001:0113b16": "釋曇鸞。雁門人也。少遊五臺。感其靈異。誓而",
    "T51n2071_001:0113b17": "出俗。三乘頓漸。具陶文理。甞讀大集經。苦其",
    "T51n2071_001:0113b18": "辭義。深密難以開悟。大下辭筆。以形注解。又",
    "T51n2071_001:0113b19": "甞抱疾。行至汾川。俄見雲陰斗盡。天門洞開。",
    "T51n2071_001:0113b20": "六欲階位。上下重複。鸞方瞬目。疾乃隨愈。鸞",
    "T51n2071_001:0113b21": "於是後用心佛道。常如不及。開蒙誘俗。無間",
    "T51n2071_001:0113b22": "遠邇。初鸞好為術學。聞江南有陶隱居。得道",
    "T51n2071_001:0113b23": "家長生法。千里就之以卒其業。陶以所學仙",
    "T51n2071_001:0113b24": "經十卷授鸞。鸞躍然自得。以為神仙之術。其",
    "T51n2071_001:0113b25": "必然也。後還洛下。遇菩提留支。意頗德之。",
    "T51n2071_001:0113b26": "問支曰。佛道有為長生乎。其能却老為不死",
    "T51n2071_001:0113b27": "乎。支笑而對曰。長生不死吾佛道也。道家何",
    "T51n2071_001:0113b28": "有焉。旋以觀無量壽經授之曰。汝可誦此。則",
    "T51n2071_001:0113b29": "三界無復生。六道無長往。盈虛消長禍福成",
    "T51n2071_001:0113c01": "敗。無得而眹其為壽也。有劫石焉。有河沙焉。",
    "T51n2071_001:0113c02": "河沙之數有極。壽量之數無期。此吾金仙氏",
    "T51n2071_001:0113c03": "之長生也。鸞承其語。驟起深信。遂焚所學仙",
    "T51n2071_001:0113c04": "經。而專觀經焉。每於觀經。得其理義。修三福",
    "T51n2071_001:0113c05": "業。想像九品。雖夫寒暑之變疾病之來。不懈",
    "T51n2071_001:0113c06": "于始念。魏主憐其志尚。又嘉其自行化他流",
    "T51n2071_001:0113c07": "靡弘廣。號為神鸞。勅住并州大嚴寺。未幾移",
    "T51n2071_001:0113c08": "住汾州壁谷玄中寺。一夕鸞正持誦。見一梵",
    "T51n2071_001:0113c09": "僧掀昂而來。入其室曰。吾龍樹也。其所居者",
    "T51n2071_001:0113c10": "淨土焉。以汝有淨土之心故來見汝。鸞曰。何",
    "T51n2071_001:0113c11": "以教我。樹曰。已去不可及未來。未可追現在。",
    "T51n2071_001:0113c12": "今何在。白駒難與迴。言訖而失。鸞以所見勝",
    "T51n2071_001:0113c13": "異。必知死生之期戒矣。即集弟子數百人。盛",
    "T51n2071_001:0113c14": "陳教誡言。其四生役役。其止無日。地獄諸苦。",
    "T51n2071_001:0113c15": "不可以不懼。九品淨業。不可以不修。因令弟",
    "T51n2071_001:0113c16": "子齊聲。高唱阿彌陀佛。鸞乃西向冥目。頓顙",
    "T51n2071_001:0113c17": "而示滅之。是時道俗。同聞管絃絲竹之聲。由",
    "T51n2071_001:0113c18": "西而來由西而隱。魏主曰。此誠佛子之真修。",
    "T51n2071_001:0113c19": "其所歸也有在矣。勅葬汾西之文谷。仍條其",
    "T51n2071_001:0113c20": "生平所習。以立碑焉。",
    "T51n2071_001:0113c21": "釋道珍。不原其氏。梁天監中。憩錫于廬山。聞",
    "T51n2071_001:0113c22": "昔遠公與慧持曇順等。結想于淨土。心頗慕",
    "T51n2071_001:0113c23": "之。然其所慕。或就或否。猶豫然不克專其念。",
    "T51n2071_001:0113c24": "異時夢中。見浮海者數十人。櫓舟前邁。珍且",
    "T51n2071_001:0113c25": "問之。對曰將適彌陀國也。珍曰。願將隨適。豈",
    "T51n2071_001:0113c26": "相拒耶。曰以子之意。孰敢拒之。但一日之修",
    "T51n2071_001:0113c27": "功超永劫。彌陀之經存矣。而子未誦之。如之",
    "T51n2071_001:0113c28": "何。且求適也。珍之夢覺。嗟歎愧悚。若於勝法",
    "T51n2071_001:0113c29": "有差焉。遂尋其經誦之。晨夕相繼。間無容髮。",
    "T51n2071_001:0114a01": "後二年前安居之二日。堂虛戶扃。有捧銀臺",
    "T51n2071_001:0114a02": "而至者曰。法師報盡當陞此臺。又曰。以師之",
    "T51n2071_001:0114a03": "功。當得金臺。奈何始心猶豫。故止此耳。珍泣",
    "T51n2071_001:0114a04": "謝曰。果能越三界出五苦。則珍也見佛之基",
    "T51n2071_001:0114a05": "有漸。奚必金臺為也。然珍少言語多貶損。雖",
    "T51n2071_001:0114a06": "得其事。未甞矜於人。人亦不得而知。惟珍自",
    "T51n2071_001:0114a07": "記數百字。藏之于座隅經函。其亡之夕。所居",
    "T51n2071_001:0114a08": "之山崖壑萬疊。如烈火千炬交相輝爍。鄉民",
    "T51n2071_001:0114a09": "餘百家。望之大為驚怪。及旦咸即其山。問之",
    "T51n2071_001:0114a10": "寺僧。對以珍亡。乃知。其所見者皆珍往生嘉",
    "T51n2071_001:0114a11": "祥焉。異日於珍經函。獲其所記。因得廣之。以",
    "T51n2071_001:0114a12": "悟來者。",
    "T51n2071_001:0114a13": "釋慧命。俗姓郭。梁大通二年。生于相州之長",
    "T51n2071_001:0114a14": "沙。既而出家。識者奇之。以為終入如來室者",
    "T51n2071_001:0114a15": "慧命也。年十五誦法華。纔盈七日一部終焉。",
    "T51n2071_001:0114a16": "其他文字誦亦類之。殆其剃落。學無常師。聞",
    "T51n2071_001:0114a17": "恩光禪師。克著令聞。委身咨稟。未易三年。大",
    "T51n2071_001:0114a18": "通禪要。又與南嶽思禪師。最相友善。甞謂思",
    "T51n2071_001:0114a19": "曰。吾與子植因淨業。遠而結之。正以西方為",
    "T51n2071_001:0114a20": "期爾。思曰區區之意。孰敢忘之。但願龍驥之",
    "T51n2071_001:0114a21": "尾。無拒蒼蠅矣。續遊僊城山。山有道士孟壽",
    "T51n2071_001:0114a22": "者。幽棲積歲。祈心返正。又欲居館充建寺宇。",
    "T51n2071_001:0114a23": "俄而壽夢。被金甲者數百人。嚴衛館側。號令",
    "T51n2071_001:0114a24": "相警。若有所待。壽曰。此豈異人之至耶。不然",
    "T51n2071_001:0114a25": "何吾夢之有先也。次日命且至之。於是壽起",
    "T51n2071_001:0114a26": "深信。捨其所居。未幾命曰。始造之寺。尚煩經",
    "T51n2071_001:0114a27": "置。吾宜棄禪觀縈心於此哉。乃與其徒。以歸",
    "T51n2071_001:0114a28": "長沙之故林。時法音禪師同郡人也。本姓王",
    "T51n2071_001:0114a29": "亦甞。與命結為淨土友。當其暮年。益加親厚。",
    "T51n2071_001:0114b01": "一夕命携音手。月下相顧而笑曰。時至不行",
    "T51n2071_001:0114b02": "謂之貪生。可去不去謂之苟欲已矣。夫吾其",
    "T51n2071_001:0114b03": "去矣。音曰。相知之義。寧不俟我十日哉。命豎",
    "T51n2071_001:0114b04": "兩指而對曰。過此不可及也。旦日命果嬰疾。",
    "T51n2071_001:0114b05": "又一日終焉。其終之日。則周天和三年十月",
    "T51n2071_001:0114b06": "之五日。其日同眾。有目天人下降幢幡自隨。",
    "T51n2071_001:0114b07": "或聞房宇唱善哉者。又聞奇香異樂。彌日不",
    "T51n2071_001:0114b08": "散。後十日音亦告終。所現瑞相。頗有似之。",
    "T51n2071_001:0114b09": "淨土往生傳卷上"
}