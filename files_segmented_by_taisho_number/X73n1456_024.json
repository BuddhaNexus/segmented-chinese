{
    "X73n1456_024:0631b15": "憨山老人夢遊集卷第二十四",
    "X73n1456_024:0631b17": "侍　者　　福　善　日錄",
    "X73n1456_024:0631b18": "門　人　　通　炯　編輯",
    "X73n1456_024:0631b19": "嶺南弟子　劉起相　重校",
    "X73n1456_024:0631b20": "　　記",
    "X73n1456_024:0631b21": "瓊澥探奇記",
    "X73n1456_024:0631b22": "予被放之十年。萬曆乙巳春三月。自雷陽杖策南遊",
    "X73n1456_024:0631b23": "天池。探瓊澥之奇。且踐宗伯王公。給諫許公之約。寓",
    "X73n1456_024:0631b24": "於明昌塔院。院乃許公議建。以補郡城艮方之不足。",
    "X73n1456_024:0631c01": "獨立中天。高標雲漢。登覧四顧。若御泠風而遊空澥。",
    "X73n1456_024:0631c02": "潮音動天。水色澄虗。又若鈞天而臨明鏡。巍然一大",
    "X73n1456_024:0631c03": "奇觀也。居旬日。諸弟子日益進。盤桓閣上。相與論道",
    "X73n1456_024:0631c04": "有閒。陳生於宸。邀予尋毗耶之金粟。求蘇公之白龍。",
    "X73n1456_024:0631c05": "具得其真。樂而忘返。又數日。劉參軍遨遊西湖。觀玉",
    "X73n1456_024:0631c06": "龍泉。乃欣然命策。孟夏之十日也。湖去郡西二十里",
    "X73n1456_024:0631c07": "許。岡巒蔓衍。一望蒼翠。指石山而南。二十里。出郭三",
    "X73n1456_024:0631c08": "里許。邨園蔬圃。連絡鱗次。礧礧落落。疊石為塹。擘土",
    "X73n1456_024:0631c09": "為畦。骨露肉藏。外瘠中腴。秫黍菽麥。嘉蔬細粟。五穀",
    "X73n1456_024:0631c10": "咸備。觸目燦然。儼若薊門西山也。迤邐曲折。漸入深",
    "X73n1456_024:0631c11": "林。行數里。蓊鬱蔽野。不辨高下。穿雲躡石步出小溪。",
    "X73n1456_024:0631c12": "清流照人。可鑑毛髮。心脾一洗。炎蒸頓蘇。不數十步。",
    "X73n1456_024:0631c13": "則臨大溪。度石橋。俯流濯髮。肌骨生粟。乃拽杖散步。",
    "X73n1456_024:0631c14": "聞雲中犬吠。不見煙火。小轉即入邨墅。居人環堵。盡",
    "X73n1456_024:0631c15": "壘石為壁。形樸色古。蒼蘚青藤。延蔓交絡。如珠瓔之",
    "X73n1456_024:0631c16": "挂天冠也。余喜而忘倦。因倚杖入門。良久。一老人出。",
    "X73n1456_024:0631c17": "修眉龐首。著牛鼻裩。敝衣垢面。捉襟肘現。望之若不",
    "X73n1456_024:0631c18": "見。問之則不應。儻然若忘。掉頭而入。余是知秦人不",
    "X73n1456_024:0631c19": "在武陵也。伫立須臾。余掀髯長嘯。出邨舍西。石漸巨。",
    "X73n1456_024:0631c20": "林益深。石岸夾溪。則見沃壤平疇。禾稻如雲。流水灌",
    "X73n1456_024:0631c21": "注。濚[泳-永+迴]周帀。如渭川淇澳。恨無入雲修竹耳。椰椶檳",
    "X73n1456_024:0631c22": "榔。處處撐天。此世所無。淇澳所不易者。余曳屐沿流。",
    "X73n1456_024:0631c23": "穿田度塢不辨東西。行又數里許。過小溪。登平岡。則",
    "X73n1456_024:0631c24": "知為西轉也。棘刺牽衣。林草塞路。披雲撥霧。攀蘿躡",
    "X73n1456_024:0632a01": "磴。神怡足健。經過十餘里。皆礧石為塹。如丸如拳。如",
    "X73n1456_024:0632a02": "毬如案。大者小者。欹者側者。方如切者。斜如壁者砌",
    "X73n1456_024:0632a03": "為隄環。密如羅紋天然峭列。無不中度。大如丈室。巖",
    "X73n1456_024:0632a04": "如宮牆。至有萬夫不能舉者。纍纍垂垂。疑其為鬼工",
    "X73n1456_024:0632a05": "也。登高遠望。連阡徧野。處處皆然。異哉。徘徊瞻眺。隱",
    "X73n1456_024:0632a06": "隱出灌木末。參差列如層城。四顧茫然。寂無人聲。幽",
    "X73n1456_024:0632a07": "深窈窕。非人閒世矣。又小北轉。遙見雲中華表。從者",
    "X73n1456_024:0632a08": "指為石湖。心竊疑之。其石鋪地面。一平如掌。色如古",
    "X73n1456_024:0632a09": "鐵。形狀巧妙。大似蓮盤。小如蜂竇。奇形異態。行行不",
    "X73n1456_024:0632a10": "見其蹤。小轉入石門。仄徑逶迤。始知為一石天成。周",
    "X73n1456_024:0632a11": "數十里。四面皆高。中凹一湖。如照天明鏡又若生盤",
    "X73n1456_024:0632a12": "池中。著玻瓈盞耳。不知誰為鑿之也。相傳此地。昔為",
    "X73n1456_024:0632a13": "居人。一日風雷大作。龍從石出。大水沸涌。屋宇盡沒",
    "X73n1456_024:0632a14": "為湖。天旱水涸。石有龍形。嘗大旱。現夢於郡守曰。吾",
    "X73n1456_024:0632a15": "石湖龍也。禱之當得雨。太守往禱輒應。建廟貌以祀",
    "X73n1456_024:0632a16": "之。至今率為常。入石門百步。渡小橋。連一池。池上古",
    "X73n1456_024:0632a17": "木如張幕。下有古殿三楹。棟梁皆石。殿後有池。額曰",
    "X73n1456_024:0632a18": "玉龍泉。池上有古廟三楹。即玉龍之神女像也。左有",
    "X73n1456_024:0632a19": "龍泉。自石罅中出。噴薄如珠。大如車軸注於方池。池",
    "X73n1456_024:0632a20": "上有亭址。池下有長灣。皆有故事。今亡矣。池東隔小",
    "X73n1456_024:0632a21": "石嶺。嶺下有溪曰篁溪。溪下望之。嵯岈嶔岑。石空洞",
    "X73n1456_024:0632a22": "中。如盤池者。多奇絕。林草翳蔽不能入。而水滙為流。",
    "X73n1456_024:0632a23": "曲折隱伏。會歸一竅。且曰出前邨之石橋。從之環繞",
    "X73n1456_024:0632a24": "萬山脚。穿田過峽。從石塔山外。過郡門入南。渡響水",
    "X73n1456_024:0632b01": "橋。則直東而會大河。傾瀉入澥矣。余與參軍湯黃二",
    "X73n1456_024:0632b02": "生。濯足清流。散髮披襟。盤礴池上。清風四至。毛骨清",
    "X73n1456_024:0632b03": "涼。如坐廣寒。對冰壺而臨玉鑑。殊不知為炎荒瘴澥",
    "X73n1456_024:0632b04": "也。日莫返策。因循水道望之。則自源頭出谷。曲折由",
    "X73n1456_024:0632b05": "西掠南。直東入河。似與郡城無繫屬焉。窮日而歸。臥",
    "X73n1456_024:0632b06": "高閣而恍夢遊。覺而紀之。因論之曰。瓊自中原來脈。",
    "X73n1456_024:0632b07": "從南岳轉西粤。抽枝下桂林。左右兩江。夾送而南。至",
    "X73n1456_024:0632b08": "蒼梧貴水過峽。蜿蜒出靈。欽入澥為蓬壺。轉珠崖。突",
    "X73n1456_024:0632b09": "然涌出。五指參天。北向中原。為南甸鎖鑰。環三千里。",
    "X73n1456_024:0632b10": "真天壤一大奇觀也　聖祖有言。南溟浩瀚。中有奇",
    "X73n1456_024:0632b11": "甸數千里。豈非天眼哉。嘗歷覧方輿。南衡而下。脊分",
    "X73n1456_024:0632b12": "五嶺。山水背中國。而南犇入澥。故按環澥大形。左朝",
    "X73n1456_024:0632b13": "鮮而右安南。若兩翼然。日本呂宋暹羅諸島。列於外。",
    "X73n1456_024:0632b14": "瓊甸適當百粤之捍屏。實澥外一大都會也。五指回",
    "X73n1456_024:0632b15": "拱。特起中天。為瓊之祖龍。山北向而水北流。腰結定",
    "X73n1456_024:0632b16": "安。水左旋右折。循龍而趨。橫跨郡東。而直入澥。山則",
    "X73n1456_024:0632b17": "右犇。遵西澥而北結石山。舉首開口。中吐真脈。盤而",
    "X73n1456_024:0632b18": "東倒。回顧若遊龍頷下之明珠。結為郡城。石山為首。",
    "X73n1456_024:0632b19": "左張唇入澥。為後託。小水隨之。右拖長嶺。方數十里。",
    "X73n1456_024:0632b20": "中為石湖。委蛇而南。橫嶺為郡。案嶺後為白水。緊纏",
    "X73n1456_024:0632b21": "幹龍。由石塔繞城西南隅。過門而左。低滀為南湖。而",
    "X73n1456_024:0632b22": "石湖水外流包內。案度響水橋。古從馬坡迤東北。迴",
    "X73n1456_024:0632b23": "繞春牛館。聚東湖之迴西北。轉自新橋。會白水。抱城",
    "X73n1456_024:0632b24": "東而旋。今則返跳直入。河如弓。以背向郡城而不顧。",
    "X73n1456_024:0632c01": "如形家所謂氣散矣。許公建明昌塔於艮方。以塞水",
    "X73n1456_024:0632c02": "口。議將引石湖之水。繞城南。抱東郭。會白龍金粟。過",
    "X73n1456_024:0632c03": "明昌而始入河。以完生氣。居然一天造也。竟不遂。豈",
    "X73n1456_024:0632c04": "搤於人哉。余坐閣上。每夜登塔。望山川之氣索然。指",
    "X73n1456_024:0632c05": "謂從遊諸子曰。瓊必有災。以山川寂寥。而城若空無",
    "X73n1456_024:0632c06": "人者。是無氣也。時以為妄。余孟夏既望。乃渡澥北歸。",
    "X73n1456_024:0632c07": "未幾月而地大震。東門地拆城陷。屋宇盡塌。官民露",
    "X73n1456_024:0632c08": "處。而塔亦側其半。余居之閣。亦傾搖颺不安者半年。",
    "X73n1456_024:0632c09": "至今記余言者。以為徵。因併記之。",
    "X73n1456_024:0632c10": "瓊州金粟泉記(并銘)",
    "X73n1456_024:0632c11": "瓊郡距澥可十里。城東北隅。岡足水趺。有泉涌粟。粒",
    "X73n1456_024:0632c12": "粒燦然。如珠汎澥眼。人取而試之。去殻出精。宛如北",
    "X73n1456_024:0632c13": "方之布穀。至冬日氣斂泉溫。其粟。出芽。如秧鍼刺水",
    "X73n1456_024:0632c14": "是則實非幻出也。時人怪而異之。不知所從來。概呼",
    "X73n1456_024:0632c15": "為粟泉。萬曆乙巳春三月。予自雷陽渡澥。訪大宗伯",
    "X73n1456_024:0632c16": "王公。給諫許公。且探瓊澥之奇。陳生於宸。博雅士也。",
    "X73n1456_024:0632c17": "謁余於明昌塔院。邀宗伯公同過天寧方丈。茶話及",
    "X73n1456_024:0632c18": "此。因杖策而觀之。令僕探取沙泥中。果得粟數粒。撚",
    "X73n1456_024:0632c19": "皮出米如新穫者。余甚奇之。因命名金粟泉。意取維",
    "X73n1456_024:0632c20": "摩金粟如來。李白自稱為後身。今於宗伯學士。若有",
    "X73n1456_024:0632c21": "當也。汲水烹茶。味甚冽。啜之毛骨清涼。如在毗耶方",
    "X73n1456_024:0632c22": "丈。吃香積飯也。陳生畜疑。避席而問曰。粟產於北土。",
    "X73n1456_024:0632c23": "泉涌於南天。相懸萬里。且隔澥津。胡為乎來哉。此智",
    "X73n1456_024:0632c24": "者所必疑。常情所未測也。敢問其故。余曰噫嘻。此蓋",
    "X73n1456_024:0633a01": "難與俗言也。請試論之。大地浮水上。如一葉耳。水之",
    "X73n1456_024:0633a02": "潛流四天下地。如人血脈之注周身。由生於心。而養",
    "X73n1456_024:0633a03": "五臟。外達四肢。徹於皮膚。下至涌泉。上極泥洹。髮毛",
    "X73n1456_024:0633a04": "爪齒。靡不充足。不充則不仁矣。由是觀之。天地一指",
    "X73n1456_024:0633a05": "也。萬物一體也。水火相射。山澤通氣。風雲呼吸。潮汐",
    "X73n1456_024:0633a06": "吞吐。乾坤闢闔。晝夜往來。無一息之停機。如人日用",
    "X73n1456_024:0633a07": "食息起居耳。復何怪哉。昔有神僧從西域來。飲曹溪",
    "X73n1456_024:0633a08": "水香美而甘。驚曰。此吾西天寶林水也。中山大悲閣。",
    "X73n1456_024:0633a09": "閣高百尺。像高八丈。有唐異僧。徧化金錢銅木。在在",
    "X73n1456_024:0633a10": "納於井中。及歸而取之。盡從井出。以足其用。至今尚",
    "X73n1456_024:0633a11": "有一木存焉。由此觀之。大地之水。未嘗不通。物未嘗",
    "X73n1456_024:0633a12": "不達斯實事也。昔蘇長公居儋耳。嘗品三山泉。謂與",
    "X73n1456_024:0633a13": "惠山相通。因名惠通泉。是則太虗寥廓。萬象融通。人",
    "X73n1456_024:0633a14": "特有心限礙耳。竊觀瓊海。地發於西北。氣結於東南。",
    "X73n1456_024:0633a15": "如人一指之甲耳。甲乃筋之餘也。血以養筋。筋固則",
    "X73n1456_024:0633a16": "甲厚。凡人甲厚者。必多壽。故地土厚者。必多材。說者",
    "X73n1456_024:0633a17": "咸謂中原土厚。故將相多出於其閒。余則謂不然。瓊",
    "X73n1456_024:0633a18": "居南離。離乾體也。以吸一陰。外剛而內柔。虗而麗照。",
    "X73n1456_024:0633a19": "文明之象也。地浮澥中。火金生水。故晝炎而夜寒。以",
    "X73n1456_024:0633a20": "乾坤之真氣。極於斯而鍾於斯。故山川之金銀明珠。",
    "X73n1456_024:0633a21": "文禽名香。珍奇異獸。寶藏興焉。百物備焉人則仙靈",
    "X73n1456_024:0633a22": "文名。忠臣義士。往往出焉。此天地之一隅。如太虗之",
    "X73n1456_024:0633a23": "一塵。造化密移昧者不覺。聊通一粟以示之。如從一",
    "X73n1456_024:0633a24": "葉以辨春秋耳。復何怪哉。宗伯聞說。躍然歡喜。再歎",
    "X73n1456_024:0633b01": "曰。奇哉。時在座有沈生成德等。相率再拜。稽首請銘",
    "X73n1456_024:0633b02": "之。以曉未聞。乃為之銘曰。",
    "X73n1456_024:0633b03": "大地一塵。滄海一粟。充徧十方。何所不足。似毛在體。",
    "X73n1456_024:0633b04": "如血周身。觸處即見。於何不真。坎離水火。乾坤在我。",
    "X73n1456_024:0633b05": "交姤發生。有何不可。地氣自北。而鍾於南。物亦隨之。",
    "X73n1456_024:0633b06": "涌現其閒。人疑此粟。不知所從。來處不知。何以明宗。",
    "X73n1456_024:0633b07": "造化密移。不屬聞見。聊借一粒。以觀其變。苟知一粒。",
    "X73n1456_024:0633b08": "芥子含空。水火週徧。何不相容。血脈周身。自頂至趾。",
    "X73n1456_024:0633b09": "上下周流。終而復始。大道循環。無往不復。道脈潛通。",
    "X73n1456_024:0633b10": "若此一粟。淵泉混混。而時出之。道脈南來。可卜於斯。",
    "X73n1456_024:0633b11": "遊景泰寺記",
    "X73n1456_024:0633b12": "粵之山川。發於衡岳。折庾嶺而下。腰結曹溪。逶迤而",
    "X73n1456_024:0633b13": "南。直抵五羊。五羊之主山。曰粵秀。粵秀之祖龍。曰白",
    "X73n1456_024:0633b14": "雲。白雲固多奇勝。而景泰為最。以踞白雲之腹。而撫",
    "X73n1456_024:0633b15": "仙龍之城。兩翼合抱。如老蚌含珠。孤峰絕磵。深林蓊",
    "X73n1456_024:0633b16": "鬱。奇葩異草。煙雲出沒。菖蒲生於石隙。椶髮披於林",
    "X73n1456_024:0633b17": "表。大海如鏡。壁立於眉閒。明月如珠。光流於唇吻。信",
    "X73n1456_024:0633b18": "天壤之奇觀。南海之鉅麗也。初寺以山名。我明景泰",
    "X73n1456_024:0633b19": "閒　奏請賜額如故。制府馬公昂。率諸屬以新之。余",
    "X73n1456_024:0633b20": "居五羊三年。戊戌。攜禪侶遊觀。極為佳勝。丁未春仲。",
    "X73n1456_024:0633b21": "奉詔還山。寺僧正裔。持此圖以請。聊為記之。",
    "X73n1456_024:0633b22": "端州寶月臺記",
    "X73n1456_024:0633b23": "按志。郡北百五十步。為寶月臺。平地突起。高二丈。周",
    "X73n1456_024:0633b24": "一里許。望之如臺。是則天成。非人為也。不知命名之",
    "X73n1456_024:0633c01": "始。高岸深谷。遷變不常。今為平湖陂也。殆為有力者。",
    "X73n1456_024:0633c02": "負之而趨。山川故吾。無復真宰矣。萬曆甲辰。嶺西憲",
    "X73n1456_024:0633c03": "副陳公。治郡政暇。歷覧形勝。登高望遠。慨然而歎曰。",
    "X73n1456_024:0633c04": "吾今乃知寶月之臺。當平湖之心也。本之形家。居必",
    "X73n1456_024:0633c05": "凴倚。星巖固為郡之屏障。以前逼而後脫。天造斯土。",
    "X73n1456_024:0633c06": "為嶺表喉舌。百粵要衝。揆之風氣。豈若是之疎且漏",
    "X73n1456_024:0633c07": "耶。故知斯臺之於郡城。為形家之鬼託無疑矣。是可",
    "X73n1456_024:0633c08": "以終亡乎。遂建議於湖心。培隄築臺以實之。鳩工集",
    "X73n1456_024:0633c09": "事。不日而成。華亭馮公元成。以浙憲長。量移茲土。登",
    "X73n1456_024:0633c10": "臺周覧。曰美則美矣。猶未盡也。且以隄為臺。名實未",
    "X73n1456_024:0633c11": "副。月圓矩方。形似失真。是則人未合天也。且山有仙",
    "X73n1456_024:0633c12": "則名。水有龍則靈。言得其主也。故凡建久遠不拔之",
    "X73n1456_024:0633c13": "功者。必人為而神守。恃有常主。不失其祀。故能與天",
    "X73n1456_024:0633c14": "地相為悠久也。公乃捐俸。就臺殿之中楹。造白衣大",
    "X73n1456_024:0633c15": "士像。披珠纓而臨空水。坐火宅而灑清涼。端然如淨",
    "X73n1456_024:0633c16": "琉璃含寶月也。予辱公見招。因與公議。將補前之缺",
    "X73n1456_024:0633c17": "略。後建閣五楹。前列鐘鼓二樓。葢取形圓象月。勢高",
    "X73n1456_024:0633c18": "若臺。藉大士之靈以主之。始謂天人合德。以還造化",
    "X73n1456_024:0633c19": "之全功也。公慨然捐俸。庀工首事。始於萬曆丁未冬",
    "X73n1456_024:0633c20": "十月。落成於戊申秋七月。規模壯麗宏敞高出中天。",
    "X73n1456_024:0633c21": "畫棟連雲。丹楹映日。余時登覧。撫景四顧。超然遐想",
    "X73n1456_024:0633c22": "曰。美哉山河之固。異哉天造之奇也。因思臺始命名。",
    "X73n1456_024:0633c23": "必形家之具法眼者。閒嘗閱覽東粵來龍。遠宗衡岳。",
    "X73n1456_024:0633c24": "抽幹而下。越懷四注。鼎湖為端郡之祖龍。挺挺雲霄。",
    "X73n1456_024:0634a01": "蜿蜒西走。列障橫開。明堂廣衍。垣應紫微。融結七星。",
    "X73n1456_024:0634a02": "奇峰洞宇。千態萬狀。文巖錦石。雲蒸霞燦。拳砆片石。",
    "X73n1456_024:0634a03": "足為世珍。此造化之精英。山川之蘊奧也。星巖羅列。",
    "X73n1456_024:0634a04": "蛛絲遊蟻。點綴平川。東折羚羊峽。為端捍門。左逆水",
    "X73n1456_024:0634a05": "上遊。由黃岡而西。結為郡城。按形察理。則回龍顧祖。",
    "X73n1456_024:0634a06": "轉望七星。志稱斯臺。平陽突起。非若驪龍頷下之珠",
    "X73n1456_024:0634a07": "乎。意取明月之珠。為世至寶。故名寶月。有旨哉。且夫",
    "X73n1456_024:0634a08": "天然之巧。能取而象之。固已奇矣。神珠既失。罔象索",
    "X73n1456_024:0634a09": "之。得於重淵。以還化工。又一奇也。缺而補之。引而伸",
    "X73n1456_024:0634a10": "之。神以明之。以為常守。惟斯舉也。諸子大夫。萃美一",
    "X73n1456_024:0634a11": "時。顧盼之閒。美流萬世。所謂待人而興。仁智之實也。",
    "X73n1456_024:0634a12": "豈偶然哉。水有龍以靈。龍有珠以神。若騎龍犄角。搤",
    "X73n1456_024:0634a13": "頷批鱗而奪之者。則其人也。故茲土之為靈也。久矣。",
    "X73n1456_024:0634a14": "臺翼二剎。左慧日而右靜明。若日夜相代。照迷方以",
    "X73n1456_024:0634a15": "破重昏。鐘鼓交參。潮音迭奏。上祝　聖壽。下福斯民。",
    "X73n1456_024:0634a16": "忠孝節義。乘時而興起者。實馮大士之靈也。若夫奠",
    "X73n1456_024:0634a17": "斯士以鎮華夷。布慈風以翊　皇度。誠萬世無窮之",
    "X73n1456_024:0634a18": "利。奚值遊觀之美而已哉。是為記。",
    "X73n1456_024:0634a19": "夢遊端溪記",
    "X73n1456_024:0634a20": "萬曆己酉仲夏。五月十有二日。余以重修寶林。搆材",
    "X73n1456_024:0634a21": "於端州。往來期年。事竣還山。時當溽暑。霖雨大作。江",
    "X73n1456_024:0634a22": "水泛漲。兩涘渚涯。不辨牛馬。於是乘流放舟。下羚羊",
    "X73n1456_024:0634a23": "之峽。過端溪之口。倏忽四山雲合。風雨颯來。波濤洶",
    "X73n1456_024:0634a24": "涌。舟不能進。乃維以避之。神搖目眩。隱几假寐。而夢",
    "X73n1456_024:0634b01": "遊焉。於是乎仰望峰巒奇秀。上干重霄。怪石嵖岈。下",
    "X73n1456_024:0634b02": "臨無地。遠聽溪流泙湃。激隙衝巖。如考洪鐘。而擊鼉",
    "X73n1456_024:0634b03": "鼓。其聲自天。隱隱窿窿。不知所從。將謂蛟龍之堀宅。",
    "X73n1456_024:0634b04": "神人之洞府。空谷之足音也。余跫然而喜。乃呼漁父。",
    "X73n1456_024:0634b05": "刺船入溪。以遊目焉。少焉。風雨蹔止。霧斂山霽。余乃",
    "X73n1456_024:0634b06": "摳衣跣足。拽杖穿雲。緣溪小轉。百餘步。歷山之麓。有",
    "X73n1456_024:0634b07": "神壇焉。謁荒榛中。少憩石上。數十步。近聞異響若空",
    "X73n1456_024:0634b08": "中發。延伫良久。四顧茫然。窺懸巖。瞰幽壑。始究聲之",
    "X73n1456_024:0634b09": "所從出。漁父曰。此端溪小巖也。即名硯之所產者。巖",
    "X73n1456_024:0634b10": "穴水盈。一竅如口。乍聞其聲。若獅子吼。眾音雜沓。若",
    "X73n1456_024:0634b11": "號羣走。巨者細者。如雷如霆。如崩如犇。如篁如笙。金",
    "X73n1456_024:0634b12": "石鏗鏗。若和鑾之夜鳴者。洞中流泉淙淙之聲也。余",
    "X73n1456_024:0634b13": "踵足而立。傾耳而聽。掀髯而喜曰。噫。斯莊生所謂地",
    "X73n1456_024:0634b14": "籟者乎。何其殊音妙響。若是之奇也。徘徊久之。左陟",
    "X73n1456_024:0634b15": "層巔。望山腰如雉堞者。採石之署基也。東過小嶺。數",
    "X73n1456_024:0634b16": "百武。一澗相纏。雙嶺若翼。磵之兩垂。碎石礨礨。如羣",
    "X73n1456_024:0634b17": "星錯落。裂錦紛披者。鑿石之場也。其有小者大者。如",
    "X73n1456_024:0634b18": "掌如指。如耳如齒。如蜂如蜨。如翅如尾。而不知其幾",
    "X73n1456_024:0634b19": "千萬落。諦視其狀。若切烏玉以截瓊枝。剪雲霞而散",
    "X73n1456_024:0634b20": "綺縠者。丈石之棄涕。成才之土苴也。可翫而不可把。",
    "X73n1456_024:0634b21": "可愛而不可拾。目擊心怡。足躡神曠。攀援而東。披荊",
    "X73n1456_024:0634b22": "棘履巑岏。下嶺入溪。清流如鏡。毛髮可數。一碧涵虗。",
    "X73n1456_024:0634b23": "羣峰倒影。捫蘿俯視。峭壁臨流。淵深瀞默。若神龍蟠",
    "X73n1456_024:0634b24": "屈於其下者。漁父指顧謂余曰。此端溪大巖也。但見",
    "X73n1456_024:0634c01": "蒼藤翠篠。蔭蔽其上。幽潛杳渺。莫辨其戶。漁父曰。門",
    "X73n1456_024:0634c02": "居水底。亂石封固。即官家採取。亦待三冬水涸而啟",
    "X73n1456_024:0634c03": "之。其中深不可測。鑿空虗實。積水成潭。濶數十丈。杳",
    "X73n1456_024:0634c04": "不可渡。上通眾竅。下接尾閭。潮汐盈虗。與時消息。雖",
    "X73n1456_024:0634c05": "萬夫之力。不易竭也。即有事於此。以車出水。子夜施",
    "X73n1456_024:0634c06": "工。以及亭午。略見崖際。石工編篾而取之。不易得也。",
    "X73n1456_024:0634c07": "由是而知端硯注水而不飲者。生於水也。巖面而上。",
    "X73n1456_024:0634c08": "兩山合抱。中若掌心。望之若古墓焉。高不能上。乃命",
    "X73n1456_024:0634c09": "童子往視。有碣苔封。不辨歲月。但識陳孟輔之墓。傳",
    "X73n1456_024:0634c10": "說先朝採使。卒於役。遂賜葬於此。若使其神守焉者。",
    "X73n1456_024:0634c11": "余慨然曰。山川如故。人壽幾何。此其驗也。呼漁舟。渡",
    "X73n1456_024:0634c12": "清溪。探巖下。亂石壘疊於水底者。洞門也。波光蕩漾。",
    "X73n1456_024:0634c13": "若流霞散綵於水面。可觀而不可挹者。石之餘烈遺",
    "X73n1456_024:0634c14": "輝也。余解衣磐礴。披襟散髮。濯足清流。刺船少進。則",
    "X73n1456_024:0634c15": "頹波激湍。觸石噴珠。濺面溼髮。毛悚肌粟。水淺舟大。",
    "X73n1456_024:0634c16": "膠不可上。遂捨舟入溪。援揭潺湲。數羣石而嬉遊焉。",
    "X73n1456_024:0634c17": "亂石如蟻。嶙嶙齒齒。巨者細者。如羊如牛。如豚如狗。",
    "X73n1456_024:0634c18": "如箕如斗。如拳如手。然其大者。肉銷骨露。天然渾圓。",
    "X73n1456_024:0634c19": "小者鎚鑿之餘。盪磨光瑩。而與頑石同波者。難以名",
    "X73n1456_024:0634c20": "言。咸撫摩玩弄。而洗濯之。拔髮刮垢。凝脂膴媚。燦然",
    "X73n1456_024:0634c21": "可觀。余憮然歎曰。信乎美器造物惜之。是知山川之",
    "X73n1456_024:0634c22": "精。文物之英。上天所禁。恒民不可得而襲取也。漁者",
    "X73n1456_024:0634c23": "網罟。樵者斧斤。時過懵然而不顧者。以其無所可用",
    "X73n1456_024:0634c24": "也。其有墨卿翰史。求之而不得。慕之而難見者。以託",
    "X73n1456_024:0635a01": "身邈遠。不易見知於世也。亦有得其形似。用不稱職。",
    "X73n1456_024:0635a02": "名不及實。而遂詆之者。紫奪朱也。余於是乎力命童",
    "X73n1456_024:0635a03": "子。批沙掘泥。擇而簡之。大者堅不能舉。小者盈把。可",
    "X73n1456_024:0635a04": "十數片。懷而歸之。若採紫芝。而拾雲英。信可樂也。然",
    "X73n1456_024:0635a05": "皆剝啄猗斜之餘。不堪雕琢。知其無用而寶之者。以",
    "X73n1456_024:0635a06": "其德合君子。具體而微。聊足以寄心。且闚化工之一",
    "X73n1456_024:0635a07": "班也。頃忽風雨飈至。雷驅電捲。余知山靈之不我與",
    "X73n1456_024:0635a08": "也。遂沿流出溪。而歸舟焉。忽疾雷破山。蘧然驚覺。頓",
    "X73n1456_024:0635a09": "失向來之所有。推篷太息。四顧萬山。煙籠雲幕。羣峰",
    "X73n1456_024:0635a10": "插天。森然若戟。徬徨躊蹰。魚蹤鳥迹。恐尚奇者。欲譚",
    "X73n1456_024:0635a11": "辭喪。不可得而憶焉。遂託之於筆。",
    "X73n1456_024:0635a12": "廣州光孝寺重修六祖殿記",
    "X73n1456_024:0635a13": "昔佛未出世時。舍衛國王祗陀太子。有園林豐美。足",
    "X73n1456_024:0635a14": "備遊觀。及佛出世。卜墜開講堂。遂選為精舍。至今稱",
    "X73n1456_024:0635a15": "為祇樹園。葢人以勝地名也。趙佗為南海尉。選訶林",
    "X73n1456_024:0635a16": "以為園。及東晉隆安中。罽賓國沙門曇摩耶舍尊者。",
    "X73n1456_024:0635a17": "從西域來。愛其地勝。遂乞以建梵剎。名王園寺。至晉",
    "X73n1456_024:0635a18": "永和初。求那跋陀三藏。持楞伽經。自西國來。就其寺",
    "X73n1456_024:0635a19": "建戒壇。以待聖人。梁天監初。西天智藥三藏。持菩提",
    "X73n1456_024:0635a20": "樹一枝。植於壇側。且誌之曰。百六十年後。有肉身菩",
    "X73n1456_024:0635a21": "薩。於此開法。度人無量。有唐貞觀中。改王園為法性",
    "X73n1456_024:0635a22": "寺。高宗龍朔初。我六祖大師。得黃梅衣鉢。隱約十有",
    "X73n1456_024:0635a23": "五年。至儀鳳初。因風旛之辯。脫[穎-禾+木]而出。果披剃於樹",
    "X73n1456_024:0635a24": "下。登壇受戒。推為人天師。以符玄讖。自爾法幢豎於",
    "X73n1456_024:0635b01": "曹溪。道化被於寰宇。至今稱此為根本地。然佛祖之",
    "X73n1456_024:0635b02": "道原不二。則祇樹王園亦一也。豈非人以道勝。地以",
    "X73n1456_024:0635b03": "人勝耶。嘗閱玄奘西域記云。祇園精舍。今為荊棘之",
    "X73n1456_024:0635b04": "場。今見訶林覺樹。猶聞鐘梵之響。豈南粵靈異於西",
    "X73n1456_024:0635b05": "天。祖道有逾於佛法耶。聖人相傳。應運出世。授受之",
    "X73n1456_024:0635b06": "際。閒不容髮。第願力有淺深。故化緣有延促。譬若四",
    "X73n1456_024:0635b07": "時。成功者退。是則化聲相待。待而有待。有待而又有",
    "X73n1456_024:0635b08": "待也。無待則應緣之迹。斯亦幾乎息矣。惟今去我六",
    "X73n1456_024:0635b09": "祖大師千年。傳燈所載千七百人。其化法之場。隨時",
    "X73n1456_024:0635b10": "隆替。在在淪沒者多。粤之梵宇。百不存一。猶曹溪流",
    "X73n1456_024:0635b11": "而不涸。覺樹榮而不凋。詎非斯道有所託而然耶。此",
    "X73n1456_024:0635b12": "又地以道存。人依法住也。余少事枯禪。因法獲譴。丙",
    "X73n1456_024:0635b13": "申春初。謁六祖大師於曹溪。瞻覺樹於光孝。訪其遺",
    "X73n1456_024:0635b14": "事。其迹邈然。而人不知僧。期年而乞食行。三年而齋",
    "X73n1456_024:0635b15": "戒修。放生舉。五年而曹溪新戒壇復。十年而教法廣。",
    "X73n1456_024:0635b16": "信道眾。葢大運然也。昔人以菩提樹下。為大師薙髮",
    "X73n1456_024:0635b17": "之所。因建殿以奉法事。其來遠矣。風雨薄蝕。亦因時",
    "X73n1456_024:0635b18": "興廢。今僧通維。率弟子行佩輩。募眾而重新之。余為",
    "X73n1456_024:0635b19": "清其眉宇。擴其門廡。使道容闇然而復章。慧燈朗然",
    "X73n1456_024:0635b20": "而不昧。此又事賴人為。人因事重也。然佛以六度攝",
    "X73n1456_024:0635b21": "有情。而檀波羅蜜為第一。且即非莊嚴。是名莊嚴。苟",
    "X73n1456_024:0635b22": "事相與法性融通。則世諦與真如交徹。斯則燒香散",
    "X73n1456_024:0635b23": "花。皆為妙行矣。若通維者。刻桷雕榱。豈非淨土之資",
    "X73n1456_024:0635b24": "乎。昔立壇植樹。既有待於六祖。今迹存而事修。人亡",
    "X73n1456_024:0635c01": "而道在。豈無待於後人耶。且王園之勝。較之祇園。彼",
    "X73n1456_024:0635c02": "往而此來。又有閒矣。是為記。",
    "X73n1456_024:0635c03": "衡州府開福寺因緣記",
    "X73n1456_024:0635c04": "開福寺。居府城湘江之南岸里許。唐大歷閒。無著禪",
    "X73n1456_024:0635c05": "師開山於此。禪師法系。載傳燈錄。初與法照禪師。結",
    "X73n1456_024:0635c06": "念佛社於湖東。後皆遊五臺。親見文殊。事具清涼傳。",
    "X73n1456_024:0635c07": "師與其弟無絕。同建道場。師剏開福。絕於西鄉金蘭",
    "X73n1456_024:0635c08": "里。興大悲寺。實一時也。開福始制。規模弘敞。宋湻熈",
    "X73n1456_024:0635c09": "閒。丞相趙忠定公汝愚。謫永州。道經衡。病作。為守臣",
    "X73n1456_024:0635c10": "錢鍪所窘。暴卒。殯於此。因立祠。歲時祀之。後郡守向",
    "X73n1456_024:0635c11": "子憫公。有惠政。歲荒全活數萬人。百姓感之。亦立祠",
    "X73n1456_024:0635c12": "於此。歷久寺廢。胡元元年。有福海禪師重興。并新大",
    "X73n1456_024:0635c13": "悲寺。我明宣德閒。寺又廢。士民建小菴於荒址。地僅",
    "X73n1456_024:0635c14": "一區。殘僧數輩。守至今。幸不沒於民閒也。隆慶壬申。",
    "X73n1456_024:0635c15": "郡善士綦遐等。重緝其菴。以僧如祿守之。萬曆庚戌。",
    "X73n1456_024:0635c16": "孝廉杜君友桂。居與寺比隣。一夕夢老人擁上馬曰。",
    "X73n1456_024:0635c17": "予開福土地神也。是年。杜君舉鄉進士。乃以夢語其",
    "X73n1456_024:0635c18": "親。曾儀部金簡公。公曰。考郡乘。開福。乃福海禪師重",
    "X73n1456_024:0635c19": "建。君今號馥海。豈前後身耶。君宜新此。以志不昧本",
    "X73n1456_024:0635c20": "因也。杜君欣然。約鄉善士劉子濂綦遐。文學劉鳴鸞",
    "X73n1456_024:0635c21": "等。併力鼎新。郡司馬尹公。雅重三寶。力為之主。以其",
    "X73n1456_024:0635c22": "地久廢。多沒於民閒。基址迫狹。二祠亦湮沒。無能恢",
    "X73n1456_024:0635c23": "復其舊。經營五六年閒。始建佛殿三楹。湖東開福。相",
    "X73n1456_024:0635c24": "望咫尺。曾公重建湖東。迎予主之。癸丑冬。予自粵中",
    "X73n1456_024:0636a01": "至。其營開福諸善士。來請予往視之。愍其心。而嘉其",
    "X73n1456_024:0636a02": "志。乃為之記曰。自古佛祖說法地。所建道場。為結金",
    "X73n1456_024:0636a03": "剛界。皆有龍神護法以守之。雖窮劫不泯也。昔世尊",
    "X73n1456_024:0636a04": "與帝釋行次。指其地曰。此過去七佛說法處。宜建梵",
    "X73n1456_024:0636a05": "剎。時賢於長者。即插一莖於地曰。建梵剎竟。此其證",
    "X73n1456_024:0636a06": "也。震旦自有佛法以來。天下叢林。在在琳宮。如星羅",
    "X73n1456_024:0636a07": "棋布。雖墮荒榛。其名不朽。即有興之者。發其幽隱。如",
    "X73n1456_024:0636a08": "覩故物。葢在因果不可泯。如許詢建浮屠。未終而逝。",
    "X73n1456_024:0636a09": "後裴度為相。謁其寺。主者一見而言曰。許玄度。來何",
    "X73n1456_024:0636a10": "莫。昔日浮屠今如故。度聞語。遂修之。塔內石刻。果有",
    "X73n1456_024:0636a11": "緋衣宰相之讖。由是觀之。開福蕪廢千有餘年。而尹",
    "X73n1456_024:0636a12": "公與曾杜二公。唱導興復。皆於佛地有大因緣。非偶",
    "X73n1456_024:0636a13": "然者。昔者無著法照。發迹湖東。皆遊五臺。並得親見",
    "X73n1456_024:0636a14": "文殊。予今發迹五臺。投老湖東。適遇開福重興之日。",
    "X73n1456_024:0636a15": "是諸人者。往往來來。彈指出沒。曾不離文殊尸利竹",
    "X73n1456_024:0636a16": "林寺。金剛堀中。前三三後三三。因緣會合。豈可思議",
    "X73n1456_024:0636a17": "哉。諸善男子。其尸祝尹公於其寺。又將為後之玄度。",
    "X73n1456_024:0636a18": "徵杜君馥海之兆。桑中之環。益較然不爽矣。予故概",
    "X73n1456_024:0636a19": "記其始末。以告來者。諺云千年田地。八百主人。今之",
    "X73n1456_024:0636a20": "讚歎隨喜者。豈非後之護法。福田功德。固有不亡者",
    "X73n1456_024:0636a21": "存。可不信哉。",
    "X73n1456_024:0636a22": "遊芝山記",
    "X73n1456_024:0636a23": "余隱衡之靈湖。有談永州芝山之奇勝。予心慕焉。乙",
    "X73n1456_024:0636a24": "卯秋。九月。參知馮公。從武陵移鎮湖南。駐節永州。招",
    "X73n1456_024:0636b01": "予為九疑之遊。以是月晦至。則見永郡山水清勝。若",
    "X73n1456_024:0636b02": "仙都洞府。未可以塵寰概視也。寓瀟江之西滸。石上",
    "X73n1456_024:0636b03": "小樓。坐覽江山之勝。如在几席。冬十月九日。孝廉唐",
    "X73n1456_024:0636b04": "還和。文學呂旭谷。邀潭州周伯孔。四明張漢槎。嶺南",
    "X73n1456_024:0636b05": "弟子釋超逸。同遊芝山。寒雨連朝。時則小霽。乃拽杖",
    "X73n1456_024:0636b06": "從西江之岸。沿緣里許。就山麓逶迤而上。又里許。登",
    "X73n1456_024:0636b07": "小嶺。望羣峰崒嵂。不可攀援。乃下嶺入谷。二百武。小",
    "X73n1456_024:0636b08": "轉而西。則奇峰獨聳。縣巖秀削。梵宇飛甍。依巖篏石。",
    "X73n1456_024:0636b09": "曰芝山寺。乃萬曆乙巳。比丘明爵。開山剏建。寺前無",
    "X73n1456_024:0636b10": "餘地。為龍首遮障。不可縱觀。又轉而西。為觀音閣。倚",
    "X73n1456_024:0636b11": "高巖之下。則開敞昭曠。眾山羅列。如在眉睫。下則平",
    "X73n1456_024:0636b12": "疇沃壤。溪流曲屈。羊腸九折。如天衣飛帶。飄颺到懷。",
    "X73n1456_024:0636b13": "由山足入江。又西轉數武。為殿一楹。舊縣塑三大士。",
    "X73n1456_024:0636b14": "為闡提所毀。其地最為幽勝。後有洞宇。可坐數人。又",
    "X73n1456_024:0636b15": "西轉。穿石碴砑。從隙中登陟而上。紆盤數十級。為山",
    "X73n1456_024:0636b16": "腰。平地數丈。前太守王公。建一虗亭。遊者至此。可坐",
    "X73n1456_024:0636b17": "而樂焉。奇峰怪石。森列左右。千態萬狀。不可名目。如",
    "X73n1456_024:0636b18": "纍纍太湖。堆積疊甃。瓊花玉惢密葉敷榮。亭左緣巖",
    "X73n1456_024:0636b19": "而上。洞心駭目。若披青蓮而挹惢珠。不能細數。又上",
    "X73n1456_024:0636b20": "有兩石如手。名合掌巖。下有洞門。天然透漏。度門而",
    "X73n1456_024:0636b21": "上。則為玉皇殿。至此一覽。則四面山川。盡在眼底。城",
    "X73n1456_024:0636b22": "郭鋪舒。宛若圖畫。永之全勝。畢見無遺矣。竊謂柳司",
    "X73n1456_024:0636b23": "馬居永十餘年。無幽不討。而足不及此。何蔑如也。或",
    "X73n1456_024:0636b24": "指此為西山。柳文有記。從染溪而西。又曰特出。似今",
    "X73n1456_024:0636c01": "目為真珠嶺也。又或指為羣玉山。志云宅仙洞。下此",
    "X73n1456_024:0636c02": "山無仙洞。是二皆非。予謂茲山不遇柳。不幸也。柳不",
    "X73n1456_024:0636c03": "至茲山。未盡窮也。或造物祕護。而有待於今日乎。予",
    "X73n1456_024:0636c04": "與諸子相和而歎曰。山川留勝蹟。我輩復登臨。徜徉",
    "X73n1456_024:0636c05": "徐行。尋柳巖而歸。",
    "X73n1456_024:0636c06": "宜章高雲山藏經閣記",
    "X73n1456_024:0636c07": "域內名山。英靈奇秀。鍾天地之精者。五岳居尊。支分",
    "X73n1456_024:0636c08": "四出。而曹溪源根於南岳。南岳曹溪。相望千餘里。諸",
    "X73n1456_024:0636c09": "峰綿亘。羅列星斗。自六祖開化。讓師分流。道脈寰中。",
    "X73n1456_024:0636c10": "而韶陽上下。肉身大士以十數。迨今如生者。詎非山",
    "X73n1456_024:0636c11": "川之蘊奧。故道脈特有託焉。宜章介曹衡之中。治西",
    "X73n1456_024:0636c12": "三十里。有山名高雲。祝融之孫也。為靈久矣。嘉靖甲",
    "X73n1456_024:0636c13": "戌。居人歐陽氏。剏蘭若。迎沙金海公居之。擴建梵宇。",
    "X73n1456_024:0636c14": "以安廣眾。通邑歸依。為福田資。置香燈糧八斗未幾。",
    "X73n1456_024:0636c15": "戹於回祿。海公去。隱於閩之支提山。弟子悟丹輩。一",
    "X73n1456_024:0636c16": "力重修。壬午歲。工落成。建塔於龍首。迎海公靈骨歸",
    "X73n1456_024:0636c17": "藏。是為開山祖。弟子日益進。十方往來於曹衡者。莫",
    "X73n1456_024:0636c18": "不過而止焉。邑人袁氏文憲。施田三十畝。供雲水齋",
    "X73n1456_024:0636c19": "粥需。由是諸方咸稱之。僧既集。深山窮谷之氓。皆知",
    "X73n1456_024:0636c20": "有佛若僧矣。第僧尚未聞有法也。有法孫性成者。志",
    "X73n1456_024:0636c21": "求大藏經於金陵。苦心一十二年。願始就。萬歷己酉",
    "X73n1456_024:0636c22": "夏六月。迺迎大藏歸。四眾歡睹。若白馬自西來也。葊",
    "X73n1456_024:0636c23": "居山頂。林木蓊鬱。雲霧蒸溼。慮經藏之難久。法孫真",
    "X73n1456_024:0636c24": "桂等議。擬建閣於山之麓。曰南莊。時大尹鄭公。守戎",
    "X73n1456_024:0637a01": "童公。為檀越倡導之。出信疏以告四方。聞者歡悅。來",
    "X73n1456_024:0637a02": "歸者如市。工始於某年月。落成於某年月。將啟法會。",
    "X73n1456_024:0637a03": "供水陸儀。以宣利濟。居然一大道場也。事克成。公弟",
    "X73n1456_024:0637a04": "子悟紹。從余曹溪。乃乞余言。以記之曰。古德云。盡十",
    "X73n1456_024:0637a05": "方是常寂光土。徹大地是普眼真經。斯則佛土不修",
    "X73n1456_024:0637a06": "而自淨。經卷不展而自明。雖然。良由心淨而土現。眼",
    "X73n1456_024:0637a07": "明而法彰。此所謂人能弘道。非道弘人也。高雲之道",
    "X73n1456_024:0637a08": "場。東來之大藏。非海公之成始。諸孫之繼業。檀越之",
    "X73n1456_024:0637a09": "成終。又何能使披荊棘而為寶樹。變沙礫而成梵宮",
    "X73n1456_024:0637a10": "哉。法幢既竪。道運弘開。則青山白雲。法身常住。猿吟",
    "X73n1456_024:0637a11": "鳥噪。妙偈恒宣。而水流風動。居然出廣長舌。與此境",
    "X73n1456_024:0637a12": "中人疇唱無盡。凡在見聞隨喜者。如善財之入彌勒",
    "X73n1456_024:0637a13": "莊嚴樓閣也。惟此功德。又奚可以一毫端頭。而能具",
    "X73n1456_024:0637a14": "其涯量耶。是為記。",
    "X73n1456_024:0637a15": "麗江木六公奉佛記",
    "X73n1456_024:0637a16": "予將逸老南岳。適隱衡之靈湖。馮元成先生量移守",
    "X73n1456_024:0637a17": "湖南。過訪永州。談及往遊滇南諸勝事。出武陵稿。予",
    "X73n1456_024:0637a18": "讀六公傳。乃知金馬碧雞之西。有異人木六公焉。公",
    "X73n1456_024:0637a19": "守麗江。奄有疆土。六傳而至公。稱六公云。其先在國",
    "X73n1456_024:0637a20": "初。以忠順發家。武功最著。至雪山公。遂以文名。雅歌",
    "X73n1456_024:0637a21": "聲詩。翩翩有凌雲氣。楊用修太史。大為稱賞。相傳至",
    "X73n1456_024:0637a22": "玉龍松鶴。辭翰逸格。而蓮社清修。發軔覺路。至六公",
    "X73n1456_024:0637a23": "則迥超前哲。特出風塵之表矣。公天性澹薄。於世味",
    "X73n1456_024:0637a24": "一無所嗜好。忠孝慈愛。唯以濟人利物為懷。歸心三",
    "X73n1456_024:0637b01": "寶。刻意禪那。愛接方外法侶。相與禮通精修。頹然如",
    "X73n1456_024:0637b02": "糞埽頭陀。尤廣檀度。是皆富貴之所難能。而公特為",
    "X73n1456_024:0637b03": "家常行履。豈非多生久植善根。乘悲願力。而影響攝",
    "X73n1456_024:0637b04": "化應現者乎。予初入空門。不知佛法之廣大。將謂單",
    "X73n1456_024:0637b05": "棲弔影於窮山絕壑。草衣木食。守枯禪而為上乘。及",
    "X73n1456_024:0637b06": "親大教日深。讀雜華。觀普賢妙行。無一類而不現身。",
    "X73n1456_024:0637b07": "無一事而非佛事。以不捨一眾生。乃見佛慈之廣大。",
    "X73n1456_024:0637b08": "不棄一塵一毛。方識法界之甚深。由是凡對宰官。相",
    "X73n1456_024:0637b09": "與語者。不更窮玄體妙。唯以了悟自心。廣行萬行。即",
    "X73n1456_024:0637b10": "世諦語言。資生業等。皆順正法。所謂實際理地。不受",
    "X73n1456_024:0637b11": "一塵。今事門頭。不捨一法。若夫浮慕虗尚。高談脫屣",
    "X73n1456_024:0637b12": "而膠固貪癡。綢繆世態者。與夫身居世網。志出塵埃。",
    "X73n1456_024:0637b13": "冥心絕域。若蓮出淤泥。皭然而不滓者。安可同條而",
    "X73n1456_024:0637b14": "共蔕耶。是知佛性雖一。而習染厚薄。有迷悟之不同。",
    "X73n1456_024:0637b15": "故論種子。從貪瞋而發者。資貪瞋。從般若而發者。資",
    "X73n1456_024:0637b16": "般若。般若深則貪瞋薄。般若現。則貪瞋消。如神奇化",
    "X73n1456_024:0637b17": "臭腐。臭腐化神奇。體一而用異。聖凡由是而分焉。了",
    "X73n1456_024:0637b18": "心廣大。則形骸不能拘。觀法界空。則萬有不能礙。所",
    "X73n1456_024:0637b19": "以達人無累於情者。以其智勝而習薄也。故古之悟",
    "X73n1456_024:0637b20": "心之士。攬長河為酥酪。變大地作黃金。豈有他術哉。",
    "X73n1456_024:0637b21": "唯得自心之妙。滿法界之量。心外無法故也。公刻華",
    "X73n1456_024:0637b22": "嚴大疏於雞足。其有得於此。惟是道路閒關。無大手",
    "X73n1456_024:0637b23": "宗匠。開公頂門眼。故公志慕方外。欲事遠遊。參訪知",
    "X73n1456_024:0637b24": "識。以世法纏牽而不可得。愚意則不然。即公能靜坐",
    "X73n1456_024:0637c01": "觀心。六根消復。則虗空殞亡。洞觀法界。則山河不隔。",
    "X73n1456_024:0637c02": "將視華藏於毫端。攝淨土於塵芥。不動步而遊履十",
    "X73n1456_024:0637c03": "方。不起坐而承事諸佛。此自性天然。本元具足。曾不",
    "X73n1456_024:0637c04": "假於外也。且公有土者也。以山川之廣。人民之眾。即",
    "X73n1456_024:0637c05": "推其佛心而教化之。語曰。一家仁。一國興仁。公以精",
    "X73n1456_024:0637c06": "誠格物。以佛事化民。使家喻而戶曉。人各知有佛。心",
    "X73n1456_024:0637c07": "各知有慈。不令而民從。不威而民服。熙熙皐皐。含哺",
    "X73n1456_024:0637c08": "鼓腹。窮荒邊徼。洋洋佛國之風。公如坐蓮花。而端居",
    "X73n1456_024:0637c09": "極樂。即太古之治。在掌股閒。又何勞跋涉山川。視浮",
    "X73n1456_024:0637c10": "光泡影。而為究竟佛事者乎。予因先生。而知公居遐",
    "X73n1456_024:0637c11": "陬八難之地。定為悲願之應身。第恨老矣。不能持一",
    "X73n1456_024:0637c12": "鉢以南詢。望毗耶之室。如眉睫閒。願與公結異世緣。",
    "X73n1456_024:0637c13": "當龍華三會中。予定知公為釋迦末法中之宰官佛",
    "X73n1456_024:0637c14": "子也。公其無意乎。",
    "X73n1456_024:0637c15": "法相寺長耳定光佛緣起記",
    "X73n1456_024:0637c16": "杭之山水甲天下。古聖示迹。剎竿相望者如林。亦域",
    "X73n1456_024:0637c17": "內無兩。法相寺。居南高峰下。幽深杳眇。林木蓊鬱。泉",
    "X73n1456_024:0637c18": "石清奇。葢昔人迹罕至。五代有異僧棲遁於此。後遂",
    "X73n1456_024:0637c19": "為道場。師名性真。閩泉州陳氏子。母夢吞日而孕。師",
    "X73n1456_024:0637c20": "生異狀。兩耳垂肩。下可結頤。人皆怪之。七歲不語。或",
    "X73n1456_024:0637c21": "指曰。此兒啞耶。師即開口曰。不遇作家。徒撞破額顱",
    "X73n1456_024:0637c22": "耳。長出家。參雪峰存禪師發悟。遂行脚至四明。隱於",
    "X73n1456_024:0637c23": "山中。為鬼神說法。諸天散花。猿鳥獻果。既而出山。至",
    "X73n1456_024:0637c24": "錢塘。隱於南高峰頴秀塢。初無水。師至卓錫。有泉迸",
    "X73n1456_024:0638a01": "流。時乞食於市。人皆異之。小兒叢逐。見師耳長。左右",
    "X73n1456_024:0638a02": "扯之。師隨轉。但頹然嘻笑而已。人問作何事為好。師",
    "X73n1456_024:0638a03": "曰。作福可遮百醜。乾祐三年。吳越忠懿王。誕日飯僧",
    "X73n1456_024:0638a04": "永明寺。時智覺壽禪師。正開大法。師赴會。徧身疥癩。",
    "X73n1456_024:0638a05": "徑坐上座。眾皆惡之。王見之。大不敬。遣之。即歸山中。",
    "X73n1456_024:0638a06": "晏坐一室。齋罷。王問壽曰。今日齋僧。有聖僧降否。壽",
    "X73n1456_024:0638a07": "曰。長耳和尚。乃定光古佛應身也。王悔。趨駕往禮曰。",
    "X73n1456_024:0638a08": "弟子肉眼凡夫。不識古佛。願求懺悔。師曰。彌陀饒舌。",
    "X73n1456_024:0638a09": "言訖坐逝。王回禮壽。壽遂化。王因是建寺。留師肉身。",
    "X73n1456_024:0638a10": "至今存焉。王有感。以二師事。併奏聞請諡。賜永明宗",
    "X73n1456_024:0638a11": "照大師。師曰宗慧大師。嗚呼。佛說法時。往往以後五",
    "X73n1456_024:0638a12": "百年。像法已壞。眾生濁惡。最難教化。且曰。我遣變化",
    "X73n1456_024:0638a13": "人。處處為諸眾生開示。演說此法。而度脫之。是知逆",
    "X73n1456_024:0638a14": "行順行。皆大權示現。方便利物。或語或默。無非演說",
    "X73n1456_024:0638a15": "最上之法。觀二師同時出現。葢可知矣。永明悲末法",
    "X73n1456_024:0638a16": "性相難明。故設宗鏡。揭一心之旨。使見聞者。靡不躍",
    "X73n1456_024:0638a17": "然而入。其長耳者。以異狀利生。始終無法可說。惟以",
    "X73n1456_024:0638a18": "慈心三昧。攝化眾生。以眾生生死。愛為根本。而以男",
    "X73n1456_024:0638a19": "女為愛根。欲以愛治愛。故令無子眾生。求者必應。至",
    "X73n1456_024:0638a20": "今世之乏嗣者。無不求之。求而必應。捷如影響。此不",
    "X73n1456_024:0638a21": "說之說。其說熾然。而道場晏然。香火緜遠。則窮眾生",
    "X73n1456_024:0638a22": "界。愛根未盡。而法音常然。豈不信哉。是為記。",
    "X73n1456_024:0638a23": "嘉禾金明寺大定堂記",
    "X73n1456_024:0638a24": "金明為嘉禾名剎。其後為范蠡湖。今為郡城。滄海桑",
    "X73n1456_024:0638b01": "田也。寺始於宋乾道間。靜慧禪師開山。興廢不一。而",
    "X73n1456_024:0638b02": "伽藍之地。鬼神護之。然竟未為草莾也。向殿宇雖傾。",
    "X73n1456_024:0638b03": "而僧不乏祀。頃於庚子歲。秋潭舷公。始重新佛閣。未",
    "X73n1456_024:0638b04": "就而化。禪人道顯。以受業願繼其功。閣竟成。而佛殿",
    "X73n1456_024:0638b05": "觀音大士閣。及天王殿併一新。請耶溪法師。講楞嚴",
    "X73n1456_024:0638b06": "經。遂成叢林。其寺右。有地十畝許。舊為禪堂址。向為",
    "X73n1456_024:0638b07": "有力者所據。居士包心弦。沈汝納。王季常。沈爾侯。仲",
    "X73n1456_024:0638b08": "貞諸君。捐資贖之。嗣請玄津法師。講法華圓覺金剛",
    "X73n1456_024:0638b09": "諸經。歸信者益眾。復搆禪堂齋寮厨庫。先所闕略者。",
    "X73n1456_024:0638b10": "一時完足。為道場之偉觀。予來雙徑雲棲。弔二大老。",
    "X73n1456_024:0638b11": "先過吳門。會耶溪法師。見其道貌蒼然。喜法門。東南",
    "X73n1456_024:0638b12": "有師表焉。予往居南岳。著楞嚴通議成。刻之姑蘇。法",
    "X73n1456_024:0638b13": "師適應講期。見而歎曰。此揭義學之重雲也。願請卒",
    "X73n1456_024:0638b14": "業。以廣法施。罷講歸。過金明。顯公向依法席。執弟子",
    "X73n1456_024:0638b15": "役。法師遂願於此弘演之。及還山旬日。遂物化。嗚呼。",
    "X73n1456_024:0638b16": "死生夢幻。豈必於人乎。觀齎志而往。則有不往者存",
    "X73n1456_024:0638b17": "焉。玄津法師。耶公之適嗣。實繼志而述事者。予寓淨",
    "X73n1456_024:0638b18": "慈。玄為旦過主。及予還匡山。玄送至金明。予見其寺。",
    "X73n1456_024:0638b19": "感其事。遂命顯請玄以滿前志。予因題其堂曰。大定。",
    "X73n1456_024:0638b20": "葢首楞嚴大定之名也。此云堅固不壞。然佛始坐菩",
    "X73n1456_024:0638b21": "提場。其地堅固。金剛所成。故名阿練若。正修行處。以",
    "X73n1456_024:0638b22": "此地經五百年。成住壞空。已經劫矣。而畢竟為道場。",
    "X73n1456_024:0638b23": "至其興也。以楞嚴為始。今已成。以楞嚴為終。然楞嚴",
    "X73n1456_024:0638b24": "修證。以金剛心地為本始。至其所證者。證此而已。以",
    "X73n1456_024:0638c01": "此觀之。若心若境。等為金剛常住不壞。故予名其堂",
    "X73n1456_024:0638c02": "曰大定。信矣。其居是堂者。以此心而住。其說法者。以",
    "X73n1456_024:0638c03": "此心而說。其聽法者。以此心而聽。即鐘鼓交參。梵唄",
    "X73n1456_024:0638c04": "相和。以及市井羣聲。男女戲笑。皆入大定之門。又豈",
    "X73n1456_024:0638c05": "有靜亂之分。山林城市之別乎。諸子相送至麟溪。赴",
    "X73n1456_024:0638c06": "沈爾侯居士齋。葢亦成始成終之緣會也。故為之記",
    "X73n1456_024:0638c07": "如此。",
    "X73n1456_024:0638c09": "憨山老人夢遊集卷第二十四"
}