{
    "X88n1646_024:0224b08": "居士傳二十四",
    "X88n1646_024:0224b10": "鍾離孫陸張孫馬左范胡孫朱二王吳張李",
    "X88n1646_024:0224b11": "陸閻錢昝吳陳傳",
    "X88n1646_024:0224b12": "鍾離瑾會稽人。母任夫人。精修淨業。年九十八起居",
    "X88n1646_024:0224b13": "如常。時一日忽戒瑾曰。人人有箇彌陀。奈何拋去。處",
    "X88n1646_024:0224b14": "處無非極樂。不解歸來。予將行矣。汝其念之。翼日晨",
    "X88n1646_024:0224b15": "起焚香持佛名。頃之合掌而化。瑾自是感奮。日行利",
    "X88n1646_024:0224b16": "益二十事。後知吉水縣。將嫁女。為置媵。審之則舊令",
    "X88n1646_024:0224b17": "女也。乃報姻家請緩婚期。而先遣舊令女姻家曰。公",
    "X88n1646_024:0224b18": "安得獨為君子。予有猶子方擇偶。請平分奩具。俾同",
    "X88n1646_024:0224b19": "親迎可乎。從之。夜夢舊令來謝曰。賤息荷公厚德。已",
    "X88n1646_024:0224b20": "奏之上帝。當十世有祿。尋官浙西。與慈雲式公論往",
    "X88n1646_024:0224b21": "生指要。清修彌篤。任夫人故有旃檀佛像。常頂戴行",
    "X88n1646_024:0224b22": "道。及是瑾方瞻禮。眉間忽迸出舍利數粒。未幾知開",
    "X88n1646_024:0224b23": "封府。方夜半。忽起謂家人曰。夫人報我往生期至矣。",
    "X88n1646_024:0224b24": "即趺跏坐逝。前一日舉家夢瑾乘青蓮華。天樂圍繞。",
    "X88n1646_024:0224c01": "乘空西邁。子景融。官朝請大夫。徙居儀真東園側。常",
    "X88n1646_024:0224c02": "誦觀無量壽佛經。修念佛三昧。甞曰。不識彌陀。彌陀",
    "X88n1646_024:0224c03": "更在西方外。識得彌陀。彌陀只在自己家。一夕請僧",
    "X88n1646_024:0224c04": "妙應誦普賢行願品。炷香聽畢。兩手作印而化。曾孫",
    "X88n1646_024:0224c05": "松。官朝請大夫。主管台州崇道觀。乾道中寓居蘇州。",
    "X88n1646_024:0224c06": "與寶積實公結社修淨業。與者且百人。年八十六無",
    "X88n1646_024:0224c07": "疾化去(佛祖統記．樂邦文類)。",
    "X88n1646_024:0224c08": "孫良錢塘人。隱居閱大藏。尤得華嚴之旨。甞依大智",
    "X88n1646_024:0224c09": "律師受菩薩戒。日課佛名萬聲。二十年不輟。忽令家",
    "X88n1646_024:0224c10": "人請僧唱佛名。方半日。望空合掌曰。世尊菩薩已荷",
    "X88n1646_024:0224c11": "降臨。即退坐而化(佛祖統記)。",
    "X88n1646_024:0224c12": "陸浚錢塘人。少為吏。久之棄去。預西湖繫念會。以淨",
    "X88n1646_024:0224c13": "土為歸。每對佛前懺悔聲淚並下。間與友人相見。說",
    "X88n1646_024:0224c14": "淨土因緣。未甞不感慨嗚咽。恐此生之不度。淨業之",
    "X88n1646_024:0224c15": "難成也。臨終請圓淨法師說淨土法門。諷觀經至上",
    "X88n1646_024:0224c16": "品上生章。圓淨語之曰。此時好去。浚曰。眾聖未齊。且",
    "X88n1646_024:0224c17": "待少時。起就竹牀面西端坐。頃刻化去(佛祖統記)。",
    "X88n1646_024:0224c18": "張廸錢塘人。官助教。從圓淨法師受菩薩戒。專修淨",
    "X88n1646_024:0224c19": "業。佛前然臂香為誓。每稱佛名其聲奮厲。至失音猶",
    "X88n1646_024:0224c20": "不已。甞於靜室見白色頻伽飛舞於前。又有綠髮童",
    "X88n1646_024:0224c21": "子合掌問訊。後三年。西向念佛名而化(佛祖統記)。",
    "X88n1646_024:0224c22": "孫十二郎名忠。明州人。早慕西方。蔬食持戒。於府城",
    "X88n1646_024:0224c23": "東築菴。鑿二池種白蓮。臨池建閣。月集眾為念佛會。",
    "X88n1646_024:0224c24": "甞見佛身現空中。趨出呼其二子至同拜禮焉。久之",
    "X88n1646_024:0225a01": "始隱。後人因名其地為駐佛巷。元祐八年。釋可久神",
    "X88n1646_024:0225a02": "遊西方三日而蘇。言池中金臺標可久名。其次則孫",
    "X88n1646_024:0225a03": "十二郎也。遂逝。久之十二郎得疾。請道俗百人為念",
    "X88n1646_024:0225a04": "佛會。忽仰視虗空合掌問訊。手結雙印怡然而化。闔",
    "X88n1646_024:0225a05": "城皆聞天樂異香漸向西沒。二子能繼其業。亦向西",
    "X88n1646_024:0225a06": "坐化(佛祖統記)。",
    "X88n1646_024:0225a07": "馬仲玉名圩。廬州合肥人。父忠肅公亮。守杭州日。慈",
    "X88n1646_024:0225a08": "雲式公授以淨土法門。遂全家奉佛。元豐中仲玉遇",
    "X88n1646_024:0225a09": "僧廣初。得天台十疑論。喜曰。吾今得所歸矣。遂依慈",
    "X88n1646_024:0225a10": "雲十念回向法。行之二十餘年。後更與王敏仲往還。",
    "X88n1646_024:0225a11": "益精進念佛。常以放生為佛事。歷守淄川新定。以慈",
    "X88n1646_024:0225a12": "惠為政。課誦經呪。觀想西方。日有常法。時荊王夫人",
    "X88n1646_024:0225a13": "與其侍妾同修淨土。其妾已化。去已見夢於夫人。引",
    "X88n1646_024:0225a14": "之遊於蓮池。見有朝服而坐華上者。曰此馬圩．楊傑",
    "X88n1646_024:0225a15": "也。時傑已化去。而仲玉尚無恙。崇寧元年得疾。盥沐",
    "X88n1646_024:0225a16": "易衣端坐念佛而逝。有氣如青盖騰空而上。已而家",
    "X88n1646_024:0225a17": "人十數同夢仲玉曰。吾已得生淨土上品矣。其秋有",
    "X88n1646_024:0225a18": "婢臥疾。亦念佛而逝。子永逸亦行十念法。習十六觀。",
    "X88n1646_024:0225a19": "閱三十餘年。已而得疾。見阿彌陀佛及二菩薩來接",
    "X88n1646_024:0225a20": "引。結印示寂。香氣滿室中。既殮。柩上產五色華。其光",
    "X88n1646_024:0225a21": "爛然(樂邦文類)。",
    "X88n1646_024:0225a22": "左伸天台臨海人。從法師神照受菩薩戒。遂造西方",
    "X88n1646_024:0225a23": "三聖像求生淨土。誦法華經三千四百部。金剛經二",
    "X88n1646_024:0225a24": "萬卷。紹聖二年秋有疾。命其子沙門淨圓唱法華首",
    "X88n1646_024:0225b01": "題。已而夢三偉人立江臯。召伸登舟。復請僧誦阿彌",
    "X88n1646_024:0225b02": "陀經。遽曰。我已見佛光。即端坐結印而化(法華持驗記．佛祖統",
    "X88n1646_024:0225b03": "記)。",
    "X88n1646_024:0225b04": "范儼仁和人。居常蔬食。不牽世緣。曰百年旅泊耳。尚",
    "X88n1646_024:0225b05": "何求哉。日誦法華經。手書一部。求生淨土。大觀中忽",
    "X88n1646_024:0225b06": "見普賢乘六牙白象放金色光謂儼曰。汝常誦法華。",
    "X88n1646_024:0225b07": "念彌陀佛。得生淨土。故來相報。越一夕。覩眾聖授手。",
    "X88n1646_024:0225b08": "就座合掌而逝(佛祖統記)。",
    "X88n1646_024:0225b09": "胡達夫名闉。錢塘人。官宣義郎。為人坦易。好吟咏。好",
    "X88n1646_024:0225b10": "遊山水。亦信向佛法。未能入也。晚年致政。與清照律",
    "X88n1646_024:0225b11": "師遊。一日感疾。其子請清照過之。謂曰。達夫平生與",
    "X88n1646_024:0225b12": "慧亨相善。豈可不知末後大事乎。達夫曰。將謂心淨",
    "X88n1646_024:0225b13": "則土淨也。清照曰。達夫一切時中無雜念染污否。曰",
    "X88n1646_024:0225b14": "未能也。清照曰。如此安能心淨土淨耶。達夫曰。經言",
    "X88n1646_024:0225b15": "一稱阿彌陀佛。能滅八十億劫生死之罪。何也。清照",
    "X88n1646_024:0225b16": "曰。阿彌陀佛有大誓願。有大威德。光明神力不可思",
    "X88n1646_024:0225b17": "議。具如經說。以是一稱洪名罪垢自消。如赫日正中",
    "X88n1646_024:0225b18": "霜雪何有。達夫大感悟。遂一心稱佛名。請僧為之助。",
    "X88n1646_024:0225b19": "累月。最後清照至。達夫曰。此來何晚。已煩觀音勢至",
    "X88n1646_024:0225b20": "降臨甚久。清照與眾僧同舉佛名。達夫安然而化(樂邦",
    "X88n1646_024:0225b21": "文類)。",
    "X88n1646_024:0225b22": "孫忭錢塘人。號無諍居士。幼學易。歎曰。窮理盡性。易",
    "X88n1646_024:0225b23": "之教也。烏用于祿為。遂掩關晦迹。居絕俗務。沙門守",
    "X88n1646_024:0225b24": "寧與之交。謂曰。白樂天以儒修身。以釋治心。君聞之",
    "X88n1646_024:0225c01": "乎。忭有省。遂日閱華嚴．金剛諸經。以淨土為歸。母龔",
    "X88n1646_024:0225c02": "氏誦阿彌陀經。持佛名。晝夜不輟。偶得疾。請清照律",
    "X88n1646_024:0225c03": "師指示西歸。說法未終。端坐而化。老妾于氏亦專持",
    "X88n1646_024:0225c04": "佛名。忽夢龔氏告曰。吾已得生淨土矣。汝後七日亦",
    "X88n1646_024:0225c05": "當來也。至期果逝。頃之。忭夢至蓮池。見清照在側。旁",
    "X88n1646_024:0225c06": "一人授以梵字帖。不識。其人曰。請十三日齋耳。時方",
    "X88n1646_024:0225c07": "十二月。及期忽得疾。有僧問疾欲為祈禱。忭曰。生死",
    "X88n1646_024:0225c08": "已定。何必禱。即報清照云。當暫相違。遂跏趺作印西",
    "X88n1646_024:0225c09": "向坐脫。翼日清照至。為說法封龕。歸菴三日亦逝(佛祖",
    "X88n1646_024:0225c10": "統記)。",
    "X88n1646_024:0225c11": "朱進士遺其名。蘇州人也。甞遊虎邱寺聽佛印禪師",
    "X88n1646_024:0225c12": "講金剛經。至六如偈。欣然有會。次日午睡。夢一鬼吏",
    "X88n1646_024:0225c13": "督五人行。而己隨後。至一舍。有青布簾懸焉。鬼吏揭",
    "X88n1646_024:0225c14": "簾。眾皆入至厨下。見桶內盛湯。五人各就飲。朱方渴",
    "X88n1646_024:0225c15": "亦欲飲之。鬼吏呵曰。聽佛法人不得飲此。驚而覺。信",
    "X88n1646_024:0225c16": "步訪之。果得一舍。如夢所歷。其人言厨下新產六犬。",
    "X88n1646_024:0225c17": "其一死矣。朱大恐怖。自言不聞佛法且為此畜矣。殆",
    "X88n1646_024:0225c18": "哉。遂絕世務。日誦金剛經。年八十九。八月望。要諸道",
    "X88n1646_024:0225c19": "友相別。入後園登樹杪說偈曰。八十九年朱公。兩手",
    "X88n1646_024:0225c20": "劈破虗空。兩脚踏著白雲。立化菩提樹東。言訖端然",
    "X88n1646_024:0225c21": "而化(金剛證果錄)。",
    "X88n1646_024:0225c22": "王無功名闐。明州慈溪人。再舉進士不第。布衣蔬食。",
    "X88n1646_024:0225c23": "徧參講席。晚年專修念佛三昧。述淨土自信錄。其序",
    "X88n1646_024:0225c24": "云。古之大聖人立言垂教。被於百世之下。其鬱而未",
    "X88n1646_024:0226a01": "暢。晦而未明者有之矣。即吾佛淨土法門是也。余徧",
    "X88n1646_024:0226a02": "覽諸經。深求其指。往生功德一言以蔽之曰。在凡夫",
    "X88n1646_024:0226a03": "獲不退而已矣。何則。此土修行。圓教初信。小乘初果",
    "X88n1646_024:0226a04": "人。邪見三毒永不復起。茲為斷惑發悟。創入聖流越",
    "X88n1646_024:0226a05": "生。不昧其所證。斯超四趣。不失人天。至於凡夫地中",
    "X88n1646_024:0226a06": "雖伏惑發悟。菩薩一經生死非常之變。則忘其所證",
    "X88n1646_024:0226a07": "所修。是故遇緣或退。仍墮苦塗者有之。乃若凡聖同",
    "X88n1646_024:0226a08": "居淨土。如極樂國等。雖具三界。惟有人天。故一切含",
    "X88n1646_024:0226a09": "識獲生者即長辭四趣。又助緣大備。壽數莫量。縱至",
    "X88n1646_024:0226a10": "鈍根。一生熏修無不證聖果。寧復有退失事乎。如來",
    "X88n1646_024:0226a11": "讚勸之本意不過如此。且圓機體道是最上淨業。苟",
    "X88n1646_024:0226a12": "加願導之即預優品。若夫愚朴輩。但能稱佛發願者。",
    "X88n1646_024:0226a13": "莫不往生。嗚呼。觀淨土一門。則知聖人無棄物矣。彼",
    "X88n1646_024:0226a14": "守癡空之徒。效無礙無修。起自障心。絕他學路。可不",
    "X88n1646_024:0226a15": "哀哉。紹興十六年。一夕忽聞異香滿室。謂弟子沙門",
    "X88n1646_024:0226a16": "思齊曰。此吾淨業所感也。乃沐浴更衣面西趺坐而",
    "X88n1646_024:0226a17": "化。焚其軀。得舍利如菽者百八粒(佛祖統記．樂邦文類)。",
    "X88n1646_024:0226a18": "王衷嘉禾人。居錢塘之孤山。政和間舉隱逸不起。甞",
    "X88n1646_024:0226a19": "參小本禪師未有所入。偶聞僧誦彌陀經有感。遂專",
    "X88n1646_024:0226a20": "心淨業。日誦阿彌陀經七過。佛號萬聲。十九年未甞",
    "X88n1646_024:0226a21": "間斷。即所居為蓮社。無問道俗貴賤咸得與會。一日",
    "X88n1646_024:0226a22": "無疾沐浴面西跏趺而化(佛祖統記．樂邦文類)。",
    "X88n1646_024:0226a23": "吳信叟名秉信。明州人。紹興中官於朝。與秦檜忤。斥",
    "X88n1646_024:0226a24": "為黨人。歸而築菴城南。日夕宴坐。制一棺。夜臥其中。",
    "X88n1646_024:0226b01": "至五更。令童子扣棺而歌曰。吳信叟歸去來。三界無",
    "X88n1646_024:0226b02": "安不可住。西方淨土有蓮胎。歸去來。聞唱即起。習禪",
    "X88n1646_024:0226b03": "誦。久之檜死。以禮部侍郎召。時停度僧之令。信叟請",
    "X88n1646_024:0226b04": "賣度牒以裕國用。因論及檜黨。卒為檜黨所中。論以",
    "X88n1646_024:0226b05": "侫佛邀福。出知常州。二十六年復被召至蕭山驛舍",
    "X88n1646_024:0226b06": "坐。頃之令家人靜聽。咸聞天樂之音。即曰。清淨界中",
    "X88n1646_024:0226b07": "失念至此。金臺既至。吾當有行。言訖而逝(佛祖統記)。",
    "X88n1646_024:0226b08": "張掄不詳其所自起。官浙西副都總管。虔修淨土。甞",
    "X88n1646_024:0226b09": "請高宗書蓮社二字顏其居。為之記曰。臣甞讀天竺",
    "X88n1646_024:0226b10": "書。知出世間有極樂國者。國有佛號阿彌陀。始享國",
    "X88n1646_024:0226b11": "履位。捐去弗居。超然獨覺。悟心證聖。以大願力普度",
    "X88n1646_024:0226b12": "一切。其國悉以上妙眾寶莊嚴。地皆黃金。無山川邱",
    "X88n1646_024:0226b13": "谷之險。氣序常春。無陰陽寒暑之變。無飢寒老病生",
    "X88n1646_024:0226b14": "死之苦。無五趣雜居之濁。用是種種神通方便。善導",
    "X88n1646_024:0226b15": "眾生。忻樂起信。於日用中能發一念念彼佛號。即此",
    "X88n1646_024:0226b16": "一念清淨純熟圓滿具足。融會真如同一法性。幻身",
    "X88n1646_024:0226b17": "盡時此性不滅。一剎那頃佛土現前。如持左契以取",
    "X88n1646_024:0226b18": "寓物。臣敬聞其說。刻厲精進。無有間斷。惟佛惟念亦",
    "X88n1646_024:0226b19": "既有年。闔門少長靡不從化。乃闢敝廬之東偏。鑿池",
    "X88n1646_024:0226b20": "種蓮。做慧遠結社之遺意。日率妻子課佛萬徧。而又",
    "X88n1646_024:0226b21": "歲以春秋之季月涓良日。即普靜精舍與信道者共",
    "X88n1646_024:0226b22": "之。於是見聞隨喜雲集川至。唱佛之聲如潮汐之騰",
    "X88n1646_024:0226b23": "江也。夫慧遠創為茲社。距今閱數百禩。其間緇素景",
    "X88n1646_024:0226b24": "慕餘風。祖述其高致者。代不乏人。然率闇汶不章與",
    "X88n1646_024:0226c01": "木石同寂。臣獨何幸。乃蒙太上光堯壽聖皇帝親灑",
    "X88n1646_024:0226c02": "宸毫書蓮社二大字為賜。雲章奎畫得未曾有。萬目",
    "X88n1646_024:0226c03": "共瞻歡喜踊躍。不獨傳示雲林。侈千載之盛遇。實願",
    "X88n1646_024:0226c04": "天下後世凡歷見聞。普得念佛三昧。究竟成就無上",
    "X88n1646_024:0226c05": "菩提。其為饒益詎可量已。謹刊之金石。用對揚丕顯",
    "X88n1646_024:0226c06": "休命焉(樂邦文類)。",
    "X88n1646_024:0226c07": "李秉紹興末為內廷。官歷三朝。爵武功大夫。管御藥",
    "X88n1646_024:0226c08": "院。乞宮祠以去。秉壯歲慕禪宗。參淨慈自得禪師有",
    "X88n1646_024:0226c09": "省。既別自得。作拄杖頌寄之曰。得來拄杖元無價。分",
    "X88n1646_024:0226c10": "付知音好受持。千里同風了無說。夜深月上珊瑚枝。",
    "X88n1646_024:0226c11": "已而歸心淨土。刻龍舒淨土文以勸世。持誦謹篤。逾",
    "X88n1646_024:0226c12": "三十年。子元長。偕諸同好結淨業會於傳法寺。秉與",
    "X88n1646_024:0226c13": "焉。嘉泰四年秋有疾。減食却劑。神色愈警。及冬。夢中",
    "X88n1646_024:0226c14": "忽見彌陀現相。越七日凌晨見金華滿室中。呼二子",
    "X88n1646_024:0226c15": "掖起。別親友。索筆書曰。六十一年盡亂道。些兒見處",
    "X88n1646_024:0226c16": "却也好。而今驀直往西方。萬劫長離生死老。置筆整",
    "X88n1646_024:0226c17": "手結印而逝(樂邦文類)。",
    "X88n1646_024:0226c18": "陸子元名沅。會稽山陰人。試吏部再為第一監行在",
    "X88n1646_024:0226c19": "都進奏院監尚書六部門。居官落落。守正不媚權勢。",
    "X88n1646_024:0226c20": "歲滿遷大府寺丞。尋外轉。歷提舉福建市舶。以母憂",
    "X88n1646_024:0226c21": "歸。中同僚鄭興裔之言。得罪閒居。家明州橫溪之上。",
    "X88n1646_024:0226c22": "客至語及鄭事。必曰沅與鄭歷劫中冤耳。謹當以善",
    "X88n1646_024:0226c23": "法解之。否則彼此酬酢無了時也。居常持法華經。晨",
    "X88n1646_024:0226c24": "起即澡浴焚香。首唱偈曰。盥手清晨貝葉開。不求諸",
    "X88n1646_024:0227a01": "佛不禳災。世緣斷處從他斷。劫火光中舞一回。然後",
    "X88n1646_024:0227a02": "開卷而讀。不緩不急。聲如貫珠。日周一部。如是三十",
    "X88n1646_024:0227a03": "年。年登八十。增至三部。宗教兩家靡不研究。復誦彌",
    "X88n1646_024:0227a04": "陀佛號。一意西馳。年八十五。沐浴冠服而化。口鼻間",
    "X88n1646_024:0227a05": "出蓮華香。郁然彌日方息。事在紹熈五年(渭南文集．法喜志．法",
    "X88n1646_024:0227a06": "華持驗記)。",
    "X88n1646_024:0227a07": "閻邦榮池州晉陽人。中年甞遇僧勸修淨業。持往生",
    "X88n1646_024:0227a08": "呪。遂斷葷血。每旦向西誦呪千遍。又率諸男女同聲",
    "X88n1646_024:0227a09": "誦之。積二十年。紹熈元年正月朔。閱大涅槃經歎曰。",
    "X88n1646_024:0227a10": "人生夢幻耳。吾何戀乎。三月朔。聞異香芬馥彌日不",
    "X88n1646_024:0227a11": "歇。其子夢阿彌陀佛放大光明。徧照堂宇皆作金色。",
    "X88n1646_024:0227a12": "越五日晨起。如常課誦訖。顧家人曰。我今日當行。慎",
    "X88n1646_024:0227a13": "勿相攪。遂面西瞑目跏趺而坐。日過中。瞿然起曰。我",
    "X88n1646_024:0227a14": "去也。便起立。行數步。舒手結印微笑而化(樂邦文類)。",
    "X88n1646_024:0227a15": "錢同伯名象祖。台州人。祖端禮官參知政事。甞參護",
    "X88n1646_024:0227a16": "國元公有省。遂究極宗門旨趣。臨終書曰。浮世虗幻。",
    "X88n1646_024:0227a17": "本無去來。四大五蘊。必歸終盡。盖為地水火風暫時",
    "X88n1646_024:0227a18": "湊泊。不可錯認為己有。大丈夫當用處把定。立處皆",
    "X88n1646_024:0227a19": "真。去留自在。是上來諸聖解脫路涅槃門也。吾今如",
    "X88n1646_024:0227a20": "是。豈不快哉。置筆斂目而逝。同伯以恩起家太常丞。",
    "X88n1646_024:0227a21": "開禧中官參知政事。時韓侂胄為相。欲用兵於金。同",
    "X88n1646_024:0227a22": "伯執不可。遂罷知外郡。已而復起。與史彌遠謀。共誅",
    "X88n1646_024:0227a23": "侂胄。天下賴之。嘉定二年拜左丞相。尋罷歸。初同伯",
    "X88n1646_024:0227a24": "問道於此菴元公。此菴曰。欲究此事。須得心法兩忘",
    "X88n1646_024:0227b01": "乃可。法執未忘。契理亦非悟也。同伯曰。纔涉脣吻便",
    "X88n1646_024:0227b02": "落意思如何。此菴曰本自無瘡勿傷之也。同伯有省。",
    "X88n1646_024:0227b03": "既而歸心淨土。守金陵日。於鄉州建接待寺十所。皆",
    "X88n1646_024:0227b04": "以淨土極樂名之。創止菴與高僧談處其中。自致政",
    "X88n1646_024:0227b05": "後修持益力。嘉定四年偶得微疾。書偈曰。菡萏香從",
    "X88n1646_024:0227b06": "佛國來。琉璃地上絕纖埃。我心清淨超於彼。今日遙",
    "X88n1646_024:0227b07": "知一朵開。僧有問起居者。答曰。不貪生。不怕死。不生",
    "X88n1646_024:0227b08": "天上。不生人中。唯當往生淨土耳。言訖趺坐而化。時",
    "X88n1646_024:0227b09": "天鼓震響。異香芬郁。郡人同夢空中聲云。錢丞相當",
    "X88n1646_024:0227b10": "生西方淨土為慈濟菩薩(佛祖統記．續綱目．往生傳．台州志)。",
    "X88n1646_024:0227b11": "昝省齋名定國。明州人。為州學諭。常修淨業。結西歸",
    "X88n1646_024:0227b12": "社。嘉泰初於小江慧光建淨土院。結石塔於池。為鄉",
    "X88n1646_024:0227b13": "民藏骨之所。月二八日集僧俗院中誦觀經及佛號。",
    "X88n1646_024:0227b14": "為擘窠圖。勸人念佛。有鐵工計公者。年將七十。喪明。",
    "X88n1646_024:0227b15": "因從受念佛圖。誦至四圖。兩目瞭然。如是三載。滿十",
    "X88n1646_024:0227b16": "七圖。一日方念佛次。忽瞑半日復甦。謂其子曰。我已",
    "X88n1646_024:0227b17": "見西方佛菩薩矣。昝學諭是勸導之首。當分六圖與",
    "X88n1646_024:0227b18": "之。並為致謝也。西向坐逝。嘉定四年。省齋夢青童告",
    "X88n1646_024:0227b19": "曰。佛今告君三日當往生彼國。至日沐浴更衣速稱",
    "X88n1646_024:0227b20": "佛號。端坐而化(佛祖統記)。",
    "X88n1646_024:0227b21": "吳復之名克己。自号鎧菴居士。居於婺之浦江。少讀",
    "X88n1646_024:0227b22": "周官。慨然有濟世之志。既不得志。隱於左溪。苦目疾。",
    "X88n1646_024:0227b23": "或勸令禱圓通大士。復之曰。臨危不變乃真丈夫。或",
    "X88n1646_024:0227b24": "舉杜祁公言。君未讀佛書。何以知其不及孔孟。復之",
    "X88n1646_024:0227c01": "試持大士號。疾良已。遂起深信心。讀楞嚴至空生心",
    "X88n1646_024:0227c02": "內猶雲點太清。豁如發蒙。既讀宗鏡錄。遇寶積實公",
    "X88n1646_024:0227c03": "謂曰。此書無規矩。不若看止觀。令即境觀二字倚為",
    "X88n1646_024:0227c04": "几杖。服食已而果有悟入。歎曰。至哉規矩之說。所謂",
    "X88n1646_024:0227c05": "至方以方天下之不方。至圓以圓天下之不圓者乎。",
    "X88n1646_024:0227c06": "著法華樞鍵。回向極樂曰。不讀法華。無以明我心本",
    "X88n1646_024:0227c07": "具妙法。不生安養。無以證我心本具妙法。如來諄諄",
    "X88n1646_024:0227c08": "示誨。智者懇懇宏經。佛祖垂慈。初無異轍也。乾道中",
    "X88n1646_024:0227c09": "寓蘇州。與實公為蓮社。命工繪十界九品圖於兩廡。",
    "X88n1646_024:0227c10": "一示萬法唯心。一指西方徑路。社友鍾離松為之記。",
    "X88n1646_024:0227c11": "嘉定七年冬終於寶山。遺言以僧禮茶毗。壽七十五",
    "X88n1646_024:0227c12": "(佛祖統記．樂邦文類)。",
    "X88n1646_024:0227c13": "陳君璋黃巖人。生於元時。年四十歸心佛法。與妻葉",
    "X88n1646_024:0227c14": "氏誦法華經回向極樂。歷二十年。疾篤。命其子景星",
    "X88n1646_024:0227c15": "扶之坐曰。吾歸去。景星曰歸何處去。曰沒處去。令死",
    "X88n1646_024:0227c16": "後用桑門闍維法。合掌稱阿彌陀佛而逝(往生集)。",
    "X88n1646_024:0227c17": "知歸子曰。宋世宗風大盛。而其時傳天台教者每以",
    "X88n1646_024:0227c18": "淨土為歸。故士大夫篤志西方者視唐時稱盛焉。嗚",
    "X88n1646_024:0227c19": "呼。百年如電。六道如環。生此界中。不歸淨土。將安所",
    "X88n1646_024:0227c20": "終乎。",
    "X88n1646_024:0227c21": "汪大紳云。此一卷氷雪文也。日復一過。我懷如何",
    "X88n1646_024:0227c22": "矣○念佛繙經。至口鼻間皆出蓮花香。則淨業成",
    "X88n1646_024:0227c23": "矣。心心念佛。心心種蓮。心開見性。花開見佛。是為",
    "X88n1646_024:0227c24": "極樂。"
}