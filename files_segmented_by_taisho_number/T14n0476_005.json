{
    "T14n0476_005:0579a03": "說無垢稱經卷第五",
    "T14n0476_005:0579a04": "大唐三藏法師玄奘譯",
    "T14n0476_005:0579a05": "香臺佛品第十",
    "T14n0476_005:0579a06": "時舍利子作是思惟：「食時將至，此摩訶薩說",
    "T14n0476_005:0579a07": "法未起，我等聲聞及諸菩薩當於何食？」時",
    "T14n0476_005:0579a08": "無垢稱知彼思惟便告之曰：「大德！如來為",
    "T14n0476_005:0579a09": "諸聲聞說八解脫，仁者已住，勿以財食染",
    "T14n0476_005:0579a10": "污其心而聞正法。若欲食者且待須臾，當",
    "T14n0476_005:0579a11": "令皆得未曾有食。」",
    "T14n0476_005:0579a12": "時無垢稱便入如是微妙寂定，發起如是",
    "T14n0476_005:0579a13": "殊勝神通，示諸菩薩、大聲聞眾，上方界分去",
    "T14n0476_005:0579a14": "此佛土過四十二殑伽沙等諸佛世界，有佛",
    "T14n0476_005:0579a15": "世界名一切妙香，其中有佛號最上香臺，",
    "T14n0476_005:0579a16": "今現在彼安隱住持。彼世界中有妙香氣，",
    "T14n0476_005:0579a17": "比餘十方一切佛土人天之香最為第一。彼",
    "T14n0476_005:0579a18": "有諸樹皆出妙香，普薰方域一切周滿。彼",
    "T14n0476_005:0579a19": "中無有二乘之名，唯有清淨大菩薩眾，而",
    "T14n0476_005:0579a20": "彼如來為其說法。彼世界中一切臺觀、宮殿、",
    "T14n0476_005:0579a21": "經行、園林、衣服皆是種種妙香所成。彼佛世",
    "T14n0476_005:0579a22": "尊及菩薩眾所食香氣微妙第一，普薰十方",
    "T14n0476_005:0579a23": "無量佛土。時彼如來與諸菩薩方共坐食，彼",
    "T14n0476_005:0579a24": "有天子名曰香嚴——已於大乘深心發趣——供",
    "T14n0476_005:0579a25": "養承事彼土如來及諸菩薩。時此大眾一切",
    "T14n0476_005:0579a26": "皆覩彼界如來與諸菩薩方共坐食如是等",
    "T14n0476_005:0579a27": "事。",
    "T14n0476_005:0579a28": "時無垢稱遍告一切菩薩眾言：「汝等大士誰",
    "T14n0476_005:0579a29": "能往彼取妙香食？」以妙吉祥威神力故，諸",
    "T14n0476_005:0579b01": "菩薩眾咸皆默然。時無垢稱告妙吉祥：「汝今",
    "T14n0476_005:0579b02": "云何於此大眾而不加護，令其乃爾？」妙吉",
    "T14n0476_005:0579b03": "祥言：「居士！汝今不應輕毀諸菩薩眾，如佛",
    "T14n0476_005:0579b04": "所言：『勿輕未學。』」",
    "T14n0476_005:0579b05": "時無垢稱不起于床，居眾會前化作菩薩——",
    "T14n0476_005:0579b06": "身真金色，相好莊嚴，威德光明蔽於眾會——而",
    "T14n0476_005:0579b07": "告之曰：「汝善男子！宜往上方去此佛土",
    "T14n0476_005:0579b08": "過四十二殑伽沙等諸佛世界，有佛世界",
    "T14n0476_005:0579b09": "名一切妙香，其中有佛號最上香臺，與諸",
    "T14n0476_005:0579b10": "菩薩方共坐食。汝往到彼頂禮佛足，應作",
    "T14n0476_005:0579b11": "是言：『於此下方有無垢稱，稽首雙足，敬問",
    "T14n0476_005:0579b12": "世尊：「少病、少惱、起居輕利、氣力康和、安樂住",
    "T14n0476_005:0579b13": "不？」遙心右繞多百千匝，頂禮雙足作如是",
    "T14n0476_005:0579b14": "言：「願得世尊所食之餘，當於下方堪忍世",
    "T14n0476_005:0579b15": "界施作佛事，令此下劣欲樂有情當欣大",
    "T14n0476_005:0579b16": "慧，亦使如來無量功德名稱普聞。」』」",
    "T14n0476_005:0579b17": "時化菩薩於眾會前上昇虛空——舉眾皆見——",
    "T14n0476_005:0579b18": "神通迅疾經須臾頃便到一切妙香世界，頂",
    "T14n0476_005:0579b19": "禮最上香臺佛足，又聞其言：「下方菩薩名無",
    "T14n0476_005:0579b20": "垢稱，稽首雙足，敬問世尊：『少病、少惱、起居",
    "T14n0476_005:0579b21": "輕利、氣力康和、安樂住不？』遙心右繞多百千",
    "T14n0476_005:0579b22": "匝，頂禮雙足作如是言：『願得世尊所食之",
    "T14n0476_005:0579b23": "餘，當於下方堪忍世界施作佛事，令此下",
    "T14n0476_005:0579b24": "劣欲樂有情當欣大慧，亦使如來無量功德",
    "T14n0476_005:0579b25": "名稱普聞。』」時彼上方菩薩眾會見化菩薩相",
    "T14n0476_005:0579b26": "好莊嚴，威德光明微妙殊勝，歎未曾有：「今此",
    "T14n0476_005:0579b27": "大士從何處來？堪忍世界為在何所？云何",
    "T14n0476_005:0579b28": "名為下劣欲樂？」尋問最上香臺如來：「唯願",
    "T14n0476_005:0579b29": "世尊為說斯事。」佛告之曰：「諸善男子！於彼",
    "T14n0476_005:0579c01": "下方去此佛土過四十二殑伽沙等諸佛世",
    "T14n0476_005:0579c02": "界，有佛世界名曰堪忍，其中佛號釋迦牟",
    "T14n0476_005:0579c03": "尼如來、應、正等覺，今現在彼安隱住持，居五",
    "T14n0476_005:0579c04": "濁世為諸下劣欲樂有情宣揚正法。彼有",
    "T14n0476_005:0579c05": "菩薩名無垢稱——已得安住不可思議解脫",
    "T14n0476_005:0579c06": "法門——為諸菩薩開示妙法，遣化菩薩來至",
    "T14n0476_005:0579c07": "此間稱揚我身功德名號，并讚此土眾德",
    "T14n0476_005:0579c08": "莊嚴，令彼菩薩善根增進。」彼菩薩眾咸作是",
    "T14n0476_005:0579c09": "言：「其德何如乃作是化，大神通力無畏若斯？」",
    "T14n0476_005:0579c10": "彼佛告言：「諸善男子！是大菩薩成就殊勝大",
    "T14n0476_005:0579c11": "功德法，一剎那頃化作無量無邊菩薩，遍",
    "T14n0476_005:0579c12": "於十方一切國土，皆遣其往施作佛事，利",
    "T14n0476_005:0579c13": "益安樂無量有情。」",
    "T14n0476_005:0579c14": "於是，最上香臺如來以能流出眾妙香器",
    "T14n0476_005:0579c15": "盛諸妙香所薰之食，授無垢稱化菩薩手。時",
    "T14n0476_005:0579c16": "彼佛土有九百萬大菩薩僧同時舉聲請於",
    "T14n0476_005:0579c17": "彼佛：「我等欲與此化菩薩俱往下方堪忍",
    "T14n0476_005:0579c18": "世界，瞻仰釋迦牟尼如來，禮敬供事、聽聞正",
    "T14n0476_005:0579c19": "法，并欲瞻仰、禮敬供事彼無垢稱及諸菩",
    "T14n0476_005:0579c20": "薩，唯願世尊加護聽許。」彼佛告曰：「諸善男子！",
    "T14n0476_005:0579c21": "汝便可往，今正是時。汝等皆應自攝身香",
    "T14n0476_005:0579c22": "入堪忍界，勿令彼諸有情醉悶放逸；汝等",
    "T14n0476_005:0579c23": "皆應自隱色相入堪忍界，勿令彼諸菩薩",
    "T14n0476_005:0579c24": "心生愧恥。汝等於彼堪忍世界勿生劣想",
    "T14n0476_005:0579c25": "而作障礙。所以者何？諸善男子！一切國土皆",
    "T14n0476_005:0579c26": "如虛空，諸佛、世尊為欲成熟諸有情故，隨",
    "T14n0476_005:0579c27": "諸有情所樂示現種種佛土——或染、或淨，無決",
    "T14n0476_005:0579c28": "定相——而諸佛土實皆清淨、無有差別。」",
    "T14n0476_005:0579c29": "時化菩薩受滿食器，與九百萬諸菩薩僧，",
    "T14n0476_005:0580a01": "承彼佛威神及無垢稱力於彼界沒，經須",
    "T14n0476_005:0580a02": "臾頃至於此土無垢稱室欻然而現。時無",
    "T14n0476_005:0580a03": "垢稱化九百萬師子之座——微妙莊嚴，與前所",
    "T14n0476_005:0580a04": "坐諸師子座都無有異——令諸菩薩皆坐其",
    "T14n0476_005:0580a05": "上。時化菩薩以滿食器授無垢稱。如是食",
    "T14n0476_005:0580a06": "器妙香普薰廣嚴大城及此三千大千世界",
    "T14n0476_005:0580a07": "無量無邊。妙香薰故，一切世界香氣芬馥。廣",
    "T14n0476_005:0580a08": "嚴大城諸婆羅門、長者、居士、人、非人等，聞是",
    "T14n0476_005:0580a09": "香氣得未曾有，驚歎無量，身心踊悅。",
    "T14n0476_005:0580a10": "時此城中離呫毘王名為月蓋，與八萬四千",
    "T14n0476_005:0580a11": "離呫毘種，種種莊嚴，悉來入于無垢稱室，",
    "T14n0476_005:0580a12": "見此室中諸菩薩眾其數甚多、諸師子座高",
    "T14n0476_005:0580a13": "廣嚴飾，生大歡喜，歎未曾有，禮諸菩薩及",
    "T14n0476_005:0580a14": "大聲聞，却住一面。時諸地神及虛空神，并欲",
    "T14n0476_005:0580a15": "色界諸天子眾，聞是妙香，各與眷屬無量百",
    "T14n0476_005:0580a16": "千，悉來入于無垢稱室。時無垢稱便語尊",
    "T14n0476_005:0580a17": "者舍利子等諸大聲聞：「尊者可食如來所施",
    "T14n0476_005:0580a18": "甘露味食。如是食者，大悲所薰，勿以少分",
    "T14n0476_005:0580a19": "下劣心行而食此食；若如是食，定不能消。」",
    "T14n0476_005:0580a20": "時眾會中有劣聲聞作如是念：「此食甚少，",
    "T14n0476_005:0580a21": "云何充足如是大眾？」時化菩薩便告之言：",
    "T14n0476_005:0580a22": "「勿以汝等自少福慧測量如來無量福慧。",
    "T14n0476_005:0580a23": "所以者何？四大海水乍可有竭，是妙香食終",
    "T14n0476_005:0580a24": "無有盡。假使無量大千世界一切有情一一",
    "T14n0476_005:0580a25": "摶食，其食摶量等妙高山，如是摶食或經",
    "T14n0476_005:0580a26": "一劫、或一百劫猶不能盡。所以者何？如是",
    "T14n0476_005:0580a27": "食者，是無盡戒、定、慧、解脫、解脫知見所生。",
    "T14n0476_005:0580a28": "如來所食之餘，無量三千大千世界一切有",
    "T14n0476_005:0580a29": "情，經百千劫食此香食終不能盡，於是",
    "T14n0476_005:0580b01": "大眾皆食此食悉得充滿而尚有餘。」時諸",
    "T14n0476_005:0580b02": "聲聞及諸菩薩并人天等一切眾會，食此食",
    "T14n0476_005:0580b03": "已其身安樂，譬如一切安樂莊嚴世界菩薩",
    "T14n0476_005:0580b04": "一切安樂之所住持，身諸毛孔皆出妙香；",
    "T14n0476_005:0580b05": "譬如一切妙香世界眾妙香樹常出無量種",
    "T14n0476_005:0580b06": "種妙香。",
    "T14n0476_005:0580b07": "時無垢稱問彼上方諸來菩薩：「汝等知不？彼",
    "T14n0476_005:0580b08": "土如來於其世界為諸菩薩云何說法？」彼",
    "T14n0476_005:0580b09": "諸菩薩咸共答言：「我土如來不為菩薩文詞",
    "T14n0476_005:0580b10": "說法，但以妙香令諸菩薩皆悉調伏。」「彼諸",
    "T14n0476_005:0580b11": "菩薩各各安坐妙香樹下，諸妙香樹各各流",
    "T14n0476_005:0580b12": "出種種香氣，彼諸菩薩聞斯妙香便獲一切",
    "T14n0476_005:0580b13": "德莊嚴定，獲此定已即具一切菩薩功德。」",
    "T14n0476_005:0580b14": "時彼上方諸來菩薩問無垢稱：「此土如來釋",
    "T14n0476_005:0580b15": "迦牟尼為諸有情云何說法？」無垢稱曰：「此",
    "T14n0476_005:0580b16": "土有情一切剛強極難調化，如來還以種種",
    "T14n0476_005:0580b17": "能伏剛強語言而調化之。云何名為種種能",
    "T14n0476_005:0580b18": "伏剛強語言？謂為宣說此是地獄趣、此是傍",
    "T14n0476_005:0580b19": "生趣、此是餓鬼趣，此是無暇生、此是諸根缺，",
    "T14n0476_005:0580b20": "此是身惡行、是身惡行果，此是語惡行、是語",
    "T14n0476_005:0580b21": "惡行果，此是意惡行、是意惡行果，此是斷生",
    "T14n0476_005:0580b22": "命、是斷生命果，此是不與取、是不與取果，此",
    "T14n0476_005:0580b23": "是欲邪行、是欲邪行果，此是虛誑語、是虛誑",
    "T14n0476_005:0580b24": "語果，此是離間語、是離間語果，此是麁惡語、",
    "T14n0476_005:0580b25": "是麁惡語果，此是雜穢語、是雜穢語果，此是",
    "T14n0476_005:0580b26": "貪欲、是貪欲果，此是瞋恚、是瞋恚果，此是邪",
    "T14n0476_005:0580b27": "見、是邪見果，此是慳悋、是慳悋果，此是毀戒、",
    "T14n0476_005:0580b28": "是毀戒果，此是瞋恨、是瞋恨果，此是懈怠、是",
    "T14n0476_005:0580b29": "懈怠果，此是心亂、是心亂果，此是愚癡、是愚",
    "T14n0476_005:0580c01": "癡果，此受所學、此越所學，此持別解脫、此犯",
    "T14n0476_005:0580c02": "別解脫，此是應作、此非應作，此是瑜伽、此非",
    "T14n0476_005:0580c03": "瑜伽，此是永斷、此非永斷，此是障礙、此非障",
    "T14n0476_005:0580c04": "礙，此是犯罪、此是出罪，此是雜染、此是清淨，",
    "T14n0476_005:0580c05": "此是正道、此是邪道，此是善、此是惡，此是世",
    "T14n0476_005:0580c06": "間、此出世間，此是有罪、此是無罪，此是有漏、",
    "T14n0476_005:0580c07": "此是無漏，此是有為、此是無為，此是功德、",
    "T14n0476_005:0580c08": "此是過失，此是有苦、此是無苦，此是有樂、此",
    "T14n0476_005:0580c09": "是無樂，此可厭離、此可欣樂，此可棄捨、此可",
    "T14n0476_005:0580c10": "修習，此是生死、此是涅槃，如是等法有無量",
    "T14n0476_005:0580c11": "門。此土有情其心剛強，如來說此種種法門",
    "T14n0476_005:0580c12": "安住其心令其調伏。「譬如象馬[怡-台+龍]悷不調，",
    "T14n0476_005:0580c13": "加諸楚毒乃至徹骨然後調伏。如是，此土",
    "T14n0476_005:0580c14": "剛強有情極難調化，如來方便以如是等",
    "T14n0476_005:0580c15": "苦切言詞慇懃誨喻，然後調伏趣入正法。」",
    "T14n0476_005:0580c16": "時彼上方諸來菩薩聞是說已得未曾有，",
    "T14n0476_005:0580c17": "皆作是言：「甚奇，世尊釋迦牟尼能為難事，",
    "T14n0476_005:0580c18": "隱覆無量尊貴功德，示現如是調伏方便，",
    "T14n0476_005:0580c19": "成熟下劣貧匱有情，以種種門調伏攝益。",
    "T14n0476_005:0580c20": "是諸菩薩居此佛土亦能堪忍種種勞倦，",
    "T14n0476_005:0580c21": "成就最勝希有堅牢不可思議大悲精進，助",
    "T14n0476_005:0580c22": "揚如來無上正法，利樂如是難化有情。」無垢",
    "T14n0476_005:0580c23": "稱言：「如是，大士！誠如所說。釋迦如來能為",
    "T14n0476_005:0580c24": "難事，隱覆無量尊貴功德，不憚劬勞，方便",
    "T14n0476_005:0580c25": "調伏如是剛強難化有情。諸菩薩眾生此佛",
    "T14n0476_005:0580c26": "土亦能堪忍種種勞倦，成就最勝希有堅牢",
    "T14n0476_005:0580c27": "不可思議大悲精進，助揚如來無上正法，利",
    "T14n0476_005:0580c28": "樂如是無量有情。「大士當知：堪忍世界行",
    "T14n0476_005:0580c29": "菩薩行饒益有情經於一生，所得功德多",
    "T14n0476_005:0581a01": "於一切妙香世界百千大劫行菩薩行饒益",
    "T14n0476_005:0581a02": "有情所得功德。所以者何？堪忍世界略有十",
    "T14n0476_005:0581a03": "種修集善法，餘十方界清淨佛土之所無有。",
    "T14n0476_005:0581a04": "何等為十？一、以惠施攝諸貧窮，二、以淨戒",
    "T14n0476_005:0581a05": "攝諸毀禁，三、以忍辱攝諸瞋恚，四、以精進",
    "T14n0476_005:0581a06": "攝諸懈怠，五、以靜慮攝諸亂意，六、以勝慧",
    "T14n0476_005:0581a07": "攝諸愚癡，七、以說除八無暇法普攝一切",
    "T14n0476_005:0581a08": "無暇有情，八、以宣說大乘正法普攝一切",
    "T14n0476_005:0581a09": "樂小法者，九、以種種殊勝善根普攝未種諸",
    "T14n0476_005:0581a10": "善根者，十、以無上四種攝法恒常成熟一切",
    "T14n0476_005:0581a11": "有情，是為十種修集善法，此堪忍界悉皆具",
    "T14n0476_005:0581a12": "足，餘十方界清淨佛土之所無有。」時彼佛土",
    "T14n0476_005:0581a13": "諸來菩薩復作是言：「堪忍世界諸菩薩眾",
    "T14n0476_005:0581a14": "成就幾法無毀無傷，從此命終生餘淨土？」",
    "T14n0476_005:0581a15": "無垢稱言：「堪忍世界諸菩薩眾成就八法無",
    "T14n0476_005:0581a16": "毀無傷，從此命終生餘淨土。何等為八？一",
    "T14n0476_005:0581a17": "者、菩薩如是思惟：『我於有情應作善事，不",
    "T14n0476_005:0581a18": "應於彼希望善報。』二者、菩薩如是思惟：『我",
    "T14n0476_005:0581a19": "應代彼一切有情受諸苦惱，我之所有一",
    "T14n0476_005:0581a20": "切善根悉迴施與。』三者、菩薩如是思惟：『我應",
    "T14n0476_005:0581a21": "於彼一切有情其心平等，心無罣礙。』四者、菩",
    "T14n0476_005:0581a22": "薩如是思惟：『我應於彼一切有情摧伏憍",
    "T14n0476_005:0581a23": "慢，敬愛如佛。』五者、菩薩信解增上，於未聽",
    "T14n0476_005:0581a24": "受甚深經典暫得聽聞，無疑、無謗；六者、菩",
    "T14n0476_005:0581a25": "薩於他利養無嫉妬心、於己利養不生憍",
    "T14n0476_005:0581a26": "慢；七者、菩薩調伏自心，常省己過，不譏",
    "T14n0476_005:0581a27": "他犯；八者、菩薩恒無放逸於諸善法，常樂",
    "T14n0476_005:0581a28": "尋求精進修行菩提分法。堪忍世界諸菩薩",
    "T14n0476_005:0581a29": "眾若具成就如是八法無毀無傷，從此命",
    "T14n0476_005:0581b01": "終生餘淨土。」",
    "T14n0476_005:0581b02": "其無垢稱與妙吉祥諸菩薩等於大眾中",
    "T14n0476_005:0581b03": "宣說種種微妙法時，百千眾生同發無上正",
    "T14n0476_005:0581b04": "等覺心、十千菩薩悉皆證得無生法忍。",
    "T14n0476_005:0581b05": "說無垢稱經菩薩行品第十一",
    "T14n0476_005:0581b06": "佛時猶在菴羅衛林為眾說法，於眾會處",
    "T14n0476_005:0581b07": "其地欻然廣博嚴淨，一切大眾皆現金色。時",
    "T14n0476_005:0581b08": "阿難陀即便白佛：「世尊！此是誰之前相？於",
    "T14n0476_005:0581b09": "眾會中欻然如是廣博嚴淨，一切大眾皆",
    "T14n0476_005:0581b10": "現金色。」佛告具壽阿難陀曰：「是無垢稱與",
    "T14n0476_005:0581b11": "妙吉祥將諸大眾恭敬圍繞，發意欲來赴",
    "T14n0476_005:0581b12": "斯眾會，現此前相。」時無垢稱語妙吉祥：「我",
    "T14n0476_005:0581b13": "等今應與諸大士詣如來所，頂禮、供事、瞻",
    "T14n0476_005:0581b14": "仰世尊，聽受妙法。」妙吉祥曰：「今正是時，可",
    "T14n0476_005:0581b15": "同行矣。」時無垢稱現神通力，令諸大眾不",
    "T14n0476_005:0581b16": "起本處并師子座住右掌中往詣佛所，到",
    "T14n0476_005:0581b17": "已置地，恭敬頂禮世尊雙足，右繞七匝却",
    "T14n0476_005:0581b18": "住一面，向佛合掌，儼然而立。諸大菩薩下",
    "T14n0476_005:0581b19": "師子座，恭敬頂禮世尊雙足，右繞三匝却",
    "T14n0476_005:0581b20": "住一面，向佛合掌，儼然而立。諸大聲聞、釋梵、",
    "T14n0476_005:0581b21": "護世四天王等亦皆避座，恭敬頂禮世尊雙",
    "T14n0476_005:0581b22": "足，却住一面，向佛合掌，儼然而立。於是，世",
    "T14n0476_005:0581b23": "尊如法慰問諸菩薩等一切大眾，作是告言：",
    "T14n0476_005:0581b24": "「汝等大士隨其所應各復本座。」時諸大眾",
    "T14n0476_005:0581b25": "蒙佛教勅，各還本座恭敬而坐。",
    "T14n0476_005:0581b26": "爾時，世尊告舍利子：「汝見最勝菩薩大士自",
    "T14n0476_005:0581b27": "在神力之所為乎？」舍利子言：「唯然，已見。」世尊",
    "T14n0476_005:0581b28": "復問：「汝起何想？」舍利子言：「起難思想。我見",
    "T14n0476_005:0581b29": "大士不可思議，於其作用神力功德不能",
    "T14n0476_005:0581c01": "算數、不能思惟、不能稱量、不能述歎。」時",
    "T14n0476_005:0581c02": "阿難陀即便白佛：「今所聞香昔來未有，如",
    "T14n0476_005:0581c03": "是香者為是誰香？」佛告之言：「是諸菩薩毛孔",
    "T14n0476_005:0581c04": "所出。」時舍利子語阿難陀：「我等毛孔亦出",
    "T14n0476_005:0581c05": "是香。」阿難陀曰：「如是妙香，仁等身內何緣而",
    "T14n0476_005:0581c06": "有？」舍利子言：「是無垢稱自在神力，遣化菩",
    "T14n0476_005:0581c07": "薩往至上方最上香臺如來佛土，請得彼佛",
    "T14n0476_005:0581c08": "所食之餘來至室中供諸大眾，其間所有",
    "T14n0476_005:0581c09": "食此食者一切毛孔皆出是香。」時阿難陀",
    "T14n0476_005:0581c10": "問無垢稱：「是妙香氣當住久如？」無垢稱言：",
    "T14n0476_005:0581c11": "「乃至此食未皆消盡，其香猶住。」阿難陀曰：",
    "T14n0476_005:0581c12": "「如是所食，其經久如當皆消盡？」無垢稱言：「此",
    "T14n0476_005:0581c13": "食勢分七日七夜住在身中，過是已後乃可",
    "T14n0476_005:0581c14": "漸消，雖久未消而不為患。具壽當知：諸聲",
    "T14n0476_005:0581c15": "聞乘未入正性離生位者若食此食，要入",
    "T14n0476_005:0581c16": "正性離生位已然後乃消；未離欲者若食此",
    "T14n0476_005:0581c17": "食，要得離欲然後乃消；未解脫者若食此",
    "T14n0476_005:0581c18": "食，要心解脫然後乃消；諸有大乘菩薩種性",
    "T14n0476_005:0581c19": "未發無上菩提心者若食此食，要發無上菩",
    "T14n0476_005:0581c20": "提心已然後乃消；已發無上菩提心者若食",
    "T14n0476_005:0581c21": "此食，要當證得無生法忍然後乃消；其已",
    "T14n0476_005:0581c22": "證得無生忍者若食此食，要當安住不退轉",
    "T14n0476_005:0581c23": "位然後乃消；其已安住不退位者若食此",
    "T14n0476_005:0581c24": "食，要當安住一生繫位然後乃消。「具壽當",
    "T14n0476_005:0581c25": "知：譬如世間有大藥王名最上味，若有眾",
    "T14n0476_005:0581c26": "生遇遭諸毒遍滿身者與令服之，乃至諸",
    "T14n0476_005:0581c27": "毒未皆除滅，是大藥王猶未消盡；諸毒滅",
    "T14n0476_005:0581c28": "已然後乃消。食此食者亦復如是，乃至一",
    "T14n0476_005:0581c29": "切煩惱諸毒未皆除滅，如是所食猶未消",
    "T14n0476_005:0582a01": "盡；煩惱滅已然後乃消。」阿難陀言：「不可思議，",
    "T14n0476_005:0582a02": "如是大士所致香食能為眾生作諸佛事。」",
    "T14n0476_005:0582a03": "佛即告言：「如是如是，如汝所說不可思議，",
    "T14n0476_005:0582a04": "此無垢稱所致香食能為眾生作諸佛事。」",
    "T14n0476_005:0582a05": "爾時，佛復告阿難陀：「如無垢稱所致香食",
    "T14n0476_005:0582a06": "能為眾生作諸佛事，如是，於餘十方世界，",
    "T14n0476_005:0582a07": "或有佛土以諸光明而作佛事、或有佛土",
    "T14n0476_005:0582a08": "以菩提樹而作佛事、或有佛土以諸菩薩",
    "T14n0476_005:0582a09": "而作佛事、或有佛土以見如來色身相好",
    "T14n0476_005:0582a10": "而作佛事、或有佛土以諸化人而作佛事、",
    "T14n0476_005:0582a11": "或有佛土以諸衣服而作佛事、或有佛",
    "T14n0476_005:0582a12": "土以諸臥具而作佛事、或有佛土以諸飲",
    "T14n0476_005:0582a13": "食而作佛事、或有佛土以諸園林而作佛",
    "T14n0476_005:0582a14": "事、或有佛土以諸臺觀而作佛事、或有佛",
    "T14n0476_005:0582a15": "土以其虛空而作佛事。所以者何？由諸有",
    "T14n0476_005:0582a16": "情因此方便而得調伏。「或有佛土為諸有",
    "T14n0476_005:0582a17": "情種種文詞宣說幻夢、光影、水月、響聲、陽焰、",
    "T14n0476_005:0582a18": "鏡像、浮雲、健達縛城、帝網等喻而作佛事；或",
    "T14n0476_005:0582a19": "有佛土以其音聲、語言、文字宣說種種諸",
    "T14n0476_005:0582a20": "法性相而作佛事；或有佛土清淨寂寞，無",
    "T14n0476_005:0582a21": "言、無說，無訶、無讚，無所推求、無有戲論，無",
    "T14n0476_005:0582a22": "表、無示，所化有情因斯寂寞自然證入諸法",
    "T14n0476_005:0582a23": "性相而作佛事。「如是當知：十方世界諸佛",
    "T14n0476_005:0582a24": "國土其數無邊，所作佛事亦無數量。以要言",
    "T14n0476_005:0582a25": "之，諸佛所有威儀、進止、受用、施為，皆令所化",
    "T14n0476_005:0582a26": "有情調伏，是故一切皆名佛事。「又，諸世間所",
    "T14n0476_005:0582a27": "有四魔、八萬四千諸煩惱門，有情之類為其",
    "T14n0476_005:0582a28": "所惱，一切如來即以此法為諸眾生而作",
    "T14n0476_005:0582a29": "佛事。「汝今當知：如是法門名為悟入一切",
    "T14n0476_005:0582b01": "佛法。若諸菩薩入此法門，雖見一切成就",
    "T14n0476_005:0582b02": "無量廣大功德嚴淨佛土不生喜貪、雖見",
    "T14n0476_005:0582b03": "一切無諸功德雜穢佛土不生憂恚，於諸",
    "T14n0476_005:0582b04": "佛所發生上品信樂恭敬，歎未曾有。諸佛、",
    "T14n0476_005:0582b05": "世尊一切功德平等圓滿——得一切法究竟真",
    "T14n0476_005:0582b06": "實平等性故——為欲成熟差別有情示現種",
    "T14n0476_005:0582b07": "種差別佛土。「汝今當知：如諸佛土雖所依",
    "T14n0476_005:0582b08": "地勝劣不同，而上虛空都無差別。如是當",
    "T14n0476_005:0582b09": "知：諸佛、世尊為欲成熟諸有情故，雖現",
    "T14n0476_005:0582b10": "種種色身不同而無障礙，福德智慧究竟圓",
    "T14n0476_005:0582b11": "滿都無差別。",
    "T14n0476_005:0582b12": "「汝今當知：一切如來悉皆平等——所謂最上周",
    "T14n0476_005:0582b13": "圓無極形色威光、諸相隨好、族姓尊貴、清淨",
    "T14n0476_005:0582b14": "尸羅定慧解脫解脫知見、諸力無畏不共佛",
    "T14n0476_005:0582b15": "法、大慈大悲大喜大捨利益安樂、威儀所行",
    "T14n0476_005:0582b16": "正行壽量、說法度脫成熟有情、清淨佛土，悉",
    "T14n0476_005:0582b17": "皆平等。以諸如來一切佛法悉皆平等，最上",
    "T14n0476_005:0582b18": "周圓究竟無盡，是故皆同名正等覺、名為如",
    "T14n0476_005:0582b19": "來、名為佛陀。「汝今當知：設令我欲分別廣",
    "T14n0476_005:0582b20": "說此三句義，汝經劫住無間聽受，窮其壽",
    "T14n0476_005:0582b21": "量亦不能盡。假使三千大千世界有情之",
    "T14n0476_005:0582b22": "類，皆如阿難得念總持多聞第一，咸經劫",
    "T14n0476_005:0582b23": "住無間聽受，窮其壽量亦不能盡。此正等",
    "T14n0476_005:0582b24": "覺、如來、佛陀三句妙義，無能究竟宣揚決擇，",
    "T14n0476_005:0582b25": "唯除諸佛。如是當知：諸佛菩提功德無量，",
    "T14n0476_005:0582b26": "無滯妙辯不可思議。」說是語已，時阿難陀白",
    "T14n0476_005:0582b27": "言：「世尊！我從今去不敢自稱得念總持多",
    "T14n0476_005:0582b28": "聞第一。」佛便告曰：「汝今不應心生退屈。所",
    "T14n0476_005:0582b29": "以者何？我自昔來但說汝於聲聞眾中得",
    "T14n0476_005:0582c01": "念總持多聞第一，非於菩薩。汝今且止，其",
    "T14n0476_005:0582c02": "有智者不應測量諸菩薩事。汝今當知：一",
    "T14n0476_005:0582c03": "切大海源底深淺猶可測量，菩薩智慧念定",
    "T14n0476_005:0582c04": "總持辯才大海無能測者。汝等聲聞置諸菩",
    "T14n0476_005:0582c05": "薩所行境界不應思惟；於一食頃是無",
    "T14n0476_005:0582c06": "垢稱示現變化所作神通，一切聲聞及諸獨",
    "T14n0476_005:0582c07": "覺百千大劫示現變化神力所作亦不能及。」",
    "T14n0476_005:0582c08": "時彼上方諸來菩薩皆起禮拜釋迦牟尼，合",
    "T14n0476_005:0582c09": "掌恭敬白言：「世尊！我等初來見此佛土種種",
    "T14n0476_005:0582c10": "雜穢生下劣想，今皆悔愧捨離是心。所以",
    "T14n0476_005:0582c11": "者何？諸佛境界方便善巧不可思議，為欲",
    "T14n0476_005:0582c12": "成熟諸有情故，如如有情所樂差別，如是",
    "T14n0476_005:0582c13": "如是示現佛土。唯然，世尊！願賜少法，當還",
    "T14n0476_005:0582c14": "一切妙香世界，由此法故常念如來。」說是",
    "T14n0476_005:0582c15": "語已，世尊告彼諸來菩薩言：「善男子！有諸",
    "T14n0476_005:0582c16": "菩薩解脫法門名有盡無盡，汝今敬受當勤",
    "T14n0476_005:0582c17": "修學。云何名為有盡無盡？言有盡者，即是",
    "T14n0476_005:0582c18": "有為，有生滅法；言無盡者，即是無為，無生",
    "T14n0476_005:0582c19": "滅法。「菩薩不應盡其有為，亦復不應住",
    "T14n0476_005:0582c20": "於無為。云何菩薩不盡有為？謂諸菩薩",
    "T14n0476_005:0582c21": "不棄大慈、不捨大悲，曾所生起增上意",
    "T14n0476_005:0582c22": "樂，一切智心繫念寶重而不暫忘，成熟有",
    "T14n0476_005:0582c23": "情常無厭倦，於四攝事恒不棄捨，護持",
    "T14n0476_005:0582c24": "正法不惜身命，求習諸善終無厭足。常",
    "T14n0476_005:0582c25": "樂安立迴向善巧，詢求正法曾無懈倦，敷",
    "T14n0476_005:0582c26": "演法教不作師倦。常欣瞻仰供事諸佛，",
    "T14n0476_005:0582c27": "故受生死而無怖畏、雖遇興衰而無欣",
    "T14n0476_005:0582c28": "慼，於諸未學終不輕陵、於已學者敬愛",
    "T14n0476_005:0582c29": "如佛，於煩惱雜能如理思、於遠離樂能",
    "T14n0476_005:0583a01": "不耽染，於己樂事曾無味著、於他樂事深",
    "T14n0476_005:0583a02": "心隨喜，於所修習靜慮解脫等持等至如地",
    "T14n0476_005:0583a03": "獄想而不味著、於所遊歷界趣生死如",
    "T14n0476_005:0583a04": "宮苑想而不厭離，於乞求者生善友想捨",
    "T14n0476_005:0583a05": "諸所有皆無顧悋，於一切智起迴向想，",
    "T14n0476_005:0583a06": "於諸毀禁起救護想，於波羅蜜多如父母",
    "T14n0476_005:0583a07": "想速令圓滿，於菩提分法如翼從想不",
    "T14n0476_005:0583a08": "令究竟，於諸善法常勤修習、於諸佛土恒",
    "T14n0476_005:0583a09": "樂莊嚴、於他佛土深心欣讚、於自佛土能",
    "T14n0476_005:0583a10": "速成就。「為諸相好圓滿莊嚴，修行清淨無",
    "T14n0476_005:0583a11": "礙大施；為身語心嚴飾清淨，遠離一切犯戒",
    "T14n0476_005:0583a12": "惡法；為令身心堅固堪忍，遠離一切忿恨",
    "T14n0476_005:0583a13": "煩惱；為令所修速得究竟，經劫無數生死",
    "T14n0476_005:0583a14": "流轉；為令自心勇猛堅住，聽佛無量功德",
    "T14n0476_005:0583a15": "不倦；為欲永害煩惱怨敵，方便修治般若",
    "T14n0476_005:0583a16": "刀杖；為欲荷諸有情重擔，於蘊界處求",
    "T14n0476_005:0583a17": "遍了知；為欲摧伏一切魔軍，熾然精進曾",
    "T14n0476_005:0583a18": "無懈怠；為欲護持無上正法，離慢，勤求善",
    "T14n0476_005:0583a19": "巧化智；為諸世間愛重受化，常樂習行，少欲",
    "T14n0476_005:0583a20": "知足。「於諸世法恒無雜染，而能隨順一切",
    "T14n0476_005:0583a21": "世間；於諸威儀恒無毀壞，而能示現一切",
    "T14n0476_005:0583a22": "所作。「發生種種神通妙慧，利益安樂一切",
    "T14n0476_005:0583a23": "有情；受持一切所聞正法，為起妙智正念",
    "T14n0476_005:0583a24": "總持；發生諸根勝劣妙智，為斷一切有情",
    "T14n0476_005:0583a25": "疑惑；證得種種無礙辯才，敷演正法常無",
    "T14n0476_005:0583a26": "擁滯；為受人天殊勝喜樂，勤修清淨十善",
    "T14n0476_005:0583a27": "業道；為正開發梵天道路，勤進修行四無",
    "T14n0476_005:0583a28": "量智；為得諸佛上妙音聲，勸請說法，隨喜",
    "T14n0476_005:0583a29": "讚善；為得諸佛上妙威儀，常修殊勝寂靜",
    "T14n0476_005:0583b01": "三業；為令所修念念增勝，於一切法心無",
    "T14n0476_005:0583b02": "染滯；為善調御諸菩薩僧，常以大乘勸眾",
    "T14n0476_005:0583b03": "生學；為不失壞所有功德，於一切時常無",
    "T14n0476_005:0583b04": "放逸；為諸善根展轉增進，常樂修治種種大",
    "T14n0476_005:0583b05": "願；為欲莊嚴一切佛土，常勤修習廣大善",
    "T14n0476_005:0583b06": "根；為令所修究竟無盡，常修迴向善巧方",
    "T14n0476_005:0583b07": "便。「諸善男子！修行此法是名菩薩不盡有",
    "T14n0476_005:0583b08": "為。",
    "T14n0476_005:0583b09": "「云何菩薩不住無為？謂諸菩薩雖行於空，",
    "T14n0476_005:0583b10": "而於其空不樂作證；雖行無相，而於無",
    "T14n0476_005:0583b11": "相不樂作證；雖行無願，而於無願不樂",
    "T14n0476_005:0583b12": "作證；雖行無作，而於無作不樂作證；雖",
    "T14n0476_005:0583b13": "觀諸行皆悉無常，而於善根心無厭足；雖",
    "T14n0476_005:0583b14": "觀世間一切皆苦，而於生死故意受生；雖",
    "T14n0476_005:0583b15": "樂觀察內無有我，而不畢竟厭捨自身；雖",
    "T14n0476_005:0583b16": "樂觀察外無有情，而常化導心無厭倦；雖",
    "T14n0476_005:0583b17": "觀涅槃畢竟寂靜，而不畢竟墮於寂滅；雖",
    "T14n0476_005:0583b18": "觀遠離究竟安樂，而不究竟厭患身心；雖",
    "T14n0476_005:0583b19": "樂觀察無阿賴耶，而不棄捨清白法藏；雖",
    "T14n0476_005:0583b20": "觀諸法畢竟無生，而常荷負利眾生事；雖",
    "T14n0476_005:0583b21": "觀無漏，而於生死流轉不絕；雖觀無行，",
    "T14n0476_005:0583b22": "而行成熟諸有情事；雖觀無我，而於有情",
    "T14n0476_005:0583b23": "不捨大悲；雖觀無生，而於二乘不墮正",
    "T14n0476_005:0583b24": "位；雖觀諸法畢竟空寂，而不空寂所修福",
    "T14n0476_005:0583b25": "德；雖觀諸法畢竟遠離，而不遠離所修智",
    "T14n0476_005:0583b26": "慧；雖觀諸法畢竟無實，而常安住圓滿思",
    "T14n0476_005:0583b27": "惟；雖觀諸法畢竟無主，而常精勤求自然",
    "T14n0476_005:0583b28": "智；雖觀諸法永無幖幟，而於了義安立佛",
    "T14n0476_005:0583b29": "種。「諸善男子！修行此法是名菩薩不住無",
    "T14n0476_005:0583c01": "為。",
    "T14n0476_005:0583c02": "「又，善男子！以諸菩薩常勤修集福資糧故不",
    "T14n0476_005:0583c03": "住無為，常勤修集智資糧故不盡有為；",
    "T14n0476_005:0583c04": "成就大慈無缺減故不住無為，成就大悲",
    "T14n0476_005:0583c05": "無缺減故不盡有為；利益安樂諸有情故",
    "T14n0476_005:0583c06": "不住無為，究竟圓滿諸佛法故不盡有",
    "T14n0476_005:0583c07": "為；成滿一切相好莊嚴佛色身故不住無",
    "T14n0476_005:0583c08": "為，證得一切力無畏等佛智身故不盡有",
    "T14n0476_005:0583c09": "為；方便善巧化眾生故不住無為，微妙智",
    "T14n0476_005:0583c10": "慧善觀察故不盡有為；修治佛土究竟滿故",
    "T14n0476_005:0583c11": "不住無為，佛身安住常無盡故不盡有為；",
    "T14n0476_005:0583c12": "常作饒益眾生事故不住無為，領受法義",
    "T14n0476_005:0583c13": "無休廢故不盡有為；積集善根常無盡故",
    "T14n0476_005:0583c14": "不住無為，善根力持不斷壞故不盡有為；",
    "T14n0476_005:0583c15": "為欲成滿本所願故不住無為，於永寂",
    "T14n0476_005:0583c16": "滅不希求故不盡有為；圓滿意樂善清淨",
    "T14n0476_005:0583c17": "故不住無為，增上意樂善清淨故不盡有",
    "T14n0476_005:0583c18": "為；恒常遊戲五神通故不住無為，佛智六",
    "T14n0476_005:0583c19": "通善圓滿故不盡有為；波羅蜜多資糧滿故",
    "T14n0476_005:0583c20": "不住無為，本所思惟未圓滿故不盡有為；",
    "T14n0476_005:0583c21": "集法財寶常無厭故不住無為，不樂希",
    "T14n0476_005:0583c22": "求少分法故不盡有為；堅牢誓願常無退故",
    "T14n0476_005:0583c23": "不住無為，能令誓願究竟滿故不盡有為；",
    "T14n0476_005:0583c24": "積集一切妙法藥故不住無為，隨其所應",
    "T14n0476_005:0583c25": "授法藥故不盡有為；遍知眾生煩惱病故",
    "T14n0476_005:0583c26": "不住無為，息除眾生煩惱病故不盡有為。",
    "T14n0476_005:0583c27": "「諸善男子！菩薩如是不盡有為、不住無為，",
    "T14n0476_005:0583c28": "是名安住有盡無盡解脫法門，汝等皆當精",
    "T14n0476_005:0583c29": "勤修學。」",
    "T14n0476_005:0584a01": "爾時，一切妙香世界最上香臺如來佛土諸",
    "T14n0476_005:0584a02": "來菩薩聞說如是有盡無盡解脫門已，法",
    "T14n0476_005:0584a03": "教開發勸勵其心，皆大歡喜，身心踊躍，以",
    "T14n0476_005:0584a04": "無量種上妙香花、諸莊嚴具供養世尊及諸",
    "T14n0476_005:0584a05": "菩薩并此所說有盡無盡解脫法門。復以種",
    "T14n0476_005:0584a06": "種上妙香花散遍三千大千世界，香花覆地",
    "T14n0476_005:0584a07": "深沒於膝。時諸菩薩恭敬頂禮世尊雙足，右",
    "T14n0476_005:0584a08": "繞三匝，稱揚讚頌釋迦牟尼及諸菩薩并所",
    "T14n0476_005:0584a09": "說法，於此佛土欻然不現，經須臾間便",
    "T14n0476_005:0584a10": "住彼國。",
    "T14n0476_005:0584a11": "說無垢稱經卷第五"
}