{
    "X69n1367_004:0717b16": "笑隱訢禪師語錄卷之四",
    "X69n1367_004:0717b18": "序",
    "X69n1367_004:0717b19": "月江和尚語錄序",
    "X69n1367_004:0717b20": "予初游方時。月江禪師已出世說法。雖辱交三十餘",
    "X69n1367_004:0717b21": "年。而以不及預參。徒久親爐鞴為恨。至治間奉",
    "X69n1367_004:0717b22": "旨金山陞座。獲聆提唱。而驚其若河漢之無極也。比",
    "X69n1367_004:0717b23": "者。其徒如月以師語錄示予。始取讀之。脫然如病之",
    "X69n1367_004:0717b24": "遇耆域。不假湯液丸劑鍼砭灸熨。而罄欬呼吸之頃。",
    "X69n1367_004:0717c01": "已疾去而平復。百骸調適。而併忘其有身矣。於是持",
    "X69n1367_004:0717c02": "神定氣。復沿涯涘。以深入性海。其大無外。其細無內。",
    "X69n1367_004:0717c03": "內無自心。外無萬境。上而十地滿覺。下而三界二十",
    "X69n1367_004:0717c04": "五有。皆聖凡景響。化儀設施。在性海中。非有非無。非",
    "X69n1367_004:0717c05": "存非亡。非取非捨。非去非來。如虗空具含諸相。如大",
    "X69n1367_004:0717c06": "地容載萬物。無自他之間。無古今之殊。乃於其中。縱",
    "X69n1367_004:0717c07": "橫游戲。卷舒自在。行棒行喝。揚眉瞬目。動靜語默。嬉",
    "X69n1367_004:0717c08": "笑怒罵。無非玅用。或與而奪。或縱而擒。或與無町畦。",
    "X69n1367_004:0717c09": "倐而厓絕。或敲空作響。言於無言。或撥火覓漚。作於",
    "X69n1367_004:0717c10": "無作。其稱性而說也。雷雨八荒。其稱性而用也。埏埴",
    "X69n1367_004:0717c11": "萬化。噫。何此老作大法。施神通三昧有如是耶。以吾",
    "X69n1367_004:0717c12": "淺陋觀之。猶所得叵量。又豈無大乘根器。一聞一見。",
    "X69n1367_004:0717c13": "而親證實悟。以續慧命。而傳正法眼藏。如古塔主之",
    "X69n1367_004:0717c14": "讀雲門錄。有足徵矣。",
    "X69n1367_004:0717c15": "竺原禪師註證道歌序",
    "X69n1367_004:0717c16": "神光見達磨。三拜起立。付以衣法。真覺參曹谿。遶牀",
    "X69n1367_004:0717c17": "振錫。而定宗旨。葢心法之精微。非言所及。後來諸祖。",
    "X69n1367_004:0717c18": "行棒行喝。輥毬作舞。打鼓振鐸。以大機大用。發揚為",
    "X69n1367_004:0717c19": "己為人之玅。而所謂東土有大乘根器。傳佛心宗者。",
    "X69n1367_004:0717c20": "正謂是也。惟大乘菩薩。能為己為人。獨覺聲聞則不",
    "X69n1367_004:0717c21": "能之。是知。吾宗授受豈細事哉。近時叢林不古。或少",
    "X69n1367_004:0717c22": "有見解。而無真履實踐。失其體也。或有靜定工夫。而",
    "X69n1367_004:0717c23": "不能提唱綱要以利生接物。失其用也。若體用兼資。",
    "X69n1367_004:0717c24": "行解俱備。江淮之間。惟竺源禪師而已。師早徧參名",
    "X69n1367_004:0718a01": "宿。佛祖教典。無不探賾。而卓然以己躳大事為任。末",
    "X69n1367_004:0718a02": "見無能教公。機語契合。遂嗣其法。兩住番之玅果也。",
    "X69n1367_004:0718a03": "倦於涉世。謝歸南巢。海內禪衲大至。室無所容。有以",
    "X69n1367_004:0718a04": "真覺證道歌請標註。師隨問析之。學者筆錄成帙。願",
    "X69n1367_004:0718a05": "刻諸梓以惠來學。而徵序於予。予謂。理之悟則一。事",
    "X69n1367_004:0718a06": "之修無窮。故華嚴四法界。終之以事事無礙者。謂其",
    "X69n1367_004:0718a07": "不捨一法而無一物不得其當也。真覺始由教觀脩",
    "X69n1367_004:0718a08": "行。如人之治田園居室。既富。且有特契券未之明允。",
    "X69n1367_004:0718a09": "及見六祖。猶持券入官一印印定。永保家業。與馬祖",
    "X69n1367_004:0718a10": "百丈黃檗臨濟南陽大珠。如契經說法。莫不由斯。而",
    "X69n1367_004:0718a11": "雖道人烏足語此哉。吾又聞。無能益通經教儒老百",
    "X69n1367_004:0718a12": "氏。而師則辯博過之。故其發揮真覺之蘊。特應酬餘",
    "X69n1367_004:0718a13": "事爾。若夫室中徵詰。機迅雷電。揭示衲僧向上巴鼻。",
    "X69n1367_004:0718a14": "當逢作者別為拈出。",
    "X69n1367_004:0718a15": "大悲經呪序",
    "X69n1367_004:0718a16": "梵語之譯于中土者。由諸師潤色。而文義粲然。惟神",
    "X69n1367_004:0718a17": "呪祕密不譯。若曰使人誦而嚴重之。以能感天地。役",
    "X69n1367_004:0718a18": "鬼神。致雨暘。召祥弭菑。靈應章章矣。而莫有究其所",
    "X69n1367_004:0718a19": "以然者。不以人之性汩于情欲。瞬息萬里。倐忽千變。",
    "X69n1367_004:0718a20": "雖固有之。若終失之。吁可痛也。故聖人悲之。授以祕",
    "X69n1367_004:0718a21": "呪。教人澄心念誦。無思無營。不昏不散。存誠于一神",
    "X69n1367_004:0718a22": "而明之。所謂寂然不動。感而遂通。不猶是乎。再惟觀",
    "X69n1367_004:0718a23": "音以古佛。示菩薩位。現三十二應。隨機闡化。則四聖",
    "X69n1367_004:0718a24": "六凡。外道百氏。莫不皆有是呪。情與無情。色空明暗。",
    "X69n1367_004:0718b01": "宣說無已。而三藏所詮。四諦十二緣。六度萬行。正法",
    "X69n1367_004:0718b02": "眼。涅槃心。皆是呪之彊名也。臨安袁瑛仲實。始弱冠",
    "X69n1367_004:0718b03": "時。家役父喪。因誦大悲呪。屢致昭感。自從吏四十年。",
    "X69n1367_004:0718b04": "今為平陽州幕長。未甞少輟持誦。得經全本。將刻而",
    "X69n1367_004:0718b05": "施於眾。使人人物物。各由是呪以明自性。而證佛果。",
    "X69n1367_004:0718b06": "豈福田利益云乎哉。",
    "X69n1367_004:0718b07": "定山和尚語錄序",
    "X69n1367_004:0718b08": "雨之澤物。無用於風雲雷電。然非風雲雷電則不能",
    "X69n1367_004:0718b09": "致雨。道之精微。無事於言。然非言不能顯道。況心法",
    "X69n1367_004:0718b10": "之玅。言所不及。惟善其機者。雖語默罄欬。怒罵嬉笑。",
    "X69n1367_004:0718b11": "揚眉瞬目。行棒行喝。搖鈴擊鼓。擎杈輥毬。至於風動",
    "X69n1367_004:0718b12": "塵起。雲行鳥飛。無非玅用。亦猶神龍行雨取海水冰",
    "X69n1367_004:0718b13": "雹鱗甲變化皆雨也。若定山禪師者。其善於機乎。師",
    "X69n1367_004:0718b14": "生宋季。履踐純實。如說而行。如行而說。或謂臨濟雲",
    "X69n1367_004:0718b15": "門而下。唱益高。機益峻。近時多模倣之。師獨守平實",
    "X69n1367_004:0718b16": "之旨。何也。予曰。道若大路然。豈必舍平易而求高險。",
    "X69n1367_004:0718b17": "以自苦耶。且吾祖以直指見性為宗。諸祖隨機設施。",
    "X69n1367_004:0718b18": "平險高下。皆一時權宜。豈得已哉。不求其本。而徇其",
    "X69n1367_004:0718b19": "跡。務為穿鑿竄竊者。皆師之罪人也。師名智一。南昌",
    "X69n1367_004:0718b20": "人。年九十餘。目有神光。夜能睹物。四坐道場。皆能振",
    "X69n1367_004:0718b21": "興。庶幾叢林全盛時。噫今不復見矣。門人某以師語",
    "X69n1367_004:0718b22": "錄見示。故予序其槩如此。",
    "X69n1367_004:0718b23": "題跋",
    "X69n1367_004:0718b24": "題寶公菩薩大乘贊後",
    "X69n1367_004:0718c01": "世尊初說華嚴。小機未入。如聾如啞。遂於鹿苑。轉四",
    "X69n1367_004:0718c02": "諦十二行法輪。至方等會上。維摩居士彈偏擊小。示",
    "X69n1367_004:0718c03": "以大乘。然後般若法華。由頓入圜。一代時教。先後次",
    "X69n1367_004:0718c04": "第。葢眾生根器不同。而佛之權實機宜亦異也。法流",
    "X69n1367_004:0718c05": "東土。而梁武篤信之。建寺度僧。舍身持戒。執有為為",
    "X69n1367_004:0718c06": "功德。誌公以菩薩應身。作十四科大乘等贊。謂佛與",
    "X69n1367_004:0718c07": "眾生不二。心無善惡。戒無持犯。理無迷悟。法無真俗。",
    "X69n1367_004:0718c08": "豈非應病與藥乎。金陵楊震之。著居士衣。行菩薩行。",
    "X69n1367_004:0718c09": "雖居塵市而常樂遠離。雖行布施而不住於相。不以",
    "X69n1367_004:0718c10": "出世法壞世間法。不以世間法礙出世法。八萬四千",
    "X69n1367_004:0718c11": "塵勞煩惱。即八萬四千清淨解脫。所謂得佛大乘者",
    "X69n1367_004:0718c12": "維摩誌公前身後身。非真非俗。三無差別。因其書誌",
    "X69n1367_004:0718c13": "公語刻之鐘山。為題其後云。",
    "X69n1367_004:0718c14": "題血書行願品",
    "X69n1367_004:0718c15": "華嚴設教。由悲智行願。而至無相無作無願。入于一",
    "X69n1367_004:0718c16": "真法界。迨至末卷。復繫以普賢十種弘願。葢結集者",
    "X69n1367_004:0718c17": "示人以進修不輟。猶天四時循環無終。使民事因之。",
    "X69n1367_004:0718c18": "以春作而冬藏。歲功既成而復興春作也。廬山住上",
    "X69n1367_004:0718c19": "人。禪餘刺指血書普賢行願品示予。且曰。吾以為己",
    "X69n1367_004:0718c20": "為人之學驗之。懼力之不充。將以自勵。予聞而重有",
    "X69n1367_004:0718c21": "警焉。遂書其後以識吾愧云。至順壬申八月廿八日。",
    "X69n1367_004:0718c22": "題顏聖徒手卷",
    "X69n1367_004:0718c23": "叢林老宿相傳。四明顏聖徒不肯出世。甞為教禪律",
    "X69n1367_004:0718c24": "三宗首座。寒暑一衲。其於世泊如也。而詩語精到。又",
    "X69n1367_004:0719a01": "憂其君之播遷。責當時臣子不能死節使易位而處。",
    "X69n1367_004:0719a02": "豈不為汲黯法孝直乎。予曾大父。初游江西。見雲臥",
    "X69n1367_004:0719a03": "瑩公於羅湖。因留度夏。臨別。以玅喜居洋嶼菴時。常",
    "X69n1367_004:0719a04": "所持竹篦子付之曰。汝之後必大。及西菴祖與先師",
    "X69n1367_004:0719a05": "皆以傳宗自任。而或者以能文見稱。是猶韓退之以",
    "X69n1367_004:0719a06": "清涼國師為詩人。吁何知之末也。夫大賢之資。所以",
    "X69n1367_004:0719a07": "異於庸人者。以其負剛大之氣故。能臨死生大節而",
    "X69n1367_004:0719a08": "不惑者也。不惑於外。由其內守之固也。苟內之不固。",
    "X69n1367_004:0719a09": "而能外之不變者鮮矣。凡吾徒之學在於內。其當大",
    "X69n1367_004:0719a10": "故。固無所惑。而又不事於外。故世之人不得而見之。",
    "X69n1367_004:0719a11": "今觀吾祖三世所題聖徒手卷。皆剛氣正論。若有憤",
    "X69n1367_004:0719a12": "於時而有謂時事。非傳道者。所當言及。并以我為枯",
    "X69n1367_004:0719a13": "槁而無所能於世者。皆非通論也。故書其後云。",
    "X69n1367_004:0719a14": "題大慧禪師書後",
    "X69n1367_004:0719a15": "漢之黨錮。如范滂輩。連累赴獄。至臨刑。母子相訣。猶",
    "X69n1367_004:0719a16": "曰。得與善人同死且不恨。噫。士能以身徇名猶若此。",
    "X69n1367_004:0719a17": "況以身徇道者乎。人莫貴於聞道。聞道在明性。使能",
    "X69n1367_004:0719a18": "明性而聞道。脫有不幸相陷以禍而殺身。誠將安樂",
    "X69n1367_004:0719a19": "之。豈以利害得喪為避就哉。故吾祖大慧師。以囚徒",
    "X69n1367_004:0719a20": "編隷衡梅。時朝士大夫不顧諱忌。從而問道。與弟子",
    "X69n1367_004:0719a21": "服勞而同死瘴鄉者。良有以也。紹興丁卯。師遷居衡",
    "X69n1367_004:0719a22": "西門外之廖氏山堂。明年薦福本公亡。此書述出山",
    "X69n1367_004:0719a23": "堂及得悟本書。當是其年。且言宗曄施衣盋。為亡友",
    "X69n1367_004:0719a24": "設祭。其高義尤可尚所稱仰。亦然者指南閩修仰書",
    "X69n1367_004:0719b01": "記。而屏山居士必閩中官人。岸都士得書請題。故書",
    "X69n1367_004:0719b02": "辯之。",
    "X69n1367_004:0719b03": "題黃檗為唐宣宗受戒圖",
    "X69n1367_004:0719b04": "唐宣宗始為光王時。宮中難作。易僧服。避匿江南。居",
    "X69n1367_004:0719b05": "鹽官安國師會中。見黃檗運公禮佛。宣宗問。不著佛",
    "X69n1367_004:0719b06": "求。不著法求。不著僧求。用禮何為。檗掌之。後即位。賜",
    "X69n1367_004:0719b07": "號斷際禪師。不聞為其授戒也。關西湧上人得其像。",
    "X69n1367_004:0719b08": "請梁國公題。謂是授戒圖。當別有所據。",
    "X69n1367_004:0719b09": "題東湖無文墨跡",
    "X69n1367_004:0719b10": "東湖無文。生同里。又同師笑翁。皆以高行重叢林。或",
    "X69n1367_004:0719b11": "謂宋季宗門提唱。流於時習。委靡不古。非通論也。近",
    "X69n1367_004:0719b12": "時學者。率學高古而薄俗險行。雖言如佛祖何益哉。",
    "X69n1367_004:0719b13": "有藏主。以東湖作羅漢贊。無文與琳公書。裝背同軸",
    "X69n1367_004:0719b14": "示予。予與有之受經院及二老之故廬相望。幼時數",
    "X69n1367_004:0719b15": "拜其像而記其遺言往行。思効萬一以自立。今觀其",
    "X69n1367_004:0719b16": "遺墨。感慕無已。拜書其後。",
    "X69n1367_004:0719b17": "題愚極和尚所書小參",
    "X69n1367_004:0719b18": "馬祖百丈以前。提唱依契經而說。睦州雲門而下。唱",
    "X69n1367_004:0719b19": "彌高而機益峻。然本色人。開口動舌。便知落處。初無",
    "X69n1367_004:0719b20": "奇崛平易之分。臨川寧上人。出佛心禪師除夜小參",
    "X69n1367_004:0719b21": "語。而初機見之。茫然自失。如貧兒捨父而逃。見自己",
    "X69n1367_004:0719b22": "庫藏。而畏避却走。苦哉。",
    "X69n1367_004:0719b23": "題無準天目癡絕三帖",
    "X69n1367_004:0719b24": "無準之徑截。天目之精密。癡絕之浩汗。三大老同時。",
    "X69n1367_004:0719c01": "而用處不同。於片紙之中。可以見其平生矣。",
    "X69n1367_004:0719c02": "題藏叟和尚榜語",
    "X69n1367_004:0719c03": "百丈作清規。而叢林大備。有書狀。有藏主。有首座。將",
    "X69n1367_004:0719c04": "使禪者兼通經教外典。欲其他日柄大法。可以為全",
    "X69n1367_004:0719c05": "材。而禦外侮也。故向之大尊宿。雖單提此事。接向上",
    "X69n1367_004:0719c06": "機。而莫不該博兼濟。又持律嚴峻。故法道大盛。近時",
    "X69n1367_004:0719c07": "藂林稍能識字。便不留心宗乘。又或宗門略具一知",
    "X69n1367_004:0719c08": "半解。而短於應酬。或惟事虗言。而內行不檢。雖能聾",
    "X69n1367_004:0719c09": "瞽初學。難逃識者檢責矣。宗綱陵遲一至於此。甞聞",
    "X69n1367_004:0719c10": "老宿言。咸淳間。藏叟叔祖住玉几雙徑。行高一時。剛",
    "X69n1367_004:0719c11": "正不阿。志在扶宗。而時以善駢儷稱之。無乃未忘故",
    "X69n1367_004:0719c12": "習而為人所彊故爾。若指此以名家。重誣此老矣。其",
    "X69n1367_004:0719c13": "里人天和首座。得其為偃谿作茶湯二榜。甚祕惜之。",
    "X69n1367_004:0719c14": "以示予。予謂。駢儷雖非古。而魏晉唐宋之作者。猶自",
    "X69n1367_004:0719c15": "渾成。及文獘而至於鬬飣瑣碎。不足觀也矣。予又不",
    "X69n1367_004:0719c16": "可以不辯。",
    "X69n1367_004:0719c17": "題癡絕雪嵒二墨蹟",
    "X69n1367_004:0719c18": "開先一山和尚謂云。癡絕住山。以一篋付侍者。有求",
    "X69n1367_004:0719c19": "其語。令以紙投篋中。定鐘後。令侍者以篋進秉燭書",
    "X69n1367_004:0719c20": "之。隨紙多寡俱盡。日為常規。且曰。無孤其誠意。後雪",
    "X69n1367_004:0719c21": "嵒亦肆口而說。信筆而書。葢其見處親切。如所見而",
    "X69n1367_004:0719c22": "行。如所行而言。不自知其然而然。豈求其辯博哉。故",
    "X69n1367_004:0719c23": "學者亦遵其訓而力行之。孰若今之以贈言為藻飾",
    "X69n1367_004:0719c24": "清事也。廬山景南首座。得癡翁雪嵒三偈示予。讀之",
    "X69n1367_004:0720a01": "有恨生晚之歎。而一山翁亦化去矣。併書其語于後。",
    "X69n1367_004:0720a02": "以識吾所感云。",
    "X69n1367_004:0720a03": "題野菴無文帖",
    "X69n1367_004:0720a04": "吾鄉諸寺。率多徒居。往時諸老訓徒有法。或主巨剎。",
    "X69n1367_004:0720a05": "雖甚老歸。見其師必拱侍終日。凜然風度可畵也。如",
    "X69n1367_004:0720a06": "臞菴野菴孤雲西江東湖無文。一時名德輩出。何其",
    "X69n1367_004:0720a07": "盛哉。去今纔六十年。而鄉社寂寥。一日野菴後人定",
    "X69n1367_004:0720a08": "首座。以野菴無文黑蹟示予。猶可想見其家法。感歎",
    "X69n1367_004:0720a09": "良久。書而歸之。",
    "X69n1367_004:0720a10": "題天目禮禪師帖",
    "X69n1367_004:0720a11": "予甞過良渚。聞老宿言。天目禪師。退天童返錢唐。其",
    "X69n1367_004:0720a12": "受業諸孫。負行李歸故山淨相院。而禪師與良渚真",
    "X69n1367_004:0720a13": "寂寺淨高僧素厚。又喜近都城。遂留西丘終焉。時趙",
    "X69n1367_004:0720a14": "節齋官臨安。為主喪索行李。三分之。以其二令天童",
    "X69n1367_004:0720a15": "淨相各建塔。以一津送後事。叢林服其公。師歿距今",
    "X69n1367_004:0720a16": "七十載。其嫡孫東嶼和尚。唱道南北山。益大其宗。嶼",
    "X69n1367_004:0720a17": "翁之徒。子嘉得師良渚。時與淨相徒眾書。嘉喜而藏",
    "X69n1367_004:0720a18": "之。嘉杭人。遡師為曾大父。又與師同里。知慕其手澤。",
    "X69n1367_004:0720a19": "思振其道於無窮。視彼負行李而趨。以慕師之惡者",
    "X69n1367_004:0720a20": "不啻梟獍也。聞者。當知所戒。",
    "X69n1367_004:0720a21": "題佛智禪師語",
    "X69n1367_004:0720a22": "佛智晚居仰山。學者奔趨之。如百川赴海。延祐己未",
    "X69n1367_004:0720a23": "春。臨江普天涯侍香。時師示微疾。天涯求書上堂。師",
    "X69n1367_004:0720a24": "書于紙曰。雲門道箇普字。盡大地人不奈他何。殊不",
    "X69n1367_004:0720b01": "知雲門四稜塌地。當時若與震威一喝。待此老惡發。",
    "X69n1367_004:0720b02": "徐徐打箇問訊道。莫怪觸忤好。非圖救取此老。亦能",
    "X69n1367_004:0720b03": "振起雲門綱宗。其年秋師示寂。後天涯出示新淦之",
    "X69n1367_004:0720b04": "南禪。以其書示予。予謂宗師機用。如置毒以中人。其",
    "X69n1367_004:0720b05": "發有先後。龍樹於北齊文公相去數萬里。雲門於古",
    "X69n1367_004:0720b06": "塔主相隔百餘載。又安知後日無閱此語而如文與",
    "X69n1367_004:0720b07": "古者乎。",
    "X69n1367_004:0720b08": "題大慧禪師示廖等觀偈",
    "X69n1367_004:0720b09": "佛日祖。負剛直之氣。縱無礙之辯。發揮道玅。信筆而",
    "X69n1367_004:0720b10": "書。肆口而說。袞袞萬言不窮。蘇子瞻稱張方平謂。直",
    "X69n1367_004:0720b11": "行無前。有礙即止。放為江河。滙于沼沚者。似之矣。又",
    "X69n1367_004:0720b12": "胸次暴白。議論耿介。雖王公卿相。面折不阿。至患難",
    "X69n1367_004:0720b13": "瀕九死不少撓。此偈示廖等觀。謂其改官不得。依舊",
    "X69n1367_004:0720b14": "妄想不已。以直言激之。廖受之無難色。亦信道之篤",
    "X69n1367_004:0720b15": "者。視今人與士大夫交。而以軟語相媚悅者可愧矣。",
    "X69n1367_004:0720b16": "題水陸齋文後",
    "X69n1367_004:0720b17": "吾教之化。與世教理大同。而事有詳略之異耳。世之",
    "X69n1367_004:0720b18": "教止於人道。又特詳於中國。若四裔八極之外則略",
    "X69n1367_004:0720b19": "之。而佛言人道有四洲。此土為南贍部。若東勝身。西",
    "X69n1367_004:0720b20": "瞿尼。北鬱單。則世之書不論。況化通萬類乎。佛又言。",
    "X69n1367_004:0720b21": "能明真性常覺不昧者。為四聖。聖之中又有差等焉。",
    "X69n1367_004:0720b22": "覺道至玅而至圜者為佛。居大乘不著空有。無入而",
    "X69n1367_004:0720b23": "不自得者。為菩薩。樂空寂居二乘。以獨善其身。由因",
    "X69n1367_004:0720b24": "緣而悟者。為緣覺。由音聲而悟者。為聲聞。然皆以能",
    "X69n1367_004:0720c01": "覺而不退墮也。其下有六凡。曰天。曰人。曰阿修羅。曰",
    "X69n1367_004:0720c02": "地獄。曰鬼。曰畜生。以未明真性。隨善惡果報。互為升",
    "X69n1367_004:0720c03": "墜。故為凡也。梁武帝搜討藏典。創為水陸儀文。於四",
    "X69n1367_004:0720c04": "聖中復增四焉。以流通佛之教者為法寶。傳佛慧命",
    "X69n1367_004:0720c05": "而住世者為僧寶。有得道證果者。為諸仙眾。由菩薩",
    "X69n1367_004:0720c06": "退位示大權護法。為諸龍神。而目為上聖八位。於六",
    "X69n1367_004:0720c07": "凡中亦增二焉。謂六道。皆有君長僚吏以首之。而以",
    "X69n1367_004:0720c08": "六道外者終之。喻若人初死。其靈識冥漠。未入於六",
    "X69n1367_004:0720c09": "道曰中陰者。而目為下凡八位。其制以下凡之耽於",
    "X69n1367_004:0720c10": "福業。汩于情欲。淪于幽苦。若有所司而拘繫之者。乃",
    "X69n1367_004:0720c11": "設齋法。聚精會神。普召而告之。使其咸明自性。以超",
    "X69n1367_004:0720c12": "凡入聖。即世教之明德新民而止於至善。而吾所謂",
    "X69n1367_004:0720c13": "理大同者是也。特彼略而此詳耳。吾以備員官寺。思",
    "X69n1367_004:0720c14": "報　　文皇在天之靈。聞饒之餘干藏山寺主僧普",
    "X69n1367_004:0720c15": "福有淨行。而習其儀。請具壇場闡事焉。潔齋肅嚴。神",
    "X69n1367_004:0720c16": "人和享。既竣事。或問。吾宗不立文字。為教外別傳。而",
    "X69n1367_004:0720c17": "有是哉。吾曰。此非直指人心見性成佛耶。諸祖以善",
    "X69n1367_004:0720c18": "巧方便。行棒行喝。乃至輥毬。擎杈。打地。作舞。與此無",
    "X69n1367_004:0720c19": "有少異。噫。所謂世教者猶同。而吾宗有不同乎。謹書",
    "X69n1367_004:0720c20": "于齋文後。",
    "X69n1367_004:0720c21": "題佛智禪師示眾語",
    "X69n1367_004:0720c22": "先師於提唱。未嘗搆思。陞堂小參。侍僧錄以呈。稍久",
    "X69n1367_004:0720c23": "即忘矣。嘗謂古德開示。只要得處穩當。據所見而說。",
    "X69n1367_004:0720c24": "使人開發自性。超脫生死耳。非如世俗文字。尚詞藻",
    "X69n1367_004:0721a01": "較工拙也。長沙報恩越山長老。出示延祐戊午在仰",
    "X69n1367_004:0721a02": "山時示眾語。豈為人所彊而書之。明年己未八月示",
    "X69n1367_004:0721a03": "寂。聞臨終時索浴更衣訣眾書偈。僧猶爭求執侍喧",
    "X69n1367_004:0721a04": "鬨。師正色厲聲。擯逐之謂。敢以吾死而隳吾規耶。眾",
    "X69n1367_004:0721a05": "羅拜請謝。始瞑目而化。今復二十三年矣。越山命予",
    "X69n1367_004:0721a06": "書于後。而重增感歎也。",
    "X69n1367_004:0721a07": "題石窗恭禪師偈",
    "X69n1367_004:0721a08": "右石窗禪師示徒長偈。詳密委曲。似乃祖寶鏡三昧。",
    "X69n1367_004:0721a09": "其家法授受有自來矣。孰若黃檗接臨濟施六十痛",
    "X69n1367_004:0721a10": "棒。至吾祖妙喜猶以竹篦背觸用事。豈有唇吻囁嚅",
    "X69n1367_004:0721a11": "如姑息者為哉。在易家人嗃嗃悔厲吉婦子嘻嘻終",
    "X69n1367_004:0721a12": "吝。彼世教主恩尚以威克愛。況吾佛祖傳心之玅乎。",
    "X69n1367_004:0721a13": "以小喻大。可不為訓。惟通宗者辯之。",
    "X69n1367_004:0721a14": "題石芝法師顯應錄",
    "X69n1367_004:0721a15": "佛之闡化。至法華而羣機普被。方暢本懷。以涅槃時",
    "X69n1367_004:0721a16": "至。乃為諸弟子悉皆授記作佛。猶周武以嗣王命周",
    "X69n1367_004:0721a17": "公聖聖相繼。心無間然。而石芝法師作顯應錄者。豈",
    "X69n1367_004:0721a18": "善詩人取征管蔡之事。繫於鴟鴞豳風。其於遭變救",
    "X69n1367_004:0721a19": "亂不能不嚴。其訓於後人也。予未及見其錄。獲覩陸",
    "X69n1367_004:0721a20": "務觀所題而得其槩。乃廣其意而書其後。",
    "X69n1367_004:0721a21": "題古智和尚語錄",
    "X69n1367_004:0721a22": "天衣授道于雪竇。而不敢通嗣書。尊師道也。東山嗣",
    "X69n1367_004:0721a23": "白雲。而曰先師語拙。彰大用也。師資授受。其道雖同。",
    "X69n1367_004:0721a24": "而提唱機辯。有不侔者。葢吾宗為人。非激揚抑縱。不",
    "X69n1367_004:0721b01": "足以盡其玅。東林古智法兄。早從雲峰伯父。後唱道",
    "X69n1367_004:0721b02": "江西。年八十餘示寂。予觀其語錄。如行長途不知其",
    "X69n1367_004:0721b03": "止。如汎重溟莫知其際。有超然古德氣象。一洗語言",
    "X69n1367_004:0721b04": "畦畛之陋。惟擇法眼者辯之。而徵諸天衣東山。則予",
    "X69n1367_004:0721b05": "言為不誣矣。",
    "X69n1367_004:0721b06": "題松雪翁畵佛",
    "X69n1367_004:0721b07": "李伯時畵馬。有譏之者謂。用心久熟。他日必墮馬腹",
    "X69n1367_004:0721b08": "中。於是改畵佛菩薩天人之像。松雪翁初工畵馬。至",
    "X69n1367_004:0721b09": "晚歲。惟以書經畵佛為日課。豈亦以是為戒耶。然至",
    "X69n1367_004:0721b10": "人轉物不為物轉。華嚴法界事事無礙。世俗技藝。無",
    "X69n1367_004:0721b11": "非佛事。水鳥樹林。咸宣玅法。惜翁仙去。不與劇論此",
    "X69n1367_004:0721b12": "事。因覧舊畵。重增感歎。",
    "X69n1367_004:0721b13": "又題歸去來辭後",
    "X69n1367_004:0721b14": "予初住杭報國時。松雪翁作疏勸請。以報國回祿後。",
    "X69n1367_004:0721b15": "復書字數百幅。與予作人事。以干施者。臨終之日。尚",
    "X69n1367_004:0721b16": "力疾為予書鐘銘。其夕夢翁從予索飯而別。將度錢",
    "X69n1367_004:0721b17": "唐而往天台。又聞翁嘗云。其始生母夢僧寄宿而娠。",
    "X69n1367_004:0721b18": "以是知為羅漢應身。以文章事業。善知眾藝。游戲人",
    "X69n1367_004:0721b19": "間。為法外護無疑也。東潮首座。出翁所書歸去來辭。",
    "X69n1367_004:0721b20": "示予。因感前事。併紀于後云。",
    "X69n1367_004:0721b21": "題中峰和尚語",
    "X69n1367_004:0721b22": "中峰之道。如太虗空。雖以百寶五采粧飾之。而不加",
    "X69n1367_004:0721b23": "麗。或翳之以塵坌。積之以糞穢。而不加污。當時高麗",
    "X69n1367_004:0721b24": "王盡誠咨叩之。至親示法要。不過形容太虗之體。而",
    "X69n1367_004:0721c01": "烏得其朕哉。今愚谷首座。令人書其語。是又教人以",
    "X69n1367_004:0721c02": "尺量虗空。只益得自疲耳。吾意愚谷久參中峰。以其",
    "X69n1367_004:0721c03": "所得難以語人。將託此以塞人所請。而資譚柄也。",
    "X69n1367_004:0721c04": "題圜鑑禪師手帖",
    "X69n1367_004:0721c05": "圜鑑禪師。居仰山三十年。初罹寇奪。復火其寺。氣剛",
    "X69n1367_004:0721c06": "直不折節於人。而施者川輪雲委。不十年而寺成。及",
    "X69n1367_004:0721c07": "遷徑山。江右之人。書疏往來無虗月。禪師淛人也。淛",
    "X69n1367_004:0721c08": "地富室倍江右。徑山又位諸寺上。而施者益寡。人反",
    "X69n1367_004:0721c09": "繭絲于我。故補獘支傾。僅僅不給。豈道之行。各以其",
    "X69n1367_004:0721c10": "地耶。抑嘗原之江右多故家尚文而慕道。禪師有道",
    "X69n1367_004:0721c11": "而甚文。故不待求而後合也。五峰賀公為廬陵顯族。",
    "X69n1367_004:0721c12": "崇道好禮。凡方外之耆宿。無不納交而盡其誠。嘗有",
    "X69n1367_004:0721c13": "施於其鄰之禾山寺。又為主僧慧愚谷者。致懇于師。",
    "X69n1367_004:0721c14": "得所復書裝禠成軸。攜之與俱時一展。對久而不忘。",
    "X69n1367_004:0721c15": "今之挾左道。狐媚巨室以罔利。使其門牆廝養。視己",
    "X69n1367_004:0721c16": "有驕色。而猶以為得志者。觀此無少愧乎。予以桑門",
    "X69n1367_004:0721c17": "行乞依檀施而住古制也。而二公之交有道。又樂吾",
    "X69n1367_004:0721c18": "鄉俗尚之美。故題其書後云。",
    "X69n1367_004:0721c20": "笑隱訢禪師語錄卷之四(終)",
    "X69n1367_004:0722a03": "元廣智全悟太禪師太中大夫住太龍翔集慶寺",
    "X69n1367_004:0722a04": "釋教宗主兼領五山寺笑隱訢公行道記(有贊)",
    "X69n1367_004:0722a06": "自大慧杲禪師大弘臨濟之宗於東南。晚得佛照光",
    "X69n1367_004:0722a07": "以為之嗣。北磵簡傳之。至物初觀而得晦機熈公。江",
    "X69n1367_004:0722a08": "南既歸國朝。禪宗尊宿。共扶其道者。數公而已。晦機",
    "X69n1367_004:0722a09": "尤以老成。為國柱石。隆然繼之。名稱普聞於天下者。",
    "X69n1367_004:0722a10": "則廣智全悟大禪師訢公其人也。公諱大訢。字笑隱。",
    "X69n1367_004:0722a11": "姓陳氏。本九江義門唐尚書操諸孫。分居南昌。先墓",
    "X69n1367_004:0722a12": "有豫章之木。特異神。於相地者。占之曰。是當生奇男",
    "X69n1367_004:0722a13": "子。為名僧。其道大行。樹枯其徵也。已而果然。師生於",
    "X69n1367_004:0722a14": "至元甲申八月二十七日。生之夕。所居宅地若震動。",
    "X69n1367_004:0722a15": "人為驚異。稍長入鄉校。頴悟過常兒。書過眼輒成誦。",
    "X69n1367_004:0722a16": "其親攜以出游。至佛寺必瞻拜。戀慕不能去。父母知",
    "X69n1367_004:0722a17": "其志。俾從伯氏之為僧於郡城水陸院法雲者九年。",
    "X69n1367_004:0722a18": "雲之徒彰。為薙髮受具戒。居八年。學問日廣。知求佛",
    "X69n1367_004:0722a19": "法大意。一山萬公。住廬山之開先。即往見焉。時年十",
    "X69n1367_004:0722a20": "七。山一見留之左右。日夕警誨。歎曰。吾友晦機在百",
    "X69n1367_004:0722a21": "丈。子欲諮決究竟。非見吾友。不可師稟。命詣百丈。晦",
    "X69n1367_004:0722a22": "機識其奇偉於眉睫間。即使侍方丈。他日謂之曰。昔",
    "X69n1367_004:0722a23": "黃龍得旨泐潭。領徒游方。及見慈明。氣索汗下。汝且",
    "X69n1367_004:0722a24": "道。過在甚處。語未絕。師抗聲曰。千年桃核裏。覓甚舊",
    "X69n1367_004:0722b01": "時仁。久之俾掌書記。一日舉百丈野狐話問之。師擬",
    "X69n1367_004:0722b02": "議。晦機震威一喝。師於是羣疑頓釋。得無礙智。同參",
    "X69n1367_004:0722b03": "苦咨問之。師後有頌云。百丈野狐。野狐百丈。埋著一",
    "X69n1367_004:0722b04": "坑。伏惟尚享。諸方多頌之。晦機一日定中見天門有",
    "X69n1367_004:0722b05": "榜。師名為首。因謂師曰。昔東山祖有言。我不得勤遠。",
    "X69n1367_004:0722b06": "則負慈明矣。汝善保任乎。晦機遷淨慈。師從之。仍以",
    "X69n1367_004:0722b07": "為書記。晦機說法。文理精詣。嘗謂師曰。昔雪竇真淨。",
    "X69n1367_004:0722b08": "及我玅喜以來。內自教乘。傍及儒老子百家之言。深",
    "X69n1367_004:0722b09": "入要眇。故其文言。浩乎如川至之不可禦也。師神觀",
    "X69n1367_004:0722b10": "高邁。音吐如洪鐘。素以博洽聞。至其辯論古今。如指",
    "X69n1367_004:0722b11": "諸掌。執筆書事。文士良史。莫或過之。一時名勝。如恩",
    "X69n1367_004:0722b12": "斷江。如一谿。茂古林。宣無言。卓有行業。皆與師為忘",
    "X69n1367_004:0722b13": "年交。本中峰居天目山之師子巖。中外信向甚盛。師",
    "X69n1367_004:0722b14": "嘗謁之。語至夜參半。忽大風。崖石欲墮。左右辟易。師",
    "X69n1367_004:0722b15": "危坐如平時。峰亦服其定力矣。而學士大夫。如吳興",
    "X69n1367_004:0722b16": "趙文敏公孟頫。巴西鄧康莊公文原。四明袁文清公",
    "X69n1367_004:0722b17": "桷。房山高公彥敬。東陽胡長孺汲仲。錢唐仇遠近仁。",
    "X69n1367_004:0722b18": "延祐進士莆城楊戴仲弘。金華黃溍晉卿。及今翰林",
    "X69n1367_004:0722b19": "待制京兆杜本伯原。前後負時盛名。與師為文學之",
    "X69n1367_004:0722b20": "友者也。晦機著萬一山塔銘。屬師代作。請文敏公書",
    "X69n1367_004:0722b21": "之。公一見大驚異。以為真得古文法。公為杭州僧。作",
    "X69n1367_004:0722b22": "顯教院記。亦屬師代之。及成。不易一字。署己名以書。",
    "X69n1367_004:0722b23": "至大辛亥。初受請住湖州之烏回。祝香之次。諸山咸",
    "X69n1367_004:0722b24": "歎晦機之得人矣。大報國寺者。因宋故宮而為之。延",
    "X69n1367_004:0722c01": "祐庚申灾。諸剎尊宿。共迎師起廢。未從也。趙公為親",
    "X69n1367_004:0722c02": "作疏以請。既至。大作新之。寺田之在宜興者。連歲不",
    "X69n1367_004:0722c03": "入。師為歸其侵。始有以食其眾。江淛行省丞相脫歡",
    "X69n1367_004:0722c04": "公。故答剌罕順德王之子也。以世勛名德靖重。知大",
    "X69n1367_004:0722c05": "體。兼行宣政院事。領東南浮圖之教。凡大剎。非名德",
    "X69n1367_004:0722c06": "不輕授。特請師住中天竺。人無間言。而師名日起矣。",
    "X69n1367_004:0722c07": "天曆初。元帥夢神龍騰空。覺而異之。作偈以識。既而",
    "X69n1367_004:0722c08": "天子以金陵潛邸。作大龍翔集慶寺。命江南行御史",
    "X69n1367_004:0722c09": "臺。督視其成。嘗有旨曰。江南大剎。皆前代所為。甲乙",
    "X69n1367_004:0722c10": "之次。頗有定品。今日之作規制位望。宜無加焉。方大",
    "X69n1367_004:0722c11": "臣難於開法主者。師之器量。久在淵衷。命為太中大",
    "X69n1367_004:0722c12": "夫。號曰廣智全悟大禪師。為開山第一代。師恠弘鬯",
    "X69n1367_004:0722c13": "達。汎應無滯。偉然江海之上。舒卷自在。不偏於空寂。",
    "X69n1367_004:0722c14": "又明年與蔣山曇芳忠。俱召至京師。京師之為禪宗",
    "X69n1367_004:0722c15": "者。出迎河上曰。國家尚教乘。塔廟之建。為禪者寂然。",
    "X69n1367_004:0722c16": "禪剎興於今代。自師始。吾徒賴焉。師謝曰。遵其行之",
    "X69n1367_004:0722c17": "為律。宣其言之為教。傳其心之為禪。有言有行。皆所",
    "X69n1367_004:0722c18": "以明是心也。吾徒無負祖師西來意。他不足論也。日",
    "X69n1367_004:0722c19": "召對奎章閣。賜坐。說佛心要。深契上旨。館於太禧宗",
    "X69n1367_004:0722c20": "禋院。勑設伊蒲玅饌。賜貂裘金衲衣。及諸金幣。皆內",
    "X69n1367_004:0722c21": "府珍異。上嘗知師所為文。曰蒲室集者。命昭孝寺大",
    "X69n1367_004:0722c22": "司徒法洪取進。法洪亦博洽內外無。深為誦達。上問",
    "X69n1367_004:0722c23": "師嗣法何人。曰元熈也。因贊其道業源委。上嘉歎。命",
    "X69n1367_004:0722c24": "學士虞集。製銘賜之。居十日。中使問尉洽至。請還。從",
    "X69n1367_004:0723a01": "之。賜中天竺。名曰天曆永祚寺。而命師之菴居曰廣",
    "X69n1367_004:0723a02": "智。皆命虞集為之書。祖道於城南僧舍。凡食設皆貴",
    "X69n1367_004:0723a03": "臣。以上旨為之。主上之眷斯寺也。外以臺臣護視。使",
    "X69n1367_004:0723a04": "者從中來。賜與無虗月。皇上至元二年。以老病求退。",
    "X69n1367_004:0723a05": "御史大夫撒廸公以聞。優詔不許。加號釋教宗主。兼",
    "X69n1367_004:0723a06": "領五山寺。餘如故。而賜予尤厚。匡匪之頒。徧及寺眾。",
    "X69n1367_004:0723a07": "勑外臺護視。使安居而終老焉。先百丈有禪苑清規。",
    "X69n1367_004:0723a08": "其徒遵用之。嘗有旨。命師修改。乃分為九章。今行焉。",
    "X69n1367_004:0723a09": "於是中朝西域。高昌三韓。滇池于闐。與湖江淮漢。關",
    "X69n1367_004:0723a10": "蜀閩廣之俊傑。四面而至。法席莫尚焉。師之居於是",
    "X69n1367_004:0723a11": "也。自中朝外藩。臺閣風紀。貴人名公卿至者。莫不傾",
    "X69n1367_004:0723a12": "葢為禮。非人力所能致也。而文詞語言。流傳四方。震",
    "X69n1367_004:0723a13": "蕩耳目。亦顧眄雄毅於一時矣。初給錢為中統鈔者。",
    "X69n1367_004:0723a14": "二十萬緡。設官領之。取子錢以為食。後廢其官。以歸",
    "X69n1367_004:0723a15": "寺之人。出納為息。不能畫一。稍病之。至正元年。勑有",
    "X69n1367_004:0723a16": "司。市民良田。以傳寺。歲賦粟以食。公私無所係累。歎",
    "X69n1367_004:0723a17": "曰。吾徒庶晏佚。一搏於朝夕。吾亦老且休矣。四年五",
    "X69n1367_004:0723a18": "月一日。為文書。請以徑山忠曇芳。代己升堂。擊鼓辭",
    "X69n1367_004:0723a19": "眾。退居廣智菴。居兼旬。肩輿與御史大夫脫歡公。為",
    "X69n1367_004:0723a20": "別留書。凡與交游之善者。命弟子疏。兩朝賜以金幣",
    "X69n1367_004:0723a21": "等。盡以付寺僧。俾營萬佛閣。以報國恩。既乃臥示疾。",
    "X69n1367_004:0723a22": "明旦天大風雨。白晝變暝。召入室弟子。各加勉諭。從",
    "X69n1367_004:0723a23": "容作偈。儼然而逝。是月廿四日壬子也。得年六十一。",
    "X69n1367_004:0723a24": "僧臘四十六。初龍翔寺成。即營三塔於石頭城之東",
    "X69n1367_004:0723b01": "岡。弟子龕奉全身。措於塔院。自憲臺郡縣。大小吏士。",
    "X69n1367_004:0723b02": "緇素老幼。送者萬眾。陰雲四興。凉颸灑然。行者不知",
    "X69n1367_004:0723b03": "暑。眾散始罷。月八礱石。為坎石城之岡。十六日奉而",
    "X69n1367_004:0723b04": "藏焉。表浮圖於其上。其徒之在杭州報國永祚者。又",
    "X69n1367_004:0723b05": "奉師遺齒爪髮。而塔於鳳凰山。師四會說法。皆有語",
    "X69n1367_004:0723b06": "錄。提頌敘說宗旨。外集詩文若干卷。即所謂蒲室集",
    "X69n1367_004:0723b07": "者也。度弟子若干人。傳法住山者若干人。師性至孝。",
    "X69n1367_004:0723b08": "父再早卒。母蕭氏方盛年。即持齋念佛以居。師受請",
    "X69n1367_004:0723b09": "報國時。母卒。餘子薦新祖考。庭前忽生華。形如白蓮。",
    "X69n1367_004:0723b10": "葢芝類也。鄉人聚觀。香色彌月不減。占者以為師之",
    "X69n1367_004:0723b11": "瑞應也。師雖不得至左右。而心常不忘。目其文曰蒲",
    "X69n1367_004:0723b12": "室者。所以識宗家睦州織鞵為養之故事也。故其為",
    "X69n1367_004:0723b13": "文。為人子言。必曰孝。為人臣言。必曰忠。為朋友之交",
    "X69n1367_004:0723b14": "言。必曰信。至語其徒。脫愛網。離無明。直指本性。以悟",
    "X69n1367_004:0723b15": "為則。誘掖以進之。激昂以發之。奮迅以決之。機用迭",
    "X69n1367_004:0723b16": "發。政令獨行。其門人以所得。各有記可考也。噫人才",
    "X69n1367_004:0723b17": "實難。江濤渺然。居忌不怛。能靜以應。向使不為方外",
    "X69n1367_004:0723b18": "之歸。亦足以用世者哉。予與師相知四十年。見師身",
    "X69n1367_004:0723b19": "受龍翔之寄。至于今十有七載。歸老江上。亦十二年。",
    "X69n1367_004:0723b20": "向與交游者。皆已盡矣。弟子懷渭。本其甥也。清修善",
    "X69n1367_004:0723b21": "學。有舅氏之風。渭之為名。亦所以識也。以其同門之",
    "X69n1367_004:0723b22": "意。使予書其遺事。可勝慨乎。乃述贊曰。",
    "X69n1367_004:0723b23": "　維昔至元　　皇有南服　　神明合完　　生息來復",
    "X69n1367_004:0723b24": "　預章楩楠　　殿於湖江　　幹立條揚　　乃發駿厖",
    "X69n1367_004:0723c01": "　文林蕭條　　靡契嘉會　　肆其修能　　求法方外",
    "X69n1367_004:0723c02": "　達磨傳心　　別濟為宗　　至玅喜天　　縱橫朗融",
    "X69n1367_004:0723c03": "　遠紹諸流　　必有慧辯　　惟全悟師　　弘偉超鍊",
    "X69n1367_004:0723c04": "　四坐道場　　說法沛然　　吐辭湧泉　　如洪如元",
    "X69n1367_004:0723c05": "　衛法如嵩　　不咈明教　　織蒲養親　　睦州之孝",
    "X69n1367_004:0723c06": "　表裏東南　　總于金陵　　皇作梵宮　　龍翔是徵",
    "X69n1367_004:0723c07": "　崇臺在焉　　耳目攸寄　　以領佛事　　孰克堪是",
    "X69n1367_004:0723c08": "　鼓鐘震驚　　龍象人天　　嶽峙山連　　莫之雄先",
    "X69n1367_004:0723c09": "　金貝珠璧　　園苑林澤　　道護萬福　　好爵嘉錫",
    "X69n1367_004:0723c10": "　宣其惠慈　　作新成規　　來嚮來參　　雲奔海馳",
    "X69n1367_004:0723c11": "　皇仁如天　　函覆如一　　俾善其眾　　休燕以室",
    "X69n1367_004:0723c12": "　風雨漂搖　　安如須彌　　生滅去來　　何足控持",
    "X69n1367_004:0723c13": "　嘅念故交　　違越年歲　　訊諸門人　　以作斯記",
    "X69n1367_004:0723c14": "前奎章閣侍書學士翰林侍講學士通奉大夫知制",
    "X69n1367_004:0723c15": "誥兼修國史蜀郡虞集記",
    "X69n1367_004:0723c18": "元太中大夫廣智全悟大禪師住持大龍翔集慶",
    "X69n1367_004:0723c19": "寺釋教宗主兼領五山寺訢公塔銘(并序)",
    "X69n1367_004:0723c21": "今天子至元元年。太中大夫廣智全悟大禪師。住持",
    "X69n1367_004:0723c22": "大龍翔集慶寺訢公。上謝事之請。御史大夫撒迪公",
    "X69n1367_004:0723c23": "以聞。上不允。遣使持詔。加釋教宗主。監領五山寺。勑",
    "X69n1367_004:0723c24": "臺臣諭旨。俾安居以終老。寵錫優渥。賚及其徒。公不",
    "X69n1367_004:0724a01": "敢違。僶俛受命。至正四年。夏五月己丑朔。乃升堂辭",
    "X69n1367_004:0724a02": "眾。退處東菴。且援著令循本宗資次。舉徑山曇芳忠",
    "X69n1367_004:0724a03": "公自代。未幾俄示微疾。其月二十有四日壬子。委順",
    "X69n1367_004:0724a04": "而化。六月四日辛未。奉全身殯于石頭城塔院。臺府",
    "X69n1367_004:0724a05": "暨郡邑諸司。咸設祖奠于道左。送者萬餘人。八月十",
    "X69n1367_004:0724a06": "有六日壬申。窆于塔院之後岡。分爪髮。建塔杭之鳳",
    "X69n1367_004:0724a07": "凰山下。弟子密詣走金華山中。致寺勤舊汝劼景操",
    "X69n1367_004:0724a08": "等之意於溍曰。先師紹隆祖道。師表人天。克協帝心。",
    "X69n1367_004:0724a09": "光膺聖眷。宜有述以示來葉。子嘗庀職太史氏。且辱",
    "X69n1367_004:0724a10": "交於先師。銘非子誰宜為。敢以門人廷俊所奉狀。以",
    "X69n1367_004:0724a11": "請。溍載念師之告寂也。不遠千里。以所服玩。來識永",
    "X69n1367_004:0724a12": "訣。若有所屬。望於溍者。誼不得以衰退為解。謹按。公",
    "X69n1367_004:0724a13": "諱大訢。字笑隱。族陳氏。唐尚書操之裔。世居江州。後",
    "X69n1367_004:0724a14": "徙南昌。故今為龍興之南昌人。公幼開爽。授以書即",
    "X69n1367_004:0724a15": "成誦。七歲游僧舍。見佛像輒作禮。瞻戀忘歸。父母知",
    "X69n1367_004:0724a16": "不可留。九歲俾去家。依伯父雲上人於本郡之水陸",
    "X69n1367_004:0724a17": "院祝髮。禮雲之徒彰上人為師。尋受具戒年十七。初",
    "X69n1367_004:0724a18": "至廬山。謁開先一山萬公。留掌內記。既而遣詣百丈",
    "X69n1367_004:0724a19": "山。參晦機熈禪師。一見深加器重。由內記。陞居記室。",
    "X69n1367_004:0724a20": "一日詰之曰。黃龍得旨泐潭。領徒游山。名開叢林。及",
    "X69n1367_004:0724a21": "見慈明。氣索汗下。過在什麼處。公抗聲曰。千年桃核",
    "X69n1367_004:0724a22": "裏。覓甚舊時仁。師愈奇之。又一日以百丈野狐話。詰",
    "X69n1367_004:0724a23": "之曰。且道不落因果。便墮野狐身。不昧因果。便脫野",
    "X69n1367_004:0724a24": "狐身。利害在什麼處。公擬答。師遽喝之。自是平生凝",
    "X69n1367_004:0724b01": "滯。渙然冰釋矣。公每謂。先德有云。但有纖疑。不到無",
    "X69n1367_004:0724b02": "學。安能七縱八橫。乃益研教典。旁及儒家道流百氏",
    "X69n1367_004:0724b03": "之說。師遷杭之淨慈。舉公為第一座。辭不就。仍居記",
    "X69n1367_004:0724b04": "室。出世住湖之烏回。遂以瓣香。為師法嗣。居三載。去",
    "X69n1367_004:0724b05": "游江淛間。後歸淨慈。一時大尊宿。在父師行者。咸與",
    "X69n1367_004:0724b06": "為忘年友。嘗訪中峯本公於天目山。坐語半夜。風大",
    "X69n1367_004:0724b07": "作勢。欲裂崖石。左右皆辟易。公不為動。中峯甚敬異",
    "X69n1367_004:0724b08": "焉。鳳凰山大報國寺。以灾毀。而法席偶虗。行宣政院。",
    "X69n1367_004:0724b09": "倚公起其廢。公既至。棟宇為之一新。而規制有加於",
    "X69n1367_004:0724b10": "昔。土田為豪民所據者。悉取而歸之。丞相脫歡答剌",
    "X69n1367_004:0724b11": "罕公。領行院事。雅知公。遷主中天竺。而寺亦以灾毀。",
    "X69n1367_004:0724b12": "不一年盡復其舊。天曆元年。有詔以金陵潛邸。為大",
    "X69n1367_004:0724b13": "龍翔集慶寺。玅柬名德。俾之開山。公首膺其選。明年",
    "X69n1367_004:0724b14": "特[田/廾]三品文階。以冠法號。又明年驛召赴闕。入見奎",
    "X69n1367_004:0724b15": "章閣。賜坐。良久。咨問法要。對揚稱旨。因及其師傳之",
    "X69n1367_004:0724b16": "自。於是侍書學士虞公集。承詔為晦機製塔銘。既又",
    "X69n1367_004:0724b17": "改中天竺寺。頟曰天曆永祚。以表公興復之功。而公",
    "X69n1367_004:0724b18": "之別菴。曰廣智。亦俾虞公為書其扁榜。所賜貂裘金",
    "X69n1367_004:0724b19": "衲衣。及佗貴珍服用之物。悉出異數。從行者預賜有",
    "X69n1367_004:0724b20": "差。尋命中使傳旨。館於太禧宗禋院。勑設桑門盛饌。",
    "X69n1367_004:0724b21": "留居浹旬。勞問洽至。再召見。遂辭歸。餞送之禮彌厚。",
    "X69n1367_004:0724b22": "公已南還。復遣使降璽書加護。香幣之頒無虗月。皇",
    "X69n1367_004:0724b23": "上御極。待遇益隆。有旨命百丈山德輝。重編禪林清",
    "X69n1367_004:0724b24": "規。仍命公校正。遂定為九章。書成。四方咸取法焉。公",
    "X69n1367_004:0724c01": "每示眾。舉百丈野狐話云。百丈野狐。野狐百丈。埋著",
    "X69n1367_004:0724c02": "一坑。伏惟尚享。一住八年。不得謝。復住九年。示寂前",
    "X69n1367_004:0724c03": "一日。往致別于御史大夫脫歡公及一二所知。款語",
    "X69n1367_004:0724c04": "竟日。逮唱滅。猶力疾趺坐。屬其徒以累受賜金帛。作",
    "X69n1367_004:0724c05": "萬佛閣。上報國恩。餘一無所及。遂書偈而逝。春秋六",
    "X69n1367_004:0724c06": "十有一。夏四十有六。所度弟子若干人。得法而分居",
    "X69n1367_004:0724c07": "列剎者若干人。四會語有錄。外集曰蒲室集。公於母",
    "X69n1367_004:0724c08": "年高。闕於覲省。每自謂。有愧於睦州編蒲奉親。爰以",
    "X69n1367_004:0724c09": "蒲名其室。因以名其集云。公所為文。無山林枯寂之",
    "X69n1367_004:0724c10": "態。變化開闔。奇彩爛然。而議論磊落。一出於正。未嘗",
    "X69n1367_004:0724c11": "有所偏蔽。虞公稱其如洞庭之野。眾樂並作。鏗鈜軒",
    "X69n1367_004:0724c12": "昂。蛟龍起躍。物怪屏走。沈冥發興。至於名教節義。則",
    "X69n1367_004:0724c13": "感厲奮激。老於文學者。不能過也。人以為知言。初魏",
    "X69n1367_004:0724c14": "國趙公孟頫。未識公。得其文。歎賞不已。即命駕訪之。",
    "X69n1367_004:0724c15": "一時賢士大夫。咸慕而交焉。公質貌魁特。襟度豁如。",
    "X69n1367_004:0724c16": "隆冬盛寒。使人持布裘。於道上遇孤露者。輒擲與之。",
    "X69n1367_004:0724c17": "不使知姓名。病則與藥。死則與棺。其及物如此。而自",
    "X69n1367_004:0724c18": "奉儉薄。一衲衣或數十年不易也。狀稱。公先墓有巨",
    "X69n1367_004:0724c19": "樟。術者言。樹枯當出名僧。公生而樹果枯。其生也。屋",
    "X69n1367_004:0724c20": "皆震動。父早沒。母方盛年。即持齋修念佛三昧。感白",
    "X69n1367_004:0724c21": "蓮華。從地涌出。是歲公住報國。歸寂之日。天大風雨。",
    "X69n1367_004:0724c22": "殯之日。密雲四合。陰風肅然。窆之日。城東南皆雨。而",
    "X69n1367_004:0724c23": "城西獨無沾溼。靈異之跡。可徵不誣。其遭逢盛際。始",
    "X69n1367_004:0724c24": "榮終哀。有不偶然者矣。銘曰。",
    "X69n1367_004:0725a01": "　昔在先朝　　龍潛下土　　蠖濩之居　　化為寶所",
    "X69n1367_004:0725a02": "　人天四眾　　川奔雲聚　　度門巍巍　　公其梁柱",
    "X69n1367_004:0725a03": "　於皇昌辰　　金輪御宇　　寵綏故舊　　使節旁午",
    "X69n1367_004:0725a04": "　函香示信　　傳宣大語　　曰以五山　　悉統於汝",
    "X69n1367_004:0725a05": "　凡茲釋教　　汝為宗主　　敷求遺範　　用繼汝祖",
    "X69n1367_004:0725a06": "　恩光衣被　　榮過袞黼　　匪公宿德　　疇克荷負",
    "X69n1367_004:0725a07": "　典則所存　　有墜必舉　　木鐸再揚　　重規疊矩",
    "X69n1367_004:0725a08": "　單提直指　　表正端緒　　豎立法幢　　作大依怙",
    "X69n1367_004:0725a09": "　密裨上化　　萬物時雨　　云胡不憗　　訃聞當宁",
    "X69n1367_004:0725a10": "　石頭之岡　　崇崇窣堵　　史臣勒銘　　垂休千古",
    "X69n1367_004:0725a11": "中順大夫祕書少監致仕黃溍撰"
}