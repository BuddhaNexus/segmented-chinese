{
    "T31n1606_010:0738c17": "大乘阿毘達磨雜集論卷第十",
    "T31n1606_010:0738c19": "安慧菩薩糅",
    "T31n1606_010:0738c20": "大唐三藏法師玄奘奉　詔譯",
    "T31n1606_010:0738c21": "決擇分中諦品第一之五",
    "T31n1606_010:0738c22": "復次一切菩提分法無有差別。皆由五門而",
    "T31n1606_010:0738c23": "得建立。謂所緣故自體故助伴故修習故修",
    "T31n1606_010:0738c24": "果故。如初四念住有五門。所餘菩提分法亦",
    "T31n1606_010:0738c25": "爾。",
    "T31n1606_010:0738c26": "四念住所緣境者。謂身受心法。復有四事。謂",
    "T31n1606_010:0738c27": "我所依事。我受用事。我自體事。我染淨事。",
    "T31n1606_010:0738c28": "何故唯建立此為所緣境。由顛倒覺愚癡凡",
    "T31n1606_010:0738c29": "夫多分計我。依止有根身。受用苦樂等。取了",
    "T31n1606_010:0739a01": "境為相。由貪等染污。由信等清淨。是故最初",
    "T31n1606_010:0739a02": "為正觀察真實事相。是故建立此四種事為",
    "T31n1606_010:0739a03": "所緣境。",
    "T31n1606_010:0739a04": "念住自體者。謂慧及念。由佛經中有於身等",
    "T31n1606_010:0739a05": "循觀言故。及有念住言故。如其次第。",
    "T31n1606_010:0739a06": "念住助伴者。謂彼相應心心法等。彼者彼念",
    "T31n1606_010:0739a07": "慧二法。",
    "T31n1606_010:0739a08": "念住修習者。謂於內身等修循身等觀。如於",
    "T31n1606_010:0739a09": "內於外於內外亦爾。內身者。謂於此身中所",
    "T31n1606_010:0739a10": "有內色處。由自身中眼耳鼻舌身根內處所",
    "T31n1606_010:0739a11": "攝故。墮有情數故名內。外身者。謂外所有外",
    "T31n1606_010:0739a12": "色處。由外色聲香味觸等外處所攝故。非有",
    "T31n1606_010:0739a13": "情數故名外。內外身者。謂內處相應所有外",
    "T31n1606_010:0739a14": "處根所依止。由己身中眼等五處相應根所",
    "T31n1606_010:0739a15": "依住所有色等外處墮有情數故。外處所攝",
    "T31n1606_010:0739a16": "故名內外。又於他身中所有內色處。約處建",
    "T31n1606_010:0739a17": "立約身建立說名內外。云何於身修循身觀。",
    "T31n1606_010:0739a18": "謂以分別影像身與本質身平等。循觀於身",
    "T31n1606_010:0739a19": "境循觀身相似性故。名於身循身觀。由循觀",
    "T31n1606_010:0739a20": "察分別影像身門。審諦觀察本質身故。內受",
    "T31n1606_010:0739a21": "者。謂因內身所生受。緣眼等處為境界故。依",
    "T31n1606_010:0739a22": "自身生故名內。外受者。謂因外身所生受。緣",
    "T31n1606_010:0739a23": "色等處為境界故。依他身生故名外。內外受",
    "T31n1606_010:0739a24": "者。謂因內外身所生受。緣自身中外處為",
    "T31n1606_010:0739a25": "境故。緣他身中內處為境故名內外。如受心",
    "T31n1606_010:0739a26": "法亦爾。如於身修循身觀。如是於受等修循",
    "T31n1606_010:0739a27": "受等觀如其所應。",
    "T31n1606_010:0739a28": "又修習者。謂欲勤策勵勇猛不息正念正知",
    "T31n1606_010:0739a29": "及不放逸。修習差別故。欲修習者。謂為對",
    "T31n1606_010:0739b01": "治不作意隨煩惱。勤修習者。謂為對治懈怠",
    "T31n1606_010:0739b02": "隨煩惱。策修習者。謂為對治沈掉隨煩惱。勵",
    "T31n1606_010:0739b03": "修習者。謂為對治心下劣性隨煩惱。心下劣",
    "T31n1606_010:0739b04": "性者。謂於勝品所證功德。由自輕蔑門心生",
    "T31n1606_010:0739b05": "怯弱性。勇猛修習者。謂為對治踈漏疲倦隨",
    "T31n1606_010:0739b06": "煩惱。踈漏疲倦者。謂能引蚊虻等處所生逼",
    "T31n1606_010:0739b07": "惱。不息修習者。謂為對治得少善法生知足",
    "T31n1606_010:0739b08": "喜隨煩惱。由得少善生知足喜故。止息所餘",
    "T31n1606_010:0739b09": "勝進善品。正念修習者。謂為對治忘失尊教",
    "T31n1606_010:0739b10": "隨煩惱。正知修習者。謂為對治毀犯追悔隨",
    "T31n1606_010:0739b11": "煩惱。毀犯追悔者。謂於往來等事不正知而",
    "T31n1606_010:0739b12": "行。先越學處後生悔惱。不放逸修習者。謂",
    "T31n1606_010:0739b13": "為對治捨諸善軛隨煩惱。捨善軛者。由放逸",
    "T31n1606_010:0739b14": "過失故。於所造修勝進善品。捨勤方便不能",
    "T31n1606_010:0739b15": "究竟。念住修果者。謂斷四顛倒趣入四諦身",
    "T31n1606_010:0739b16": "等離繫。是名修果斷。四顛倒者。謂四念住",
    "T31n1606_010:0739b17": "隨其次第能斷淨樂常我四種顛倒。修不淨",
    "T31n1606_010:0739b18": "觀故。了知諸受皆是苦故。通達諸識依緣差",
    "T31n1606_010:0739b19": "別念念變異故。觀察染淨唯有諸法無作用",
    "T31n1606_010:0739b20": "者故。又此四種如其次第趣入四諦。亦名修",
    "T31n1606_010:0739b21": "果。由身念住趣入苦諦。所有色身皆行苦",
    "T31n1606_010:0739b22": "相。麁重所顯故。是故修觀行時能治此輕安。",
    "T31n1606_010:0739b23": "於身差別生故。由受念住趣入集諦。以樂等",
    "T31n1606_010:0739b24": "諸受是和合愛等所依處故。由心念住趣入",
    "T31n1606_010:0739b25": "滅諦。觀離我識當無所有懼我斷門生涅槃",
    "T31n1606_010:0739b26": "怖永遠離故。由法念住趣入道諦。為斷所治",
    "T31n1606_010:0739b27": "法為修能治法故。又此四種如其次第能證",
    "T31n1606_010:0739b28": "得身受心法離繫果。由此修習漸能遠離身",
    "T31n1606_010:0739b29": "等麁重故。四正斷所緣境者。謂已生未生所",
    "T31n1606_010:0739c01": "治能治法。初正斷緣已生所治法為境。為斷",
    "T31n1606_010:0739c02": "已生惡不善法。樂欲生故。第二正斷緣未生",
    "T31n1606_010:0739c03": "所治法為境。第三正斷緣未生能治法為境。",
    "T31n1606_010:0739c04": "第四正斷緣已生能治法為境。如經所說。應",
    "T31n1606_010:0739c05": "廣配釋。",
    "T31n1606_010:0739c06": "正斷自體者。謂精進。",
    "T31n1606_010:0739c07": "正斷助伴者。謂彼相應心心法等。",
    "T31n1606_010:0739c08": "正斷修習者。如經說生欲策勵。發起正勤策",
    "T31n1606_010:0739c09": "心持心。此中諸句顯修正勤及所依止。所依",
    "T31n1606_010:0739c10": "止者。謂欲樂欲。為先發精進故。正勤者。謂",
    "T31n1606_010:0739c11": "策勵等。於止舉捨相作意等中。若由止等相",
    "T31n1606_010:0739c12": "作意。不顧戀所緣境。純修習對治。爾時名策",
    "T31n1606_010:0739c13": "勵。為欲損減沈沒掉舉發起正勤。所以者何。",
    "T31n1606_010:0739c14": "若沈沒隨煩惱生時。為損減彼故。以淨妙等",
    "T31n1606_010:0739c15": "作意策練其心。若掉舉隨煩惱生時。即以內",
    "T31n1606_010:0739c16": "證略攝門制持其心。爾時名為發起正勤。即",
    "T31n1606_010:0739c17": "為顯此損減沈掉善巧方便。故次說言策心",
    "T31n1606_010:0739c18": "持心。",
    "T31n1606_010:0739c19": "正斷修果者。謂盡棄捨一切所治。於能對治",
    "T31n1606_010:0739c20": "若得若增。是名修果。初二正斷盡捨一切所",
    "T31n1606_010:0739c21": "治。如其所應。斷捨一切已生未生惡不善法",
    "T31n1606_010:0739c22": "故。第三正斷得能對治。能生未生諸善法故。",
    "T31n1606_010:0739c23": "第四正斷增能對治。已生善法令增廣故。",
    "T31n1606_010:0739c24": "四神足所緣境者。謂已成滿定所作事。此復",
    "T31n1606_010:0739c25": "云何。由已成滿三摩地力。發起種種神變等",
    "T31n1606_010:0739c26": "事。是所緣境。",
    "T31n1606_010:0739c27": "神足自體者。謂三摩地。",
    "T31n1606_010:0739c28": "神足助伴者。謂欲勤心觀及彼相應心心法",
    "T31n1606_010:0739c29": "等。欲三摩地者。謂由殷重方便證心一境",
    "T31n1606_010:0740a01": "性。殷重方便者。謂由猛利樂欲猛利恭敬方",
    "T31n1606_010:0740a02": "便得三摩地。勤三摩地者。謂由無間方便觸",
    "T31n1606_010:0740a03": "心一境性。勤者。謂常精進無時暫間。心三",
    "T31n1606_010:0740a04": "摩地者。謂由先修定力觸心一境性。所以者",
    "T31n1606_010:0740a05": "何。由於前生數修定力。令彼種子功能增長。",
    "T31n1606_010:0740a06": "由種子力令心任運於三摩地隨順轉變。由",
    "T31n1606_010:0740a07": "此速證心一境性。觀三摩地者。謂由聞他教",
    "T31n1606_010:0740a08": "法內自簡擇觸心一境性。又欲三摩地者。謂",
    "T31n1606_010:0740a09": "由生欲觸心一境性。勤三摩地者。謂由策勵",
    "T31n1606_010:0740a10": "發起正勤觸心一境性。心三摩地者。謂由持",
    "T31n1606_010:0740a11": "心觸心一境性。觀三摩地者。謂由策心觸心",
    "T31n1606_010:0740a12": "一境性。為顯發生神足因性故。引修正斷中",
    "T31n1606_010:0740a13": "生欲策勵等諸句持心策心。是此次第。心三",
    "T31n1606_010:0740a14": "摩地者。由持心故得定持心。於內寂靜略攝",
    "T31n1606_010:0740a15": "速證定故。觀三摩地者。由策心故得定。依法",
    "T31n1606_010:0740a16": "觀門策練其心速得定故。",
    "T31n1606_010:0740a17": "神足修習者。謂數修習八種斷行。何等為八。",
    "T31n1606_010:0740a18": "謂欲精進信安正念正知思捨。如是八種略",
    "T31n1606_010:0740a19": "攝為四。謂加行攝受繼屬對治。加行者。謂欲",
    "T31n1606_010:0740a20": "精進信。欲為精進依。信為欲因。所以者何。",
    "T31n1606_010:0740a21": "由欲求故。為得此義發勤精進。如是欲求不",
    "T31n1606_010:0740a22": "離信受。有體等故。攝受者。謂安。由此輕安攝",
    "T31n1606_010:0740a23": "益身心故。繼屬者。謂正念正知。由不忘所",
    "T31n1606_010:0740a24": "緣安心一境故。若有放逸生如實了知故。隨",
    "T31n1606_010:0740a25": "其次第。對治者。謂思捨。策心持心二加行",
    "T31n1606_010:0740a26": "力。已生沈掉能遠離故。又能引發離隨煩惱",
    "T31n1606_010:0740a27": "止等相故。",
    "T31n1606_010:0740a28": "復次欲勤心觀修有二種。謂并因緣聚散遠",
    "T31n1606_010:0740a29": "離。修不劣不散彼二所依隨順修。此中顯示",
    "T31n1606_010:0740b01": "欲等。能遠離聚散及因緣等二種修義。聚因",
    "T31n1606_010:0740b02": "緣者。謂遠離毘鉢舍那故由懈怠門所生沈",
    "T31n1606_010:0740b03": "沒散因緣者。謂遠離不淨想故。由掉動門所",
    "T31n1606_010:0740b04": "生高舉。聚者。謂由惛沈睡眠門於內踧踖。散",
    "T31n1606_010:0740b05": "者。謂由隨順淨妙相門於外馳散。不劣隨順",
    "T31n1606_010:0740b06": "修者。謂依觀察相觀察諸法。不散隨順修者。",
    "T31n1606_010:0740b07": "謂依不淨想觀察髮毛等事。彼二所依隨順",
    "T31n1606_010:0740b08": "修者。謂修光明想。依如是次第。薄伽梵說。",
    "T31n1606_010:0740b09": "我之欲樂無有下劣亦無高舉。於內不聚於",
    "T31n1606_010:0740b10": "外不散。有前後想及上下想。開發其心遠離",
    "T31n1606_010:0740b11": "纏縛。與光明俱自修其心。當令我心無諸闇",
    "T31n1606_010:0740b12": "蔽。神足修果者。謂已善修治三摩地故。隨所",
    "T31n1606_010:0740b13": "欲證所通達法。即能隨心通達變現。又於別",
    "T31n1606_010:0740b14": "別處所法中。證得堪能自在作用。如所願樂",
    "T31n1606_010:0740b15": "能辦種種神通等事。又能引發勝品功德。",
    "T31n1606_010:0740b16": "五根所緣境者。謂四聖諦。由諦現觀方便所",
    "T31n1606_010:0740b17": "攝作此行故。",
    "T31n1606_010:0740b18": "五根自體者。謂信精進念定慧。",
    "T31n1606_010:0740b19": "五根助伴者。謂彼相應心心法等。",
    "T31n1606_010:0740b20": "五根修習者。謂信根於諸諦起忍可行修習。",
    "T31n1606_010:0740b21": "精進根於諸諦生忍可已為覺悟故。起精進",
    "T31n1606_010:0740b22": "行修習。念根於諸諦發精進已。起不忘失行",
    "T31n1606_010:0740b23": "修習。定根於諸諦既繫念已。起心一境性行",
    "T31n1606_010:0740b24": "修習。慧根於諸諦心既得定。起簡擇行修習。",
    "T31n1606_010:0740b25": "五根修果者。謂能速發諦現觀。由此增上力",
    "T31n1606_010:0740b26": "不久能生見道故。又能修治煖頂引發忍世",
    "T31n1606_010:0740b27": "第一法。即現此身已入順決擇分位故。",
    "T31n1606_010:0740b28": "如五根五力亦爾。差別者。由此能損減所對",
    "T31n1606_010:0740b29": "治障不可屈伏故名為力。謂五力所緣境等",
    "T31n1606_010:0740c01": "與根相似。然果有差別。所以者何。如說果",
    "T31n1606_010:0740c02": "者。謂能損減不信等障故。勝過於前雖與五",
    "T31n1606_010:0740c03": "根所緣境界自體等相似。然不可屈伏義有",
    "T31n1606_010:0740c04": "差別故。別立力分。",
    "T31n1606_010:0740c05": "七覺支所緣境者。謂四聖諦如實性。如實性",
    "T31n1606_010:0740c06": "者。即是勝義清淨所緣故。",
    "T31n1606_010:0740c07": "覺支自體者。謂念擇法精進喜安定捨。如是",
    "T31n1606_010:0740c08": "七法是覺支自體。念者是所依支。由繫念故",
    "T31n1606_010:0740c09": "令諸善法。皆不忘失。擇法者是自體支。是覺",
    "T31n1606_010:0740c10": "自相故。精進者是出離支。由此勢力能到所",
    "T31n1606_010:0740c11": "到故。喜者是利益支。由此勢力身調適故。安",
    "T31n1606_010:0740c12": "定捨者是不染污支。由此不染污故。依此不",
    "T31n1606_010:0740c13": "染污。故體是不染污故。如其次第由安故不",
    "T31n1606_010:0740c14": "染污。由此能除麁重過故。依定故不染污。依",
    "T31n1606_010:0740c15": "止於定得轉依故。捨是不染污體永除貪憂",
    "T31n1606_010:0740c16": "不染污位為自性故。",
    "T31n1606_010:0740c17": "覺支助伴者。謂彼相應心心法等。",
    "T31n1606_010:0740c18": "覺支修習者。謂依止遠離。依止無欲。依止",
    "T31n1606_010:0740c19": "寂滅。迴向棄捨修念覺支。如念覺支乃至",
    "T31n1606_010:0740c20": "捨覺支亦爾。如是四句隨其次第顯示緣四",
    "T31n1606_010:0740c21": "諦境修習覺支。所以者何。若緣苦體為惱苦",
    "T31n1606_010:0740c22": "時。於苦境界必求遠離故。名依止遠離。若",
    "T31n1606_010:0740c23": "緣愛相苦集為苦集時。於此境界必求離欲",
    "T31n1606_010:0740c24": "故。名依止離欲。若緣苦滅為苦滅時。於此",
    "T31n1606_010:0740c25": "境界必求作證故。名依止寂滅。棄捨者。謂趣",
    "T31n1606_010:0740c26": "苦滅行。由此勢力棄捨苦故。是故若緣此境",
    "T31n1606_010:0740c27": "時。於此境界必求修習故名迴向棄捨。",
    "T31n1606_010:0740c28": "覺支修果者。謂見道所斷煩惱永斷。由七覺",
    "T31n1606_010:0740c29": "支是見道自體故。",
    "T31n1606_010:0741a01": "八聖道支所緣境者。謂即此後時四聖諦如",
    "T31n1606_010:0741a02": "實性。由見道後所緣境界。即先所見諸諦如",
    "T31n1606_010:0741a03": "實性為體故。",
    "T31n1606_010:0741a04": "道支自體者。謂正見正思惟正語正業正命",
    "T31n1606_010:0741a05": "正精進正念正定。如是八法名道支自體。正",
    "T31n1606_010:0741a06": "見者。是分別支。如先所證真實簡擇故。正",
    "T31n1606_010:0741a07": "思惟者。是誨示他支。如其所證方便安立發",
    "T31n1606_010:0741a08": "語言故。正語正業正命者。是令他信支。如其",
    "T31n1606_010:0741a09": "次第。令他於證理者決定信有見戒正命清",
    "T31n1606_010:0741a10": "淨性故。所以者何。由正語故隨自所證。善能",
    "T31n1606_010:0741a11": "問答論議決擇。由此了知有見清淨。由正業",
    "T31n1606_010:0741a12": "故往來進止正行具足。由此了知有戒清淨。",
    "T31n1606_010:0741a13": "由正命故如法乞求佛所聽許衣鉢資具。由",
    "T31n1606_010:0741a14": "此了知有命清淨。正精進者。是淨煩惱障支",
    "T31n1606_010:0741a15": "由此永斷一切結故。正念者。是淨隨煩惱障",
    "T31n1606_010:0741a16": "支。由此不忘失正止舉相等。永不容受沈掉",
    "T31n1606_010:0741a17": "等隨煩惱故。正定者。是能淨最勝功德障支。",
    "T31n1606_010:0741a18": "由此引發神通等無量勝功德故。",
    "T31n1606_010:0741a19": "道支助伴者。謂彼相應心心法等。",
    "T31n1606_010:0741a20": "道支修習者。如覺支說。謂依止遠離依止無",
    "T31n1606_010:0741a21": "欲依止寂滅。迴向棄捨修習正見。乃至廣說。",
    "T31n1606_010:0741a22": "如是諸句義如前所說道理應隨順知。",
    "T31n1606_010:0741a23": "道支修果者。謂分別誨示他。令他信煩惱障",
    "T31n1606_010:0741a24": "淨隨煩惱障淨最勝功德障淨故。",
    "T31n1606_010:0741a25": "四正行者。謂苦遲通行。苦速通行。樂遲通",
    "T31n1606_010:0741a26": "行。樂速通行。初謂鈍根未得根本靜慮。第二",
    "T31n1606_010:0741a27": "謂利根未得根本靜慮。第三謂鈍根已得根",
    "T31n1606_010:0741a28": "本靜慮。第四謂利根已得根本靜慮。苦正行",
    "T31n1606_010:0741a29": "者。謂依未至及無色地。如其次第。奢摩他毘",
    "T31n1606_010:0741b01": "鉢舍那微劣故。樂正行者。謂依靜慮雙道轉",
    "T31n1606_010:0741b02": "故。遲通者。謂鈍根依苦樂二地。速通者。謂利",
    "T31n1606_010:0741b03": "根依苦樂二地。",
    "T31n1606_010:0741b04": "四法迹者。謂無貪無瞋正念正定。無貪無瞋",
    "T31n1606_010:0741b05": "能令增上戒學清淨。不因貪恚門毀犯學處",
    "T31n1606_010:0741b06": "故。正念能令增上心學清淨。由於所緣無有",
    "T31n1606_010:0741b07": "忘失持心令定故。正定能令增上慧學清淨。",
    "T31n1606_010:0741b08": "由定心者能如實遍知故。",
    "T31n1606_010:0741b09": "奢摩他者。謂於內攝心令住等住安住近住。",
    "T31n1606_010:0741b10": "調順寂靜最極寂靜。專注一趣平等攝持。如是",
    "T31n1606_010:0741b11": "九行令心安住。是奢摩他。令住者攝外攀緣",
    "T31n1606_010:0741b12": "內離散亂。最初繫心故。等住者。最初繫縛",
    "T31n1606_010:0741b13": "麁動心已。即於所緣相續繫念。微細漸略故。",
    "T31n1606_010:0741b14": "安住者。或時失念於外馳散。尋復斂攝故。近",
    "T31n1606_010:0741b15": "住者。從初已來為令其心於外不散。親近念",
    "T31n1606_010:0741b16": "住故。調順者。從先已來於散亂因色等法中。",
    "T31n1606_010:0741b17": "起過患想增上力故。調伏其心令不流散故。",
    "T31n1606_010:0741b18": "寂靜者。於擾動心散亂惡覺隨煩惱中深見",
    "T31n1606_010:0741b19": "過患。攝伏其心令不流散故。最極寂靜者。或",
    "T31n1606_010:0741b20": "時失念散亂覺等率爾現行。即便制伏令不",
    "T31n1606_010:0741b21": "更起故。專注一趣者。精勤加行無間無缺。相",
    "T31n1606_010:0741b22": "續安住勝三摩地故。平等攝持者。善修習故。",
    "T31n1606_010:0741b23": "不由加行遠離功用。定心相續離散亂轉故。",
    "T31n1606_010:0741b24": "毘鉢舍那者。謂簡擇諸法最極簡擇。普遍尋",
    "T31n1606_010:0741b25": "思周審觀察。為欲對治麁重相結故。為欲制",
    "T31n1606_010:0741b26": "伏諸顛倒故。令無倒心善安住故。此中諸句",
    "T31n1606_010:0741b27": "依正行所緣境說。或依善巧所緣境說。或依",
    "T31n1606_010:0741b28": "淨煩惱所緣境說。簡擇諸法者。盡所有故。",
    "T31n1606_010:0741b29": "最極簡擇者。如所有故。普遍尋思者。由有",
    "T31n1606_010:0741c01": "分別作意俱行慧建立諸法相故。周審觀察",
    "T31n1606_010:0741c02": "者。委具推求故。",
    "T31n1606_010:0741c03": "又依奢摩他毘鉢舍那立四種道。或有一類。",
    "T31n1606_010:0741c04": "已得奢摩他非毘鉢舍那。此類依奢摩他進",
    "T31n1606_010:0741c05": "修毘鉢舍那。或有一類。已得毘鉢舍那非奢",
    "T31n1606_010:0741c06": "摩他。此類依毘鉢舍那進修奢摩他。或有一",
    "T31n1606_010:0741c07": "類。不得奢摩他亦非毘鉢舍那。此類專心制",
    "T31n1606_010:0741c08": "伏沈掉雙修二道。或有一類。已得奢摩他及",
    "T31n1606_010:0741c09": "毘鉢舍那。此類奢摩他毘鉢舍那二道和合",
    "T31n1606_010:0741c10": "平等雙轉。此中依於止觀說四種道。初已得",
    "T31n1606_010:0741c11": "止故宴坐住心。乃至平等攝持。未得觀故還",
    "T31n1606_010:0741c12": "復宴坐。依三摩地簡擇諸法。乃至周審觀察。",
    "T31n1606_010:0741c13": "第二與此相違。第三二俱未得雙進修習。云",
    "T31n1606_010:0741c14": "何修習。謂聽聞法由受持門進修正觀。以此",
    "T31n1606_010:0741c15": "為先進修於止。第四已得二種相應俱轉。",
    "T31n1606_010:0741c16": "三根者。謂未知欲知根已知根具知根。未知",
    "T31n1606_010:0741c17": "欲知根者。謂於方便道及於見道十五心剎",
    "T31n1606_010:0741c18": "那中所有諸根。此中顯示順決擇分所攝方",
    "T31n1606_010:0741c19": "便道。及見道十五剎那所有諸根。是未知欲",
    "T31n1606_010:0741c20": "知根體。言諸根者。謂意根信等五根。由未至",
    "T31n1606_010:0741c21": "等地所依差別故。如其所應有樂喜憂捨根",
    "T31n1606_010:0741c22": "隨一。憂根者。謂方便道時順決擇分後。於上",
    "T31n1606_010:0741c23": "解脫希求欲證愁慼所攝。如是十根先未知",
    "T31n1606_010:0741c24": "真。為欲得知修習轉故。名未知欲知根。已知",
    "T31n1606_010:0741c25": "根者。從第十六見道心剎那已上。於一切有",
    "T31n1606_010:0741c26": "學道中所有諸根。是已知根體。所以者何。",
    "T31n1606_010:0741c27": "即前十根從第十六見道心剎那。乃至金剛",
    "T31n1606_010:0741c28": "喻定。於如是有學道中。未有所應知境。曾所",
    "T31n1606_010:0741c29": "不知故。名已知根。具知根者。謂於無學道所",
    "T31n1606_010:0742a01": "有諸根。言諸根者。即前所說九根除憂根。於",
    "T31n1606_010:0742a02": "無學道中說名具知根。具知者。謂阿羅漢等",
    "T31n1606_010:0742a03": "此所有根名具知根。無學身中無有憂根所",
    "T31n1606_010:0742a04": "應學無故。",
    "T31n1606_010:0742a05": "復次依止修道分別修義。謂依初靜慮地現",
    "T31n1606_010:0742a06": "修道時。亦修欲界繫所有善根。於彼得自在",
    "T31n1606_010:0742a07": "故。如依初靜慮地修欲界善如是依一切上",
    "T31n1606_010:0742a08": "地現修道時。皆能修習下界下地所有善根。",
    "T31n1606_010:0742a09": "於彼得自在故。當知此中所說義者。謂依止",
    "T31n1606_010:0742a10": "上地現前修習道時。下界下地所有善根。雖",
    "T31n1606_010:0742a11": "不現前亦皆修習。何以故。於彼得自在故。自",
    "T31n1606_010:0742a12": "在者。謂轉增勝現行自在故。",
    "T31n1606_010:0742a13": "究竟道者。謂依金剛喻定一切麁重永已息",
    "T31n1606_010:0742a14": "故。一切繫得永已斷故。永證一切離繫得",
    "T31n1606_010:0742a15": "故。從此次第無間轉依。證得盡智及無生智",
    "T31n1606_010:0742a16": "十無學法何等為十。所謂無學正見乃至無",
    "T31n1606_010:0742a17": "學正定無學正解脫無學正智。如是等法名",
    "T31n1606_010:0742a18": "究竟道。",
    "T31n1606_010:0742a19": "云何名一切麁重。略說有二十四種。謂一切",
    "T31n1606_010:0742a20": "遍行戲論麁重。領受麁重。煩惱麁重。業麁",
    "T31n1606_010:0742a21": "重。異熟麁重。煩惱障麁重業障麁重。異熟",
    "T31n1606_010:0742a22": "障麁重。蓋麁重。尋思麁重。飲食麁重。交會",
    "T31n1606_010:0742a23": "麁重。夢麁重。病麁重。老麁重。死麁重。勞倦",
    "T31n1606_010:0742a24": "麁重。堅固麁重。麁麁重。中麁重。細麁重。煩",
    "T31n1606_010:0742a25": "惱障麁重。定障麁重。所知障麁重。如是二",
    "T31n1606_010:0742a26": "十四種略攝一切麁重。",
    "T31n1606_010:0742a27": "一切遍行戲論麁重者。謂執眼等諸法習氣",
    "T31n1606_010:0742a28": "無始時來依附阿賴耶識相續不斷。即此名",
    "T31n1606_010:0742a29": "為戲論習氣。從此習氣眼等諸法。及名言執",
    "T31n1606_010:0742a30": "數數生起。領受麁重者。謂有漏諸受習氣。煩",
    "T31n1606_010:0742b01": "惱麁重者。謂煩惱隨眠。業麁重者。謂有漏業",
    "T31n1606_010:0742b02": "習氣。異熟麁重者。謂異熟無堪能性。煩惱障",
    "T31n1606_010:0742b03": "麁重者。謂猛利長時煩惱性。業障麁重者。謂",
    "T31n1606_010:0742b04": "能障道無間等業障性。異熟障麁重者。謂與",
    "T31n1606_010:0742b05": "諦現觀相違。地獄等自體得。蓋麁重者。謂",
    "T31n1606_010:0742b06": "能障礙善品方便盛貪欲等性。尋思麁重者。",
    "T31n1606_010:0742b07": "謂能障礙欣樂出家欲尋思等性。飲食麁重",
    "T31n1606_010:0742b08": "者。謂極多少食於方便行無堪任性。交會麁",
    "T31n1606_010:0742b09": "重者。謂兩兩形交身心疲損性。夢麁重者。謂",
    "T31n1606_010:0742b10": "睡眠所發身惛劣性。病麁重者。謂諸界互違",
    "T31n1606_010:0742b11": "所發不安隱性。老麁重者。謂大種衰變所起",
    "T31n1606_010:0742b12": "不隨轉性。死麁重者。謂臨命終時諸根亂性。",
    "T31n1606_010:0742b13": "勞倦麁重者。謂遠行等所作支體頓弊性。堅",
    "T31n1606_010:0742b14": "固麁重者。謂無涅槃法者。如其所應。所有",
    "T31n1606_010:0742b15": "戲論麁重等性。麁中細麁重者。謂欲色無色",
    "T31n1606_010:0742b16": "所有麁重。如其次第。煩惱障麁重者。謂聲",
    "T31n1606_010:0742b17": "聞獨覺菩提所治。定障麁重者。謂九次第定",
    "T31n1606_010:0742b18": "所發功德所治。所知障麁重者。謂一切智性",
    "T31n1606_010:0742b19": "所治如是隨其所應。一切麁重永已息故。名",
    "T31n1606_010:0742b20": "究竟道。如說如是行者。心解脫圓滿。慧解脫",
    "T31n1606_010:0742b21": "圓滿。身麁重永息。由成就念為因故。於最",
    "T31n1606_010:0742b22": "初門善調善護善防善覆極善修治。謂於眼",
    "T31n1606_010:0742b23": "所識色乃至於意所識法亦爾。",
    "T31n1606_010:0742b24": "繫得者。謂於麁重積集。假立繫得性。",
    "T31n1606_010:0742b25": "離繫得者。謂於麁重離散。假立離繫得性。金",
    "T31n1606_010:0742b26": "剛喻定者。謂居修道最後斷結道位所有三",
    "T31n1606_010:0742b27": "摩地。此復略有二種。謂方便道攝無間道攝。",
    "T31n1606_010:0742b28": "方便道攝者。謂從此已去不為一切障所礙",
    "T31n1606_010:0742b29": "而能破一切障。無間道攝者。謂從此無間盡",
    "T31n1606_010:0742c01": "智無生智生。又此三摩地無間堅固一味遍",
    "T31n1606_010:0742c02": "滿。云何此金剛喻定名無間。謂此相續流非",
    "T31n1606_010:0742c03": "世間行所間缺故。堅固者。非一切障所壞。能",
    "T31n1606_010:0742c04": "壞一切障。極堅猛故。一味者。無分別性純一",
    "T31n1606_010:0742c05": "味故。遍滿者。緣一切所知法共相真如為",
    "T31n1606_010:0742c06": "境故。為顯此義薄伽梵說。如大石山無缺無",
    "T31n1606_010:0742c07": "隙無穴一段。極善圓滿十方猛風所不動轉。",
    "T31n1606_010:0742c08": "無間轉依者。謂已證得無學道者所有三種",
    "T31n1606_010:0742c09": "轉依。何等為三。謂心轉依道轉依麁重轉依。",
    "T31n1606_010:0742c10": "心轉依者。謂已得無學道證得法性心自性",
    "T31n1606_010:0742c11": "清淨。永離一切客塵隨煩惱故。名為轉依。即",
    "T31n1606_010:0742c12": "是真如轉依義。道轉依者。謂昔世間道於現",
    "T31n1606_010:0742c13": "觀時轉成出世說名有學。餘有所作故。若永",
    "T31n1606_010:0742c14": "除一切所治。永離三界欲時。此道自體究竟",
    "T31n1606_010:0742c15": "圓滿。立為轉依。麁重轉依者。謂阿賴耶識一",
    "T31n1606_010:0742c16": "切煩惱隨眠永遠離故。名為轉依。",
    "T31n1606_010:0742c17": "盡智者。謂由因盡所得智。或緣盡為境。所",
    "T31n1606_010:0742c18": "以者何。由有盡故而起此智。名為盡智。或緣",
    "T31n1606_010:0742c19": "盡為境故名盡智。此義意言。於此位中由永",
    "T31n1606_010:0742c20": "斷集令無有餘。所得智名盡智。或緣因盡為",
    "T31n1606_010:0742c21": "境故名盡智。",
    "T31n1606_010:0742c22": "無生智者。謂由果斷所得智。或緣果不生為",
    "T31n1606_010:0742c23": "境。所以者何。由有無生故所得智名無生智。",
    "T31n1606_010:0742c24": "或緣無生為境名無生智。此義意言。由有當",
    "T31n1606_010:0742c25": "來一切苦果畢竟不生法性故。而得此智。雖",
    "T31n1606_010:0742c26": "緣餘諦為境亦名無生智。或緣苦諦無生為",
    "T31n1606_010:0742c27": "境。故名無生智。",
    "T31n1606_010:0742c28": "又十無學法。當知依止無學戒蘊定蘊慧蘊",
    "T31n1606_010:0742c29": "解脫蘊解脫智見蘊說。何以故。無學正語正",
    "T31n1606_010:0743a01": "業正命。是無學戒蘊。無學正念正定。是無學",
    "T31n1606_010:0743a02": "定蘊。無學正見正思惟正精進。是無學慧蘊。",
    "T31n1606_010:0743a03": "無學正解脫。是無學解脫蘊。無學正智。是",
    "T31n1606_010:0743a04": "無學解脫智見蘊。",
    "T31n1606_010:0743a05": "復次道諦有四行相。謂道相如相行相出相。",
    "T31n1606_010:0743a06": "何故名道相。因此尋求真實義故。所以者何。",
    "T31n1606_010:0743a07": "由此聖道是諸聖者證真義路。是故名道。何",
    "T31n1606_010:0743a08": "故名如相。以能對治諸煩惱故。所以者何。一",
    "T31n1606_010:0743a09": "切煩惱皆不如理道能除此是故名如。何故",
    "T31n1606_010:0743a10": "名行相。善能成辦心令不顛倒故。所以者何。",
    "T31n1606_010:0743a11": "心不覺悟真實道理。於無常等法起常等顛",
    "T31n1606_010:0743a12": "倒。善能修治此顛倒心。令離顛倒覺真實義。",
    "T31n1606_010:0743a13": "是故名行。何故名出相。趣真常迹故。所以",
    "T31n1606_010:0743a14": "者何。由此聖道能趣出離究竟常迹。是故名",
    "T31n1606_010:0743a15": "出。問於諸諦中有十六行。皆通世間及出世",
    "T31n1606_010:0743a16": "間。世出世行有何差別。答於所知境不善悟",
    "T31n1606_010:0743a17": "入善悟入性差別故。有障無障性差別故。有",
    "T31n1606_010:0743a18": "分別無分別性差別故。所以者何。於諸諦中",
    "T31n1606_010:0743a19": "無常苦等十六世間行於所知境界。不通達",
    "T31n1606_010:0743a20": "真如性故。煩惱所隨眠故。依名言門起戲論",
    "T31n1606_010:0743a21": "故。如其次第。不善悟入有障礙有分別。出",
    "T31n1606_010:0743a22": "世間行與此相違。善悟入無障礙無分別。由",
    "T31n1606_010:0743a23": "此道理世出世行互有差別。云何出世行無",
    "T31n1606_010:0743a24": "有分別。而善悟入。所知境界由彼諸行現在",
    "T31n1606_010:0743a25": "前時。雖復現證見無常義然不依名言戲論",
    "T31n1606_010:0743a26": "門見此是無常義。如無常行於無常義。餘行",
    "T31n1606_010:0743a27": "於餘義。隨其所應亦如是。",
    "T31n1606_010:0743a28": "大乘阿毘達磨雜集論卷第十"
}