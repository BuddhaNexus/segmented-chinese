{
    "T51n2087_007:0905a22": "大唐西域記卷第七五國",
    "T51n2087_007:0905a24": "三藏法師玄奘奉　詔譯",
    "T51n2087_007:0905a25": "大總持寺沙門辯機撰",
    "T51n2087_007:0905a26": "五國婆羅痆女黠反斯國戰主國",
    "T51n2087_007:0905a27": "吠舍釐國弗栗恃國",
    "T51n2087_007:0905a28": "尼波羅國",
    "T51n2087_007:0905a29": "婆羅痆斯國婆羅痆斯國，周四千餘里。國大都城西臨",
    "T51n2087_007:0905b01": "殑伽河，長十八九里，廣五六里。閭閻櫛比，",
    "T51n2087_007:0905b02": "居人殷盛，家積巨萬，室盈奇貨。人性溫恭，",
    "T51n2087_007:0905b03": "俗重強學，多信外道，少敬佛法。氣序和，",
    "T51n2087_007:0905b04": "穀稼盛，果木扶疎，茂草靃靡。伽藍三十",
    "T51n2087_007:0905b05": "餘所，僧徒三千餘人，並學小乘正量部法。天",
    "T51n2087_007:0905b06": "祠百餘所，外道萬餘人，並多宗事大自在天，",
    "T51n2087_007:0905b07": "或斷髮，或椎髻，露形無服，塗身以灰，精",
    "T51n2087_007:0905b08": "勤苦行，求出生死。",
    "T51n2087_007:0905b09": "大城中天祠二十所，層臺祠宇，雕石文木，茂",
    "T51n2087_007:0905b10": "林相蔭，清流交帶，鍮石天像量減百尺，威嚴",
    "T51n2087_007:0905b11": "肅然，懍懍如在。",
    "T51n2087_007:0905b12": "大城東北婆羅痆河西有窣堵波，無憂王之",
    "T51n2087_007:0905b13": "所建也，高百餘尺。前建石柱，碧鮮若鏡，光",
    "T51n2087_007:0905b14": "潤凝流，其中常現如來影像。",
    "T51n2087_007:0905b15": "婆羅痆河東北行十餘里，至鹿野伽藍，區界",
    "T51n2087_007:0905b16": "八分，連垣周堵，層軒重閣，麗窮規矩。僧徒",
    "T51n2087_007:0905b17": "一千五百人，並學小乘正量部法。大垣中有",
    "T51n2087_007:0905b18": "精舍，高二百餘尺，上以黃金隱起作菴沒",
    "T51n2087_007:0905b19": "羅果，石為基階，甎作層龕，翕匝四周，節",
    "T51n2087_007:0905b20": "級百數，皆有隱起黃金佛像，精舍之中有",
    "T51n2087_007:0905b21": "鍮石佛像，量等如來身，作轉法輪勢。",
    "T51n2087_007:0905b22": "精舍西南有石窣堵波，無憂王建也，基雖傾",
    "T51n2087_007:0905b23": "陷，尚餘百尺。前建石柱，高七十餘尺。石含",
    "T51n2087_007:0905b24": "玉潤，鑒照映徹，慇懃祈請，影見眾像，善惡",
    "T51n2087_007:0905b25": "之相，時有見者。是如來成正覺已初轉法",
    "T51n2087_007:0905b26": "輪處也。其側不遠窣堵波，是阿若憍陳如",
    "T51n2087_007:0905b27": "等見菩薩捨苦行，遂不侍衛，來至於此，",
    "T51n2087_007:0905b28": "而自習定。其傍窣堵波，是五百獨覺同入",
    "T51n2087_007:0905b29": "涅槃處。又三窣堵波，過去三佛坐及經行遺",
    "T51n2087_007:0905c01": "迹之所。",
    "T51n2087_007:0905c02": "三佛經行側有窣堵波，是梅呾麗耶唐言慈，即姓也。舊",
    "T51n2087_007:0905c03": "曰彌勒，訛略也菩薩受成佛記處。昔者如來在王",
    "T51n2087_007:0905c04": "舍城鷲峯山告諸苾芻：「當來之世，此贍部洲",
    "T51n2087_007:0905c05": "土地平正，人壽八萬歲，有婆羅門子慈氏",
    "T51n2087_007:0905c06": "者，身真金色，光明照朗，當捨家成正覺，廣",
    "T51n2087_007:0905c07": "為眾生三會說法。其濟度者，皆我遺法植福",
    "T51n2087_007:0905c08": "眾生也。其於三寶深敬一心，在家、出家，持戒、",
    "T51n2087_007:0905c09": "犯戒，皆蒙化導，證果解脫。三會說法之中，",
    "T51n2087_007:0905c10": "度我遺法之徒，然後乃化同緣善友。」是時慈",
    "T51n2087_007:0905c11": "氏菩薩聞佛此說，從坐起，白佛言：「願我",
    "T51n2087_007:0905c12": "作彼慈氏世尊。」如來告曰：「如汝所言，當證",
    "T51n2087_007:0905c13": "此果。如上所說，皆汝教化之儀也。」",
    "T51n2087_007:0905c14": "慈氏菩薩受記西有窣堵波，是釋迦菩薩受",
    "T51n2087_007:0905c15": "記之處。賢劫中人壽二萬歲，迦葉波佛出現",
    "T51n2087_007:0905c16": "於世，轉妙法輪，開化含識，授護明菩薩",
    "T51n2087_007:0905c17": "記曰：「是菩薩於當來世眾生壽命百歲之",
    "T51n2087_007:0905c18": "時，當得成佛，號釋迦牟尼。」",
    "T51n2087_007:0905c19": "釋迦菩薩受記南不遠，有過去四佛經行遺",
    "T51n2087_007:0905c20": "迹，長五十餘步，高可七尺，以青石積成，",
    "T51n2087_007:0905c21": "上作如來經行之像，像形傑異，威嚴肅然，肉",
    "T51n2087_007:0905c22": "髻之上特出鬚髮，靈相無隱，神鑒有徵。",
    "T51n2087_007:0905c23": "於其垣內，聖迹寔多，諸精舍、窣堵波數百餘",
    "T51n2087_007:0905c24": "所，略舉二三難用詳述。",
    "T51n2087_007:0905c25": "伽藍垣西有一清池，周二百餘步，如來嘗中",
    "T51n2087_007:0905c26": "盥浴。次西大池，周一百八十步，如來嘗中滌",
    "T51n2087_007:0905c27": "器。次北有池，周百五十步，如來嘗中浣衣。",
    "T51n2087_007:0905c28": "凡此三池，並有龍止。其水既深，其味又甘，",
    "T51n2087_007:0905c29": "澄淨皎潔，常無增減。有人慢心，濯此池者，",
    "T51n2087_007:0906a01": "金毘羅獸多為之害；若深恭敬，汲用無懼。浣",
    "T51n2087_007:0906a02": "衣池側大方石上，有如來袈裟之迹，其文明",
    "T51n2087_007:0906a03": "徹，煥如彫鏤，諸淨信者每來供養。外道凶人",
    "T51n2087_007:0906a04": "輕蹈此石，池中龍王便興風雨。",
    "T51n2087_007:0906a05": "池側不遠有窣堵波，是如來修菩薩行時，",
    "T51n2087_007:0906a06": "為六牙象王，獵人利其牙也，詐服袈裟，",
    "T51n2087_007:0906a07": "彎弧伺捕，象王為敬袈裟，遂捩牙而授",
    "T51n2087_007:0906a08": "焉。",
    "T51n2087_007:0906a09": "捩牙側不遠有窣堵波，是如來修菩薩行",
    "T51n2087_007:0906a10": "時，愍世無禮，示為鳥身，與彼獼猴、白象，於",
    "T51n2087_007:0906a11": "此相問，誰先見是尼拘律樹，各言事迹，遂",
    "T51n2087_007:0906a12": "編長幼，化漸遠近，人知上下，",
    "T51n2087_007:0906a13": "道俗歸依。其側不遠，大林中有窣堵波，是",
    "T51n2087_007:0906a14": "如來昔與提婆達多俱為鹿王斷事之處。",
    "T51n2087_007:0906a15": "昔於此處大林之中，有兩群鹿，各五百餘。",
    "T51n2087_007:0906a16": "時此國王畋遊原澤，菩薩鹿王前請王曰：",
    "T51n2087_007:0906a17": "「大王校獵中原，縱燎飛矢，凡我徒屬，命",
    "T51n2087_007:0906a18": "盡茲晨，不日腐臭，無所充膳。願欲次差，",
    "T51n2087_007:0906a19": "日輸一鹿。王有割鮮之膳，我延旦夕之命。」",
    "T51n2087_007:0906a20": "王善其言，迴駕而返。兩群之鹿，更次輸命。",
    "T51n2087_007:0906a21": "提婆群中有懷孕鹿，次當就死，白其王",
    "T51n2087_007:0906a22": "曰：「身雖應死，子未次也。」鹿王怒曰：「誰不寶",
    "T51n2087_007:0906a23": "命！」雌鹿歎曰：「吾王不仁，死無日矣。」乃告急",
    "T51n2087_007:0906a24": "菩薩鹿王。鹿王曰：「悲哉慈母之心，恩及未",
    "T51n2087_007:0906a25": "形之子！吾今代汝。」遂至王門。道路之人傳",
    "T51n2087_007:0906a26": "聲唱曰：「彼大鹿王今來入邑。」都人士庶莫",
    "T51n2087_007:0906a27": "不馳觀。王之聞也，以為不誠。門者白王，",
    "T51n2087_007:0906a28": "王乃信然。曰：「鹿王何遽來耶？」鹿曰：「有雌鹿",
    "T51n2087_007:0906a29": "當死，胎子未產，心不能忍，敢以身代。」王",
    "T51n2087_007:0906b01": "聞歎曰：「我人身鹿也，爾鹿身人也。」於是悉",
    "T51n2087_007:0906b02": "放諸鹿，不復輸命，即以其林為諸鹿藪，",
    "T51n2087_007:0906b03": "因而謂之施鹿林焉。鹿野之號，自此而興。",
    "T51n2087_007:0906b04": "伽藍西南二三里，有窣堵波，高三百餘尺，基",
    "T51n2087_007:0906b05": "趾廣峙，瑩飾奇珍，上無層龕，便置覆鉢，雖",
    "T51n2087_007:0906b06": "建表柱，而無輪鐸。其側有小窣堵波，是阿",
    "T51n2087_007:0906b07": "若憍陳如等五人棄制迎佛處也。初，薩婆",
    "T51n2087_007:0906b08": "曷剌他悉陀唐言一切義成。舊曰悉達多，訛略也太子踰城之後，",
    "T51n2087_007:0906b09": "棲山隱谷，忘身殉法。淨飯王乃命家族三",
    "T51n2087_007:0906b10": "人、舅氏二人曰：「我子一切義成捨家修學，孤",
    "T51n2087_007:0906b11": "遊山澤，獨處林藪，故命爾曹隨知所止。",
    "T51n2087_007:0906b12": "內則叔父、伯舅，外則既君且臣，凡厥動靜，宜",
    "T51n2087_007:0906b13": "知進止。」五人銜命，相望營衛，因即勤求，欲",
    "T51n2087_007:0906b14": "期出離。每相謂曰：「夫修道者，苦證耶？樂",
    "T51n2087_007:0906b15": "證耶？」二人曰：「安樂為道。」三人曰：「勤苦為道。」",
    "T51n2087_007:0906b16": "二三交爭，未有以明。於是太子思惟至理，",
    "T51n2087_007:0906b17": "為伏苦行外道，節麻米以支身。彼二人者",
    "T51n2087_007:0906b18": "見而言曰：「太子所行非真實法。夫道也者，樂",
    "T51n2087_007:0906b19": "以證之，今乃勤苦，非吾徒也。」捨而遠遁，思",
    "T51n2087_007:0906b20": "惟果證。太子六年苦行，未證菩提，欲驗",
    "T51n2087_007:0906b21": "苦行非真，受乳糜而證果。斯三人者聞而",
    "T51n2087_007:0906b22": "歎曰：「功垂成矣，今其退矣。六年苦行，一日",
    "T51n2087_007:0906b23": "捐功！」於是相從求訪二人，既相見已，匡",
    "T51n2087_007:0906b24": "坐高論，更相議曰：「昔見太子一切義成，",
    "T51n2087_007:0906b25": "出王宮，就荒谷，去珍服，披鹿皮，精勤勵",
    "T51n2087_007:0906b26": "志，貞節苦心，求深妙法，期無上果。今乃受",
    "T51n2087_007:0906b27": "牧女乳糜，敗道虧志，吾知之矣，無能為",
    "T51n2087_007:0906b28": "也。」彼二人曰：「君何見之晚歟？此猖蹶人",
    "T51n2087_007:0906b29": "耳。夫處乎深宮，安乎尊勝，不能靜志，遠",
    "T51n2087_007:0906c01": "迹山林，棄轉輪王位，為鄙賤人行，何可念",
    "T51n2087_007:0906c02": "哉？言增忉怛耳！」菩薩浴尼連河，坐菩提",
    "T51n2087_007:0906c03": "樹，成等正覺，號天人師，寂然宴默，惟察應",
    "T51n2087_007:0906c04": "度，曰：「彼欝頭藍子者，證非想定，堪受妙法。」",
    "T51n2087_007:0906c05": "空中諸天尋聲報曰：「欝頭藍子命終已來，",
    "T51n2087_007:0906c06": "經今七日。」如來歎惜：「如何不遇，垂聞妙",
    "T51n2087_007:0906c07": "法，遽從變化？」重更觀察，營求世界，有阿藍",
    "T51n2087_007:0906c08": "迦藍，得無所有處定，可授至理。諸天又",
    "T51n2087_007:0906c09": "曰：「終已五日。」如來再歎，愍其薄祐。又更",
    "T51n2087_007:0906c10": "諦觀，誰應受教？唯施鹿林中有五人者，可",
    "T51n2087_007:0906c11": "先誘導。如來爾時起菩提樹，趣鹿野園，威",
    "T51n2087_007:0906c12": "儀寂靜，神光晃曜，毫含玉彩，身真金色，安",
    "T51n2087_007:0906c13": "詳前進，導彼五人。斯五人遙見如來，互相",
    "T51n2087_007:0906c14": "謂曰：「一切義成，彼來者是。歲月遽淹，聖果不",
    "T51n2087_007:0906c15": "證，心期已退，故尋吾徒。宜各默然，勿起迎",
    "T51n2087_007:0906c16": "禮。」如來漸近，威神動物，五人忘制，拜迎問",
    "T51n2087_007:0906c17": "訊，侍從如儀。如來漸誘，示之妙理，兩安居",
    "T51n2087_007:0906c18": "畢，方獲果證。",
    "T51n2087_007:0906c19": "施鹿林東行二三里，至窣堵波，傍有涸池，",
    "T51n2087_007:0906c20": "周八十餘步，一名救命，又謂烈士。聞諸先",
    "T51n2087_007:0906c21": "志曰：數百年前，有一隱士，於此池側結廬",
    "T51n2087_007:0906c22": "屏迹，博習伎術，究極神理，能使瓦礫為",
    "T51n2087_007:0906c23": "寶，人畜易形，但未能馭風雲，陪仙駕。閱",
    "T51n2087_007:0906c24": "圖考古，更求仙術。其方曰：「夫神仙者，長生",
    "T51n2087_007:0906c25": "之術也。將欲求學，先定其志，築建壇場，周",
    "T51n2087_007:0906c26": "一丈餘。命一烈士，信勇昭著，執長刀，立",
    "T51n2087_007:0906c27": "壇隅，屏息絕言，自昏達旦；求仙者中壇",
    "T51n2087_007:0906c28": "而坐，手按長刀，口誦神呪，收視反聽，遲明",
    "T51n2087_007:0906c29": "登仙。所執銛刀變為寶劍，凌虛履空，",
    "T51n2087_007:0907a01": "王諸仙侶，執劍指麾，所欲皆從，無衰無",
    "T51n2087_007:0907a02": "老，不病不死。」是人既得仙方，行訪烈士，營",
    "T51n2087_007:0907a03": "求曠歲，未諧心願。後於城中遇見一人，悲",
    "T51n2087_007:0907a04": "號逐路。隱士覩其相，心甚慶悅，即而慰問：",
    "T51n2087_007:0907a05": "「何至怨傷？」曰：「我以貧窶，傭力自濟。其主見",
    "T51n2087_007:0907a06": "知，特深信用，期滿五歲，當酬重賞。於是忍",
    "T51n2087_007:0907a07": "勤苦，忘艱辛。五年將周，一旦違失，既蒙笞",
    "T51n2087_007:0907a08": "辱，又無所得。以此為心，悲悼誰恤？」隱士命",
    "T51n2087_007:0907a09": "與同遊，來至草廬，以術力故，化具肴饌，",
    "T51n2087_007:0907a10": "已而令入池浴，服以新衣，又以五百金錢",
    "T51n2087_007:0907a11": "遺之，曰：「盡當來求，幸無外也。」自時厥後，數",
    "T51n2087_007:0907a12": "加重賂，潛行陰德，感激其心。烈士屢求",
    "T51n2087_007:0907a13": "効命，以報知己。隱士曰：「我求烈士，彌歷歲",
    "T51n2087_007:0907a14": "時，幸而會遇，奇貌應圖，非有他故，願一夕",
    "T51n2087_007:0907a15": "不聲耳。」烈士曰：「死尚不辭，豈徒屏息？」於是",
    "T51n2087_007:0907a16": "設壇場，受仙法，依方行事，坐待日曛。曛",
    "T51n2087_007:0907a17": "暮之後，各司其務，隱士誦神呪，烈士按銛",
    "T51n2087_007:0907a18": "刀。殆將曉矣，忽發聲叫。是時空中火下，煙",
    "T51n2087_007:0907a19": "焰雲蒸，隱士疾引此人，入池避難。已而問",
    "T51n2087_007:0907a20": "曰：「誡子無聲，何以驚叫？」烈士曰：「受命後，至",
    "T51n2087_007:0907a21": "夜分，惛然若夢，變異更起。見昔事主躬來",
    "T51n2087_007:0907a22": "慰謝，感荷厚恩，忍不報語；彼人震怒，遂見",
    "T51n2087_007:0907a23": "殺害。受中陰身，顧屍歎惜，猶願歷世不言，",
    "T51n2087_007:0907a24": "以報厚德。遂見託生南印度大婆羅門家，乃",
    "T51n2087_007:0907a25": "至受胎出胎，備經苦厄，荷恩荷德，嘗不",
    "T51n2087_007:0907a26": "出聲。洎乎受業、冠、婚、喪親、生子，每念前",
    "T51n2087_007:0907a27": "恩，忍而不語，宗親戚屬咸見怪異。年過六",
    "T51n2087_007:0907a28": "十有五，我妻謂曰：『汝可言矣！若不語者，當",
    "T51n2087_007:0907a29": "殺汝子。』我時惟念，已隔生世，自顧衰老，唯",
    "T51n2087_007:0907b01": "此稚子，因止其妻，令無殺害。遂發此聲",
    "T51n2087_007:0907b02": "耳。」隱士曰：「我之過也！此魔嬈耳。」烈士感恩，",
    "T51n2087_007:0907b03": "悲事不成，憤恚而死。免火災難，故曰救命；",
    "T51n2087_007:0907b04": "感恩而死，又謂烈士池。",
    "T51n2087_007:0907b05": "烈士池西有三獸窣堵波，是如來修菩薩",
    "T51n2087_007:0907b06": "行時燒身之處。劫初時，於此林野，有狐、兔、",
    "T51n2087_007:0907b07": "猨，異類相悅。時天帝釋欲驗修菩薩行者，",
    "T51n2087_007:0907b08": "降靈應化為一老夫，謂三獸曰：「二三子善",
    "T51n2087_007:0907b09": "安隱乎？無驚懼耶？」曰：「涉豐草，遊茂林，異類",
    "T51n2087_007:0907b10": "同歡，既安且樂。」老夫曰：「聞二三子情厚意密，",
    "T51n2087_007:0907b11": "忘其老弊，故此遠尋。今正飢乏，何以饋食？」",
    "T51n2087_007:0907b12": "曰：「幸少留此，我躬馳訪。」於是同心虛己，分",
    "T51n2087_007:0907b13": "路營求。狐沿水濱，銜一鮮鯉，猨於林樹，",
    "T51n2087_007:0907b14": "採異華菓，俱來至止，同進老夫。唯免空還，",
    "T51n2087_007:0907b15": "遊躍左右。老夫謂曰：「以吾觀之，爾曹未",
    "T51n2087_007:0907b16": "和。猨狐同志，各能役心，唯兔空返，獨無",
    "T51n2087_007:0907b17": "相饋。以此言之，誠可知也。」兔聞譏議，謂",
    "T51n2087_007:0907b18": "狐、猨曰：「多聚樵蘇，方有所作。」狐、猨競馳，銜",
    "T51n2087_007:0907b19": "草曳木，既已蘊崇，猛焰將熾。兔曰：「仁者，",
    "T51n2087_007:0907b20": "我身卑劣，所求難遂，敢以微躬，充此一",
    "T51n2087_007:0907b21": "䬸。」辭畢入火，尋即致死。是時老夫復帝",
    "T51n2087_007:0907b22": "釋身，除燼收骸，傷歎良久，謂狐、猨曰：「一",
    "T51n2087_007:0907b23": "何至此！吾感其心，不泯其迹，寄之月輪，",
    "T51n2087_007:0907b24": "傳乎後世。」故彼咸言，月中之兔，自斯而有。",
    "T51n2087_007:0907b25": "後人於此建窣堵波。從此順殑伽河流，東",
    "T51n2087_007:0907b26": "行三百餘里，至戰主國中印度境。",
    "T51n2087_007:0907b27": "戰主國戰主國，周二千餘里，都城臨殑伽河，周十餘",
    "T51n2087_007:0907b28": "里。居人豐樂，邑里相隣。土地膏腴，稼穡時播。",
    "T51n2087_007:0907b29": "氣序和暢，風俗淳質，人性獷烈，邪正兼信。伽",
    "T51n2087_007:0907c01": "藍十餘所，僧徒減千人。並皆遵習小乘教",
    "T51n2087_007:0907c02": "法。天祠二十，異道雜居。",
    "T51n2087_007:0907c03": "大城西北伽藍中窣堵波，無憂王之所建也。",
    "T51n2087_007:0907c04": "《印度記》曰：「此中有如來舍利一斗。」昔者世",
    "T51n2087_007:0907c05": "尊嘗於此處，七日之中，為天、人眾顯說妙",
    "T51n2087_007:0907c06": "法。其側則有過去三佛坐及經行遺迹之處。",
    "T51n2087_007:0907c07": "隣此復有慈氏菩薩像，形量雖小，威神嶷",
    "T51n2087_007:0907c08": "然，靈鑒潛通，奇迹間起。",
    "T51n2087_007:0907c09": "大城東行二百餘里，至阿避陀羯剌拏僧伽",
    "T51n2087_007:0907c10": "藍唐言不穿耳。周垣不廣，彫飾甚工，花池交影，臺",
    "T51n2087_007:0907c11": "閣連甍，僧徒肅穆，眾儀庠序。聞諸先志曰：",
    "T51n2087_007:0907c12": "昔大雪山北覩貨邏國有樂學沙門，二三同",
    "T51n2087_007:0907c13": "志禮誦餘閑，每相謂曰：「妙理幽玄，非言談所",
    "T51n2087_007:0907c14": "究；聖迹昭著，可足趾所尋。宜詢莫逆，親",
    "T51n2087_007:0907c15": "觀聖迹。」於是二三交友，杖錫同遊。既至印",
    "T51n2087_007:0907c16": "度，寓諸伽藍，輕其邊鄙，莫之見舍。外迫風",
    "T51n2087_007:0907c17": "露，內累口腹，顏色憔悴，形容枯槁。時此國",
    "T51n2087_007:0907c18": "王出遊近郊，見諸客僧，怪而問曰：「何方乞",
    "T51n2087_007:0907c19": "士？何所因來？耳既不穿，衣又垢弊。」沙門對曰：",
    "T51n2087_007:0907c20": "「我，覩貨邏國人也。",
    "T51n2087_007:0907c21": "恭承遺教，高蹈俗塵，率其同好，觀禮聖迹。",
    "T51n2087_007:0907c22": "慨以薄福，眾所同棄，印度沙門，莫顧羈旅。",
    "T51n2087_007:0907c23": "欲還本土，巡禮未周，雖迫勤苦，心遂後",
    "T51n2087_007:0907c24": "已。」王聞其說，用增悲感，即斯勝地，建立伽",
    "T51n2087_007:0907c25": "藍，白㲲題書，為之制曰：「我惟尊居世上，貴",
    "T51n2087_007:0907c26": "極人中，斯皆三寶之靈祐也。既為人王，受",
    "T51n2087_007:0907c27": "佛付囑，凡厥染衣，吾當惠濟。建此伽藍，式",
    "T51n2087_007:0907c28": "招羈旅。自今已來，諸穿耳僧，我此伽藍不",
    "T51n2087_007:0907c29": "得止舍。」因其事迹，故以名焉。",
    "T51n2087_007:0908a01": "阿避陀羯剌拏伽藍東南行百餘里，南渡殑",
    "T51n2087_007:0908a02": "伽河，至摩訶娑羅邑，並婆羅門種，不遵佛",
    "T51n2087_007:0908a03": "法。然見沙門，先訪學業，知其強識，方深禮",
    "T51n2087_007:0908a04": "敬。",
    "T51n2087_007:0908a05": "殑伽河北，有那羅延天祠。重閣層臺，奐甚",
    "T51n2087_007:0908a06": "麗飾。諸天之像，鑴石而成，工極人謀，靈應難",
    "T51n2087_007:0908a07": "究。那羅延天祠東行三十餘里，有窣堵波，",
    "T51n2087_007:0908a08": "無憂王之所建也，太半陷地。前建石柱，高",
    "T51n2087_007:0908a09": "餘二丈，上作師子之像，刻記伏鬼之事。昔",
    "T51n2087_007:0908a10": "於此處有曠野鬼，恃大威力，噉人血肉，",
    "T51n2087_007:0908a11": "作害生靈，肆極妖祟。如來愍諸眾生不",
    "T51n2087_007:0908a12": "得其死，以神通力誘化諸鬼，導以歸依",
    "T51n2087_007:0908a13": "之敬，齊以不殺之戒。諸鬼承教，奉以周旋。",
    "T51n2087_007:0908a14": "於是舉石請佛安坐，願聞正法，克念護持。",
    "T51n2087_007:0908a15": "自時厥後，無信之徒競共推移鬼置石座，",
    "T51n2087_007:0908a16": "動以千數，莫之能轉。茂林清池，周基左右，人",
    "T51n2087_007:0908a17": "至其側，無不心懼。",
    "T51n2087_007:0908a18": "伏鬼側不遠，有數伽藍，雖多傾毀，尚有僧",
    "T51n2087_007:0908a19": "徒，並皆遵習大乘教法。從此東南行百餘",
    "T51n2087_007:0908a20": "里，至一窣堵波，基已傾陷，餘高數丈。昔者",
    "T51n2087_007:0908a21": "如來寂滅之後，八國大王分舍利也，量舍",
    "T51n2087_007:0908a22": "利婆羅門蜜塗瓶內，分授諸王，而婆羅門",
    "T51n2087_007:0908a23": "持瓶以歸，既得所粘舍利，遂建窣堵波，并",
    "T51n2087_007:0908a24": "瓶置內，因以名焉。後無憂王開取舍利瓶，改",
    "T51n2087_007:0908a25": "建大窣堵波，或至齋日，時燭光明。從此",
    "T51n2087_007:0908a26": "東北度殑伽河，行百四五十里，至吠舍釐",
    "T51n2087_007:0908a27": "國舊曰毘舍離國，訛也。中印度境。",
    "T51n2087_007:0908a28": "吠舍釐國吠舍釐國，周五千餘里。土地沃壤，花菓茂盛，",
    "T51n2087_007:0908a29": "菴沒羅菓、茂遮菓既多且貴。氣序和暢，風俗",
    "T51n2087_007:0908b01": "淳質，好福重學，邪正雜信。伽藍數百，多已",
    "T51n2087_007:0908b02": "圮壞，存者三五，僧徒稀少。天祠數十，異道雜",
    "T51n2087_007:0908b03": "居，露形之徒，寔繁其黨。吠舍釐城已甚傾",
    "T51n2087_007:0908b04": "頹，其故基趾周六七十里，宮城周四五里，少",
    "T51n2087_007:0908b05": "有居人。宮城西北五六里，至一伽藍，僧徒寡",
    "T51n2087_007:0908b06": "少，習學小乘正量部法。傍有窣堵波，是昔",
    "T51n2087_007:0908b07": "如來說《毘摩羅詰經》，長者子寶積等獻寶蓋",
    "T51n2087_007:0908b08": "處。其東有窣堵波，舍利子等於此證無學",
    "T51n2087_007:0908b09": "之果。",
    "T51n2087_007:0908b10": "舍利子證果東南有窣堵波，是吠舍釐王之",
    "T51n2087_007:0908b11": "所建也。佛涅槃後，此國先王分得舍利，式",
    "T51n2087_007:0908b12": "修崇建。《印度記》曰：「此中舊有如來舍利一斛，",
    "T51n2087_007:0908b13": "無憂王開取九斗，唯留一斗。」後有國王復",
    "T51n2087_007:0908b14": "欲開取，方事興功，尋則地震，遂不敢開。其",
    "T51n2087_007:0908b15": "西北有窣堵波，無憂王之所建也。傍有石",
    "T51n2087_007:0908b16": "柱，高五六十尺，上作師子之像。石柱南有",
    "T51n2087_007:0908b17": "池，是群獼猴為佛穿也。在昔如來曾住於",
    "T51n2087_007:0908b18": "此。池西不遠有窣堵波，諸獼猴持如來",
    "T51n2087_007:0908b19": "鉢上樹取蜜之處；池南不遠有窣堵波，是",
    "T51n2087_007:0908b20": "諸獼猴奉佛蜜處；池西北隅猶有獼猴形",
    "T51n2087_007:0908b21": "像。",
    "T51n2087_007:0908b22": "伽藍東北三里有窣堵波，是毘摩羅詰唐言無垢",
    "T51n2087_007:0908b23": "稱。舊曰淨名，然淨則無垢，名則是稱，義雖取同，名乃有異。舊曰維摩詰，訛略也故宅基",
    "T51n2087_007:0908b24": "趾，多有靈異。去此不遠有一神舍，其狀",
    "T51n2087_007:0908b25": "壘甎，傳云積石，即無垢稱長者現疾說法",
    "T51n2087_007:0908b26": "之處。去此不遠有窣堵波，長者子寶積之",
    "T51n2087_007:0908b27": "故宅也。去此不遠有窣堵波，是菴沒羅",
    "T51n2087_007:0908b28": "女故宅，佛姨母等諸苾芻尼於此證入涅",
    "T51n2087_007:0908b29": "槃。",
    "T51n2087_007:0908c01": "伽藍北三四里有窣堵波，是如來將往拘尸",
    "T51n2087_007:0908c02": "那國入般涅槃，人與非人隨從世尊，至此",
    "T51n2087_007:0908c03": "佇立。次西北不遠有窣堵波，是佛於此最",
    "T51n2087_007:0908c04": "後觀吠舍釐城。其南不遠有精舍，前建窣",
    "T51n2087_007:0908c05": "堵波，是菴沒羅女園持以施佛。",
    "T51n2087_007:0908c06": "菴沒羅園側有窣堵波，是如來告涅槃處。",
    "T51n2087_007:0908c07": "佛昔在此告阿難曰：「其得四神足者，能住",
    "T51n2087_007:0908c08": "壽一劫。如來今者，當壽幾何？」如是再三，阿",
    "T51n2087_007:0908c09": "難不對，天魔迷惑故也。阿難從坐而起，林中",
    "T51n2087_007:0908c10": "宴默。時魔來請佛曰：「如來在世教化已久，",
    "T51n2087_007:0908c11": "蒙濟流轉，數如塵沙，寂滅之樂，今其時矣。」",
    "T51n2087_007:0908c12": "世尊以少土置爪上，而告魔曰：「地土多耶？",
    "T51n2087_007:0908c13": "爪土多耶？」對曰：「地土多也。」",
    "T51n2087_007:0908c14": "佛言：「所度者如爪上土，未度者如大地土。",
    "T51n2087_007:0908c15": "却後三月，吾當涅槃。」魔聞歡喜而退。阿難",
    "T51n2087_007:0908c16": "林中忽感異夢，來白佛言：「我在林間，夢",
    "T51n2087_007:0908c17": "見大樹，枝葉茂盛，蔭影蒙密，驚風忽起，摧散",
    "T51n2087_007:0908c18": "無餘。將非世尊欲入寂滅？我心懷懼，故來",
    "T51n2087_007:0908c19": "請問。」",
    "T51n2087_007:0908c20": "佛告阿難：「吾先告汝，汝為魔蔽，不時請留。",
    "T51n2087_007:0908c21": "魔王勸我早入涅槃，已許之期，斯夢是",
    "T51n2087_007:0908c22": "也。」",
    "T51n2087_007:0908c23": "告涅槃期側不遠有窣堵波，千子見父母",
    "T51n2087_007:0908c24": "處也。昔有仙人，隱居巖谷，仲春之月，鼓濯",
    "T51n2087_007:0908c25": "清流，麀鹿隨飲，感生女子，姿貌過人，唯脚",
    "T51n2087_007:0908c26": "似鹿，仙人見已，收而養焉。其後命令求火，",
    "T51n2087_007:0908c27": "至餘仙廬，足所履地，迹有蓮華。彼仙見",
    "T51n2087_007:0908c28": "已，深以奇之，令其繞廬，方乃得火。鹿女",
    "T51n2087_007:0908c29": "依命，得火而還。時梵豫王畋遊見華，尋迹",
    "T51n2087_007:0909a01": "以求，悅其奇怪，同載而返。相師占言，當生",
    "T51n2087_007:0909a02": "千子。餘婦聞之，莫不圖計。日月既滿，生一",
    "T51n2087_007:0909a03": "蓮花，花有千葉，葉坐一子。餘婦誣罔，咸稱",
    "T51n2087_007:0909a04": "不祥，投殑伽河，隨波泛濫。烏耆延王下流",
    "T51n2087_007:0909a05": "遊觀，見黃雲蓋乘波而來，取以開視，乃有",
    "T51n2087_007:0909a06": "千子，乳養成立，有大力焉。恃有千子，拓",
    "T51n2087_007:0909a07": "境四方，兵威乘勝，將次此國。時梵豫王聞",
    "T51n2087_007:0909a08": "之，甚懷震懼，兵力不敵，計無所出矣。是",
    "T51n2087_007:0909a09": "時鹿女心知其子，乃謂王曰：「今寇戎臨",
    "T51n2087_007:0909a10": "境，上下離心，賤妾愚忠，能敗強敵。」王未",
    "T51n2087_007:0909a11": "之信也，憂懼良深。鹿女乃昇城樓，以待寇",
    "T51n2087_007:0909a12": "至。千子將兵，圍城已匝，鹿女告曰：「莫為逆",
    "T51n2087_007:0909a13": "事！我是汝母，汝是我子。」千子謂曰：「何言之",
    "T51n2087_007:0909a14": "謬？」鹿女手按兩乳，流注千岐，天性所感，咸",
    "T51n2087_007:0909a15": "入其口。於是解甲歸宗，釋兵返族，兩國",
    "T51n2087_007:0909a16": "交歡，百姓安樂。",
    "T51n2087_007:0909a17": "千子歸宗側不遠有窣堵波，是如來行經",
    "T51n2087_007:0909a18": "舊迹，指告眾曰：「昔吾於此歸宗見親。欲",
    "T51n2087_007:0909a19": "知千子，即賢劫千佛是也。」",
    "T51n2087_007:0909a20": "述本生東有故基，上建窣堵波，光明時燭，",
    "T51n2087_007:0909a21": "祈請或遂，是如來說《普門陀羅尼》等經重閣",
    "T51n2087_007:0909a22": "講堂餘趾也。",
    "T51n2087_007:0909a23": "講堂側不遠有窣堵波，中有阿難半身舍",
    "T51n2087_007:0909a24": "利。去此不遠有數百窣堵波，欲定其數，未",
    "T51n2087_007:0909a25": "有克知，是千獨覺入寂滅處。吠舍釐城內",
    "T51n2087_007:0909a26": "外周隍，聖迹繁多，難以具舉。形勝故墟，魚",
    "T51n2087_007:0909a27": "鱗間峙，歲月驟改，炎涼亟移，林既摧殘，池亦",
    "T51n2087_007:0909a28": "枯涸，朽株餘迹，其詳驗焉。",
    "T51n2087_007:0909a29": "大城西北行五六十里，至大窣堵波，栗呫",
    "T51n2087_007:0909b01": "昌葉反婆子舊云離車子，訛也別如來處。如來自吠舍",
    "T51n2087_007:0909b02": "釐城趣拘尸那國，諸栗呫婆子聞佛將",
    "T51n2087_007:0909b03": "入寂滅，相從悲號送。世尊既見哀慕，非言",
    "T51n2087_007:0909b04": "可喻，即以神力化作大河，崖岸深絕，波流",
    "T51n2087_007:0909b05": "迅急，諸栗呫婆悲慟以止，如來留鉢，為作",
    "T51n2087_007:0909b06": "追念。",
    "T51n2087_007:0909b07": "吠舍釐城西北減二百里，有故城，荒蕪歲久，",
    "T51n2087_007:0909b08": "居人曠少。中有窣堵波，是佛在昔為諸菩薩、",
    "T51n2087_007:0909b09": "人、天大眾，引說本生，修菩薩行，曾於此城",
    "T51n2087_007:0909b10": "為轉輪王，號曰摩訶提婆唐言大天。有七寶應，",
    "T51n2087_007:0909b11": "王四天下，覩衰變之相，體無常之理，冥",
    "T51n2087_007:0909b12": "懷高蹈，忘情大位，捨國出家，染衣修學。",
    "T51n2087_007:0909b13": "城東南行十四五里，至大窣堵波，是七百賢",
    "T51n2087_007:0909b14": "聖重結集處。佛涅槃後百一十年，吠舍釐城",
    "T51n2087_007:0909b15": "有諸苾芻，遠離佛法，謬行戒律。時長老耶",
    "T51n2087_007:0909b16": "舍陀住憍薩羅國，長老三菩伽住秣兔羅",
    "T51n2087_007:0909b17": "國，長老釐波多住韓若國，長老沙羅住吠舍",
    "T51n2087_007:0909b18": "釐國，長老富闍蘇彌羅住娑羅梨弗國。諸",
    "T51n2087_007:0909b19": "大羅漢心得自在，持三藏，得三明，有大名",
    "T51n2087_007:0909b20": "稱，眾所知識，皆是尊者阿難弟子。時耶舍陀",
    "T51n2087_007:0909b21": "遣使告諸賢聖，皆可集吠舍釐城。猶少",
    "T51n2087_007:0909b22": "一人，未滿七百。是時富闍蘇彌羅以天眼",
    "T51n2087_007:0909b23": "見諸大賢聖集議法事，運神足至法會。時",
    "T51n2087_007:0909b24": "三菩伽於大眾中右袒長跪，揚言曰：「眾無",
    "T51n2087_007:0909b25": "譁！欽哉，念哉！昔大聖法王善權寂滅，歲月雖",
    "T51n2087_007:0909b26": "淹，言教尚在。吠舍釐城懈怠苾芻謬於戒律，",
    "T51n2087_007:0909b27": "有十事出，違十力教。今諸賢者深明持犯，",
    "T51n2087_007:0909b28": "俱承大德阿難指誨，念報佛恩，重宣聖旨。」",
    "T51n2087_007:0909b29": "時諸大眾莫不悲感，即召集諸苾芻，依毘",
    "T51n2087_007:0909c01": "柰耶，訶責制止，削除謬法，宣明聖教。",
    "T51n2087_007:0909c02": "七百賢聖結集南行八九十里，至濕吠多補",
    "T51n2087_007:0909c03": "羅僧伽藍，層臺輪煥，重閣翬飛，僧眾清肅，並",
    "T51n2087_007:0909c04": "學大乘。其傍則有過去四佛坐及經行遺",
    "T51n2087_007:0909c05": "迹之處。其側窣堵波，無憂王之所建也。如來",
    "T51n2087_007:0909c06": "在昔南趣摩揭陀國，北顧吠舍釐城，中途止",
    "T51n2087_007:0909c07": "息遺迹之處。",
    "T51n2087_007:0909c08": "濕吠多補羅伽藍東南行三十餘里，殑伽河",
    "T51n2087_007:0909c09": "南北岸各有一窣堵波，是尊者阿難陀分身",
    "T51n2087_007:0909c10": "與二國處。阿難陀者，如來之從父弟也，多",
    "T51n2087_007:0909c11": "聞總持，博物強識，佛去世後繼大迦葉住",
    "T51n2087_007:0909c12": "持正法，導進學人。在摩揭陀國，於林中",
    "T51n2087_007:0909c13": "經行，見一沙彌諷誦佛經，章句錯謬，文字",
    "T51n2087_007:0909c14": "紛亂。阿難聞已，感慕增懷，徐詣其所，提撕",
    "T51n2087_007:0909c15": "指授。沙彌笑曰：「大德耄矣，所言謬矣！我師",
    "T51n2087_007:0909c16": "高明，春秋鼎盛，親承示誨，誠無所誤。」阿難",
    "T51n2087_007:0909c17": "默然，退而歎曰：「我年雖邁，為諸眾生，欲久",
    "T51n2087_007:0909c18": "住世，住持正法。然眾生垢重，難以誨語，",
    "T51n2087_007:0909c19": "久留無利，可速滅度。」於是去摩揭陀國，趣",
    "T51n2087_007:0909c20": "吠舍釐城，度殑伽河，泛舟中流。摩揭陀",
    "T51n2087_007:0909c21": "王聞阿難去，情深戀德，即嚴戎駕，疾驅",
    "T51n2087_007:0909c22": "追請，數百千眾營軍南岸。吠舍釐王聞阿",
    "T51n2087_007:0909c23": "難來，悲喜盈心，亦治軍旅，奔馳迎候，數",
    "T51n2087_007:0909c24": "百千眾屯集北岸。兩軍相對，旌旗翳日。阿",
    "T51n2087_007:0909c25": "難恐鬪其兵，更相殺害，從舟中起，上昇虛",
    "T51n2087_007:0909c26": "空，示現神變，即入寂滅，化火焚骸，骸又中",
    "T51n2087_007:0909c27": "折，一墮南岸，一墮北岸。於是二王各得",
    "T51n2087_007:0909c28": "一分，舉軍號慟，俱還本國，起窣堵波，而修",
    "T51n2087_007:0909c29": "供養。從此東北行五百餘里，至弗栗恃國",
    "T51n2087_007:0910a01": "北人謂三代恃國。北印度境。",
    "T51n2087_007:0910a02": "弗栗恃國弗栗恃國，周四千餘里，東西長，南北狹。土",
    "T51n2087_007:0910a03": "地膏腴，花菓茂盛。氣序微寒，人性躁急，多敬",
    "T51n2087_007:0910a04": "外道，少信佛法。伽藍十餘所，僧徒減千人，",
    "T51n2087_007:0910a05": "大小二乘，兼功通學。天祠數十，外道寔眾。國",
    "T51n2087_007:0910a06": "大都城號占戍挐，多已頹毀。故宮城中尚",
    "T51n2087_007:0910a07": "有三千餘家，若村若邑也。",
    "T51n2087_007:0910a08": "大河東北有伽藍，僧徒寡少，學業清高。從此",
    "T51n2087_007:0910a09": "西行，依河之濱，有窣堵波，高餘三丈，南",
    "T51n2087_007:0910a10": "帶長流，大悲世尊度漁人處也。越在佛世，",
    "T51n2087_007:0910a11": "五百漁人結疇附黨，漁捕水族，於此河流",
    "T51n2087_007:0910a12": "得一大魚，有十八頭，頭各兩眼。諸漁人方",
    "T51n2087_007:0910a13": "欲害之，如來在吠舍釐國，天眼見，興悲心，",
    "T51n2087_007:0910a14": "乘其時而化導，因其機而啟悟，告諸大",
    "T51n2087_007:0910a15": "眾：「弗栗恃國有大魚，我欲導之，以悟諸漁",
    "T51n2087_007:0910a16": "人，爾宜知時。」於是大眾圍繞，神足凌虛，",
    "T51n2087_007:0910a17": "至于河濱，如常敷座。遂告諸漁人：「爾勿",
    "T51n2087_007:0910a18": "殺魚。」以神通力，開方便門，威被大魚，令",
    "T51n2087_007:0910a19": "知宿命，能作人語，貫解人情。爾時如來知",
    "T51n2087_007:0910a20": "而故問：「汝在前身，曾作何罪，流轉惡趣，受",
    "T51n2087_007:0910a21": "此弊身？」魚曰：「昔承福慶，生自豪族，大婆羅",
    "T51n2087_007:0910a22": "門劫比他者，我身是也。恃其族姓，凌",
    "T51n2087_007:0910a23": "蔑人倫，恃其博物，鄙賤經法；以輕慢心毀",
    "T51n2087_007:0910a24": "讟諸佛，以醜惡語詈辱眾僧，引類形比，謂",
    "T51n2087_007:0910a25": "若駝、驢、象、馬，諸醜形對。由此惡業，受此弊",
    "T51n2087_007:0910a26": "身。尚資宿善，生遭佛世，目覩聖化，親承聖",
    "T51n2087_007:0910a27": "教。」因而懺謝，悔先作業。如來隨機攝化，如",
    "T51n2087_007:0910a28": "應開導。魚既聞法，於是命終。承茲福力，",
    "T51n2087_007:0910a29": "上生天宮。於是自觀其身，何緣生此？既知",
    "T51n2087_007:0910b01": "宿命，念報佛恩，與諸天眾，肩隨戾止，前禮",
    "T51n2087_007:0910b02": "既畢，右繞退立，以天寶香華，用供養。世尊",
    "T51n2087_007:0910b03": "指告漁人，為說妙法，於即感悟，輸誠禮",
    "T51n2087_007:0910b04": "懺，裂網焚舟，歸真受法。既服染衣，又聞",
    "T51n2087_007:0910b05": "至教，皆出塵垢，俱證聖果。",
    "T51n2087_007:0910b06": "度漁人東北行百餘里，故城西有窣堵波，",
    "T51n2087_007:0910b07": "無憂王所建，高百餘尺，是佛在昔於此六月",
    "T51n2087_007:0910b08": "說法度諸天、人。此北百四五十步有小窣堵",
    "T51n2087_007:0910b09": "波，如來昔於此處為諸苾芻制戒。次西",
    "T51n2087_007:0910b10": "不遠有如來髮、爪窣堵波。如來昔於此處，",
    "T51n2087_007:0910b11": "近遠邑人相趨輻湊，焚香散花，燈炬不絕。",
    "T51n2087_007:0910b12": "從此西北千四五百里，踰山入谷，至尼波羅",
    "T51n2087_007:0910b13": "國中印度境。",
    "T51n2087_007:0910b14": "尼波羅國尼波羅國，周四千餘里，在雪山中。國大都城",
    "T51n2087_007:0910b15": "周二十餘里。山川連屬，宜穀稼，多花菓，出",
    "T51n2087_007:0910b16": "赤銅、犛牛、命命鳥。貨用赤銅錢。氣序寒",
    "T51n2087_007:0910b17": "烈，風俗險詖，人性剛獷，信義輕薄。無學藝，",
    "T51n2087_007:0910b18": "有工巧。形貌醜弊，邪正兼信。伽藍、天祠接",
    "T51n2087_007:0910b19": "堵連隅。僧徒二千餘人，大小二乘，兼功綜",
    "T51n2087_007:0910b20": "習。外道異學，其數不詳。王，剎帝利栗呫婆",
    "T51n2087_007:0910b21": "種也。志學清高，純信佛法。近代有王，號",
    "T51n2087_007:0910b22": "鴦輸伐摩唐言光胄。碩學聰叡，自製《聲明論》，重學",
    "T51n2087_007:0910b23": "敬德，遐邇著聞。都城東南有小水池，以人",
    "T51n2087_007:0910b24": "火投之，水即焰起，更投餘物，亦變為火。從",
    "T51n2087_007:0910b25": "此復還吠舍釐國，南渡殑伽河，至摩揭陀",
    "T51n2087_007:0910b26": "國舊曰摩伽陀，又曰摩竭提，皆訛也。中印度境。",
    "T51n2087_007:0910b27": "大唐西域記卷第七"
}