{
    "X17n0331_006:0885a19": "楞伽阿跋多羅寶經合轍卷第六",
    "X17n0331_006:0885a20": "明　二楞庵釋　通潤　述",
    "X17n0331_006:0885a21": "爾時大慧菩薩復白佛言世尊唯願為說一切法相",
    "X17n0331_006:0885a22": "續義解脫義若善分別一切法相續不相續相我及",
    "X17n0331_006:0885a23": "諸菩薩善解一切相續巧方便不墮如所說義計著",
    "X17n0331_006:0885a24": "相續善於一切諸法相續不相續相及離言說文字",
    "X17n0331_006:0885b01": "妄想覺遊行一切諸佛剎土無量大眾力自在通總",
    "X17n0331_006:0885b02": "持之印種種變化光明照曜覺慧善入十無盡句無",
    "X17n0331_006:0885b03": "方便行猶如日月摩尼四大於一切地離自妄想相",
    "X17n0331_006:0885b04": "見見一切法如幻夢等入佛地身於一切眾生界隨",
    "X17n0331_006:0885b05": "其所應而為說法而引導之悉令安住一切諸法如",
    "X17n0331_006:0885b06": "夢幻等離有無品及生滅妄想異言說義其身轉勝",
    "X17n0331_006:0885b07": "佛告大慧善哉善哉諦聽諦聽善思念之當為汝說",
    "X17n0331_006:0885b08": "大慧白佛言唯然受教。",
    "X17n0331_006:0885b09": "此承前章不生不滅三乘一乘性自性等如緣言",
    "X17n0331_006:0885b10": "說計著墮建立及誹謗見而問也意謂不生不滅",
    "X17n0331_006:0885b11": "等尋常以此為解脫不相續義今言計著便墮二",
    "X17n0331_006:0885b12": "見亦成相續斯則世出世法皆有相續不相續義",
    "X17n0331_006:0885b13": "敢問一切法云何是相續義云何是不相續解脫",
    "X17n0331_006:0885b14": "義若善解相續方便則不隨語生解墮相續中若",
    "X17n0331_006:0885b15": "善於一切諸法相續中得不相續相及離言說相",
    "X17n0331_006:0885b16": "離妄想覺得自覺聖智普入一切諸佛國土得十",
    "X17n0331_006:0885b17": "力八自在六通總持之印及得三種意生身光明",
    "X17n0331_006:0885b18": "照曜遍一切處由此覺慧善入十無盡願自度度",
    "X17n0331_006:0885b19": "他得無功用行如日月之普照摩尼之普現四大",
    "X17n0331_006:0885b20": "之普生住於諸地以金剛如幻甚深智慧離自妄",
    "X17n0331_006:0885b21": "想見普見一切諸法悉如夢幻入於佛地得妙覺",
    "X17n0331_006:0885b22": "身於一切眾生界隨機說法悉令眾生安住如幻",
    "X17n0331_006:0885b23": "三昧不著有無生滅妄想異言說義令彼皆得最",
    "X17n0331_006:0885b24": "勝法身是為真解脫也。",
    "X17n0331_006:0885c01": "佛告大慧無量一切諸法如所說義計著相續所謂",
    "X17n0331_006:0885c02": "相計著相續緣計著相續性非性計著相續生不生",
    "X17n0331_006:0885c03": "妄想計著相續滅不滅妄想計著相續乘非乘妄想",
    "X17n0331_006:0885c04": "計著相續有為無為妄想計著相續地地自相妄想",
    "X17n0331_006:0885c05": "計著相續自妄想無間妄想計著相續有無品外道",
    "X17n0331_006:0885c06": "依妄想計著相續三乘一乘無間妄想計著相續復",
    "X17n0331_006:0885c07": "次大慧此及餘凡愚眾生自妄想相相續以此相續",
    "X17n0331_006:0885c08": "故凡愚妄想如蠶作繭以妄想絲自纏纏他有無相",
    "X17n0331_006:0885c09": "續相計著。",
    "X17n0331_006:0885c10": "世尊總將前文所說世出世法拈作一處與他發",
    "X17n0331_006:0885c11": "明意謂不但粘著世法名相續即出世法粘著一",
    "X17n0331_006:0885c12": "絲毫亦是相續故曰無量一切諸法如所說義計",
    "X17n0331_006:0885c13": "著相續所謂無量一切法者即相性以至三乘一",
    "X17n0331_006:0885c14": "乘是也言相者即五陰自共相此五陰相不知是",
    "X17n0331_006:0885c15": "為計著一合相者說如言計著以為實有而起相",
    "X17n0331_006:0885c16": "續緣者即十二因緣以十二因緣不知是為計著",
    "X17n0331_006:0885c17": "自然者說而如言計著以為實有而起相續性非",
    "X17n0331_006:0885c18": "性者性即是有自性非性即是無自性也不知對",
    "X17n0331_006:0885c19": "執無自性者說有自性執有自性者說無自性皆",
    "X17n0331_006:0885c20": "是破著之語如言計著實有而起相續不知本無",
    "X17n0331_006:0885c21": "生滅對生而說不生對滅而說不滅本無非乘對",
    "X17n0331_006:0885c22": "三乘而說非乘本無無為對有為而說無為本無",
    "X17n0331_006:0885c23": "階級對初地而說二地本無妄想對凡夫而說妄",
    "X17n0331_006:0885c24": "想無間本離有無為外道依對外道而說依有依",
    "X17n0331_006:0886a01": "無本無三乘一乘五無間性而對機說五無間性",
    "X17n0331_006:0886a02": "不知皆是一時方便破著之語本非實事而愚者",
    "X17n0331_006:0886a03": "不知計著實有而起相續豈知法執不忘如言取",
    "X17n0331_006:0886a04": "義是執藥而成病哉此即吾內教弟子及餘外道",
    "X17n0331_006:0886a05": "凡夫於一切法計著實有而起相續如蠶作繭既",
    "X17n0331_006:0886a06": "已自縛亦且縛人未能出離有無二見即分段生",
    "X17n0331_006:0886a07": "死尚不得解脫況得法解脫乎。",
    "X17n0331_006:0886a08": "復次大慧彼中亦無相續不相續相見一切法寂靜",
    "X17n0331_006:0886a09": "妄想不生故菩薩摩訶薩見一切法寂靜復次大慧",
    "X17n0331_006:0886a10": "覺外性非性自心現相無所有隨順觀察自心現量",
    "X17n0331_006:0886a11": "有無一切性無相見相續寂靜故於一切法無相續",
    "X17n0331_006:0886a12": "不相續相復次大慧彼中無有若縛若解餘墮不如",
    "X17n0331_006:0886a13": "實覺知有縛有解所以者何謂於一切法有無有無",
    "X17n0331_006:0886a14": "眾生可得故。",
    "X17n0331_006:0886a15": "此轉釋計著世出世法皆名相續者以此中纖塵",
    "X17n0331_006:0886a16": "不立故也夫相續計著者固相續也不相續計著",
    "X17n0331_006:0886a17": "者亦相續也所以然者以彼真如法中本來寂滅",
    "X17n0331_006:0886a18": "本無相續不相續相皆是自身取著若能親見一",
    "X17n0331_006:0886a19": "切法本來寂靜則相續不相續二種妄想當處寂",
    "X17n0331_006:0886a20": "滅亦不可得此非凡愚二乘所證境界唯是法身",
    "X17n0331_006:0886a21": "菩薩證平等法性者既無凡情亦無聖解但見一",
    "X17n0331_006:0886a22": "切法本來寂靜而已然物象森羅何以見其寂靜",
    "X17n0331_006:0886a23": "以彼覺外性非性皆從自心頭現如鏡現像本無",
    "X17n0331_006:0886a24": "所有隨順觀察自心現量有無一切法悉無有相",
    "X17n0331_006:0886b01": "故見相續法本來寂靜唯其本來寂靜故於一切",
    "X17n0331_006:0886b02": "法若相若緣若性非性生不生乃至三乘一乘皆",
    "X17n0331_006:0886b03": "不生取著當處寂滅更無相續不相續相既無相",
    "X17n0331_006:0886b04": "續不相續法亦無若縛若解之人故曰彼中無有",
    "X17n0331_006:0886b05": "若縛若解以彼真實覺知自心現量見一切法寂",
    "X17n0331_006:0886b06": "靜得真解脫故不見有法亦不見有人也若餘二",
    "X17n0331_006:0886b07": "乘愚夫墮不如實覺者以所知心測度如來境界",
    "X17n0331_006:0886b08": "謂如是相續者為縛如是不相續者為解既有相",
    "X17n0331_006:0886b09": "續不相續之法即有若縛若解之人故見有縛有",
    "X17n0331_006:0886b10": "解者即非真見本來寂靜矣所以者何謂於一切",
    "X17n0331_006:0886b11": "有無法中不見有眾生為有法所縛亦不見有眾",
    "X17n0331_006:0886b12": "生為無法所解以無法相可得故亦無眾生相可",
    "X17n0331_006:0886b13": "得也。",
    "X17n0331_006:0886b14": "復次大慧愚夫有三相續謂貪恚癡及愛未來有喜",
    "X17n0331_006:0886b15": "愛俱以此相續故有趣相續彼相續者續五趣大慧",
    "X17n0331_006:0886b16": "相續斷者無有相續不相續相。",
    "X17n0331_006:0886b17": "由前十一種相續為所知障感變易生死已由此",
    "X17n0331_006:0886b18": "三種相續為煩惱障故感分段生死也言貪恚癡",
    "X17n0331_006:0886b19": "者即發潤二種無明也由過去發業無明與現在",
    "X17n0331_006:0886b20": "潤生無明愛未來有故流愛為種而與貪喜俱生",
    "X17n0331_006:0886b21": "由是二種無明為因相續不斷遂感諸趣補特迦",
    "X17n0331_006:0886b22": "羅故有生死相續若斷此三相續則三界分段生",
    "X17n0331_006:0886b23": "死永斷而成不相續矣。",
    "X17n0331_006:0886b24": "復次大慧三和合緣作方便計著識相續無間生方",
    "X17n0331_006:0886c01": "便計著則有相續三和合緣識斷此三解脫一切相",
    "X17n0331_006:0886c02": "續不生。",
    "X17n0331_006:0886c03": "此總結我法二種相續不相續相皆由七識斷不",
    "X17n0331_006:0886c04": "斷也由第七識具三種緣一根本緣二作意緣三",
    "X17n0331_006:0886c05": "種子緣由此三緣和合方便計著或由內以傳外",
    "X17n0331_006:0886c06": "或由外以傳內相續無間之識由此而生諸識因",
    "X17n0331_006:0886c07": "之亦次第而起唯其方便或內或外原無定所唯",
    "X17n0331_006:0886c08": "其計著或染或淨執取不忘由此方便計著則有",
    "X17n0331_006:0886c09": "深密繫縛相續不斷若三緣斷得入大乘空無相",
    "X17n0331_006:0886c10": "無願三解脫門豈但愚夫三相續不生即前十一",
    "X17n0331_006:0886c11": "相續俱不生不但相續相無自而生即不相續相",
    "X17n0331_006:0886c12": "亦無自而生矣。",
    "X17n0331_006:0886c13": "爾時世尊欲重宣此義而說偈言不真實妄想是說",
    "X17n0331_006:0886c14": "相續相若知彼真實相續網則斷於諸性無知隨言",
    "X17n0331_006:0886c15": "說攝受譬如彼蠶虫結網而自纏愚夫妄想縛相續",
    "X17n0331_006:0886c16": "不觀察。",
    "X17n0331_006:0886c17": "不達真如實際本無相續不相續相但有纖毫[米*古]",
    "X17n0331_006:0886c18": "著即不相續亦成相續矣若知真如實際則見一",
    "X17n0331_006:0886c19": "切法本來寂靜則相續者皆成不相續矣若內教",
    "X17n0331_006:0886c20": "弟子迷於諸法不知外性非性法法不相知法法",
    "X17n0331_006:0886c21": "不相到本無纏縛由彼隨言取義種種不捨如蠶",
    "X17n0331_006:0886c22": "結網而自纏縛此所知障不得解脫固由不善觀",
    "X17n0331_006:0886c23": "察也一切愚夫為貪恚癡所縛出生入死輪轉不",
    "X17n0331_006:0886c24": "息亦復如是此煩惱障不得解脫亦由不善觀察",
    "X17n0331_006:0887a01": "也故知煩惱所知原不障人但人不善觀察遂成",
    "X17n0331_006:0887a02": "障耳。",
    "X17n0331_006:0887a03": "大慧復白佛言如世尊所說以彼彼妄想妄想彼彼",
    "X17n0331_006:0887a04": "性非有彼自性但妄想自性耳大慧白佛言世尊若",
    "X17n0331_006:0887a05": "但妄想自性非性自性相待者非為世尊如是說煩",
    "X17n0331_006:0887a06": "惱清淨無性過耶一切法妄想自性非性故佛告大",
    "X17n0331_006:0887a07": "慧如是如是如汝所說大慧非如愚夫性自性妄想",
    "X17n0331_006:0887a08": "真實此妄想自性非有性自性相然大慧如聖智有",
    "X17n0331_006:0887a09": "性自性聖知聖見聖慧眼如是性自性知。",
    "X17n0331_006:0887a10": "此承上章生與不生滅與不滅三乘一乘悉無自",
    "X17n0331_006:0887a11": "性皆屬妄想故興難云若世尊所說以種種分別",
    "X17n0331_006:0887a12": "分別種種法性非彼諸法實有自性但虗妄分別",
    "X17n0331_006:0887a13": "實有自性耳若謂但有妄想自性非有諸法自性",
    "X17n0331_006:0887a14": "相待而起者則諸法絕無自性矣果若世尊所說",
    "X17n0331_006:0887a15": "豈不犯煩惱染汙法與涅槃清淨法總皆無性而",
    "X17n0331_006:0887a16": "成斷滅過乎所以者何以世尊說一切法但是妄",
    "X17n0331_006:0887a17": "想分別無實性故如來即印之曰若果如所說則",
    "X17n0331_006:0887a18": "成斷滅矣然我所說諸法無性不同愚夫虗妄計",
    "X17n0331_006:0887a19": "著諸法實有自性故指彼所計者但妄想自性非",
    "X17n0331_006:0887a20": "謂諸法實有性自性故說諸法無性耳然不可以",
    "X17n0331_006:0887a21": "諸法無性而并疑清淨涅槃悉皆無性而計為斷",
    "X17n0331_006:0887a22": "滅也以妄想雖空聖智實有故唯具聖智者知一",
    "X17n0331_006:0887a23": "切法有性自性以依佛知佛見佛之慧眼得見清",
    "X17n0331_006:0887a24": "淨本然之體如是性自性知豈同愚夫妄想知見",
    "X17n0331_006:0887b01": "莽莽蕩蕩墮於斷滅哉故唯識頌云由彼彼徧計",
    "X17n0331_006:0887b02": "徧計種種物此徧計所執自性無所有依他起自",
    "X17n0331_006:0887b03": "性分別緣所生圓成實於彼常遠離前性後又遠",
    "X17n0331_006:0887b04": "離前所執我法性此諸法勝義亦即是真如常如",
    "X17n0331_006:0887b05": "其性故非有性可得觀此則知徧計本空圓成實",
    "X17n0331_006:0887b06": "有豈豁達莽蕩之謂乎。",
    "X17n0331_006:0887b07": "大慧白佛言若使如聖以聖知聖見聖慧眼非天眼",
    "X17n0331_006:0887b08": "非肉眼性自性如是知非如愚夫妄想世尊云何愚",
    "X17n0331_006:0887b09": "夫離是妄想不覺聖性事故世尊彼亦非顛倒非不",
    "X17n0331_006:0887b10": "顛倒所以者何謂不覺聖事性自性故不見離有無",
    "X17n0331_006:0887b11": "相故世尊聖亦不如是見如事妄想不以自相境界",
    "X17n0331_006:0887b12": "為境界故世尊彼亦性自性相妄想自性如是現不",
    "X17n0331_006:0887b13": "說因無因故謂墮性相見故(唐云聖亦不如凡所分別如是得故非自所行",
    "X17n0331_006:0887b14": "境界相故彼亦見有諸法性相如妄執性而顯現故不說有因及無因故墮於諸法性相見故)異境",
    "X17n0331_006:0887b15": "界非如彼等如是無窮過世尊不覺性自性相故(魏云",
    "X17n0331_006:0887b16": "餘人見境不如是見如是說者有無窮過何以故以不覺知所有法相無自體故)。",
    "X17n0331_006:0887b17": "甚矣有無二見之難出也上既難世尊墮無見此",
    "X17n0331_006:0887b18": "復牒定世尊之語而難其墮有見也故曰若使如",
    "X17n0331_006:0887b19": "來果說妄想之外有性自性是佛見佛見佛慧眼",
    "X17n0331_006:0887b20": "所知非凡夫肉眼諸天天眼愚夫妄想所知則知",
    "X17n0331_006:0887b21": "妄想卜度不能親見自性明矣云何愚夫離是妄",
    "X17n0331_006:0887b22": "想者應得見性何故不覺聖性事然前文云諸聖",
    "X17n0331_006:0887b23": "離顛倒不顛倒是故惑亂常彼愚夫者亦在非倒",
    "X17n0331_006:0887b24": "非不倒之間何故不覺聖性謂彼所知未空不覺",
    "X17n0331_006:0887c01": "聖人境界如實法體故執有執無不見離有無相",
    "X17n0331_006:0887c02": "故然聖人亦有分別但不同彼愚夫妄想分別作",
    "X17n0331_006:0887c03": "如是見耳以愚夫見色為實色見空為斷空取為",
    "X17n0331_006:0887c04": "實事彼聖人者見色非色見空非空分別一切法",
    "X17n0331_006:0887c05": "不起分別想故雖同凡夫見色聞聲入共相境皆",
    "X17n0331_006:0887c06": "是自相境界由彼不以自相境界為妄想境界故",
    "X17n0331_006:0887c07": "然彼聖人見有諸法性自性亦如凡夫妄想自性",
    "X17n0331_006:0887c08": "見有諸法自性如是現無異但聖人不說有因而",
    "X17n0331_006:0887c09": "執之為有不說無因而執之為無若使說有說無",
    "X17n0331_006:0887c10": "即墮諸法性相見故其餘凡夫異此境界不如聖",
    "X17n0331_006:0887c11": "人所見而計有計無遂有無窮過失耳何以故以",
    "X17n0331_006:0887c12": "彼有妄想分別不覺性自性故已上辯定凡情聖",
    "X17n0331_006:0887c13": "解不侔如此。",
    "X17n0331_006:0887c14": "世尊亦非妄想自性因性自性相(魏云亦非分別有法體相)彼云",
    "X17n0331_006:0887c15": "何妄想非妄想如實知妄想世尊妄想異自性相異",
    "X17n0331_006:0887c16": "世尊不相似因妄想自性相彼云何各各不妄想愚",
    "X17n0331_006:0887c17": "夫不如實知(唐云諸法性相不因分別云何而言以分別故而有諸法諸法相異妄想相異",
    "X17n0331_006:0887c18": "云何諸法而有分別復以何故凡愚分別不如是實有矣)。",
    "X17n0331_006:0887c19": "聖智所知境界既非妄想所知亦非妄想自性為",
    "X17n0331_006:0887c20": "因而有性自性相明矣何故聖智見有法體亦如",
    "X17n0331_006:0887c21": "凡夫妄想如是現彼聖人云何以妄想分別非妄",
    "X17n0331_006:0887c22": "想之法體豈聖知聖見聖慧眼如實知性自性者",
    "X17n0331_006:0887c23": "亦有妄想耶若謂妄想異自性相異以妄想有分",
    "X17n0331_006:0887c24": "別諸法無分別則彼因此因兩不相似如眼與耳",
    "X17n0331_006:0888a01": "兩不相關則應凡聖所見了無差別云何聖智分",
    "X17n0331_006:0888a02": "別種種法體而言各各不妄想得如實知性自性",
    "X17n0331_006:0888a03": "愚夫各各分別而言不知實有性自性者何哉在",
    "X17n0331_006:0888a04": "聖智分別則有性自性在凡愚分別即不知有性",
    "X17n0331_006:0888a05": "自性豈妄想性自性亦有異耶。",
    "X17n0331_006:0888a06": "然為眾生離妄想故說如妄想相不如實有世尊何",
    "X17n0331_006:0888a07": "故遮眾生有無有見事自性計著聖智所行境界墮",
    "X17n0331_006:0888a08": "有見說空法非性而說聖智自性事(唐云令眾生捨分別說如分別",
    "X17n0331_006:0888a09": "所見法相無如是法何故令眾生離有無見所執著法而復執著聖智境界墮於有見何以故不說寂靜空無",
    "X17n0331_006:0888a10": "之法而說聖智自性事故)。",
    "X17n0331_006:0888a11": "然世尊欲令眾生捨妄想故作如是說如妄想相",
    "X17n0331_006:0888a12": "不如實有既稱曰如便同鏡像水月豈可執為實",
    "X17n0331_006:0888a13": "有故此是世尊欲遮眾生有無二見及離事自性",
    "X17n0331_006:0888a14": "計著也世尊何故遮有無二見及離事自性計著",
    "X17n0331_006:0888a15": "何得又說性自性如是知而於聖智所行境界反",
    "X17n0331_006:0888a16": "生計著而反墮有見耶所謂聖智墮有見者非同",
    "X17n0331_006:0888a17": "愚夫執著事相之有也且世尊既說但妄想自性",
    "X17n0331_006:0888a18": "非有性自性則諸法皆空悉無自性而又說聖智",
    "X17n0331_006:0888a19": "自性事則諸法依然是有即謂世尊墮有見不亦",
    "X17n0331_006:0888a20": "宜乎。",
    "X17n0331_006:0888a21": "佛告大慧非我說空法非性亦不墮有見說聖智自",
    "X17n0331_006:0888a22": "性事然為令眾生離恐怖句故眾生無始以來計著",
    "X17n0331_006:0888a23": "性自性相聖智事自性計著相見說空法大慧我不",
    "X17n0331_006:0888a24": "說性自性相大慧但我住自得如實空法離惑亂相",
    "X17n0331_006:0888b01": "見離自心現性非性見得三解脫如實印所印於性",
    "X17n0331_006:0888b02": "自性得緣自覺觀察住離有無事見相。",
    "X17n0331_006:0888b03": "大慧兩疑甚細意謂世尊說非有性自性但妄想",
    "X17n0331_006:0888b04": "自性則是墮於無矣又說聖知聖見聖慧眼於是",
    "X17n0331_006:0888b05": "性自性知復墮於有有無二見宛然具在故不得",
    "X17n0331_006:0888b06": "不問世尊告之曰非我說非有性自性而墮於空",
    "X17n0331_006:0888b07": "亦非我說聖知聖見聖慧眼見性自性而墮於有",
    "X17n0331_006:0888b08": "所以說聖智性自性事是實有者為令眾生離恐",
    "X17n0331_006:0888b09": "怖句故以眾生聞說空法遂生恐怖故說聖智自",
    "X17n0331_006:0888b10": "性事令彼不墮於斷滅而入乎真如權也所以說",
    "X17n0331_006:0888b11": "非有性自性空法者為眾生無始已來計著性自",
    "X17n0331_006:0888b12": "性相實有法體可得計著聖智相謂如來實有自",
    "X17n0331_006:0888b13": "相境界可得總之不離乎相見故我說空法者令",
    "X17n0331_006:0888b14": "其捨有相而歸真空亦權也則知我說有性自性",
    "X17n0331_006:0888b15": "與無性自性皆權我實不說性自性相也但我親",
    "X17n0331_006:0888b16": "證如實空法離惑亂相見故不墮有離自心現性",
    "X17n0331_006:0888b17": "非性見故不墮無以離此二見得空無相無願三",
    "X17n0331_006:0888b18": "解脫門此即真如實際空印所印即以此印於性",
    "X17n0331_006:0888b19": "自性真如體中緣得自覺觀察住是以自性緣自",
    "X17n0331_006:0888b20": "性以如如契如如不由妄想分別故能遠離有無",
    "X17n0331_006:0888b21": "事見所謂若有若無有是二悉俱離故我不說性",
    "X17n0331_006:0888b22": "自性相者以此。",
    "X17n0331_006:0888b23": "復次大慧一切法不生者菩薩摩訶薩不應立是宗",
    "X17n0331_006:0888b24": "所以者何謂宗一切性非性故及彼因生相故說一",
    "X17n0331_006:0888c01": "切法不生宗彼宗則壞彼宗一切法不生彼宗壞者",
    "X17n0331_006:0888c02": "以宗有待而生故又彼宗不生入一切法故不壞相",
    "X17n0331_006:0888c03": "不生故立一切不生宗者彼說則壞大慧有無不生",
    "X17n0331_006:0888c04": "宗彼宗入一切性有無相不可得大慧若使彼宗不",
    "X17n0331_006:0888c05": "生一切性不生而立宗如是彼宗壞以有無性相不",
    "X17n0331_006:0888c06": "生故不應立宗五分論多過故展轉因異相故及為",
    "X17n0331_006:0888c07": "作故不應立宗分謂一切法不生如是一切法空如",
    "X17n0331_006:0888c08": "是一切法離自性不應立宗大慧然菩薩摩訶薩說",
    "X17n0331_006:0888c09": "一切法如幻夢現不現相故及見覺過故當說一切",
    "X17n0331_006:0888c10": "法如幻夢性除為愚夫離恐怖故大慧愚夫墮有無",
    "X17n0331_006:0888c11": "見莫令彼恐怖遠離摩訶衍。",
    "X17n0331_006:0888c12": "前計如如為無為有故世尊有無雙遣復恐認此",
    "X17n0331_006:0888c13": "有無不生處為宗極而立宗故問及之意謂不但",
    "X17n0331_006:0888c14": "於性自性上計有計無墮妄想即使不墮有無而",
    "X17n0331_006:0888c15": "於離有離無處認為不生而立宗亦墮妄想自性",
    "X17n0331_006:0888c16": "故曰一切法不生不應立宗所以不應立宗者以",
    "X17n0331_006:0888c17": "立此宗是顯一切法本來無有故若謂一切性本",
    "X17n0331_006:0888c18": "來無有則是同乎龜毛兔角云何而立不生宗耶",
    "X17n0331_006:0888c19": "不知纔立不生早是生也故曰及彼因生相故故",
    "X17n0331_006:0888c20": "立不生宗者即是自壞彼宗矣所以立此宗而自",
    "X17n0331_006:0888c21": "壞者以纔立不生即有生相對待而起故先德曰",
    "X17n0331_006:0888c22": "無生終不住萬象徒流布若作無生解還被無生",
    "X17n0331_006:0888c23": "錮又一切法不出色心二種皆以生滅為宗壞不",
    "X17n0331_006:0888c24": "壞相展轉相因而生今立不生宗入一切法而以",
    "X17n0331_006:0889a01": "不壞之因成不生之宗則墮於死常亦是自壞彼",
    "X17n0331_006:0889a02": "宗又一切法不出有無二種今有無二法既皆不",
    "X17n0331_006:0889a03": "生則此有無不生之宗入一切有無法中則有相",
    "X17n0331_006:0889a04": "無相皆不可得墮於斷滅亦是自壞彼宗以有無",
    "X17n0331_006:0889a05": "二法性相俱不生故既無有法則無宗依不生之",
    "X17n0331_006:0889a06": "宗從何建立故總結云若謂有無二法俱不生而",
    "X17n0331_006:0889a07": "立不生宗則無有法為宗依既無宗依則宗不成",
    "X17n0331_006:0889a08": "宗因不成因喻不成喻而合結皆不成則五分悉",
    "X17n0331_006:0889a09": "皆犯過故不應立宗若立不壞因成立不生宗又",
    "X17n0331_006:0889a10": "與自宗展轉因相異宗中亦犯自教相違過若謂",
    "X17n0331_006:0889a11": "一切性非性而立不生宗則墮生相為作故宗中",
    "X17n0331_006:0889a12": "亦犯自語相違過由一立宗而犯此多過故不生",
    "X17n0331_006:0889a13": "宗不應立也若一切法不生宗既不應立則一切",
    "X17n0331_006:0889a14": "法空無自性皆不應立宗以犯過皆同也其可立",
    "X17n0331_006:0889a15": "者一切法非有非無為宗現不現相為因同喻如",
    "X17n0331_006:0889a16": "幻夢以有見覺習氣者則現無見覺習氣者則不",
    "X17n0331_006:0889a17": "現故故大慧最初讚佛偈中便立非有非無宗為",
    "X17n0331_006:0889a18": "一經之旨故曰一切法如幻遠離於心識智不得",
    "X17n0331_006:0889a19": "有無遠離於斷常世間恒如夢智不得有無也若",
    "X17n0331_006:0889a20": "一定不生則犯種種過矣除為愚夫怖空彼立一",
    "X17n0331_006:0889a21": "切法從有生從無生自生他生共生無因生者不",
    "X17n0331_006:0889a22": "得已而假立不生斷彼生見不令彼恐怖遠離大",
    "X17n0331_006:0889a23": "乘空門耳非若外道執一切法確然不生成斷滅",
    "X17n0331_006:0889a24": "論也我故曰立不生宗者如佳兵不得已而用之",
    "X17n0331_006:0889b01": "可耳不可以為常也。",
    "X17n0331_006:0889b02": "爾時世尊欲重宣此義而說偈言無自性無說無事",
    "X17n0331_006:0889b03": "無相續彼愚夫妄想如死屍惡覺一切法不生非彼",
    "X17n0331_006:0889b04": "外道宗至竟無所生性緣所成就一切法不生慧者",
    "X17n0331_006:0889b05": "不作想彼宗因生故覺者悉除滅譬如翳目視妄見",
    "X17n0331_006:0889b06": "垂髮相計著性亦然愚夫邪妄想施設於三有無有",
    "X17n0331_006:0889b07": "事自性施設事自性思惟起妄想相事設言教意亂",
    "X17n0331_006:0889b08": "極震掉佛子能超出遠離諸妄想非水水相受斯從",
    "X17n0331_006:0889b09": "渴愛生愚夫如是惑聖見則不然聖人見清淨三脫",
    "X17n0331_006:0889b10": "三昧生遠離於生死遊行無所畏修行無所有亦無",
    "X17n0331_006:0889b11": "性非性性非性平等從是生聖果云何性非性云何",
    "X17n0331_006:0889b12": "為平等謂彼心不知內外極漂動若能壞彼者心則",
    "X17n0331_006:0889b13": "平等見。",
    "X17n0331_006:0889b14": "上說一切法不生不應立宗者一則恐自墮過一",
    "X17n0331_006:0889b15": "則恐人揀過故不應立復恐與外道宗相符墮相",
    "X17n0331_006:0889b16": "符極成過故於頌中復揀之言我尋常說一切法",
    "X17n0331_006:0889b17": "不生即是無自性無自性即無言說無言說即無",
    "X17n0331_006:0889b18": "事無事即無相續則此不生宗者是自性宗通法",
    "X17n0331_006:0889b19": "無門不入無義不通者也而彼愚夫不達此義以",
    "X17n0331_006:0889b20": "妄想心建立諸法斷滅為不生宗如死屍然謂與",
    "X17n0331_006:0889b21": "聖教相符竝行不悖此真惡見所噬無智妄稱一",
    "X17n0331_006:0889b22": "切智說也豈知我所說一切法不生者以彼妄想",
    "X17n0331_006:0889b23": "因緣所成就法究竟本無所生以無作者為能生",
    "X17n0331_006:0889b24": "故此不生宗正破外道斷滅不生之論彼外道者",
    "X17n0331_006:0889c01": "敢謂與聖教相符哉故我立不生者皆是一時破",
    "X17n0331_006:0889c02": "執之語非確定法不可以為常而立宗也有智慧",
    "X17n0331_006:0889c03": "者不當作如是想以清淨覺心不容建立若立不",
    "X17n0331_006:0889c04": "生便成生法亦在彼彼妄想中收矣故有智慧覺",
    "X17n0331_006:0889c05": "者當除滅此見不應作是想也正如目中有翳妄",
    "X17n0331_006:0889c06": "見垂髮所謂以彼彼妄想妄想彼彼性者亦如翳",
    "X17n0331_006:0889c07": "目見垂髮也故知三有唯是假名施設無有實體",
    "X17n0331_006:0889c08": "而施設為實有自性者皆是妄想計度分別而起",
    "X17n0331_006:0889c09": "種種言說此相實有此事實無萬法森然心識狂",
    "X17n0331_006:0889c10": "亂震動掉舉無時得寧孰謂一切法真斷滅不生",
    "X17n0331_006:0889c11": "乎佛子所以能超出三界者正謂離諸彼彼妄想",
    "X17n0331_006:0889c12": "不妄想彼彼性如清明眼見晴明空而已故即不",
    "X17n0331_006:0889c13": "生處亦不當立不生宗也然此愚夫於不實處計",
    "X17n0331_006:0889c14": "為實有於無生處計為斷滅正如渴鹿逐燄於非",
    "X17n0331_006:0889c15": "水處妄見水相此由渴極生愛妄謂是水豈真有",
    "X17n0331_006:0889c16": "耶愚夫震掉亦復如是若聖人具聖知聖見聖慧",
    "X17n0331_006:0889c17": "眼者則不然離惑亂相所見清淨得三解脫遠離",
    "X17n0331_006:0889c18": "生死雖遊行三界不起恐怖以彼修行無相之境",
    "X17n0331_006:0889c19": "不見有一法當情故有無俱離性自平等從是而",
    "X17n0331_006:0889c20": "入初地便生聖果矣且本是一法云何凡夫見有",
    "X17n0331_006:0889c21": "見無業果相續云何聖人一切平等遂生聖果謂",
    "X17n0331_006:0889c22": "彼愚夫不了三界內外諸法從自心現本來寂靜",
    "X17n0331_006:0889c23": "而於內身外境妄生計著極其震掉墮於二見故",
    "X17n0331_006:0889c24": "妄見輪轉若能壞彼種種分別知見一念不生萬",
    "X17n0331_006:0890a01": "法俱寂是則所見無有二相悉皆平等誰為有無",
    "X17n0331_006:0890a02": "誰為不生哉。",
    "X17n0331_006:0890a03": "爾時大慧菩薩白佛言世尊如世尊說如攀緣事智",
    "X17n0331_006:0890a04": "慧不得是施設量建立施量所攝受非性攝受亦非",
    "X17n0331_006:0890a05": "性以無攝故智則不生唯施設名耳云何世尊為不",
    "X17n0331_006:0890a06": "覺性自相共相異不異故智不得耶為自相共相種",
    "X17n0331_006:0890a07": "種性自性相隱蔽故智不得耶為山巖石壁地水火",
    "X17n0331_006:0890a08": "風障故智不得耶為極遠極近故智不得耶為老小",
    "X17n0331_006:0890a09": "盲冥諸根不具故智不得耶世尊若不覺自共相異",
    "X17n0331_006:0890a10": "不異智不得者不應說智應說無智以有事不得故",
    "X17n0331_006:0890a11": "若復種種自共相性自性相隱蔽故智不得者彼亦",
    "X17n0331_006:0890a12": "無智非是智世尊有爾災故智生非無性會爾炎故",
    "X17n0331_006:0890a13": "名為智若山巖石壁地水火風極遠極近老小盲冥",
    "X17n0331_006:0890a14": "諸根不具智不得者此亦非智應是無智以有事不",
    "X17n0331_006:0890a15": "可得故。",
    "X17n0331_006:0890a16": "前執如如為有此執聖智為無也故牒前起難故",
    "X17n0331_006:0890a17": "曰如佛所說諸妄想境是彼彼妄想建立施設非",
    "X17n0331_006:0890a18": "聖知聖見聖慧眼者所得境界然有所取之境方",
    "X17n0331_006:0890a19": "有能取之心若無能取所取亦無能所既無智從",
    "X17n0331_006:0890a20": "何起則知聖人所證智慧亦假施設豈真有哉若",
    "X17n0331_006:0890a21": "使真有智慧而不得境相者何故為智全然是無",
    "X17n0331_006:0890a22": "知覺性故不能知自共相是有無異不異常無常",
    "X17n0331_006:0890a23": "耶為是五陰自相共相及七種性自性相隱蔽而",
    "X17n0331_006:0890a24": "智不能知耶為是外境山巖石壁地水風火種種",
    "X17n0331_006:0890b01": "壅塞而智不能知耶為是極遠極近目力難到而",
    "X17n0331_006:0890b02": "智不能知耶抑為老小盲冥不能悉知諸根不具",
    "X17n0331_006:0890b03": "本無能知均為智不達境而智不能知耶若不覺",
    "X17n0331_006:0890b04": "陰界入處自相共相常無常異不異名不得者不",
    "X17n0331_006:0890b05": "應說智應說無智以有境相而不知渾然同乎上",
    "X17n0331_006:0890b06": "木瓦石此心不照境故若復自相共相及七種性",
    "X17n0331_006:0890b07": "自性相隱覆障蔽名不得者彼亦無智非是智世",
    "X17n0331_006:0890b08": "尊有所知之境而彼能知之智生非無能知之性",
    "X17n0331_006:0890b09": "會合所知之境而得名為智者此境不會心亦非",
    "X17n0331_006:0890b10": "智也若謂山巖石壁障蔽處而智不透徹極遠極",
    "X17n0331_006:0890b11": "近處而目力不到老小盲冥諸根不具而智不滿",
    "X17n0331_006:0890b12": "足均之不可名智以有事而不得故所貴乎智者",
    "X17n0331_006:0890b13": "為能分別前境也若以不得前境為智誠所未諭",
    "X17n0331_006:0890b14": "此大慧正恐世人但知有分別者為智不知無分",
    "X17n0331_006:0890b15": "別者為智但以對境生心為智不知對境無心為",
    "X17n0331_006:0890b16": "智故作斯難。",
    "X17n0331_006:0890b17": "佛告大慧不如是無智應是智非非智我不如是隱",
    "X17n0331_006:0890b18": "覆說攀緣事智慧不得是施設量建立覺自心現量",
    "X17n0331_006:0890b19": "有無有外性非性知而事不得不得故智於爾災不",
    "X17n0331_006:0890b20": "生順三解脫智亦不得非妄想者無始性非性虗偽",
    "X17n0331_006:0890b21": "習智作如是知是知彼不知故於外事處所性相無",
    "X17n0331_006:0890b22": "性妄想不斷自心量建立說我我所相攝受計著不",
    "X17n0331_006:0890b23": "覺自心現量於智爾炎而起妄想妄想故外性非性",
    "X17n0331_006:0890b24": "觀察不得依於斷見。",
    "X17n0331_006:0890c01": "大慧以不分別所說者為非智以分別前境為智",
    "X17n0331_006:0890c02": "故世尊斥之曰不如是言汝所說與我所說不同",
    "X17n0331_006:0890c03": "也汝以有分別智為智無分別智為非智我以無",
    "X17n0331_006:0890c04": "分別智應是智非非智然我所說攀緣事智慧不",
    "X17n0331_006:0890c05": "得是施設量建立者皆是顯了之談非是半明半",
    "X17n0331_006:0890c06": "暗隱密之說胡為不解如此由我覺了自心現量",
    "X17n0331_006:0890c07": "有法無法皆無自性故雖以聖知聖見聖慧眼了",
    "X17n0331_006:0890c08": "一切法不見有一法可得以無境界可得故智於",
    "X17n0331_006:0890c09": "所知之境不生取著即能隨順入三解脫門而無",
    "X17n0331_006:0890c10": "智可得故我以不取境界為智非如妄想凡夫從",
    "X17n0331_006:0890c11": "無始來以虗偽習智於一切法計有著無而作如",
    "X17n0331_006:0890c12": "是分別者為知如是而知彼實不知所以不知者",
    "X17n0331_006:0890c13": "由彼唯於外事境界自相共相有性無性妄生分",
    "X17n0331_006:0890c14": "別相續不斷於自心現量處種種建立本無我而",
    "X17n0331_006:0890c15": "建立為我本無我所而建立我所本無能取所取",
    "X17n0331_006:0890c16": "而計著能取所取而起常見所以名是知彼不知",
    "X17n0331_006:0890c17": "也復有不覺自心現量不知本來空寂內起能知",
    "X17n0331_006:0890c18": "之智外會所知之境而起分別由分別故不達外",
    "X17n0331_006:0890c19": "性非性妄謂有已還無即有觀察終不可得而起",
    "X17n0331_006:0890c20": "斷見所以名是知彼不知也故肇公云妄智有知",
    "X17n0331_006:0890c21": "有所不知真智無知無所不知。",
    "X17n0331_006:0890c22": "爾時世尊欲重宣此義而說偈言有諸攀緣事智慧",
    "X17n0331_006:0890c23": "不觀察此無智非智是妄想者說無不異相性智慧",
    "X17n0331_006:0890c24": "不觀察障礙及遠近是名為邪智老小諸根冥而智",
    "X17n0331_006:0891a01": "慧不生而實有爾炎是亦說邪智。",
    "X17n0331_006:0891a02": "諸攀緣事智慧不得者此正心境兩忘無分別智",
    "X17n0331_006:0891a03": "也而反以無分別智為非智乃是妄想習智者作",
    "X17n0331_006:0891a04": "如是說耳以彼但知有分別者為智而不知無分",
    "X17n0331_006:0891a05": "別者為智也彼謂自相共相異不異不能觀察山",
    "X17n0331_006:0891a06": "壁障礙極遠極近不能觀察皆是逐物之邪智非",
    "X17n0331_006:0891a07": "轉物之正智也又諸老小盲冥諸根不具無能知",
    "X17n0331_006:0891a08": "之智知所知之境者亦是邪智非正智也若正智",
    "X17n0331_006:0891a09": "者根境不涉豈石壁遠近老小盲冥所能障隔哉。",
    "X17n0331_006:0891a10": "復次大慧愚癡凡夫無始虗偽惡邪妄想之所迴轉",
    "X17n0331_006:0891a11": "迴轉時自宗及說通不善了知著自心現外性相故",
    "X17n0331_006:0891a12": "著方便說於自宗四句清淨通相不善分別。",
    "X17n0331_006:0891a13": "此結責大慧為有無二見纏繞皆由不達宗說二",
    "X17n0331_006:0891a14": "通故再告之曰以上計如如為有計聖智為無皆",
    "X17n0331_006:0891a15": "是愚癡凡夫為無始虗偽習智惡邪妄想所轉而",
    "X17n0331_006:0891a16": "不能轉彼妄想者皆由不善了知二通故也由不",
    "X17n0331_006:0891a17": "了知自性宗通不知外性非性而為外境所轉由",
    "X17n0331_006:0891a18": "不了知說通著方便說隨語生解故於自宗離四",
    "X17n0331_006:0891a19": "句百非清淨通相不善分別宜乎以無分別者為",
    "X17n0331_006:0891a20": "非智而以有分別者為智也。",
    "X17n0331_006:0891a21": "大慧白佛言誠如尊教唯願世尊為我分別說通及",
    "X17n0331_006:0891a22": "宗通我乃餘菩薩摩訶薩善於二通來世凡夫聲聞",
    "X17n0331_006:0891a23": "緣覺不得其短佛告大慧善哉善哉諦聽諦聽善思",
    "X17n0331_006:0891a24": "念之當為汝說大慧白佛言唯然受教佛告大慧三",
    "X17n0331_006:0891b01": "世如來有二種法通謂說通及自宗通說通者謂隨",
    "X17n0331_006:0891b02": "眾生心之所念為說種種眾具契經是名說通自宗",
    "X17n0331_006:0891b03": "通者謂修行者離自心現種種妄想謂不墮一異俱",
    "X17n0331_006:0891b04": "不俱品超度一切心意意識自覺聖境離因成見性",
    "X17n0331_006:0891b05": "一切外道聲聞緣覺墮二邊者所不能知我說是名",
    "X17n0331_006:0891b06": "自宗通法大慧是名自宗通及說通相汝及餘菩薩",
    "X17n0331_006:0891b07": "摩訶薩應當修學爾時世尊欲重宣此義而說偈言",
    "X17n0331_006:0891b08": "我謂二種通宗通及言說說者授童蒙宗為修行者。",
    "X17n0331_006:0891b09": "此因世尊之責而重請二通也古德云學者雖多",
    "X17n0331_006:0891b10": "無一悟過在尋他舌頭路欲得忘言泯蹤跡努力",
    "X17n0331_006:0891b11": "殷勤空裏步故在舌頭路邊尋頭討腦者皆不善",
    "X17n0331_006:0891b12": "二通者也善二通者默默自知決不肯向口角邊",
    "X17n0331_006:0891b13": "搜人短處故曰善於二通不得其短世尊告之曰",
    "X17n0331_006:0891b14": "所謂說通者謂隨他意而說十善四諦十二因緣",
    "X17n0331_006:0891b15": "乃至六度萬行種種契理契機之教而能因教以",
    "X17n0331_006:0891b16": "照自心者為說通若說空著空說有著有者是落",
    "X17n0331_006:0891b17": "文字窠臼中者安得名說通乎所謂自宗通者謂",
    "X17n0331_006:0891b18": "真修之人離自心所現種種妄想不落外道小乘",
    "X17n0331_006:0891b19": "有無四句者空遍計也超度一切心意意入自覺",
    "X17n0331_006:0891b20": "聖智境界者轉八識而成四智也離因緣所成見",
    "X17n0331_006:0891b21": "相二分者空依他而證圓成也果能如是即三世",
    "X17n0331_006:0891b22": "諸佛不能知豈外道二乘所能知乎抑唯自知故",
    "X17n0331_006:0891b23": "無所不知謂之自宗通耳若一念纔生則千里萬",
    "X17n0331_006:0891b24": "里安得謂之自通乎故知為初機開童蒙之茅塞",
    "X17n0331_006:0891c01": "假以言說通之若真修之士令其斷言語息思想",
    "X17n0331_006:0891c02": "親見本來而已故宗鏡云仰羣經之大旨直見自",
    "X17n0331_006:0891c03": "心遵諸聖之微言頓開寶藏去彼依通之見袪其",
    "X17n0331_006:0891c04": "邪執之情深信正宗令知月不在指回光返照使",
    "X17n0331_006:0891c05": "見性不狥文唯證相應斯為本意。",
    "X17n0331_006:0891c06": "爾時大慧菩薩白佛言世尊如世尊一時說言世間",
    "X17n0331_006:0891c07": "諸論種種辨說慎勿親近若習近者攝受貪欲不攝",
    "X17n0331_006:0891c08": "受法世尊何故作如是說佛告大慧世間言論種種",
    "X17n0331_006:0891c09": "句味因緣譬喻採集莊嚴誘引誑惑愚癡凡夫不入",
    "X17n0331_006:0891c10": "真實自通不覺一切法妄想顛倒墮於二邊凡愚癡",
    "X17n0331_006:0891c11": "惑而自破壞諸趣相續不得解脫不能覺知自心現",
    "X17n0331_006:0891c12": "量不離外性自性妄想計著是故世間言論種種辨",
    "X17n0331_006:0891c13": "說不脫生老病死憂悲苦惱誑惑迷亂。",
    "X17n0331_006:0891c14": "既云授通說童蒙是則言語文字決不可免何故",
    "X17n0331_006:0891c15": "世尊又誡內教弟子不許習近世論若習近者但",
    "X17n0331_006:0891c16": "取貪愛不取真實法味佛言世間言論採集種種",
    "X17n0331_006:0891c17": "文句種種義味種種因緣種種譬喻出言華美文",
    "X17n0331_006:0891c18": "字尖新說得訶漉漉地誑惑凡愚不如法說不如",
    "X17n0331_006:0891c19": "義說於真實自通了無交涉不能得入由不入自",
    "X17n0331_006:0891c20": "通而於說通亦不能了不覺一切法皆是方便接",
    "X17n0331_006:0891c21": "引之辭以妄想心生顛倒見計無計有墮於二邊",
    "X17n0331_006:0891c22": "由愚癡故破壞佛法墜墮三途不得解脫究其所",
    "X17n0331_006:0891c23": "以皆由不達一切諸法從自心現又不達外性非",
    "X17n0331_006:0891c24": "性而於外性自性執為實有此皆習近世論不入",
    "X17n0331_006:0892a01": "自通之故是故世間言論雖有種種辯說不能使",
    "X17n0331_006:0892a02": "人出離生死憂苦但能誑惑愚夫心識迷亂吾故",
    "X17n0331_006:0892a03": "曰不攝受真法也。",
    "X17n0331_006:0892a04": "大慧釋提桓因廣解眾論自造聲論彼世論者有一",
    "X17n0331_006:0892a05": "弟子持龍形像詣釋天宮建立論宗要壞帝釋千輻",
    "X17n0331_006:0892a06": "之輪隨我不如斷一一頭以謝所屈作是要已即以",
    "X17n0331_006:0892a07": "釋法摧伏帝釋釋負隨處即壞其車還來人間如是",
    "X17n0331_006:0892a08": "大慧世間言論因譬莊嚴乃至畜生亦能以種種句",
    "X17n0331_006:0892a09": "味惑彼諸天及阿修羅著生滅見而況於人是故大",
    "X17n0331_006:0892a10": "慧世間言論應當遠離以能招致苦生因故慎勿習",
    "X17n0331_006:0892a11": "近大慧世論者惟說身覺境界而已大慧彼世論者",
    "X17n0331_006:0892a12": "乃有百千但於後時後五百年當破壞結集惡覺因",
    "X17n0331_006:0892a13": "見盛故惡弟子受如是大慧世論破壞結集種種句",
    "X17n0331_006:0892a14": "味因譬莊嚴說外道事著自因緣無有自通大慧彼",
    "X17n0331_006:0892a15": "諸外道無自通論於餘世論廣說無量百千事門無",
    "X17n0331_006:0892a16": "有自通亦不自知愚癡世論。",
    "X17n0331_006:0892a17": "此出世論之過也言帝釋廣解眾論復自造聲論",
    "X17n0331_006:0892a18": "有世論弟子現龍形像往詣釋宮建立所習世論",
    "X17n0331_006:0892a19": "宗旨作是誓言我共汝論汝義負墮我當壞汝千",
    "X17n0331_006:0892a20": "輻之輪以顯我勝我義負墮我當與汝節節支解",
    "X17n0331_006:0892a21": "以謝所屈作是誓已即以帝釋所造聲論摧伏帝",
    "X17n0331_006:0892a22": "釋帝釋負墮即壞其車旋復龍形還來人間如是",
    "X17n0331_006:0892a23": "世論因譬莊嚴其言有理其事有據即使畜生亦",
    "X17n0331_006:0892a24": "能以此種種文句義味迷惑諸天破壞修羅生滅",
    "X17n0331_006:0892b01": "二見何況於人有不為其誑惑迷亂者哉是故世",
    "X17n0331_006:0892b02": "論應當遠離以能招致未來生苦之因豈可習近",
    "X17n0331_006:0892b03": "之哉所以招致苦因者以彼但說此身見聞覺知",
    "X17n0331_006:0892b04": "虗妄境界而已不知自心所現外性非性也彼世",
    "X17n0331_006:0892b05": "論者不止一種乃有百千此等在於後五百年鬬",
    "X17n0331_006:0892b06": "諍堅固之時各立宗旨各分部黨破壞正法由彼",
    "X17n0331_006:0892b07": "惡覺熾盛各執己因各持己見以標宗旨諸惡弟",
    "X17n0331_006:0892b08": "子受持彼法遞遞相承為傳家寶如是世論破壞",
    "X17n0331_006:0892b09": "結集雖以種種句味因譬莊嚴其所說者皆外道",
    "X17n0331_006:0892b10": "事執著自己有無因緣生一切法起種種論總不",
    "X17n0331_006:0892b11": "出乎身覺境界至於自性宗通不屬見聞覺知不",
    "X17n0331_006:0892b12": "屬因緣不屬身見又何能知之哉然彼外道既無",
    "X17n0331_006:0892b13": "自通縱說無量百千法門但說目前知覺運動者",
    "X17n0331_006:0892b14": "為主宰色色現成為我受用更不向自己脚跟下",
    "X17n0331_006:0892b15": "推窮實際無有自通終身習之而不知其非如來",
    "X17n0331_006:0892b16": "說為可憐愍者此也。",
    "X17n0331_006:0892b17": "爾時大慧白佛言世尊若外道世論種種句味因譬",
    "X17n0331_006:0892b18": "莊嚴無有自通自事計著者世尊亦說世論為種種",
    "X17n0331_006:0892b19": "異方諸來會眾天人阿修羅廣說無量種種句味亦",
    "X17n0331_006:0892b20": "非自通耶亦入一切外道智慧言說教耶佛告大慧",
    "X17n0331_006:0892b21": "我不說世論亦無來去唯說不來不去大慧來者趣",
    "X17n0331_006:0892b22": "聚會生去者散壞不來不去者是不生不滅我所說",
    "X17n0331_006:0892b23": "不墮世論妄想數中所以者何謂不計著外性非性",
    "X17n0331_006:0892b24": "自心現處二邊妄想所不能轉相境非性覺自心現",
    "X17n0331_006:0892c01": "則自心現妄想不生妄想不生者空無相無作入三",
    "X17n0331_006:0892c02": "脫門名為解脫。",
    "X17n0331_006:0892c03": "大慧復問世論無有自通慎勿習近然世尊亦為",
    "X17n0331_006:0892c04": "諸來會眾天龍八部廣說種種句味亦非自通亦",
    "X17n0331_006:0892c05": "入外道智慧言說之數耶佛言我為異方諸來會",
    "X17n0331_006:0892c06": "眾雖說種種句味不說世論以彼所說者有來去",
    "X17n0331_006:0892c07": "法我所說者不來不去法來者緣會而生去者緣",
    "X17n0331_006:0892c08": "散則滅若不來不去即不生不滅我所說者是不",
    "X17n0331_006:0892c09": "生滅法故不墮於世論妄想數中也何以故彼唯",
    "X17n0331_006:0892c10": "不覺自心現不達外性非性於外境界妄想分別",
    "X17n0331_006:0892c11": "計有計無為二見所轉故有來去我不計著外性",
    "X17n0331_006:0892c12": "非性覺自心現有無妄想所不能轉由達外性非",
    "X17n0331_006:0892c13": "性覺自心現故妄想不生由妄想不生能入三解",
    "X17n0331_006:0892c14": "脫門名為解脫由證解脫故不來不去也。",
    "X17n0331_006:0892c15": "大慧我念一時於一處住有世論婆羅門來詣我所",
    "X17n0331_006:0892c16": "不請空閑便問我言瞿曇一切所作耶我時答言婆",
    "X17n0331_006:0892c17": "羅門一切所作是初世論彼復問言一切非所作耶",
    "X17n0331_006:0892c18": "我復報言一切非所作是第二世論彼復問言一切",
    "X17n0331_006:0892c19": "常耶一切無常耶一切生耶一切不生耶我時報言",
    "X17n0331_006:0892c20": "是六世論大慧彼復問我言一切一耶一切異耶一",
    "X17n0331_006:0892c21": "切俱耶一切不俱耶一切種種受生現耶我時報言",
    "X17n0331_006:0892c22": "是十一世論大慧彼復問言一切無記耶一切記耶",
    "X17n0331_006:0892c23": "有我耶無我耶有此世耶無此世耶有他世耶無他",
    "X17n0331_006:0892c24": "世耶有解脫耶無解脫耶一切剎那耶一切不剎那",
    "X17n0331_006:0893a01": "耶虗空耶非數滅耶涅槃耶瞿曇作耶非作耶有中",
    "X17n0331_006:0893a02": "陰耶無中陰耶大慧我時報言如是說者悉是世論",
    "X17n0331_006:0893a03": "非我所說是汝世論我唯說無始虗妄想習氣種種",
    "X17n0331_006:0893a04": "諸惡三有之因不能覺知自心現量而生妄想攀緣",
    "X17n0331_006:0893a05": "外性如外道法我諸根義三合知生我不如是婆羅",
    "X17n0331_006:0893a06": "門我不說因不說無因惟說妄想攝所攝性施設緣",
    "X17n0331_006:0893a07": "起非汝及餘墮受我見相續者所能覺知大慧涅槃",
    "X17n0331_006:0893a08": "虗空滅非有三種但數有三耳。",
    "X17n0331_006:0893a09": "此廣引世論以斥其非以示後人不當習近也婆",
    "X17n0331_006:0893a10": "羅門此云淨行自稱其祖從梵天口生長於辨說",
    "X17n0331_006:0893a11": "彼自負其辨故不俟世尊空閑突然發問也所作",
    "X17n0331_006:0893a12": "者有為也非所作者無為也常無常生不生一異",
    "X17n0331_006:0893a13": "俱不俱是四句也一切因種種受生現者是異因",
    "X17n0331_006:0893a14": "也又問記無記有我無我此世他世解脫不解脫",
    "X17n0331_006:0893a15": "剎那非剎那三無為作非作有中陰無中陰等以",
    "X17n0331_006:0893a16": "不達自心現不達自通不離世法故總斥之為世",
    "X17n0331_006:0893a17": "論以出三界者不作如是見也故曰非我所說我",
    "X17n0331_006:0893a18": "唯說無始虗偽妄想習氣及種種諸惡現行為三",
    "X17n0331_006:0893a19": "界之因由彼不知自心現量不達外性非性而生",
    "X17n0331_006:0893a20": "妄想攀緣外性為一切因種種受生現如外道法",
    "X17n0331_006:0893a21": "說有神我有十一根皆因三德和合而生知識等",
    "X17n0331_006:0893a22": "此即汝等見解我不如是說有因無因唯說妄想",
    "X17n0331_006:0893a23": "計著能取所取為因緣性而生諸法既諸法從緣",
    "X17n0331_006:0893a24": "而起本自無根悉如幻化安見其有安見其無此",
    "X17n0331_006:0893b01": "非婆羅門及餘世論弟子墮受我見執著神我為",
    "X17n0331_006:0893b02": "生死相續者所能知也無論執作所作乃至有中",
    "X17n0331_006:0893b03": "陰無中陰等是世論即執實有三無為者亦墮世",
    "X17n0331_006:0893b04": "論以三無為名數有三而無為體尚無有二況有",
    "X17n0331_006:0893b05": "三乎故執三無為者亦世論也。",
    "X17n0331_006:0893b06": "復次大慧爾時世論婆羅門復問我言癡愛業因故",
    "X17n0331_006:0893b07": "有三有耶為無因耶我時報言此二亦是世論耳彼",
    "X17n0331_006:0893b08": "復問言一切性皆入自相共相耶我復報言此亦世",
    "X17n0331_006:0893b09": "論婆羅門乃至意流妄計外塵皆是世論復次大慧",
    "X17n0331_006:0893b10": "爾時世論婆羅門復問我言頗有非世論者否我是",
    "X17n0331_006:0893b11": "一切外道之宗說種種句味因緣譬喻莊嚴我復報",
    "X17n0331_006:0893b12": "言有非汝有者非為非宗非說非不說種種句味非",
    "X17n0331_006:0893b13": "不因譬莊嚴婆羅門言何等為非世論非非宗非非",
    "X17n0331_006:0893b14": "說我時報言婆羅門有非世論汝諸外道所不能知",
    "X17n0331_006:0893b15": "以於外性不實妄想虗偽計著故謂妄想不生覺了",
    "X17n0331_006:0893b16": "有無自心現量妄想不生不受外塵妄想永息是名",
    "X17n0331_006:0893b17": "非世論此是我法非汝有也婆羅門略說彼識若來",
    "X17n0331_006:0893b18": "若去若死若生若樂若苦苦溺若見若觸若著種種",
    "X17n0331_006:0893b19": "相若和合相續若受若因計著婆羅門如是比者是",
    "X17n0331_006:0893b20": "汝等世論非是我有大慧世論婆羅門作如是問我",
    "X17n0331_006:0893b21": "如是答彼即默然不辭而退思自通處作是念言沙",
    "X17n0331_006:0893b22": "門釋子出於通外說無生無相無因覺自妄想現妄",
    "X17n0331_006:0893b23": "想不生大慧此即是汝向所問我何故習近世論種",
    "X17n0331_006:0893b24": "種辯說攝受貪欲不攝受法。",
    "X17n0331_006:0893c01": "外道因見世尊一一皆斥為世論故就世尊所說",
    "X17n0331_006:0893c02": "無知業愛為三有因而問三有從癡愛業因而生",
    "X17n0331_006:0893c03": "耶又就世尊所說自相共相入一切法而問一切",
    "X17n0331_006:0893c04": "法皆入自共相耶世尊答云即我所說在汝口中",
    "X17n0331_006:0893c05": "亦是世論抑且不但形之於言者為世論乃至少",
    "X17n0331_006:0893c06": "有一毫意念流動妄計外塵皆為世論婆羅門一",
    "X17n0331_006:0893c07": "一被世尊按倒至此伎倆已窮無措辭處遂有非",
    "X17n0331_006:0893c08": "世論之請自謂我是一切外道之宗一切外道經",
    "X17n0331_006:0893c09": "書種種因譬莊嚴皆從我法流出豈別有世論乎",
    "X17n0331_006:0893c10": "故問頗有非世論否世尊答云有非世論但非汝",
    "X17n0331_006:0893c11": "所有非汝所為非汝所宗非汝所說然非不說種",
    "X17n0331_006:0893c12": "種句味亦非不說因譬莊嚴復問云何為非世論",
    "X17n0331_006:0893c13": "是汝之論非非宗是汝之宗非非說是汝之說乎",
    "X17n0331_006:0893c14": "佛言有非世論非汝所知以汝等計著外性諸不",
    "X17n0331_006:0893c15": "實法而生虗妄分別故所謂非世論者謂妄想不",
    "X17n0331_006:0893c16": "生以能覺了現前有無諸法皆自心現而心外無",
    "X17n0331_006:0893c17": "法故妄想不生復能了達外性非性故不受外塵",
    "X17n0331_006:0893c18": "則法外無心而妄想無自而生心境兩忘脚跟穩",
    "X17n0331_006:0893c19": "實不馳騁口舌不虗飾文辭是名非世論然此是",
    "X17n0331_006:0893c20": "我所證之法非汝所得而有也略說汝所得者謂",
    "X17n0331_006:0893c21": "彼識有來去之相有生死之狀有苦樂之報有溺",
    "X17n0331_006:0893c22": "而不出有見而分別有觸情於外有取境於內有",
    "X17n0331_006:0893c23": "和合識相有相續心相有領納之受有計著之因",
    "X17n0331_006:0893c24": "如是等類皆是汝等身覺境界故總名世論若我",
    "X17n0331_006:0894a01": "自宗求於去來生死苦樂等相了不可得故非我",
    "X17n0331_006:0894a02": "所有也時婆羅門一聞此說不辭而去回思自己",
    "X17n0331_006:0894a03": "所通之處反以佛說為非作是念言沙門所見出",
    "X17n0331_006:0894a04": "我自通之外說一切法無生無相無因墮斷滅見",
    "X17n0331_006:0894a05": "既說一切法自妄想現而又說妄想不生此我所",
    "X17n0331_006:0894a06": "不解也詳味彼義只是貪戀身覺境界不能信受",
    "X17n0331_006:0894a07": "緣起無生之旨所謂大言不入於里耳我故說習",
    "X17n0331_006:0894a08": "近世論但攝受貪欲不攝受法者即此便是樣子",
    "X17n0331_006:0894a09": "也故前文云未來世智者若以離四句法我所通",
    "X17n0331_006:0894a10": "義問無智者彼則答言此非正問是也。",
    "X17n0331_006:0894a11": "大慧白佛言世尊攝受貪欲及法有何句義佛告大",
    "X17n0331_006:0894a12": "慧善哉善哉汝乃能為未來眾生思惟諮問如是句",
    "X17n0331_006:0894a13": "義諦聽諦聽善思念之當為汝說大慧白佛言唯然",
    "X17n0331_006:0894a14": "受教佛告大慧所謂貪者若取若捨若觸若味繫著",
    "X17n0331_006:0894a15": "外塵墮二邊見復生苦陰生老病死憂悲苦惱如是",
    "X17n0331_006:0894a16": "諸患皆從愛起由斯習近世論及世論者我及諸佛",
    "X17n0331_006:0894a17": "說名為貪是名攝受貪欲不攝受法大慧云何攝受",
    "X17n0331_006:0894a18": "法謂善覺知自心現量見人無我及法無我相妄想",
    "X17n0331_006:0894a19": "不生善知上上地離心意意識一切諸佛智慧灌頂",
    "X17n0331_006:0894a20": "具足攝受十無盡句於一切法無開發自在是名為",
    "X17n0331_006:0894a21": "法所謂不墮一切見一切虗偽一切妄想一切性一",
    "X17n0331_006:0894a22": "切二邊大慧多有外道癡人墮於二邊若常若斷非",
    "X17n0331_006:0894a23": "黠慧者受無因論則起常見外因壞因緣非性則起",
    "X17n0331_006:0894a24": "斷見大慧我不見生住滅故說名為法大慧是名貪",
    "X17n0331_006:0894b01": "欲及法汝及餘菩薩摩訶薩應當修學。",
    "X17n0331_006:0894b02": "上雖汎說親近世論攝受貪欲不攝受法而未的",
    "X17n0331_006:0894b03": "指何為是貪何者是法故復問之佛言所謂貪者",
    "X17n0331_006:0894b04": "即前所說有取有捨有觸有味繫著外塵墮有無",
    "X17n0331_006:0894b05": "見以此為因復生生老病死苦樂如是種種苦果",
    "X17n0331_006:0894b06": "皆從愛起由彼貪著句味習近世論及世論者之",
    "X17n0331_006:0894b07": "所招致所謂欲漏不除畜聞成過也我及諸佛見",
    "X17n0331_006:0894b08": "此過患指此等人總屬於貪但受欲食不食法味",
    "X17n0331_006:0894b09": "所謂法者善知諸法唯心所現外性非性斷分別",
    "X17n0331_006:0894b10": "我法二執妄想不生得入初地從地至地漸漸斷",
    "X17n0331_006:0894b11": "盡俱生我法二執得入上上地遠離心意意識得",
    "X17n0331_006:0894b12": "四種智一切諸佛以智慧水皆灌其頂受如來位",
    "X17n0331_006:0894b13": "即具十無盡句於一切法不待開發得大自在是",
    "X17n0331_006:0894b14": "名為法所謂不墮有無斷常諸見不墮一切虗妄",
    "X17n0331_006:0894b15": "習種不墮一切妄想現行不墮一切自性不墮一",
    "X17n0331_006:0894b16": "切二邊此等二邊多有愚癡外道所墮故計常計",
    "X17n0331_006:0894b17": "斷非黠慧者所得墮也唯無智者習近無因論師",
    "X17n0331_006:0894b18": "受無因論計四大不從因生悟人生人悟鳥生鳥",
    "X17n0331_006:0894b19": "從無改移遂起常見或見四大造色外因壞滅不",
    "X17n0331_006:0894b20": "復更生則起斷見我不見有生住滅故不墮一切",
    "X17n0331_006:0894b21": "見乃至不墮一切二邊是名受法食不受欲食也",
    "X17n0331_006:0894b22": "是名貪欲法食二種句義汝等當學指示未來眾",
    "X17n0331_006:0894b23": "生灼知法食所在母變欲食也。",
    "X17n0331_006:0894b24": "爾時世尊欲重宣此義而說偈信一切世間論外道",
    "X17n0331_006:0894c01": "虗妄說妄見作所作彼則無自宗惟我一自宗離於",
    "X17n0331_006:0894c02": "作所作為諸弟子說遠離諸世論心量不可見不觀",
    "X17n0331_006:0894c03": "察二心攝所攝非性斷常二俱離乃至心流轉是則",
    "X17n0331_006:0894c04": "為世論妄想不轉者是人見自心來者謂事生去者",
    "X17n0331_006:0894c05": "事不現明了知去來妄想不復生有常及無常所作",
    "X17n0331_006:0894c06": "無所作此世他世等斯皆世論通。",
    "X17n0331_006:0894c07": "攝受貪欲及攝受法悉由自性通宗不通耳若先",
    "X17n0331_006:0894c08": "得自性宗通脚跟穩實雖終日說世論即非世論",
    "X17n0331_006:0894c09": "若不得自性通脚跟未穩即終日說非世論亦成",
    "X17n0331_006:0894c10": "世論所謂神奇臭腐臭腐神奇也故偈中重發此",
    "X17n0331_006:0894c11": "義謂一切世論皆是外道妄說由彼妄見能作所",
    "X17n0331_006:0894c12": "作不得自性宗通故也唯我親見本來面目一以",
    "X17n0331_006:0894c13": "自性宗通為主知一切法皆自心現外性非性故",
    "X17n0331_006:0894c14": "不著能作所作離虗妄見習故為諸弟子說外道",
    "X17n0331_006:0894c15": "世論但攝受貪欲不攝受法慎勿習近也所以名",
    "X17n0331_006:0894c16": "世論者以彼不見自心現量又不觀察心無二心",
    "X17n0331_006:0894c17": "見無二取執無斷常故計生不生常無常乃至心",
    "X17n0331_006:0894c18": "識一念流轉妄計外塵總歸世論唯不為妄想流",
    "X17n0331_006:0894c19": "轉者是人則見自心現量無來去無動搖所謂一",
    "X17n0331_006:0894c20": "自宗也然外道計有來去者來謂果生去謂果滅",
    "X17n0331_006:0894c21": "由彼不知來從何來去從何去故起種種妄想果",
    "X17n0331_006:0894c22": "能了知來處去處則妄想無自而生妄想不生即",
    "X17n0331_006:0894c23": "是不生不滅之法矣所謂一自宗者如此若夫計",
    "X17n0331_006:0894c24": "著常與不常作與不作乃至此世他世等總不離",
    "X17n0331_006:0895a01": "去來之相總屬世論所通非自性宗通也內教弟",
    "X17n0331_006:0895a02": "子宜慎所習哉。",
    "X17n0331_006:0895a03": "爾時大慧菩薩復白佛言世尊所言涅槃者為何等",
    "X17n0331_006:0895a04": "法名為涅槃而諸外道各起妄想佛告大慧諦聽諦",
    "X17n0331_006:0895a05": "聽善思念之當為汝說汝諸外道妄想涅槃非彼妄",
    "X17n0331_006:0895a06": "想隨順涅槃大慧白佛言唯然受教。",
    "X17n0331_006:0895a07": "前明世論非世論之因此辯世論非世論之果故",
    "X17n0331_006:0895a08": "問是何等法方名涅槃而諸外道所說涅槃何故",
    "X17n0331_006:0895a09": "名為各起妄想佛謂外道皆是用妄想而自謂涅",
    "X17n0331_006:0895a10": "槃非若如來即彼妄想隨順涅槃故如來之果名",
    "X17n0331_006:0895a11": "涅槃而外道涅槃皆名妄想故下文一一出其妄",
    "X17n0331_006:0895a12": "想之過而未以如來大涅槃示之也。",
    "X17n0331_006:0895a13": "佛告大慧或有外道陰界入滅境界離欲見法無常",
    "X17n0331_006:0895a14": "心心法品不生不念去來現在境界諸受陰盡如燈",
    "X17n0331_006:0895a15": "火滅如種子壞妄想不生斯等於此作涅槃想大慧",
    "X17n0331_006:0895a16": "非以見壞名為涅槃境界想滅猶如風止或以從方",
    "X17n0331_006:0895a17": "至方名為解脫或復以覺所覺見壞名為解脫或見",
    "X17n0331_006:0895a18": "常無常作解脫想或見種種相想招致苦生因思惟",
    "X17n0331_006:0895a19": "是已不善覺知自心現量怖畏於相而見無相深生",
    "X17n0331_006:0895a20": "愛樂作涅槃想。",
    "X17n0331_006:0895a21": "無想外道計五陰十八界六入滅離欲界繫縛不",
    "X17n0331_006:0895a22": "貪麤弊六塵不生欲想見欲界一切法皆是無常",
    "X17n0331_006:0895a23": "伏六識心王心所為定不念三世境界自謂受想",
    "X17n0331_006:0895a24": "已盡永不生起以一切不受為宗如燈滅種壞斯",
    "X17n0331_006:0895b01": "等外道計受盡處認為涅槃此等但是自己妄見",
    "X17n0331_006:0895b02": "自謂涅槃非謂壞盡妄見名涅槃不知境界相滅",
    "X17n0331_006:0895b03": "非真滅也猶如風之暫止耳以無想定力有五百",
    "X17n0331_006:0895b04": "劫初半劫滅至四百九十九劫後半劫復生豈燈",
    "X17n0331_006:0895b05": "滅種壞永不復生哉。○從方至方名涅槃者方論",
    "X17n0331_006:0895b06": "師計最初生四方從方生人從人生天地天地滅",
    "X17n0331_006:0895b07": "沒還入彼處說方是常名涅槃因。○覺所覺見壞",
    "X17n0331_006:0895b08": "名涅槃者韋陀論師說從那延天臍中生大蓮華",
    "X17n0331_006:0895b09": "從蓮華生梵天祖公彼梵天作一切命無命物從",
    "X17n0331_006:0895b10": "天口中生婆羅門兩臂生剎利兩髀生毗舍兩脚",
    "X17n0331_006:0895b11": "生首陀大地是福德戒場生一切華草而為供養",
    "X17n0331_006:0895b12": "化作山野禽獸及人中猪羊驢馬等於戒場中殺",
    "X17n0331_006:0895b13": "害供養梵天得生彼處名為涅槃是故韋陀論師",
    "X17n0331_006:0895b14": "說梵天名常是涅槃因而能覺所覺皆見滅壞也。",
    "X17n0331_006:0895b15": "○常無常作涅槃想者賖那論師眷屬說伊賖那",
    "X17n0331_006:0895b16": "尊者形相不可見遍一切處雖無形相而能生一",
    "X17n0331_006:0895b17": "切有命無命物名為涅槃以伊賖那能生萬物是",
    "X17n0331_006:0895b18": "常所生是無常。○怖畏有相樂愛無相作涅槃想",
    "X17n0331_006:0895b19": "者有等外道見欲界人天諸相為生苦因或計身",
    "X17n0331_006:0895b20": "滅或欲盡滅或苦盡滅或極樂滅或極捨滅此計",
    "X17n0331_006:0895b21": "七斷滅為涅槃也餘四空天併鈍相羅漢皆是此",
    "X17n0331_006:0895b22": "列此由不善覺知自心現量外性非性故怖畏有",
    "X17n0331_006:0895b23": "相愛樂無相也。",
    "X17n0331_006:0895b24": "或有覺知內外諸法自相共相去來現在有性不壞",
    "X17n0331_006:0895c01": "作涅槃想或謂我人眾生壽命一切法壞作涅槃想",
    "X17n0331_006:0895c02": "或以外道惡燒智慧見自性及士夫彼二有間士夫",
    "X17n0331_006:0895c03": "所出名為自性如冥初比求那轉變求那是作者作",
    "X17n0331_006:0895c04": "涅槃想或謂福非福盡或謂智慧或見自在是真實",
    "X17n0331_006:0895c05": "作生死者作涅槃想或謂展轉相生生死更無餘因",
    "X17n0331_006:0895c06": "如是即是計著因而彼愚癡不能覺知不知故作涅",
    "X17n0331_006:0895c07": "槃想。",
    "X17n0331_006:0895c08": "內外諸法有性不壞者此計內身外境實有非假",
    "X17n0331_006:0895c09": "彼作是思若法自相安住此法真實是有若未來",
    "X17n0331_006:0895c10": "無者爾時應未受相若過去無者爾時應失自相",
    "X17n0331_006:0895c11": "若如是者諸法自相應不得成此即常見外道所",
    "X17n0331_006:0895c12": "計四遍常論彼計四大六根咸皆體恒不曾散失",
    "X17n0331_006:0895c13": "三世皆常故也。○我人眾生壽命一切法壞作涅",
    "X17n0331_006:0895c14": "槃想者此即斷見外道所計死後無相如此方所",
    "X17n0331_006:0895c15": "計人死形神磨滅雖有剉燒舂磨亦何所施之類。",
    "X17n0331_006:0895c16": "○求那是作者作涅槃想者求邪微塵也毗舍師",
    "X17n0331_006:0895c17": "計微塵是常能生一切物是涅槃因彼謂從微塵",
    "X17n0331_006:0895c18": "自性生士夫等粗物以士夫皆從微塵自性之所",
    "X17n0331_006:0895c19": "自出故二有間微塵自性能生士夫亦如冥初自",
    "X17n0331_006:0895c20": "性之能生大等二十三法也故計微塵自性轉變",
    "X17n0331_006:0895c21": "能生麤物漸析粗物至微而住故粗物無常微塵",
    "X17n0331_006:0895c22": "是常是涅槃因諸外道中此最謬妄故稱惡燒智",
    "X17n0331_006:0895c23": "慧。○福非福盡者是撥無因果之外道也。○煩惱",
    "X17n0331_006:0895c24": "盡即智慧者唐云不由智慧修斷而諸煩惱自盡",
    "X17n0331_006:0896a01": "此即自然外道所計縷丸數極時熟得道。○或見",
    "X17n0331_006:0896a02": "自在天體實遍常司人生死故自疑身心從彼流",
    "X17n0331_006:0896a03": "出十方虗空咸其生起此即摩陀論師所計也。○",
    "X17n0331_006:0896a04": "展轉相生者尼犍子論師計劫初生一男一女從",
    "X17n0331_006:0896a05": "二和合能生一切有命無命等物後時離散還復",
    "X17n0331_006:0896a06": "彼處名為涅槃故說生死更無餘因不知如是計",
    "X17n0331_006:0896a07": "著即是生死因而彼愚癡不能覺知以不知故遂",
    "X17n0331_006:0896a08": "計生死為涅槃耳。",
    "X17n0331_006:0896a09": "或有外道言得真諦道作涅槃想或見功德功德所",
    "X17n0331_006:0896a10": "起和合一異俱不俱作涅槃想或見自性所起孔雀",
    "X17n0331_006:0896a11": "文彩種種雜寶及利刺等性見已作涅槃想大慧或",
    "X17n0331_006:0896a12": "有覺二十五真實或王守護受六德論作涅槃想或",
    "X17n0331_006:0896a13": "見時是作者時節世間如是覺者作涅槃想或謂性",
    "X17n0331_006:0896a14": "或謂非性或謂知性非性或見有覺與涅槃差別作",
    "X17n0331_006:0896a15": "涅槃想有如是比種種妄想外道所說不成所成智",
    "X17n0331_006:0896a16": "者所棄大慧如是一切悉墮二邊作涅槃想如是等",
    "X17n0331_006:0896a17": "外道涅槃妄想彼中都無若生若滅大慧彼一一外",
    "X17n0331_006:0896a18": "道涅槃彼等自論智慧觀察都無所立如彼妄想心",
    "X17n0331_006:0896a19": "意來去漂馳流動一切無有得涅槃者。",
    "X17n0331_006:0896a20": "得真諦道者即僧伽論師計冥諦為真諦也彼謂",
    "X17n0331_006:0896a21": "從自性生大等二十三法是故隨何等物何等性",
    "X17n0331_006:0896a22": "修行二十五諦如實知自性生還入自性能遠離",
    "X17n0331_006:0896a23": "一切生死得涅槃故說自性是常能生諸法是涅",
    "X17n0331_006:0896a24": "槃因。○有說能起所起非異不異為涅槃者即勝",
    "X17n0331_006:0896b01": "論所計六句義也一實二德三業四大有性五同",
    "X17n0331_006:0896b02": "異性六和合性此中功德即大有等性功德所起",
    "X17n0331_006:0896b03": "即實德業謂大有性與實德業和合一處非一非",
    "X17n0331_006:0896b04": "異非俱不俱即以六句義為涅槃因也。○或見自",
    "X17n0331_006:0896b05": "性所起即計自性為涅槃者即無因論師所計自",
    "X17n0331_006:0896b06": "然生一切物不假因緣如孔雀羽毛自然文彩種",
    "X17n0331_006:0896b07": "種珍寶自然光淨種種棘刺自然尖削見已遂計",
    "X17n0331_006:0896b08": "一切法自然而生遂計自然為涅槃如云誰開河",
    "X17n0331_006:0896b09": "海填山岳誰削荊棘畫禽獸此即自然外道也。○",
    "X17n0331_006:0896b10": "或有覺二十五諦及受六德論為涅槃者此即數",
    "X17n0331_006:0896b11": "論勝論二師弟子所計彼謂但知二十五諦之義",
    "X17n0331_006:0896b12": "及受六句論義現在即能護國死後即得涅槃。○",
    "X17n0331_006:0896b13": "時是作者謂時論師計時節為因時作一切物時",
    "X17n0331_006:0896b14": "壞一切物如人被百箭射時不到不死時到即觸",
    "X17n0331_006:0896b15": "小草亦死一切物時生時熟時滅違時不可世間",
    "X17n0331_006:0896b16": "一切無常時是常以生一切物名涅槃因。○或謂",
    "X17n0331_006:0896b17": "性者論作見有物名涅槃即服水論師計水能生",
    "X17n0331_006:0896b18": "物水能壞物說水是常是涅槃因。○或謂非性論",
    "X17n0331_006:0896b19": "作見無物名涅槃即口力論師計虗空是萬物因",
    "X17n0331_006:0896b20": "一切法從空生還從空滅虗空是常是涅槃因。○",
    "X17n0331_006:0896b21": "或謂知性非性論說見有無物是涅槃因即安茶",
    "X17n0331_006:0896b22": "論師計劫初本無日月星辰虗空及地唯有大水",
    "X17n0331_006:0896b23": "大安茶生如雞子周匝金色時熟破為二段在上",
    "X17n0331_006:0896b24": "作天在下作地中間生梵天一切眾生從梵天生",
    "X17n0331_006:0896c01": "還歸彼處名為涅槃。○或見有覺與涅槃差別作",
    "X17n0331_006:0896c02": "涅槃想者謂覺能致涅槃故不同涅槃此亦勝論",
    "X17n0331_006:0896c03": "之弟子所計謂從冥生覺覺生我知故計覺能生",
    "X17n0331_006:0896c04": "而涅槃不生故有差別已上二十二種皆是妄想",
    "X17n0331_006:0896c05": "所計實不能成其所成而自謂能成所成雖為愚",
    "X17n0331_006:0896c06": "者所取而實為智者所棄也所以然者以彼悉墮",
    "X17n0331_006:0896c07": "二邊不離對待但是妄想自作涅槃如是愚夫妄",
    "X17n0331_006:0896c08": "想自作涅槃自墮生滅然彼涅槃實未嘗墮生滅",
    "X17n0331_006:0896c09": "也以彼等涅槃彼等自論若以慧眼觀察總是妄",
    "X17n0331_006:0896c10": "想都無所立以彼未能除滅心意妄取外塵漂流",
    "X17n0331_006:0896c11": "馳散無有止息故種類雖多無有一人得涅槃者",
    "X17n0331_006:0896c12": "此皆世論所證之果也。",
    "X17n0331_006:0896c13": "大慧如我所說涅槃者謂善覺知自心現量不著外",
    "X17n0331_006:0896c14": "性離於四句見如實處不墮自心現妄想二邊攝所",
    "X17n0331_006:0896c15": "攝不可得一切度量不見所成愚於真實不應攝受",
    "X17n0331_006:0896c16": "棄捨彼已得自覺聖法知二無我離二煩惱淨除二",
    "X17n0331_006:0896c17": "障永離二死上上地如來地如影幻等諸深三昧離",
    "X17n0331_006:0896c18": "心意意識說名涅槃大慧汝等及餘菩薩摩訶薩應",
    "X17n0331_006:0896c19": "當修學當疾遠離一切外道諸涅槃見。",
    "X17n0331_006:0896c20": "此示如來非世論所證大涅槃果也我唯了達自",
    "X17n0331_006:0896c21": "心現量不取外境遠離四句住如實見不墮二邊",
    "X17n0331_006:0896c22": "遠離能取所取不入妄想諸量以為涅槃由彼愚",
    "X17n0331_006:0896c23": "於真實不成所成不應攝受棄捨彼已即得自覺",
    "X17n0331_006:0896c24": "聖智知人法二種無我離根本枝末二無明斷煩",
    "X17n0331_006:0897a01": "惱所知二種障斷分段變易二生死漸歷諸地以",
    "X17n0331_006:0897a02": "至上上佛地得如幻三昧化如幻眾生盡未來際",
    "X17n0331_006:0897a03": "此唯心意意識淨盡無餘者所證大涅槃也豈妄",
    "X17n0331_006:0897a04": "想妄計涅槃可希冀哉是故菩薩欲修學者當速",
    "X17n0331_006:0897a05": "離外道涅槃妄想即得證此大涅槃矣。",
    "X17n0331_006:0897a06": "爾時世尊欲重宣此義而說偈言外道涅槃見各各",
    "X17n0331_006:0897a07": "起妄想斯從心想生無解脫方便愚於縛縛者遠離",
    "X17n0331_006:0897a08": "善方便外道解脫想解脫終不生眾智各異趣外道",
    "X17n0331_006:0897a09": "所見通彼悉無解脫愚癡妄想故一切癡外道妄見",
    "X17n0331_006:0897a10": "作所作有無有品論彼悉無解脫凡愚樂妄想不聞",
    "X17n0331_006:0897a11": "真實慧言語三苦本真實滅苦因譬如鏡中像雖現",
    "X17n0331_006:0897a12": "而非有於妄想心鏡愚夫見有二不識心及緣則起",
    "X17n0331_006:0897a13": "二妄想了心及境界妄想則不生心者即種種遠離",
    "X17n0331_006:0897a14": "相所相事現而無現如彼愚妄想三有唯妄想外義",
    "X17n0331_006:0897a15": "悉無有妄想種種現凡愚不能了經經說妄想終不",
    "X17n0331_006:0897a16": "出於名若離於言語亦無有所說。",
    "X17n0331_006:0897a17": "先頌種種外道涅槃皆從妄想所起是生死相續",
    "X17n0331_006:0897a18": "之因而無解脫方便安所得解脫哉以彼有妄想",
    "X17n0331_006:0897a19": "為所縛又自謂我得涅槃為縛者有此二縛遠離",
    "X17n0331_006:0897a20": "解脫方便雖作解脫想而解脫終不生也且彼外",
    "X17n0331_006:0897a21": "道智趣各別或計為常或計為斷各據所見自謂",
    "X17n0331_006:0897a22": "解脫其實皆非解脫悉是妄想此何以故良由智",
    "X17n0331_006:0897a23": "可破愚真可除妄彼既愚於縛縛則不離乎癡意",
    "X17n0331_006:0897a24": "想漂流又不離乎妄既無如如智為能證又無如",
    "X17n0331_006:0897b01": "如理為所證安所得解脫乎所以愚癡外道妄計",
    "X17n0331_006:0897b02": "能作所作妄計有因無因各成世論一切無有得",
    "X17n0331_006:0897b03": "解脫者以彼愚夫但樂虗妄分別不聞真實智慧",
    "X17n0331_006:0897b04": "徒事因譬莊嚴妄生言論豈知言論皆三苦之本",
    "X17n0331_006:0897b05": "安能超三界而得解脫乎故墮世論者決無真解",
    "X17n0331_006:0897b06": "脫果明矣若不作種種論不起種種想則緣思盡",
    "X17n0331_006:0897b07": "言語斷而後真解說可證三苦可滅矣然三苦之",
    "X17n0331_006:0897b08": "本本乎言論亦非真實皆是從心自現如鏡中像",
    "X17n0331_006:0897b09": "不可謂有不可謂無愚夫自於妄想鏡中所現影",
    "X17n0331_006:0897b10": "像作此二見良由不識自性本體又不達外性非",
    "X17n0331_006:0897b11": "性妄生二見不知像有去來鏡無生滅緣有去來",
    "X17n0331_006:0897b12": "心無生滅若能了像即鏡了緣即心則妄想何自",
    "X17n0331_006:0897b13": "而生哉故知心即種種之心種種即心之種種若",
    "X17n0331_006:0897b14": "能離心即能離境故心境雙離者雖終日對境尚",
    "X17n0331_006:0897b15": "不見有一法當情豈如愚夫執有執無耶且三界",
    "X17n0331_006:0897b16": "所有唯是妄想建立都無實義凡愚不了妄生分",
    "X17n0331_006:0897b17": "別故有種種諸相妄現所以經經說妄想處皆顯",
    "X17n0331_006:0897b18": "但有虗名都無實義若果能離言說併離所說之",
    "X17n0331_006:0897b19": "義則如來大涅槃者不期證而自證矣故欲證如",
    "X17n0331_006:0897b20": "來大涅槃者當離言說及所說也。",
    "X17n0331_006:0897b22": "楞伽阿跋多羅寶經合轍卷第六"
}