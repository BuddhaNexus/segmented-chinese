{
    "T03n0191_005:0945b09": "佛說眾許摩訶帝經卷第五",
    "T03n0191_005:0945b11": "西天譯經三藏朝散大試鴻臚少卿",
    "T03n0191_005:0945b12": "明教大師臣法賢奉　詔譯",
    "T03n0191_005:0945b13": "爾時摩賀曩摩說此偈已，即往北門高聲問",
    "T03n0191_005:0945b14": "言：「此有何人不睡守護？」甘露飯王言：「我於此",
    "T03n0191_005:0945b15": "處不睡守護。」摩賀曩摩言：「若不睡守護無諸",
    "T03n0191_005:0945b16": "過失。」而說偈言：",
    "T03n0191_005:0945b17": "「怖睡如山嶮，　　亦如汎河海；",
    "T03n0191_005:0945b18": "一心防難危，　　止睡亦如是。」",
    "T03n0191_005:0945b19": "時摩賀曩摩說此偈已，即往市肆街巷處處",
    "T03n0191_005:0945b20": "巡行，覺察眾人止睡守護，而說偈言：",
    "T03n0191_005:0945b21": "「依法離非法，　　實言勿妄言；",
    "T03n0191_005:0945b22": "淨飯王最上，　　止睡令守護。」",
    "T03n0191_005:0945b23": "時摩賀曩摩說此偈已，天色將曉詣淨飯王",
    "T03n0191_005:0945b24": "前，而白王言：「過一晝夜，內外安靜無諸魔難。",
    "T03n0191_005:0945b25": "唯願大王，更勅軍眾用心守護過七晝夜，令",
    "T03n0191_005:0945b26": "彼太子定得輪王之位。」如是防護至六晝夜。",
    "T03n0191_005:0945b27": "時忉利天主，觀太子意欲往道場，而說偈言：",
    "T03n0191_005:0945b28": "「善哉大丈夫！　　牟尼釋師子；",
    "T03n0191_005:0945b29": "必捨王宮殿，　　趣求山野處。",
    "T03n0191_005:0945c01": "圓滿六波羅，　　成就無上智；",
    "T03n0191_005:0945c02": "拔濟於群生，　　究竟至彼岸。」",
    "T03n0191_005:0945c03": "爾時悉達多太子，與諸宮嬪作於娛樂，而忽",
    "T03n0191_005:0945c04": "思惟：「我今雖有耶輸陀羅、娛閉迦、蜜里誐惹，",
    "T03n0191_005:0945c05": "如是夫人及六萬婇女，若無男女便去修行，",
    "T03n0191_005:0945c06": "眾人俱言：『悉達多太子非是丈夫。』」出別之後，",
    "T03n0191_005:0945c07": "即令耶輸身有懷妊。由是太子為諸宮嬪說：",
    "T03n0191_005:0945c08": "「緣生幻有，生死輪迴，若不息心，無有窮盡；若",
    "T03n0191_005:0945c09": "與女人同其床座，如足履火速得大苦，是故",
    "T03n0191_005:0945c10": "我今而生厭離。」作是語時有一妓女，口吐涎",
    "T03n0191_005:0945c11": "沫，手足紛紜，髮髻散亂，迷悶倒地。時諸宮人",
    "T03n0191_005:0945c12": "驚怖異常，太子見之深生傷愍，歎言：「苦哉！云",
    "T03n0191_005:0945c13": "何有此死相不祥。」而說偈言：",
    "T03n0191_005:0945c14": "「須臾變壞生惡相，　　手足紛紜涎沫流；",
    "T03n0191_005:0945c15": "覩此無常苦惱身，　　是故我今求解脫。」",
    "T03n0191_005:0945c16": "爾時太子說此偈已，觀諸眾生，無有我、人、眾",
    "T03n0191_005:0945c17": "生、壽者堅實之相，如入尸陀林，無所愛樂，如",
    "T03n0191_005:0945c18": "履淤泥，唯增臭惡，如養毒蛇，終無所益，如電",
    "T03n0191_005:0945c19": "如夢，如沫如泡，根本無明覆而不覺。如是觀",
    "T03n0191_005:0945c20": "已，時淨飯王自說其四夢：一夢滿月有其蝕",
    "T03n0191_005:0945c21": "障；二夢日出復於東沒；三夢大人眾來禮拜；",
    "T03n0191_005:0945c22": "四夢自身笑而復哭。耶輸陀羅亦說八夢：一",
    "T03n0191_005:0945c23": "夢上族離散；二夢吉祥座破；三夢腕釧損墜；",
    "T03n0191_005:0945c24": "四夢牙齒墮落；五夢髻髮亂垂；六夢吉祥雲",
    "T03n0191_005:0945c25": "出於宮舍；七夢滿月有其蝕障；八夢日出未",
    "T03n0191_005:0945c26": "高復於東沒。即時太子復自思惟，曾作五夢：",
    "T03n0191_005:0945c27": "一夢床座如妙高山，坐臥自在；二夢兩手左",
    "T03n0191_005:0945c28": "托東海，右托西海，復以二足垂南海中；三夢",
    "T03n0191_005:0945c29": "花果、樹木及諸藥草長至天界；四夢大身飛",
    "T03n0191_005:0946a01": "禽其類甚眾，形白頭黑，及諸小鳥種種顏色，",
    "T03n0191_005:0946a02": "四方而來都至面前，變為一色而禮其足；五",
    "T03n0191_005:0946a03": "夢大石山上經行顧望。太子自心思念：「我夢",
    "T03n0191_005:0946a04": "如此，定得捨俗，證大菩提。」爾時耶輸陀羅，",
    "T03n0191_005:0946a05": "思前八夢，告請太子占其吉凶。太子曰：「一夢",
    "T03n0191_005:0946a06": "上族離散，宗姓團聚未始暫分；二夢吉祥座",
    "T03n0191_005:0946a07": "破，座今如故；三夢腕釧損墜，見在汝臂；四夢",
    "T03n0191_005:0946a08": "牙齒墮落，非有墮者；五夢髮亂垂，孰覩垂髮？",
    "T03n0191_005:0946a09": "六夢吉祥雲出宮，夫為吉祥我又在宮；七夢",
    "T03n0191_005:0946a10": "月有蝕障，今在天上何有障耶？八夢日出未",
    "T03n0191_005:0946a11": "高復於東沒，此時夜半日又未出。所夢無惡",
    "T03n0191_005:0946a12": "汝何憂疑？」太子思惟：「此之八夢，當應是我出",
    "T03n0191_005:0946a13": "家之兆。」即告耶輸陀羅：「我今當為一切眾生",
    "T03n0191_005:0946a14": "往彼山間，志求涅槃解脫之法。」耶輸陀羅言：",
    "T03n0191_005:0946a15": "「如夫所志我亦隨往。」",
    "T03n0191_005:0946a16": "爾時帝釋天主及梵天王告太子言：「善哉，善",
    "T03n0191_005:0946a17": "哉！速捨五欲早出宮殿，明相現前證一切智。」",
    "T03n0191_005:0946a18": "菩薩言：「憍尸迦！我在深宮如虎入穽，象、馬、車、",
    "T03n0191_005:0946a19": "步四兵圍繞，宮殿門戶，並皆鎖閉，處處懸鈴，",
    "T03n0191_005:0946a20": "警覺守護，云何而出？」帝釋告言：「但念過去無",
    "T03n0191_005:0946a21": "量阿僧祇劫所行行願，為斷眾苦，度脫世間。」",
    "T03n0191_005:0946a22": "作是語時，四大天等以威神力，令彼眾人不",
    "T03n0191_005:0946a23": "能為障。即時帝釋化一寶階，告般唧迦夜叉",
    "T03n0191_005:0946a24": "主言：「聖者菩薩現處高樓，汝以寶階於前",
    "T03n0191_005:0946a25": "迎接。」夜叉聞已，依教奉行。菩薩下之即覓飡",
    "T03n0191_005:0946a26": "那令被馬王，尋見飡那正當眠睡，而說偈言：",
    "T03n0191_005:0946a27": "「善哉！飡那汝速起，　　被我馬王迦蹉迦；",
    "T03n0191_005:0946a28": "乘入諸佛修行山，　　求證牟尼無上覺。」",
    "T03n0191_005:0946a29": "說此偈已，飡那從睡眠覺，即起合掌告菩薩",
    "T03n0191_005:0946b01": "言：「事無倉卒，何於夜半急要馬王欲乘遠",
    "T03n0191_005:0946b02": "去？況此宮禁，且無兵難、賊難及水火之難，云",
    "T03n0191_005:0946b03": "何如此？」菩薩言：「汝自昔來甞奉驅馳，云何於",
    "T03n0191_005:0946b04": "今而不相順？」飡那白言：「今當半夜，真偽難分，",
    "T03n0191_005:0946b05": "慮有不虞以招大罪。」菩薩聞已默然思念，恐",
    "T03n0191_005:0946b06": "人知覺自往中厩。時天主帝釋手執火炬，引",
    "T03n0191_005:0946b07": "路前行，至其厩門牽致馬王，馬即驚駭雙",
    "T03n0191_005:0946b08": "足跑地。是時菩薩舉萬字福相、百千威德之",
    "T03n0191_005:0946b09": "手，作無畏印，摩馬王頂告言：「迦蹉迦！與我",
    "T03n0191_005:0946b10": "有緣，若能送我雪山之中諸佛行處，證得無",
    "T03n0191_005:0946b11": "上菩提之果，降大法雨普潤世間，一切有情",
    "T03n0191_005:0946b12": "皆獲利樂，汝福無量。」時迦蹉迦即受教旨，身",
    "T03n0191_005:0946b13": "足不動。",
    "T03n0191_005:0946b14": "爾時復有四大天子：一名俱羅；二名烏波俱",
    "T03n0191_005:0946b15": "羅；三名波囉拏；四名波囉拏舍嚩帝。此四",
    "T03n0191_005:0946b16": "天子至菩薩前，合掌恭敬告菩薩曰：「今知出",
    "T03n0191_005:0946b17": "外修菩提行，我等四天願欲隨從。」菩薩問",
    "T03n0191_005:0946b18": "言：「汝有力耶？」第一天子言：「所有大地之土可",
    "T03n0191_005:0946b19": "以負行。」第二天子言：「所有大海、江河可以負",
    "T03n0191_005:0946b20": "行。」第三天子言：「所有一切山嶽可以負行。」第",
    "T03n0191_005:0946b21": "四天子言：「所有大地、山嶽及河海等，俱可負",
    "T03n0191_005:0946b22": "行而無疲困。」菩薩聞已，即以神力移足躡地，",
    "T03n0191_005:0946b23": "地大振動，四大天子住立不能而各驚怪：",
    "T03n0191_005:0946b24": "「誰知菩薩有斯威力，我等四天云何懺謝？」是",
    "T03n0191_005:0946b25": "時飡那見是神力，即牽馬王詣菩薩前。",
    "T03n0191_005:0946b26": "爾時大威德諸天，及諸龍神傷愛別離，於上",
    "T03n0191_005:0946b27": "空中啼泣下淚。飡那言：「云何空中無雲下雨？」",
    "T03n0191_005:0946b28": "菩薩言：「此非降雨。我將出外，天龍傷別，啼泣",
    "T03n0191_005:0946b29": "雨淚。」飡那聽受住立合掌。菩薩即時深思佛",
    "T03n0191_005:0946c01": "功德威儀利樂之法，復思父母養育慈愛顧",
    "T03n0191_005:0946c02": "復之恩，如不告辭有虧孝行。作是念已，即入",
    "T03n0191_005:0946c03": "殿內，見淨飯王正當睡眠，右繞一匝合掌啟",
    "T03n0191_005:0946c04": "白：「我於此時往雪山中求無上道，度脫世間",
    "T03n0191_005:0946c05": "生、老、病、死，令諸眾生得大解脫。」言已而辭。時",
    "T03n0191_005:0946c06": "有釋種摩賀曩摩，瞻見太子，戀慕憂惱悲泣",
    "T03n0191_005:0946c07": "涕淚：「云何因業輕捨王宮？」太子答言：「我為利",
    "T03n0191_005:0946c08": "益一切眾生，求成佛果。」摩賀曩摩白云：「王勅",
    "T03n0191_005:0946c09": "我輩長時警護，無令太子暫出宮禁。」太子告",
    "T03n0191_005:0946c10": "言：「我於往昔發菩提心，經三大阿僧祇劫，歷",
    "T03n0191_005:0946c11": "修萬行求無上覺，欲度眾生，今此王宮非我",
    "T03n0191_005:0946c12": "所止。」摩賀曩摩聞是語時，倍復憂惱涕淚悲",
    "T03n0191_005:0946c13": "泣，發麤澁言：「苦哉！苦哉！我淨飯王所望不就，",
    "T03n0191_005:0946c14": "致令大子棄捨深宮欲出遠行。」時耶輸陀羅",
    "T03n0191_005:0946c15": "聞是語已，驚疑惶怖，迷悶倒地，良久乃蘇。告",
    "T03n0191_005:0946c16": "太子言：「緣何今日捨我而去？」娛閉迦，蜜里誐",
    "T03n0191_005:0946c17": "惹，及諸宮嬪悲淚前行，告淨飯王：「太子無故，",
    "T03n0191_005:0946c18": "欲離宮寢往彼山野，如鬼魅所著無以遮止，",
    "T03n0191_005:0946c19": "唯王當嚴勗勿令遽往。」王既聞已欲行誡勅，",
    "T03n0191_005:0946c20": "帝釋梵王與諸天子，接迎菩薩即出城外。菩",
    "T03n0191_005:0946c21": "薩右邊色界天子善現威儀，菩薩左邊欲界",
    "T03n0191_005:0946c22": "天子手執幢幡，有無數天樂導引前行，有百",
    "T03n0191_005:0946c23": "千天子，於虛空中雨優鉢羅花、俱母那花、白",
    "T03n0191_005:0946c24": "蓮花，及曼陀羅花；復雨沈香、末香、旃檀之香，",
    "T03n0191_005:0946c25": "種種上妙衣服；復有天子歌舞作唱，復有天",
    "T03n0191_005:0946c26": "子手捧馬足，瞻仰菩薩一心隨行，俱吠囉等",
    "T03n0191_005:0946c27": "無量諸天恭敬圍繞，須臾之間至雪山中，去",
    "T03n0191_005:0946c28": "迦毘羅城一十二由旬。",
    "T03n0191_005:0946c29": "爾時天主帝釋及大梵天王等，合掌白言：「我",
    "T03n0191_005:0947a01": "等諸天發精進心，隨侍菩薩來至山中，若我",
    "T03n0191_005:0947a02": "菩薩成就阿耨多羅三藐三菩提時，願垂攝",
    "T03n0191_005:0947a03": "受度脫我等。」住立右邊一心瞻仰。菩薩即時",
    "T03n0191_005:0947a04": "為說偈言：",
    "T03n0191_005:0947a05": "「我得最上道，　　一切佛行處；",
    "T03n0191_005:0947a06": "度脫於汝等，　　及彼諸有情。」",
    "T03n0191_005:0947a07": "說此語已即脫寶冠上妙衣服，告飡那曰：「將",
    "T03n0191_005:0947a08": "我衣服及彼馬王歸奉父王，若不證菩提誓",
    "T03n0191_005:0947a09": "不迴也。」復說偈言：",
    "T03n0191_005:0947a10": "「汝將馬王及寶衣，　　速歸本國迦毘羅；",
    "T03n0191_005:0947a11": "我住雪山修梵行，　　菩提未證而未歸。」",
    "T03n0191_005:0947a12": "爾時菩薩說此偈已，飡那聞之而復悲泣，白",
    "T03n0191_005:0947a13": "言：「今此山中多有虎、狼、師子諸惡禽獸，菩薩",
    "T03n0191_005:0947a14": "一身云何可止？又此山野中皆有叢林、荊棘、",
    "T03n0191_005:0947a15": "土石、磽确，菩薩旦暮云何經行？」菩薩言：「飡",
    "T03n0191_005:0947a16": "那！汝何愚迷，眾生之身業惑所感，四大和合",
    "T03n0191_005:0947a17": "性相違反，老、病、死、苦，如至身時，非擇尊貴上",
    "T03n0191_005:0947a18": "族，富豪貧賤，端正醜陋，少壯老年，冤親人我，",
    "T03n0191_005:0947a19": "速歸散壞，俱受無常。云何修行怖諸危難？」飡",
    "T03n0191_005:0947a20": "那曰：「菩薩之行其義如是。王或見我，不見太",
    "T03n0191_005:0947a21": "子，必生憂惱，如致大病，其事云何？」菩薩言：「我",
    "T03n0191_005:0947a22": "今出家行菩提分法，布施、持戒、忍辱、精進、禪",
    "T03n0191_005:0947a23": "定、智慧，成就十力、四無所畏，豈令父母得不",
    "T03n0191_005:0947a24": "吉耶？」作是語已，即從座起合掌頂禮，舉手執",
    "T03n0191_005:0947a25": "劍如優鉢羅花葉，即自截髮擲虛空中。天主",
    "T03n0191_005:0947a26": "帝釋運大神力以手接髮，與諸天子安忉利",
    "T03n0191_005:0947a27": "天如法供養。後有淨信婆羅門、長者、居士，於",
    "T03n0191_005:0947a28": "此山地起立塔廟。",
    "T03n0191_005:0947a29": "爾時菩薩截髻髮已，問飡那曰：「汝意云何？可",
    "T03n0191_005:0947b01": "能住此同修行不？」飡那曰：「王族之意不令住",
    "T03n0191_005:0947b02": "此，何敢固違。」菩薩即以萬字福相百千威德",
    "T03n0191_005:0947b03": "之手，摩迦蹉迦馬王頂授菩提記，令彼飡那",
    "T03n0191_005:0947b04": "歸迦毘羅城。行七晝夜至二更初，到於城外",
    "T03n0191_005:0947b05": "園苑之中，王勅宮人眷屬至園迎接，唯見馬",
    "T03n0191_005:0947b06": "王，不見太子。時宮嬪眷屬俱向馬前，抱馬王",
    "T03n0191_005:0947b07": "項，高聲啼哭。迦蹉迦馬聞是哭聲，心思太子",
    "T03n0191_005:0947b08": "悲淚傷痛，經須臾間迴顧兩邊即乃命終。以",
    "T03n0191_005:0947b09": "宿因緣生六葉婆羅門家，利根結薄，聰明多",
    "T03n0191_005:0947b10": "智，太子成佛之後，即詣佛所聞法悟道，得無",
    "T03n0191_005:0947b11": "生忍。",
    "T03n0191_005:0947b12": "爾時菩薩而復思惟：「我今落髮作沙門相，云",
    "T03n0191_005:0947b13": "何身上得袈裟衣？」如是念已，阿耨波摩城中",
    "T03n0191_005:0947b14": "有一長者，眷屬熾盛、財富無量如毘沙門，家",
    "T03n0191_005:0947b15": "有十子，人相端嚴，智慧聰利，俱樂出家，淨修",
    "T03n0191_005:0947b16": "梵行，因觀外境遷變無恒成辟支迦。父亡之",
    "T03n0191_005:0947b17": "後老母信重，製一袈裟施辟支迦。子白母曰：",
    "T03n0191_005:0947b18": "「我當不久入於涅槃。今此袈裟，我若受之無",
    "T03n0191_005:0947b19": "所使用，去此不遠有淨飯王子名悉達多，不",
    "T03n0191_005:0947b20": "久得成阿耨多羅三藐三菩提，以此袈裟奉",
    "T03n0191_005:0947b21": "彼菩薩，能令老母得大果報。」說此語已運大",
    "T03n0191_005:0947b22": "神通，於虛空中現其雲雷、閃電、風雨，然後化",
    "T03n0191_005:0947b23": "火焚身入圓寂界。是時老母臨將捨壽，所持",
    "T03n0191_005:0947b24": "袈裟付與一女令奉菩薩。此女忽然身得病",
    "T03n0191_005:0947b25": "患，臨無常時安置樹上，告樹神言：「以此袈裟，",
    "T03n0191_005:0947b26": "與我奉彼淨飯王子悉達多。」時帝釋知是事",
    "T03n0191_005:0947b27": "已，自變其身為一獵士，手携弓劍披此袈裟，",
    "T03n0191_005:0947b28": "見太子來坐於路傍。太子問曰：「汝是獵師，云",
    "T03n0191_005:0947b29": "何身上有此憍尸迦衣細妙法服，可以與我？」",
    "T03n0191_005:0947c01": "獵人告言：「唯此袈裟我非愛樂，今欲與汝是",
    "T03n0191_005:0947c02": "服微妙，恐人侵奪傷汝性命。」菩薩告言：「一切",
    "T03n0191_005:0947c03": "世間知我威力，汝但施服勿懷憂慮。」帝釋天",
    "T03n0191_005:0947c04": "主即復本形頭面禮足，乃以袈裟奉上菩薩。",
    "T03n0191_005:0947c05": "授已即披與身不等，帝釋見衣不等，心自懷",
    "T03n0191_005:0947c06": "疑。作是念時，菩薩威神，令其袈裟與身相等。",
    "T03n0191_005:0947c07": "忉利諸天歸命供養，婆羅門長者於後彼處",
    "T03n0191_005:0947c08": "建立塔廟，恒有苾芻往來禮拜。爾時菩薩威",
    "T03n0191_005:0947c09": "儀具足，漸次經行，見一仙人名婆哩誐嚩，以",
    "T03n0191_005:0947c10": "手搘顋顏容不悅。菩薩問言：「於意云何？」仙人",
    "T03n0191_005:0947c11": "答言：「我此住處有多羅樹，花果繁盛其味甘",
    "T03n0191_005:0947c12": "香，忽然乾枯令我煩惱。」菩薩復問：「仙人住此",
    "T03n0191_005:0947c13": "本為修行，花果枯朽致愁悶耶？」仙人聞已心",
    "T03n0191_005:0947c14": "忽惺悟，又見一菩薩色相端嚴，瞻仰戀慕而",
    "T03n0191_005:0947c15": "復問言：「汝是出家菩薩不？」菩薩答言：「汝見分",
    "T03n0191_005:0947c16": "明。」婆里誐嚩即斷疑惑法眼開淨，請菩薩坐，",
    "T03n0191_005:0947c17": "而以花果如法供養。經須臾間，菩薩復問：「迦",
    "T03n0191_005:0947c18": "毘羅城去此遠近？」仙人答言：「從茲至彼十二",
    "T03n0191_005:0947c19": "由旬。」菩薩思惟：「城邑不遙，如釋種來必作魔",
    "T03n0191_005:0947c20": "難。」即別仙人過殑伽河，往王舍城，以自工巧",
    "T03n0191_005:0947c21": "採取樹葉，作為鉢器，入城持鉢。時民彌娑囉",
    "T03n0191_005:0947c22": "王在高樓上，遙見菩薩身相端嚴威儀寂靜，",
    "T03n0191_005:0947c23": "體挂法服手持應器巡門乞食，而興歎言：「王",
    "T03n0191_005:0947c24": "舍城中所住之人，無有如是威儀色相。今此",
    "T03n0191_005:0947c25": "苾芻，當非庶人下族之類，應是王種捨位出",
    "T03n0191_005:0947c26": "家，滅除罪業修持淨命。」",
    "T03n0191_005:0947c27": "爾時菩薩持鉢出城往一山中，以鉢置地端",
    "T03n0191_005:0947c28": "坐入定思惟：「民彌娑囉王見我發心，必有異",
    "T03n0191_005:0947c29": "意。」作是念時，王告大臣：「我於樓上見一苾芻，",
    "T03n0191_005:0948a01": "身相端嚴威儀調順，非是庶人下族所生。汝",
    "T03n0191_005:0948a02": "當訪尋今在何處？」即時遣使往至山間，見此",
    "T03n0191_005:0948a03": "苾芻安詳而坐。國王知已躬自臨幸，接見瞻",
    "T03n0191_005:0948a04": "仰心生歡喜，因告言曰：「汝之身貌甚是端嚴，",
    "T03n0191_005:0948a05": "若為苾芻不相宜稱，我有宮殿樓閣、嬪妃美",
    "T03n0191_005:0948a06": "女、最上富貴，與汝受用，勿作苾芻。汝身何姓？",
    "T03n0191_005:0948a07": "有何種族？為我宣說。」菩薩白言：「雪山相近有",
    "T03n0191_005:0948a08": "迦毘羅城，我之父王姓剎帝利，名曰淨飯，",
    "T03n0191_005:0948a09": "方理是國。我須捨棄君父，為求菩提。若是愚",
    "T03n0191_005:0948a10": "癡貪愛之人，假使世間并四大海滿中珍寶，",
    "T03n0191_005:0948a11": "猶尚不足；譬如大火然於乾薪，貪愛身心亦",
    "T03n0191_005:0948a12": "復如是。大王！我觀此物由如冤家，亦如毒蛇，",
    "T03n0191_005:0948a13": "一切憂惱怖畏根本。大王！假使大風而能吹",
    "T03n0191_005:0948a14": "動一切諸山，於蘇迷盧終不能動；假使世間",
    "T03n0191_005:0948a15": "所有珍寶最上資財，國城、妻子、象馬、僮僕，而",
    "T03n0191_005:0948a16": "能惑亂一切人心，而於我心終不能動，唯涅",
    "T03n0191_005:0948a17": "槃解脫是真究竟。」爾時民彌娑囉王言：「汝今",
    "T03n0191_005:0948a18": "於此有何所求？」菩薩告言：「我求阿耨多羅三",
    "T03n0191_005:0948a19": "藐三菩提。」王言：「若成菩提願賜攝受。」菩薩答",
    "T03n0191_005:0948a20": "言：「如是！如是！」王生歡喜復歸本處。爾時菩薩",
    "T03n0191_005:0948a21": "往鷲峯山，山側非遙而有仙人勤修梵行，能",
    "T03n0191_005:0948a22": "以一足履地住經一日；菩薩聞之，亦以一足",
    "T03n0191_005:0948a23": "履地住經兩日。仙人復以五熱炙身立經一",
    "T03n0191_005:0948a24": "日；菩薩於是立經兩日。時彼仙人互相驚怪",
    "T03n0191_005:0948a25": "降伏稱讚：「此是修行，此是大沙門！」菩薩問言：",
    "T03n0191_005:0948a26": "「汝等修行，於何所求？」一云：「我求帝釋。」一云：「我",
    "T03n0191_005:0948a27": "求梵王。」一云：「我求魔界之身。」爾時菩薩即自",
    "T03n0191_005:0948a28": "思惟：「今此仙人所修之行，皆是邪道，非我所",
    "T03n0191_005:0948a29": "依。我今於此不求帝釋、不求梵天、不求魔界，",
    "T03n0191_005:0948b01": "本為宿願利樂眾生，求成佛果。道既非真，宜",
    "T03n0191_005:0948b02": "應捨彼。」",
    "T03n0191_005:0948b03": "佛說眾許摩訶帝經卷第五"
}