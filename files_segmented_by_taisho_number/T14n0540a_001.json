{
    "T14n0540a_001:0825a18": "No. 540",
    "T14n0540a_001:0825a19": "佛說樹提伽經",
    "T14n0540a_001:0825a21": "宋于闐國三藏求那跋陀羅譯",
    "T14n0540a_001:0825a22": "佛言：昔有一大富長者名樹提伽，倉庫盈實",
    "T14n0540a_001:0825a23": "金銀具足，奴婢成行無所乏少。有一白㲲手",
    "T14n0540a_001:0825a24": "巾挂著池邊，遇天風起吹王殿前。王即大會",
    "T14n0540a_001:0825a25": "群臣坐共參論，羅列卜問怪其所以，諸臣皆",
    "T14n0540a_001:0825a26": "言：「國將欲大興，天賜白㲲。」唯樹提伽默然無",
    "T14n0540a_001:0825a27": "言。王問樹提伽：「諸臣皆喜，卿何以無言？」提",
    "T14n0540a_001:0825a28": "伽答言：「不敢欺王！是臣家拭體之巾，挂著",
    "T14n0540a_001:0825a29": "池邊，遇天風起吹王殿前。以是之故，默然無",
    "T14n0540a_001:0825b01": "言。」却後數日，有一九色金華大如車輪，遇天",
    "T14n0540a_001:0825b02": "風起吹王殿前。王即大會群臣坐共參論，羅",
    "T14n0540a_001:0825b03": "列卜問怪其所以。諸臣皆言：「國將欲大興，天",
    "T14n0540a_001:0825b04": "賜金華。」臣樹提伽默然無言。王問樹提伽：「諸",
    "T14n0540a_001:0825b05": "臣皆喜，卿何以無言？」提伽答言：「不敢欺王！是",
    "T14n0540a_001:0825b06": "臣家後園中萎落之華，遇天風起吹王殿前。",
    "T14n0540a_001:0825b07": "以是之故，默然無言。」王問提伽：「卿家乃爾。速",
    "T14n0540a_001:0825b08": "作調度，吾欲將領二十萬眾到卿家看望。」樹",
    "T14n0540a_001:0825b09": "提伽答言：「願王相隨至臣之家，臣有自然床",
    "T14n0540a_001:0825b10": "席不須人布，自然飲食不須人作，自然擎來",
    "T14n0540a_001:0825b11": "不須喚呼，自然擎去不須反顧。」",
    "T14n0540a_001:0825b12": "王即將領二十萬眾，到樹提伽家遊看。南門",
    "T14n0540a_001:0825b13": "直入，門中有一童子，顏容端正，肉色瑤悅，甚",
    "T14n0540a_001:0825b14": "復可愛。王問樹提伽：「是卿家兒孫耶？」提伽答",
    "T14n0540a_001:0825b15": "言：「不敢欺王！是臣家守門之奴。」小復前進",
    "T14n0540a_001:0825b16": "到其中門，有一童女，顏容端正，肉色瑤悅，甚",
    "T14n0540a_001:0825b17": "復可愛。王問樹提伽：「是卿家婦女耶？」提伽",
    "T14n0540a_001:0825b18": "答言：「不敢欺王！是臣家守閤之婢。」小復前",
    "T14n0540a_001:0825b19": "進到其戶內，白銀為壁，水精為地，王呼水流",
    "T14n0540a_001:0825b20": "疑不得進，樹提伽即導王前而入，黃金為床，",
    "T14n0540a_001:0825b21": "白玉為机，樹提伽婦有百二十重金銀幃帳。",
    "T14n0540a_001:0825b22": "樹提伽婦端正無雙，為王作禮眼中淚出。王",
    "T14n0540a_001:0825b23": "問提伽：「卿婦見我，有何不󰬶，眼中淚出？」提伽",
    "T14n0540a_001:0825b24": "答言：「不敢欺王！聞王煙氣，以是之故，眼中",
    "T14n0540a_001:0825b25": "淚出。」王言：「庶人然脂，諸侯然蠟，天子然漆，",
    "T14n0540a_001:0825b26": "亦無煙也，何得淚出？」提伽答言：「不敢欺王！是",
    "T14n0540a_001:0825b27": "臣之家有一明月神珠挂著殿堂，晝夜無異，",
    "T14n0540a_001:0825b28": "不須火光，王是煙中之王，是故聞氣耳。」",
    "T14n0540a_001:0825b29": "樹提伽家堂前有十二重高樓，將王上頭，視",
    "T14n0540a_001:0825c01": "東忘西，視南忘北，奄奄忽忽以經一月。大",
    "T14n0540a_001:0825c02": "臣白言：「國計事大，事須還歸，斷理人民。」王",
    "T14n0540a_001:0825c03": "謂：「須臾，小復可忍。」樹提伽將王後園中遊看，",
    "T14n0540a_001:0825c04": "流泉浴池中沐浴，食果自適，甘美無比，甚復",
    "T14n0540a_001:0825c05": "可愛，以至一月。大臣白王：「可須還國，國計",
    "T14n0540a_001:0825c06": "事大，斷理人民。」王謂：「吁！須臾，小復可忍。」樹提",
    "T14n0540a_001:0825c07": "伽即布施金銀珍寶、綾羅繒綵，二十萬眾人",
    "T14n0540a_001:0825c08": "馬車乘一時俱重還國。王即會群臣坐共參",
    "T14n0540a_001:0825c09": "論，羅列卜問怪其所以：「樹提伽是我之臣，婦",
    "T14n0540a_001:0825c10": "女舍宅過甚於我。我欲伐之，可取與不？」諸",
    "T14n0540a_001:0825c11": "臣皆言：「宜可取之。」王即興四十萬眾，搥鐘鳴",
    "T14n0540a_001:0825c12": "鼓，往圍樹提伽舍數百餘重。樹提伽家門中，",
    "T14n0540a_001:0825c13": "有一力士，手捉金杖一擬，四十萬眾一時俱",
    "T14n0540a_001:0825c14": "倒，手脚繚戾，尻髖妸婆，狀似醉容，搖頭頗𩒰，臥",
    "T14n0540a_001:0825c15": "地不起。樹提伽乘飛雲輪，車在虛空中問諸",
    "T14n0540a_001:0825c16": "人等：「來時何意，臥地不起？」諸人答樹提伽言：",
    "T14n0540a_001:0825c17": "「國王遣我來，欲伐長者。長者門中有一力士，",
    "T14n0540a_001:0825c18": "手捉金杖一擬我等，四十萬眾一時俱倒，臥",
    "T14n0540a_001:0825c19": "地不能起。」樹提伽問之曰：「欲得起不？」諸人",
    "T14n0540a_001:0825c20": "皆言：「我欲得起。」樹提伽放大神目一視，四",
    "T14n0540a_001:0825c21": "十萬眾一時俱起，還其本國。",
    "T14n0540a_001:0825c22": "王即遣使者喚樹提伽，樹提伽與王同車，而",
    "T14n0540a_001:0825c23": "共載之，往至佛所，問言：「世尊！樹提伽是我",
    "T14n0540a_001:0825c24": "之臣，前身有何功德，婦女舍宅過甚於我？」佛",
    "T14n0540a_001:0825c25": "言：「樹提伽布施功德，現天上受樂。昔五百",
    "T14n0540a_001:0825c26": "商主將諸商人，齎持重寶經過險路，奔空山",
    "T14n0540a_001:0825c27": "中，走逢一病道人，給其草屋厚敷床褥，給其",
    "T14n0540a_001:0825c28": "水漿鎢錥米糧，給其燈燭，于時乞願天堂之",
    "T14n0540a_001:0825c29": "報，今得果報。」佛言：「是時布施者，今樹提伽",
    "T14n0540a_001:0826a01": "夫婦是也；于時病道人者，今我身是也；五",
    "T14n0540a_001:0826a02": "百商主及商人者，皆得阿羅漢道。」",
    "T14n0540a_001:0826a03": "佛說樹提伽經"
}