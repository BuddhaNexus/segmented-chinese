{
    "X39n0700_004:0105b01": "佛說梵網經初津卷四",
    "X39n0700_004:0105b02": "清　古杭昭慶萬壽戒壇傳律沙門書玉述",
    "X39n0700_004:0105b03": "△第四妄語戒三。初作犯止持。",
    "X39n0700_004:0105b04": "若佛子。自妄語。教人妄語。方便妄語。妄語因。妄語緣。",
    "X39n0700_004:0105b05": "妄語法。妄語業。乃至不見言見。見言不見。身心妄語。",
    "X39n0700_004:0105b06": "妄語者。是不真實之稱。謂欺凡罔聖。迴惑人心。故",
    "X39n0700_004:0105b07": "名妄語。自妄語者。自向人說。我得上人法。得十地。",
    "X39n0700_004:0105b08": "辟支。四果。四向。四禪。四空定。成不淨觀。成安般念。",
    "X39n0700_004:0105b09": "及六通。八解等。上人法者。謂聖賢所修。所證之法",
    "X39n0700_004:0105b10": "也。所修者。謂三十七品菩提分法。及諸禪三昧等。",
    "X39n0700_004:0105b11": "所證者。謂三賢十聖之階位。四果四向之分證。以",
    "X39n0700_004:0105b12": "此所說之法。對一切凡夫有漏之法。最尊最上。故",
    "X39n0700_004:0105b13": "名上人法也。或言已斷結使。或言永離三途。或言",
    "X39n0700_004:0105b14": "天龍。鬼神。皆來問答。如是虗而不實。圖致名利。名",
    "X39n0700_004:0105b15": "大妄語。其罪極重。教人妄語者。謂教他向人說。我",
    "X39n0700_004:0105b16": "得上人法等。或教他向人說。自得上人法等。名利",
    "X39n0700_004:0105b17": "不入己。犯輕。方便妄語者。謂欲作妄語。先假種種",
    "X39n0700_004:0105b18": "巧言。令他信受也。或遣使語。或遣書往。或作知相。",
    "X39n0700_004:0105b19": "令前人領會。或誑言讚他。而密自美。或方便顯異。",
    "X39n0700_004:0105b20": "如蜜塗樹。引眾蜂來。詐言我能召蜂。以誑前人。或",
    "X39n0700_004:0105b21": "借鬼神仙乩。或用呪術。令人得夢境等。皆屬方便。",
    "X39n0700_004:0105b22": "因緣法業者。初起一念誑心為因。多種助成其誑",
    "X39n0700_004:0105b23": "為緣。妄語中方則為法。前人領解為業。又因者。欺",
    "X39n0700_004:0105b24": "誑心。謂欲欺誑世間。以取名利故。緣者。可欺人。謂",
    "X39n0700_004:0105c01": "前人無知。惑為真實故。法者。可欺方。謂假現威儀。",
    "X39n0700_004:0105c02": "架言成聖故。業者。欺誑事。謂出口了了。前人領解",
    "X39n0700_004:0105c03": "故。廼至者。承上大妄語等。以至不見言見之小妄",
    "X39n0700_004:0105c04": "語也。然六識皆能顯妄。今惟舉見。身。心。三種者。是",
    "X39n0700_004:0105c05": "略也。不見言見者。直出為言。宣述為語。謂本不曾",
    "X39n0700_004:0105c06": "見他作惡。以順其意。而直言見。見言不見者。謂本",
    "X39n0700_004:0105c07": "見他人行善。以嫉姤心。而言不見。即揜其善。而揚",
    "X39n0700_004:0105c08": "其惡也。身心妄語者。身業表相。亦名妄語也。如問",
    "X39n0700_004:0105c09": "其得果不。點首示相。問清淨不。默然不答等。繇欺",
    "X39n0700_004:0105c10": "誑心。表示身相。令前人領解。然口雖不言。而妄語",
    "X39n0700_004:0105c11": "已成。故曰身心妄語也。又律中以六識。束為四法。",
    "X39n0700_004:0105c12": "謂見。聞。觸。知也。見屬眼識。聞屬耳識。觸屬鼻。舌。身。",
    "X39n0700_004:0105c13": "三識。謂此三鈍故。故束為一。知是意識。所以妄語",
    "X39n0700_004:0105c14": "總有八種。謂不見言見。不聞言聞。不觸言觸。不知",
    "X39n0700_004:0105c15": "言知。見言不見。聞言不聞。觸言不觸。知言不知。但",
    "X39n0700_004:0105c16": "令違心而說。隨作其一。即名妄語。若為救眾生命。",
    "X39n0700_004:0105c17": "有益前人。權巧方便。是大士損己利他之心。無犯。",
    "X39n0700_004:0105c18": "尤生多功德。問。佛見兔入。何言不見。答。為救兔故。",
    "X39n0700_004:0105c19": "見機權巧。所謂無所違犯。正是生多功德也。△二",
    "X39n0700_004:0105c20": "作持止犯。",
    "X39n0700_004:0105c21": "而菩薩常生正語。正見。亦生一切眾生。正語正見。",
    "X39n0700_004:0105c22": "菩薩等句。總標勸學也。若以事釋。謂以無漏慧。常",
    "X39n0700_004:0105c23": "攝口業。遠離一切虗妄不實等。故曰正語。謂修無",
    "X39n0700_004:0105c24": "漏聖道。見四諦分明。破外道有無等。種種邪見。故",
    "X39n0700_004:0106a01": "曰正見。如是外正語。內正見。身心不妄語也。若以",
    "X39n0700_004:0106a02": "理明。正語者。如實而語也。正見者。為生死。為菩提。",
    "X39n0700_004:0106a03": "為眾生不為名利故。反此。則邪語。邪見。邪業也。上",
    "X39n0700_004:0106a04": "一句。是自利行。下一句。是利他行。又常生者。是欲",
    "X39n0700_004:0106a05": "不忘之謂也。謂菩薩於本源心地。應當常常發起",
    "X39n0700_004:0106a06": "正語。正見。不謬稱凡為聖。以邪為正故。自己既然",
    "X39n0700_004:0106a07": "如是行持。亦令一切有情。生起正語正見之妙因。",
    "X39n0700_004:0106a08": "方見大士利生之本懷也。△三違教結罪。",
    "X39n0700_004:0106a09": "而反更起一切眾生。邪語。邪見。邪業者。是菩薩波羅",
    "X39n0700_004:0106a10": "彝罪。",
    "X39n0700_004:0106a11": "而反更起者。明其不應也。謂菩薩當化一切眾生",
    "X39n0700_004:0106a12": "正其三業。增長聖心。今反導彼邪心。起諸邪見。依",
    "X39n0700_004:0106a13": "於邪語。造作邪業。使生生不得樂果。豈大士之體",
    "X39n0700_004:0106a14": "耶。故曰是菩薩波羅彝罪。若以三聚攝歸。身心不",
    "X39n0700_004:0106a15": "妄語。律儀戒。常生正語。善法戒。亦令眾生正語正",
    "X39n0700_004:0106a16": "見。攝生戒也。七眾菩薩共制。大小亦同。若為慈悲",
    "X39n0700_004:0106a17": "利濟眾生者。見機得作。亦具性遮二業。譬如平人。",
    "X39n0700_004:0106a18": "妄號帝王。自取誅戮。五緣成重。一是眾生。二眾生",
    "X39n0700_004:0106a19": "想。三欺誑心。四說重具。五前人領解。一是眾生者。",
    "X39n0700_004:0106a20": "上中下三品如前說。上品境中。向父母師僧妄語。",
    "X39n0700_004:0106a21": "犯重。向諸佛聖人妄語。此人不惑。又能以神力遮",
    "X39n0700_004:0106a22": "餘人令不聞。但結方便罪。若聖人中。未證他心智",
    "X39n0700_004:0106a23": "者。向說仍重。向中品境天人等。同重。正是迴惑之",
    "X39n0700_004:0106a24": "境。或諸天有他心通。不受其惑。亦止結方便罪。向",
    "X39n0700_004:0106b01": "下品境。四趣境。或云同重。今言下境。既有解語受",
    "X39n0700_004:0106b02": "戒之機。亦應犯重。以鼓惑鬼畜。尤堪作名利媒嫁",
    "X39n0700_004:0106b03": "故。或可失戒。猶許重受。或可結不失戒重耳。二眾",
    "X39n0700_004:0106b04": "生想者。亦有當。疑。僻。六句。二重。二輕。二無犯。如前",
    "X39n0700_004:0106b05": "可例。又聖人。聖人想。聖人疑。為說妄語。結輕。聖人。",
    "X39n0700_004:0106b06": "非聖人想。為說妄語。稍重。非聖人。非聖想。非聖疑。",
    "X39n0700_004:0106b07": "為說妄語。結重。非聖。聖想。為說妄語。稍輕。又人。人",
    "X39n0700_004:0106b08": "想。人疑。為說妄語。結重。人。非人想。稍輕。非人。人想。",
    "X39n0700_004:0106b09": "人疑。稍重。非人。非人想。更輕。三欺誑心者。謂希圖",
    "X39n0700_004:0106b10": "名利。非增上慢。亦非戲笑假說。正是業主。此仍分",
    "X39n0700_004:0106b11": "通心。隔心。若通欲一切人聞。隨有聞者。結重。若本",
    "X39n0700_004:0106b12": "惟欲此人聞。此人不聞。而彼人聞。是屬隔心。於彼",
    "X39n0700_004:0106b13": "無欺誑心。總不結罪。戒本經云。若菩薩見味禪以",
    "X39n0700_004:0106b14": "為功德。是染污犯也。四說重具者。謂十地。辟支等。",
    "X39n0700_004:0106b15": "雖四禪。四空定。凡外亦能修證。而是世間勝法。故",
    "X39n0700_004:0106b16": "亦同重。不淨。安般。二觀。廼佛法二甘露門。今言成",
    "X39n0700_004:0106b17": "就。即是有證有得。天龍等來。正是彰其聖德。斷結",
    "X39n0700_004:0106b18": "使。離三塗。皆屬果證中事。故皆犯重。若欲說初果。",
    "X39n0700_004:0106b19": "誤說二果。若欲說二果。誤說初果。既不遂妄語本",
    "X39n0700_004:0106b20": "懷。止結方便。若言持戒清淨。善通三藏。能習禪思",
    "X39n0700_004:0106b21": "等。虗而不實。皆犯輕垢。或遣使說。此有二義。一云",
    "X39n0700_004:0106b22": "教他說。我是聖人。亦重。以士無圭璧。談者為價。傍",
    "X39n0700_004:0106b23": "人讚說。勝過自道。教他道是聖。名利不入我。非重",
    "X39n0700_004:0106b24": "也。二云聖法冥密。證之在我。必須自說方重。他說",
    "X39n0700_004:0106c01": "坐輕。五前人領解者。或自說。或教人說。或作書說。",
    "X39n0700_004:0106c02": "但令彼人領知信服。據此時結重。若對面不解。且",
    "X39n0700_004:0106c03": "結方便。後追思前言。忽解時。結重。若人問汝得道",
    "X39n0700_004:0106c04": "否。若點首自肯者。結重。默然不言非者。結輕。其餘",
    "X39n0700_004:0106c05": "小妄言等。隨一一語。結一一輕垢。隨多人領解。結",
    "X39n0700_004:0106c06": "多多輕垢。若增上煩惱。數數違犯。無慚愧心。失菩",
    "X39n0700_004:0106c07": "薩戒。失戒後更說。止得性罪。若深生慚愧。永斷相",
    "X39n0700_004:0106c08": "續。亦許更受。未必須見相也。又綺語。亦此戒兼制。",
    "X39n0700_004:0106c09": "是為犯。不犯者。狂亂。病壞心。後生不自憶。及戲笑",
    "X39n0700_004:0106c10": "說。誤說。獨說。或向人說十地四果等法。不言自證。",
    "X39n0700_004:0106c11": "不犯。大涅槃經云。一切眾生。雖有佛性。要因持戒。",
    "X39n0700_004:0106c12": "然後乃見。因見佛性。得成阿耨多羅三藐三菩提。",
    "X39n0700_004:0106c13": "若有說言。我已成阿耨多羅三菩提。何以故。以有",
    "X39n0700_004:0106c14": "佛性故。有佛性者。必定當成。以是因緣。我今已得",
    "X39n0700_004:0106c15": "成就阿耨菩提。當知是人。犯波羅彝。何以故。雖有",
    "X39n0700_004:0106c16": "佛性。以未修習諸善方便。是故未見。以未見故。不",
    "X39n0700_004:0106c17": "能得成。若言勤修方便。斷壞煩惱。不犯四重。",
    "X39n0700_004:0106c18": "華嚴二地品云。妄語之罪。亦令眾生。墮三惡道。若",
    "X39n0700_004:0106c19": "生人中。得二種果報。一者多被誹謗。二者為他所",
    "X39n0700_004:0106c20": "誑。綺語之罪。亦令眾生。墮三惡道。一者言無人受。",
    "X39n0700_004:0106c21": "二者語不明了。楞嚴經云。雖則身心。無殺盜婬。三",
    "X39n0700_004:0106c22": "行已圓。若人妄語。成愛見魔。失如來種。所謂未得",
    "X39n0700_004:0106c23": "言得。未證言證。佛記是人。永殞善根。沉三苦海。如",
    "X39n0700_004:0106c24": "第四禪無聞比丘。妄言證聖。墮阿鼻獄。按此戒。",
    "X39n0700_004:0107a01": "從菩薩心地法門戒心中。定心。好說心。及正直心",
    "X39n0700_004:0107a02": "所出。",
    "X39n0700_004:0107a03": "△第五酤酒戒三。初作犯止持。",
    "X39n0700_004:0107a04": "若佛子。自酤酒。教人酤酒。酤酒因。酤酒緣。酤酒法。酤",
    "X39n0700_004:0107a05": "酒業。一切酒不得酤。是酒起罪因緣。",
    "X39n0700_004:0107a06": "酤者。貨賣。或造賣。酒者能醉人。是無明之藥。失性",
    "X39n0700_004:0107a07": "之丹。大士之體。應與人智慧。增長信心。不得以無",
    "X39n0700_004:0107a08": "明之藥飲人。令他昏迷失性也。自酤者。是親身所",
    "X39n0700_004:0107a09": "為。教人酤者。有其二義。一教他為我賣。二以直與",
    "X39n0700_004:0107a10": "他。酤賣分利。大士以利生為本。自作教他。皆非菩",
    "X39n0700_004:0107a11": "薩心行。此事極重。釀酒賣人。廣能使飲。多起非心。",
    "X39n0700_004:0107a12": "敗國亡家。喪身失命。然世人止知亡家敗國為重。",
    "X39n0700_004:0107a13": "而不知報感三途。苦惱倍增。若自賣。教人。利歸於",
    "X39n0700_004:0107a14": "己。同犯重罪。若他賣。他得。罪輕。然利雖歸彼。而傷",
    "X39n0700_004:0107a15": "身喪慧是同。亦應犯重。此以顛倒眾生心而得罪。",
    "X39n0700_004:0107a16": "非但為利故結也。因緣法業者。初起一念酤酒之",
    "X39n0700_004:0107a17": "心為因。次心相續助成酤事為緣。善巧造作為法。",
    "X39n0700_004:0107a18": "酤酒事成為業。又因者。求利之心。緣者。種種器具。",
    "X39n0700_004:0107a19": "法者。觔兩價直。出納取與等事。業者。運手賣酒。授",
    "X39n0700_004:0107a20": "與前人也。一切酒不得酤者。謂不論草木樹皮百",
    "X39n0700_004:0107a21": "花五穀所造。若生。若熟。若麴。若糟。凡有酒色。酒香。",
    "X39n0700_004:0107a22": "酒味。但能令人醉者。皆不得酤也。是酒起罪因緣",
    "X39n0700_004:0107a23": "者。乃出其繇也。謂種種過惡。皆因酒起。故大莊嚴",
    "X39n0700_004:0107a24": "論云。佛說身口意三業之惡行。惟酒為惡行之根",
    "X39n0700_004:0107b01": "本。故云起罪因緣也。△二作持止犯。",
    "X39n0700_004:0107b02": "而菩薩應生一切眾生。明達之慧。",
    "X39n0700_004:0107b03": "明達之慧者。以慧能破煩惱昏衢。故曰明。直至本",
    "X39n0700_004:0107b04": "源心地。故曰達。大士當以種種善權方便。啟發眾",
    "X39n0700_004:0107b05": "生。令生妙慧。故曰應生一切眾生。明達之慧也。如",
    "X39n0700_004:0107b06": "一酤飲時。則明者昏。而達者愚。膽小者大。力弱者",
    "X39n0700_004:0107b07": "強天命在上。而不知畏。王言在前。而不知敬。甘心",
    "X39n0700_004:0107b08": "刑具。負蹈水火。以是為非。以邪為正。無所不言。皆",
    "X39n0700_004:0107b09": "酒使然。酤之一事。豈不重耶。前明斷一切惡。此明",
    "X39n0700_004:0107b10": "修一切善。菩薩因行。正應如此。△三違教結罪。",
    "X39n0700_004:0107b11": "而反更生一切眾生顛倒之心者。是菩薩波羅彝罪。",
    "X39n0700_004:0107b12": "而反更生者。是承上酤酒與人。而結罪也。然菩薩",
    "X39n0700_004:0107b13": "不啟之以妙慧。攝化眾生。而授之以迷惑。故曰而",
    "X39n0700_004:0107b14": "反更生也。邪正兩途不辯。迷真逐妄不分。故曰顛",
    "X39n0700_004:0107b15": "倒。然眾生住世間者。本來明倫達理。而無混凟之",
    "X39n0700_004:0107b16": "愆。欲出世間者。本來明因達果。而有修證之喜。若",
    "X39n0700_004:0107b17": "以酒酤與人。在世間。則昏迷不醒。倫理全乖。在出",
    "X39n0700_004:0107b18": "世間。則癡蠢無知。因果皆昧。故曰是菩薩波羅彝",
    "X39n0700_004:0107b19": "罪。若以三聚攝歸。不得酤酒。律儀戒。生明達慧。善",
    "X39n0700_004:0107b20": "法戒。心不顛倒。攝生戒也。此戒七眾菩薩共制。大",
    "X39n0700_004:0107b21": "小乘不全同。小乘作酒。止結不應。酤者同於販賣。",
    "X39n0700_004:0107b22": "大乘作時。結方便罪。酤則犯重也。此屬半性。半遮。",
    "X39n0700_004:0107b23": "以能犯前之四戒。故同於性。王法之所不禁。又屬",
    "X39n0700_004:0107b24": "於遮。然是惡律儀所攝。雖不受戒人。作此業者。亦",
    "X39n0700_004:0107c01": "招苦報。故特為大士。設此厲禁。儻總無罪報。又何",
    "X39n0700_004:0107c02": "須結戒。令大士掣肘耶。此戒五緣成重。一是眾生。",
    "X39n0700_004:0107c03": "二眾生想。三希利貨賣。四是真酒。五授與前人。一",
    "X39n0700_004:0107c04": "眾生者。三品如上說。上品者。賣與無醉亂人則輕。",
    "X39n0700_004:0107c05": "賣與有醉亂人則重。中品。人天正是所制。犯重。下",
    "X39n0700_004:0107c06": "品。舊云結輕。以亂道義弱故。今云酤與受戒鬼畜",
    "X39n0700_004:0107c07": "等亦重。二眾生想者。有醉亂。醉亂想。疑。犯重。餘四",
    "X39n0700_004:0107c08": "句輕。三希利貨賣者。正是業主。出家菩薩。一切販",
    "X39n0700_004:0107c09": "賣求利都制。在家菩薩。止許如法求財。不許作此",
    "X39n0700_004:0107c10": "惡律儀也。四是真酒者。酒色。酒香。酒味。飲之醉人。",
    "X39n0700_004:0107c11": "犯重。雖無酒色酒香。而有酒味醉人。亦重。雖似酒",
    "X39n0700_004:0107c12": "色酒香。而無酒味。飲不醉人。無罪。藥酒雖亦希利。",
    "X39n0700_004:0107c13": "不能亂人。在家菩薩酤者無罪。又在家菩薩。或在",
    "X39n0700_004:0107c14": "婬舍。或賣淨肉。皆犯輕垢。以招呼引召。不能如酒",
    "X39n0700_004:0107c15": "故也。五授與前人者。從授受時結重。問。酤酒未必",
    "X39n0700_004:0107c16": "飲。云何犯重。答。繇酤有飲。飲之害有限。酤之禍無",
    "X39n0700_004:0107c17": "窮。故儀狄造酒。禹輙疎焉。菩薩犯之。安得不招棄",
    "X39n0700_004:0107c18": "罪耶。徧觀律論。惟遮不開。過酒器與人飲酒。尚五",
    "X39n0700_004:0107c19": "百世無手。況復酤酒耶。按此戒。從菩薩心地法",
    "X39n0700_004:0107c20": "門戒心中。慧心。達心所出。",
    "X39n0700_004:0107c21": "△第六說四眾過戒三。初作犯止持。",
    "X39n0700_004:0107c22": "若佛子。口自說出家在家菩薩。比丘比丘尼罪過。教",
    "X39n0700_004:0107c23": "人說罪過。罪過因。罪過緣。罪過法。罪過業。",
    "X39n0700_004:0107c24": "以此傳彼曰說。出家菩薩。謂出家五眾。受心地大",
    "X39n0700_004:0108a01": "戒人。在家菩薩。謂優婆塞優婆夷。二眾。受大士戒",
    "X39n0700_004:0108a02": "者。比丘比丘尼。謂稟具足戒人。而未受菩薩戒者。",
    "X39n0700_004:0108a03": "罪。謂犯戒輕重等事過。謂七逆。十惡等業。謂向未",
    "X39n0700_004:0108a04": "受菩薩戒者前。讒說大乘七眾犯戒逆惡等事。或",
    "X39n0700_004:0108a05": "向未受具戒人前。說比丘比丘尼犯戒逆惡等事。",
    "X39n0700_004:0108a06": "以抑沒前人。損壞正法。故得重罪也。又比丘比丘",
    "X39n0700_004:0108a07": "尼雖則小乘。以住持僧寶關係法門。故亦同重。又",
    "X39n0700_004:0108a08": "罪過者。謂越分所作。名之為過。以過定罪。故曰罪",
    "X39n0700_004:0108a09": "過也。教人說罪過者。或口教。或現相教。或遣使教。",
    "X39n0700_004:0108a10": "或遣使持書往教。口自說者。已不順理。況又教人。",
    "X39n0700_004:0108a11": "如是而說。則過惡愈重矣。此有二義。一己有私忿。",
    "X39n0700_004:0108a12": "令他宣說彼過。以快自心。二他人之忿。令彼所忿",
    "X39n0700_004:0108a13": "者說。就中取事也。而菩薩聞外道等說。尚欲教之",
    "X39n0700_004:0108a14": "莫說。豈有自說大小乘過。及教人說大小乘人過",
    "X39n0700_004:0108a15": "之理耶。律攝云。出家之人。所有言說。皆為利益。不",
    "X39n0700_004:0108a16": "應私忿。道說於他薩婆多論云。寧破塔。壞像。終不",
    "X39n0700_004:0108a17": "向人說出家過惡。若說過惡。則壞佛法身。若本見",
    "X39n0700_004:0108a18": "法眾有過。即當以慈愍心。護念心。殷勤諫諭。令其",
    "X39n0700_004:0108a19": "悔改。內全僧體。外護俗聞。無以私心。欲壞彼人名",
    "X39n0700_004:0108a20": "利。自免怨結萬世。復無玷辱正法之過也。若三諫",
    "X39n0700_004:0108a21": "不改。可白眾僧。以悲愍心護法無犯。若前人不正",
    "X39n0700_004:0108a22": "見無犯。猶多生功德。何以故。無致謬計多人。入於",
    "X39n0700_004:0108a23": "邪途故也。若乃恣口發揚。自辱法門。貽羞佛化。使",
    "X39n0700_004:0108a24": "聖道不行。豈大士之所為耶。因緣法業者。初起說",
    "X39n0700_004:0108b01": "心為因。次心助成說事為緣。以種種方便巧說為",
    "X39n0700_004:0108b02": "法。前人領解為業也。△二作持止犯。",
    "X39n0700_004:0108b03": "而菩薩聞外道惡人。及二乘惡人。說佛法中。非法非",
    "X39n0700_004:0108b04": "律。常生慈心。教化是惡人輩。令生大乘善信。",
    "X39n0700_004:0108b05": "外道者。天竺有九十五種。謂心外求法。不達內因。",
    "X39n0700_004:0108b06": "故名為外。三乘聖教。令淨心惑。悟明心地。故名為",
    "X39n0700_004:0108b07": "內。外道不信。自心是佛。遂迷真逐妄。以邪為正。造",
    "X39n0700_004:0108b08": "不善業。故名惡人。二乘執一定之規模。疑大人之",
    "X39n0700_004:0108b09": "作略。故亦斥為惡人。蓋繇不發大心。闕於慈濟故",
    "X39n0700_004:0108b10": "也。佛法者。揀非二乘權小教也。非法非律者。謂大",
    "X39n0700_004:0108b11": "乘本源心地法律。不同外道撥無因果之邪教。及",
    "X39n0700_004:0108b12": "世間之法律。亦不同於二乘厭苦欣寂。以修四諦",
    "X39n0700_004:0108b13": "之法。五篇七聚之律。繇不明正教幽深。大乘妙用。",
    "X39n0700_004:0108b14": "但見所作所為。便言非法非律也。常生慈心者。謂",
    "X39n0700_004:0108b15": "凡見說過之人。即應起慈愍心。不惜口齒。常常勸",
    "X39n0700_004:0108b16": "誡。非謂一度而已也。教化是惡人輩者。教。謂教彼",
    "X39n0700_004:0108b17": "轉小為大。化。謂化他改惡從善。方見菩薩覺悟羣",
    "X39n0700_004:0108b18": "生之念也。令生大乘善信者。謂令彼外道。趣向中",
    "X39n0700_004:0108b19": "道。不謬執斷常。二乘涉俗利生。不樂獨善寂。皆信",
    "X39n0700_004:0108b20": "自他本具心地大戒。無惡不止。無善不修。無生不",
    "X39n0700_004:0108b21": "度。諸佛是已成之佛。汝等是未成之佛。念念不去",
    "X39n0700_004:0108b22": "心。是為常生大乘善信也。△三違教結罪。",
    "X39n0700_004:0108b23": "而菩薩反更自說佛法中罪過者。是菩薩波羅彝罪。",
    "X39n0700_004:0108b24": "反更自說者。明其不應也。佛法中罪過者。揀非外",
    "X39n0700_004:0108c01": "道。及二乘中事也。大士以安物為心。猶教他人莫",
    "X39n0700_004:0108c02": "說。而反更自說。揚他過惡。陷沒前人。深損正法。自",
    "X39n0700_004:0108c03": "喪己德。菩薩之行安在耶。故曰是菩薩波羅彝罪。",
    "X39n0700_004:0108c04": "問。佛法中寧容此瑕疵耶。答。佛令半月半月布薩。",
    "X39n0700_004:0108c05": "檢察三業。有罪。則發露除愆。無過。即長養淨德。如",
    "X39n0700_004:0108c06": "不自首見者。往屏處諫之。輕垢。令對首悔除。重罪。",
    "X39n0700_004:0108c07": "令見好相。如不肯自陳。廼對眾公舉。若不見罪。僧",
    "X39n0700_004:0108c08": "應作不見罪羯磨治之。儻弟子有過。師當善誨令",
    "X39n0700_004:0108c09": "改。如不見過。擯之不與共住。此廼佛法。清濁自分。",
    "X39n0700_004:0108c10": "豈同私心揚惡。方為不容他過也。如不畏罪福因",
    "X39n0700_004:0108c11": "果。故以私忿心道說他過。肆毒之言。惟恐不深。說",
    "X39n0700_004:0108c12": "過之聲。欲徧大地。祇圖現前快意。寧知身後遭殃",
    "X39n0700_004:0108c13": "耶。若以三聚攝歸。不說眾過。律儀戒。常生慈心。善",
    "X39n0700_004:0108c14": "法戒。教人生信。攝生戒也。此戒七眾菩薩共制。大",
    "X39n0700_004:0108c15": "小不同。小乘說初篇。犯第二聚。說二篇。犯第三聚。",
    "X39n0700_004:0108c16": "說三篇以下。皆犯第七聚。大士宜揜惡揚善。故說",
    "X39n0700_004:0108c17": "重。同重。說輕。同輕。若所說是實。即上品兩舌。亦兼",
    "X39n0700_004:0108c18": "惡口。若所說不實。復是妄語。此具性遮二業。如世",
    "X39n0700_004:0108c19": "人妄說禍福。而招陷沒之報也。此戒六緣成重。一",
    "X39n0700_004:0108c20": "是眾生。二眾生想。三說罪心。四所說過。五所向人。",
    "X39n0700_004:0108c21": "六前人領解。一是眾生者。上中二境。有菩薩戒。有",
    "X39n0700_004:0108c22": "比丘比丘尼戒者重。無戒者輕。下境。舊云。有戒無",
    "X39n0700_004:0108c23": "戒。皆輕。今云有菩薩戒者。宜重。但未必失戒耳。若",
    "X39n0700_004:0108c24": "前人實犯重罪。已失戒者說。但犯輕。或雖犯重。而",
    "X39n0700_004:0109a01": "未失戒。或雖失戒。如法重受。說皆重犯。二眾生想",
    "X39n0700_004:0109a02": "者。有戒無戒。二重。四輕。三說罪心者有二。一陷沒",
    "X39n0700_004:0109a03": "心。欲令前人失名利故。二治罰心。欲令前人被繫",
    "X39n0700_004:0109a04": "縛故。此二心。正是業主。不論是實。是虗。皆犯重。四",
    "X39n0700_004:0109a05": "所說過者。或說罪事。或說罪名。各有當。疑。僻。六句。",
    "X39n0700_004:0109a06": "罪事者。殺。盜。婬。妄。飲酒。食肉等事。罪名者。大則七",
    "X39n0700_004:0109a07": "逆。十重。輕垢。小則五篇七聚等名。若重名。重事作",
    "X39n0700_004:0109a08": "重想。重疑。而說。犯重。作輕想說。犯輕。若輕名。輕事。",
    "X39n0700_004:0109a09": "作輕想。輕疑。而說。犯輕。作重想說犯重。五所向人",
    "X39n0700_004:0109a10": "者。上中。二境無菩薩戒。為說菩薩七眾罪過犯重。",
    "X39n0700_004:0109a11": "無比丘比丘尼戒。為說二眾罪過犯重。若所說不",
    "X39n0700_004:0109a12": "實。自屬謗毀戒也。下境。不論有戒無戒。向說皆輕。",
    "X39n0700_004:0109a13": "毀損不深故。六前人領解者。口業事遂。據此時結",
    "X39n0700_004:0109a14": "罪。隨語。語結。隨人。人結。若未解時。止結方便。是為",
    "X39n0700_004:0109a15": "犯。不犯者。若向有大乘戒。有具戒者。如法說實舉",
    "X39n0700_004:0109a16": "過令其懺悔。或獎勸心說。若被僧差。以公心說。不",
    "X39n0700_004:0109a17": "以私心而言。如提婆達多作逆罪。佛令僧羯磨。差",
    "X39n0700_004:0109a18": "身子往俗家說。是也。",
    "X39n0700_004:0109a19": "華嚴二地品云。兩舌之罪。亦令眾生。墮三惡道。若",
    "X39n0700_004:0109a20": "生人中。得二種果報。一者眷屬乖離。二者親族弊",
    "X39n0700_004:0109a21": "惡。惡口之罪。亦令眾生墮三惡道。若生人中。得二",
    "X39n0700_004:0109a22": "種果報。一者常聞惡聲。二者言多諍訟。十善業道",
    "X39n0700_004:0109a23": "經云。若離兩舌。即得五種不可壞法。一。得不壞身。",
    "X39n0700_004:0109a24": "無能害故。二。得不壞眷屬。無能破故。三。得不壞信。",
    "X39n0700_004:0109b01": "順本業故。四。得不壞法行。所修堅固故。五。得不壞",
    "X39n0700_004:0109b02": "善知識。不誑惑故。若能迴向菩提。後成佛時。得正",
    "X39n0700_004:0109b03": "眷屬。諸魔外道。不能沮壞。按此戒。從菩薩心地",
    "X39n0700_004:0109b04": "法門戒心中。慈心。信心。護心。好說心所出。",
    "X39n0700_004:0109b05": "△第七自讚毀他戒三。初作犯止持。",
    "X39n0700_004:0109b06": "若佛子。口自讚毀他。亦教人自讚毀他。毀他因。毀他",
    "X39n0700_004:0109b07": "緣。毀他法。毀他業。",
    "X39n0700_004:0109b08": "自讚者。稱己功德。恃其所長。欲使名利歸己也。毀",
    "X39n0700_004:0109b09": "他者。譏人過惡。發他之短。使他失名利也。菩薩應",
    "X39n0700_004:0109b10": "當與直於他。引曲向己。何容譽己毀他。彼此互形。",
    "X39n0700_004:0109b11": "顯己德而彰人短。故犯重也。若但以貪心自讚。瞋",
    "X39n0700_004:0109b12": "心毀他。各各結染污犯。戒本經中。別有此條。今經",
    "X39n0700_004:0109b13": "亦此戒兼制也。教人者。有二義。一。是教人讚我毀",
    "X39n0700_004:0109b14": "他。或現相。或遣使持書往。二。是教人自讚己德。輕",
    "X39n0700_004:0109b15": "毀他人也。因緣法業者。初起一念讚毀之心為因。",
    "X39n0700_004:0109b16": "次心相續助成為緣。以種種善巧讚毀之方為法。",
    "X39n0700_004:0109b17": "前人領解。取信為業。此四句中。單指毀他。不言自",
    "X39n0700_004:0109b18": "讚者。是便經文故。然毀他即密顯自勝。自勝。即是",
    "X39n0700_004:0109b19": "讚義也。又自讚之念則輕。而毀他惡心偏重。故舉",
    "X39n0700_004:0109b20": "重以該輕也。△二作持止犯。",
    "X39n0700_004:0109b21": "而菩薩應代一切眾生受加毀辱。惡事自向己。好事",
    "X39n0700_004:0109b22": "與他人。",
    "X39n0700_004:0109b23": "應代一切眾生受加毀辱者。正見菩薩利生之本",
    "X39n0700_004:0109b24": "念也。謂非但自不讚。他不毀。而他人有毀辱之事。",
    "X39n0700_004:0109c01": "還要代受者。非大士心行。孰能為耶。惡事自向己",
    "X39n0700_004:0109c02": "者。正是不自讚也。好事與他人者。正是不毀他也。",
    "X39n0700_004:0109c03": "所謂善則稱君。過則稱己也。△三違教結罪。",
    "X39n0700_004:0109c04": "若自揚己德。隱他人好事。令他人受毀者。是菩薩波",
    "X39n0700_004:0109c05": "羅彝罪。",
    "X39n0700_004:0109c06": "揚。是稱揚。隱。是隱沒。自揚。祇恐己不勝人。隱他。惟",
    "X39n0700_004:0109c07": "憂他勝於我。然自揚己德。非真德也。隱他好事。徒",
    "X39n0700_004:0109c08": "昧自心。而復令他人受毀者。故曰是菩薩波羅彝",
    "X39n0700_004:0109c09": "罪。菩薩善戒經云。若菩薩為人所讚。言是十住。若",
    "X39n0700_004:0109c10": "阿羅漢等。默然受者。得罪。據此。則受人讚亦不可。",
    "X39n0700_004:0109c11": "何況自讚。而兼毀他。豈大士利生之所為耶。若以",
    "X39n0700_004:0109c12": "三聚攝歸。不自讚毀他。律儀戒。代人受辱。善法戒。",
    "X39n0700_004:0109c13": "好事與人。攝生戒也。此戒七眾菩薩共制。大小不",
    "X39n0700_004:0109c14": "同。大士以利生安物為本。故重。小乘自讚。犯第七",
    "X39n0700_004:0109c15": "聚。毀他。犯第三篇。故不合結也。此具性遮二業。如",
    "X39n0700_004:0109c16": "世間人。爭名奪利。難免傷身之患也。五緣成重。一",
    "X39n0700_004:0109c17": "是眾生。二眾生想。三讚毀心。四說讚毀具。五前人",
    "X39n0700_004:0109c18": "領解。一是眾生者。上中二境重。下境輕。二眾生想",
    "X39n0700_004:0109c19": "者。上中。上中想疑。二重。餘四俱輕。或下境作上中",
    "X39n0700_004:0109c20": "想。亦重也。三讚毀心者。正是業主。謂欲彰彼短。使",
    "X39n0700_004:0109c21": "名利悉歸於己。非為拆伏。非為利益也。四說讚毀",
    "X39n0700_004:0109c22": "具者有七。一種姓。或尊。或卑。二行業。或貴。或賤。三",
    "X39n0700_004:0109c23": "技術工巧。或上。或下。四過犯。或有。或無。五結使。或",
    "X39n0700_004:0109c24": "輕。或重。六形像。或好。或醜。七善法。或具。不具。五前",
    "X39n0700_004:0110a01": "人領解者。口業事遂。隨語語結重。羯磨文云。若以",
    "X39n0700_004:0110a02": "上品纏犯。失菩薩戒。應須更受。中品纏犯。應向三",
    "X39n0700_004:0110a03": "人。或過三人。悔過除滅。下品纏犯。向一人悔。以下",
    "X39n0700_004:0110a04": "三戒。並同。又不隨他善。亦應此戒兼制。戒本經云。",
    "X39n0700_004:0110a05": "若知他眾生。有實功德。以慊恨心。不向人說。亦不",
    "X39n0700_004:0110a06": "讚歎。有讚歎者。不唱善哉。是犯染污起。若懶惰懈",
    "X39n0700_004:0110a07": "怠放逸。犯非染污起。是為犯。不犯者。知彼少欲。護",
    "X39n0700_004:0110a08": "彼意故。若病。若無力。若護僧制。若恐令彼人起煩",
    "X39n0700_004:0110a09": "惱。起溢喜。起慢。起非義。除此諸患故。若實功德。似",
    "X39n0700_004:0110a10": "非功德。若實善說。似非善說。若為摧伏外道邪見。",
    "X39n0700_004:0110a11": "若待彼說竟。戒本經云。若輕毀外道。稱揚佛法。若",
    "X39n0700_004:0110a12": "以方便。令彼調伏。捨離不善。修習善法。又令不信",
    "X39n0700_004:0110a13": "者信。已信者增廣。是為不犯。又不犯者。若為誘邪",
    "X39n0700_004:0110a14": "途而歸正道。貶二乘令會一乘。雖語似毀譽。而心",
    "X39n0700_004:0110a15": "實是大悲。斯廼大士愍物弘化之慈心。豎立法幢",
    "X39n0700_004:0110a16": "之大願。不可同毀譽而論過耶。問。世尊天上天下",
    "X39n0700_004:0110a17": "惟吾獨尊。而彈呵二乘。排斥外道。不幾於自讚毀",
    "X39n0700_004:0110a18": "他否耶。答。讚毀者。謂其以我人勝負為懷。惟知利",
    "X39n0700_004:0110a19": "己。不念損人。今世尊任己是佛。欲令眾生皆成佛",
    "X39n0700_004:0110a20": "故。斥他是邪。恐眾生入邪故也。此廼全體大悲。何",
    "X39n0700_004:0110a21": "名讚毀耶。使其執卑己尊人之小節。則眾生莫知",
    "X39n0700_004:0110a22": "從違。萬古如長夜矣。所得者少。所失者多。豈大士",
    "X39n0700_004:0110a23": "之體乎。按此戒。從菩薩心地法門戒心中。護心。",
    "X39n0700_004:0110a24": "喜心。好說心所出。",
    "X39n0700_004:0110b01": "△第八慳惜加毀戒三。初作犯止持。",
    "X39n0700_004:0110b02": "若佛子。自慳。教人慳。慳因。慳緣。慳法。慳業。",
    "X39n0700_004:0110b03": "慳惜加毀者。謂乞財求法。鄙恡不與。故曰慳惜。而",
    "X39n0700_004:0110b04": "反忿怒罵辱。故曰加毀。慳惜屬貪分。加毀屬瞋分。",
    "X39n0700_004:0110b05": "貪瞋繇無智慧。即屬癡分。性貪。墮餓鬼。加毀。墮地",
    "X39n0700_004:0110b06": "獄。愚癡。墮畜生。三毒不善。皆緜貪起。大士行檀波",
    "X39n0700_004:0110b07": "羅蜜。不揀親疎。求者悉與。若不施而加毀。深違菩",
    "X39n0700_004:0110b08": "薩三聚淨戒。何名佛子。自慳者。自恡財法。不肯惠",
    "X39n0700_004:0110b09": "人。教人慳者。或教鄙恡財法不施。或教令加毀。或",
    "X39n0700_004:0110b10": "口教。或遣使持書教等。所謂方以類聚也。因緣法",
    "X39n0700_004:0110b11": "業者。初起一念慳心為因。次心相續助成其慳為",
    "X39n0700_004:0110b12": "緣。種種巧言悋惜之方為法。前人領解慳事成就",
    "X39n0700_004:0110b13": "為業。此四句不言加毀者。先繇慳故。然後加毀。若",
    "X39n0700_004:0110b14": "非慳單毀。即屬輕垢戒。優波離問經云。於根本罪。",
    "X39n0700_004:0110b15": "何者復重。佛言。住大乘菩薩。如犯恒河沙數貪罪。",
    "X39n0700_004:0110b16": "於一瞋罪較量。此二罪中。瞋惟屬重。所以者何。現",
    "X39n0700_004:0110b17": "瞋者。捨離眾生。現貪者。愛護眾生。則不為煩惱。於",
    "X39n0700_004:0110b18": "菩薩所。無有災橫等怖。故學論云。瞋義云何。謂本",
    "X39n0700_004:0110b19": "性為大罪。故不生方便悲愍。行恚怒者。然非利益。",
    "X39n0700_004:0110b20": "則長養煩惱。減失悲愍。為大過失。此戒慳惜故悋",
    "X39n0700_004:0110b21": "財。而行加毀。若貪而能施。則無加毀瞋恚等過。正",
    "X39n0700_004:0110b22": "法念經云。若先少思惟已。後竟不施。墮餓鬼趣。許",
    "X39n0700_004:0110b23": "已不施。墮地獄趣。況復無上菩提。具足許施。無餘",
    "X39n0700_004:0110b24": "世間。諸眾生故。△二作持止犯。",
    "X39n0700_004:0110c01": "而菩薩見一切貧窮人來乞者。隨前人所須。一切給",
    "X39n0700_004:0110c02": "與。",
    "X39n0700_004:0110c03": "一切者。不擇怨親遠近。皆當施與也。無法曰貧。無",
    "X39n0700_004:0110c04": "財曰窮。或貧於法。或窮於財。財法皆有貧窮二苦",
    "X39n0700_004:0110c05": "也。來乞者。身貧乞財。施之以財。若多若少。心貧乞",
    "X39n0700_004:0110c06": "法。施之以法。若大若小。前人者。指一切貧窮人也。",
    "X39n0700_004:0110c07": "隨其所須。無不滿願。故云一切給與也。決定毗尼",
    "X39n0700_004:0110c08": "經云。在家菩薩。應行二施。一財。二法。出家菩薩。應",
    "X39n0700_004:0110c09": "行四施。一紙。二墨。三筆。四法。得忍菩薩行三施。一",
    "X39n0700_004:0110c10": "王位。二妻子。三頭目皮骨。當知凡夫菩薩。隨宜惠",
    "X39n0700_004:0110c11": "施。若都杜絕不與。則應犯也。優婆塞戒經云。見乞",
    "X39n0700_004:0110c12": "者來。多少隨宜給與。遣空還者。得罪。據此則知在",
    "X39n0700_004:0110c13": "家尚宜布施。況出家菩薩學大悲者也。起信論云。",
    "X39n0700_004:0110c14": "若見一切人來求索者。所有財物。隨力施與。若見",
    "X39n0700_004:0110c15": "厄難。恐怖危逼。隨己堪任。施與無畏。若有眾生。來",
    "X39n0700_004:0110c16": "求法者。隨己能解。方便為說。以自捨慳貪。令彼歡",
    "X39n0700_004:0110c17": "喜也。△三違教結罪。",
    "X39n0700_004:0110c18": "而菩薩以惡心瞋心。乃至不施一錢。一鍼。一草。有求",
    "X39n0700_004:0110c19": "法者。不為說一句。一偈。一微塵許法。而反更罵辱者。",
    "X39n0700_004:0110c20": "是菩薩波羅彝罪。",
    "X39n0700_004:0110c21": "惡心者。恐施其物。瞋心者。不喜其人。皆慳因也。不",
    "X39n0700_004:0110c22": "施與。慳緣也。不為說。慳法也。更罵辱。慳業也。乃至",
    "X39n0700_004:0110c23": "者。論財。從多以至極少。一鍼。一草。此謂無財者。不",
    "X39n0700_004:0110c24": "能隨意施也。論法。則從廣說以至極少。一句。一偈。",
    "X39n0700_004:0111a01": "一微塵許。此謂寡識無聞。不能廣說也。如來往昔",
    "X39n0700_004:0111a02": "為轉輪王。值世譏饉。變肉山大身。施眾生食。無有",
    "X39n0700_004:0111a03": "悋惜。今來乞者。不為給與。已違菩薩本願。而反更",
    "X39n0700_004:0111a04": "罵辱者。是慳毀雙具。故曰是菩薩波羅彝罪。問。自",
    "X39n0700_004:0111a05": "理未明。無法誨彼。當如之何。答。此制有而不施。如",
    "X39n0700_004:0111a06": "其無法。自應實對。不可誑妄說法。疑悞前人。反取",
    "X39n0700_004:0111a07": "深咎也。若以三聚攝歸。自他不慳。律儀戒。一切給",
    "X39n0700_004:0111a08": "與。善法戒。隨人所須。攝生戒也。此戒七眾菩薩共",
    "X39n0700_004:0111a09": "制。大小不同。大乘不揀親疎。求者皆施。不與加毀",
    "X39n0700_004:0111a10": "悉犯。以本誓兼物故。小乘惟弟子不教法。犯第七",
    "X39n0700_004:0111a11": "聚。不與財不制。加毀。隨事結罪。不合為重。此具性",
    "X39n0700_004:0111a12": "遮二業。慳惜。以無慈愍心。即違菩薩本念。故同性",
    "X39n0700_004:0111a13": "業也。五緣成重。一是眾生。二眾生想。三慳毀心。四",
    "X39n0700_004:0111a14": "示慳毀相。五前人領納。一是眾生者。上中下三境。",
    "X39n0700_004:0111a15": "有戒者。悉重。餘輕。二眾生想者。有當。疑。僻。六句。三",
    "X39n0700_004:0111a16": "重。三輕。如上說。三慳毀心者。謂惡瞋悋惜財法。欲",
    "X39n0700_004:0111a17": "以打罵拒絕。是犯。然此自慳。自毀。正是業主。教人",
    "X39n0700_004:0111a18": "犯輕垢。四示慳毀相者。或隱避不與。或言都無。或",
    "X39n0700_004:0111a19": "手杖驅斥。或惡言加罵。或自作。或使人打罵。皆重。",
    "X39n0700_004:0111a20": "五前人領納者。謂知我慳惜之相。受我打罵之辱。",
    "X39n0700_004:0111a21": "隨事。隨語。結重。若彼遣使求財。請法。對使人慳惜。",
    "X39n0700_004:0111a22": "遙作訶罵。既非對面損惱。稍輕。皆不結重。或雖重",
    "X39n0700_004:0111a23": "不失戒。菩薩善戒經云。求者三至。若不施者。是名",
    "X39n0700_004:0111a24": "犯重。戒本經云。觀眾生應以苦切之言。方便利益。",
    "X39n0700_004:0111b01": "恐其憂惱。而不為者。是犯非染污起。不犯者。若自",
    "X39n0700_004:0111b02": "無。若求非法物。若不益彼物。若以方便令彼調伏。",
    "X39n0700_004:0111b03": "若彼犯王法。護王意故。若護僧制。此明不與財。不",
    "X39n0700_004:0111b04": "犯也。又云。若外道求短。若重病。若狂。若所修法未",
    "X39n0700_004:0111b05": "善通利。若彼鈍根。聞深妙法。生怖畏心。若知聞已。",
    "X39n0700_004:0111b06": "增長邪見。或向惡人說。此明不與法。不犯。若彼不",
    "X39n0700_004:0111b07": "宜聞法得財。宜見訶辱。皆不犯。問。不宜聞法得財。",
    "X39n0700_004:0111b08": "宜見呵責。皆不犯者云何。答。不宜聞法者。謂根劣",
    "X39n0700_004:0111b09": "非器。或聞反生誹謗故。不宜得財者。謂用財造惡。",
    "X39n0700_004:0111b10": "或因財得禍故。宜見訶辱者。謂頑愚者。因懲治而",
    "X39n0700_004:0111b11": "改悔。豪傑者。因折挫而興起。如斯慳毀。正是成就",
    "X39n0700_004:0111b12": "彼人。何犯之有。又有二種。不施。不犯。一者乞財作",
    "X39n0700_004:0111b13": "惡。害人。害生。不施不犯。二者乞法還歸外道。助外",
    "X39n0700_004:0111b14": "道法。不說不犯。即加訶責。亦不名犯。十善業道經",
    "X39n0700_004:0111b15": "云。若離貪欲。即得成就五種自在。一三業自在。諸",
    "X39n0700_004:0111b16": "根具足故。二財物自在。一切怨賊。不能奪故。三福",
    "X39n0700_004:0111b17": "德自在。隨心所欲。物皆備故。四王位自在。珍奇妙",
    "X39n0700_004:0111b18": "物。皆奉獻故。五所獲之物。過本所求。百倍殊勝。繇",
    "X39n0700_004:0111b19": "於昔時。不慳嫉故。若能迴向菩提。後成佛時。三界",
    "X39n0700_004:0111b20": "特尊。皆共敬養。若論果報。慳毀之罪。亦在三途。又",
    "X39n0700_004:0111b21": "慳財餘報。住生貧窮。慳法餘報。世世愚鈍。當知不",
    "X39n0700_004:0111b22": "慳。即是無貪善根所攝也。按此戒。從菩薩心地",
    "X39n0700_004:0111b23": "法門戒心中。捨心。慈心。悲心。施心。益心所出。",
    "X39n0700_004:0111b24": "△第九瞋心不受悔戒三。初作犯止持。",
    "X39n0700_004:0111c01": "若佛子。自瞋。教人瞋。瞋因。瞋緣。瞋法。瞋業。",
    "X39n0700_004:0111c02": "瞋者。是惡怒之心。此心一起。先見於目。故瞋從目。",
    "X39n0700_004:0111c03": "自瞋者。謂內懷忿恚。含毒在心。外發身口。而起暴",
    "X39n0700_004:0111c04": "惡。三業皆不善也。教人瞋者。教他如我所為也。問。",
    "X39n0700_004:0111c05": "瞋非樂事。云何教聽。答。凡人各有本性。而兇暴軟",
    "X39n0700_004:0111c06": "弱不同。但教以忍。則不喜。教以瞋。則樂從。如秦皇",
    "X39n0700_004:0111c07": "之賢逐客。漢主之悅智囊。是也。然瞋起。即捨悲心。",
    "X39n0700_004:0111c08": "比貪癡尤重。故華嚴經云。一。念瞋心起。百萬障門。",
    "X39n0700_004:0111c09": "開。又教人瞋者。有三義。一。借他瞋彼。以雪己恨。二。",
    "X39n0700_004:0111c10": "教他瞋彼。於中取利。三。是他人所恨。使其兩相瞋",
    "X39n0700_004:0111c11": "害。取為己樂也。因緣法業者。初起一念瞋心為因。",
    "X39n0700_004:0111c12": "次心相續助成為緣。種種打罵之方為法。瞋悔事",
    "X39n0700_004:0111c13": "成為業。又因者。無始含恨習種。緣者。所瞋人境現",
    "X39n0700_004:0111c14": "前。法者。起計令彼受辱。業者。三事和合成瞋。故結",
    "X39n0700_004:0111c15": "重罪也。△二作持止犯。",
    "X39n0700_004:0111c16": "而菩薩應生一切眾生善根無諍之事。常生慈悲心。",
    "X39n0700_004:0111c17": "孝順心。",
    "X39n0700_004:0111c18": "一切眾生者。槩指而言。根有能生之義。即是發善",
    "X39n0700_004:0111c19": "之本。不起瞋心。即是無諍之法。無諍之法。便是生",
    "X39n0700_004:0111c20": "善之根。六和之體。能如是者。是為生一切眾生善",
    "X39n0700_004:0111c21": "根無諍之事也。慈悲心者。等視眾生。如保赤子。不",
    "X39n0700_004:0111c22": "忍傷也。孝順心者。觀諸眾生。如己父母。不忍逆也。",
    "X39n0700_004:0111c23": "若縱瞋心而不休。隔眾生而不接。障聖道而不行。",
    "X39n0700_004:0111c24": "斷佛祖慧命。豈大士之體耶。△三違教結罪。",
    "X39n0700_004:0112a01": "而反更於一切眾生中。乃至於非眾生中。以惡口罵",
    "X39n0700_004:0112a02": "辱。加以手打。及以刀杖。意猶不息。前人求悔。善言懺",
    "X39n0700_004:0112a03": "謝。猶瞋不解者。是菩薩波羅彝罪。",
    "X39n0700_004:0112a04": "非眾生者。有其二對。一。真化對。謂變幻化作者是",
    "X39n0700_004:0112a05": "也。彼雖無情。作有情想。而行瞋辱。亦犯輕垢。二。聖",
    "X39n0700_004:0112a06": "凡對。則諸佛聖人是也。瞋惡業有三。一。用內色。手",
    "X39n0700_004:0112a07": "打也。二。用外色。刀杖也。三。用內外色。手執刀杖打",
    "X39n0700_004:0112a08": "也。惡口罵辱。口業造罪。刀杖手打。身業造罪。意猶",
    "X39n0700_004:0112a09": "不息。意業造罪。如是三業不善。甚於狼虎。皆繇瞋",
    "X39n0700_004:0112a10": "故。前人求悔。是身意二業。善言懺謝。是口業。如是",
    "X39n0700_004:0112a11": "三業虔誠。求悔不解者。上違佛教。中失本心。下乖",
    "X39n0700_004:0112a12": "接引。惡業增而不損。聖道隔而不行。故曰是菩薩",
    "X39n0700_004:0112a13": "波羅彝罪。華嚴經云。寧愛染無瞋。何以故。愛與眾",
    "X39n0700_004:0112a14": "生結近緣。有佛法可教。使人能信從。瞋與眾生結",
    "X39n0700_004:0112a15": "遠緣。縱好佛法。其人違而不信矣。又云。我不見諸",
    "X39n0700_004:0112a16": "惡中。有過於瞋者。故上界不行瞋。所以名為天也。",
    "X39n0700_004:0112a17": "若以三聚攝歸。不自教瞋。律儀戒。生慈悲心。善法",
    "X39n0700_004:0112a18": "戒。生孝順心。攝生戒也。此戒七眾菩薩共制。大小",
    "X39n0700_004:0112a19": "不同。大士攝取眾生為務。以乖化之道故重。小乘",
    "X39n0700_004:0112a20": "自利瞋他。犯第七聚。此具性遮二業。繇瞋心一起。",
    "X39n0700_004:0112a21": "能害慧命故。五緣成重。一是眾生。二眾生想。三瞋",
    "X39n0700_004:0112a22": "隔心。四示不受悔相。五前人領解。一是眾生者。上",
    "X39n0700_004:0112a23": "中二境重。下境輕。或有戒者。亦重。但不失戒也。二",
    "X39n0700_004:0112a24": "眾生想者。有當。疑。僻。六句如上。三瞋隔心者。心懷",
    "X39n0700_004:0112b01": "忿恨。不欲和解。正是業主。四示不受悔相者。或關",
    "X39n0700_004:0112b02": "閉斷隔。發口不受。五前人領解者。知彼不受。隨身",
    "X39n0700_004:0112b03": "口業多少結重。戒本經云。若菩薩侵犯他人。或雖",
    "X39n0700_004:0112b04": "不犯。令他疑者。即應懺謝。慊恨輕慢。不如法懺謝。",
    "X39n0700_004:0112b05": "見犯染污起。若不慊恨。性不受懺。是犯非染污起。",
    "X39n0700_004:0112b06": "若懶惰懈怠。犯非染污起。又云。見有眾生。應訶責",
    "X39n0700_004:0112b07": "者。應折伏者。應罰黜者。以染污心不訶責。若訶責",
    "X39n0700_004:0112b08": "不折伏。不罰黜。是犯染污起。不犯者。或前人追悔",
    "X39n0700_004:0112b09": "之心不真。懺謝之念不切。菩薩以慈愍心。終欲令",
    "X39n0700_004:0112b10": "其深改前非。後更不造。廼示以瞋恚之相。或復折",
    "X39n0700_004:0112b11": "伏狠戾眾生。無慚惡性邪見之徒。外現威而心實",
    "X39n0700_004:0112b12": "慈。口訶斥而念至愍。正大士調伏剛強眾生之大",
    "X39n0700_004:0112b13": "用。豈與具三毒者而比耶。又不犯者。若彼欲令作",
    "X39n0700_004:0112b14": "不淨業。然後受者。不謝無罪。若知彼性好聞訟。若",
    "X39n0700_004:0112b15": "悔謝者。增其瞋怒。若知彼和忍。無慊恨心。恐彼慚",
    "X39n0700_004:0112b16": "耻。不謝無罪。又不犯者。若彼更起染著外道謗聖。",
    "X39n0700_004:0112b17": "成就邪見。若增苦受。或彼不可治。不可與語。難可",
    "X39n0700_004:0112b18": "教誨。多起慊恨。若觀時。若恐因彼起聞諍相違。若",
    "X39n0700_004:0112b19": "相言訟。若僧諍。若壞僧。若彼不謟曲。有慚愧心。漸",
    "X39n0700_004:0112b20": "自改悔等。地持經云。若以方便令彼調伏。若彼不",
    "X39n0700_004:0112b21": "如法悔。其心不平。不受其懺無罪。",
    "X39n0700_004:0112b22": "華嚴二地品云。瞋恚之罪。亦令眾生。墮三惡道。若",
    "X39n0700_004:0112b23": "生人中。得二種果報。一者常被他人求其長短。二",
    "X39n0700_004:0112b24": "者恒被於他之所惱害。楞嚴經云。瞋習交衝。發於",
    "X39n0700_004:0112c01": "相忤。故有刀山劍樹斧鉞等。十善業道經云。若離",
    "X39n0700_004:0112c02": "瞋恚。即得八種喜悅心法。一無損惱心。二無瞋恚",
    "X39n0700_004:0112c03": "心。三無諍訟心。四柔軟資直心。五得聖者慈心。六",
    "X39n0700_004:0112c04": "常作利益。安樂眾生心。七身相莊嚴。眾共尊敬。八",
    "X39n0700_004:0112c05": "以和忍故。速生梵世。若能迴向菩提。後成佛時。得",
    "X39n0700_004:0112c06": "佛無礙心。觀者無厭。按此戒。從菩薩心地法門",
    "X39n0700_004:0112c07": "戒心中。忍心。喜心。慈心。悲心。及孝順心所出。",
    "X39n0700_004:0112c08": "△第十謗三寶戒三。初作犯止持。",
    "X39n0700_004:0112c09": "若佛子。自謗三寶。教人謗三寶。謗因。謗緣。謗法。謗業。",
    "X39n0700_004:0112c10": "謗者。乖背之稱。大凡解不稱理。言不審實。異說異",
    "X39n0700_004:0112c11": "解。皆名為謗。自謗三寶者。謂自己未具正見。未解",
    "X39n0700_004:0112c12": "深理。以邪為正。以正為邪。或見邪教典籍。或聞外",
    "X39n0700_004:0112c13": "道人言。或順有勢位人誹議。便謂菩薩經律。言非",
    "X39n0700_004:0112c14": "佛說。是為謗佛及言非大乘經典。是為謗法。又云。",
    "X39n0700_004:0112c15": "受持讀誦者。非佛弟子。是為謗僧。或自發邪解。建",
    "X39n0700_004:0112c16": "立邪言。自謂為正。或從邪師。領納邪法。著作邪書。",
    "X39n0700_004:0112c17": "惑亂人心。疑誤後學。永失正道。陷波邪途。繇此傳",
    "X39n0700_004:0112c18": "播後代。蔓延不絕。罪不可容也。教人謗者。謂教他",
    "X39n0700_004:0112c19": "如我訕毀。欲黨同伐異也。又世有著作謗辭。傳播",
    "X39n0700_004:0112c20": "後代。初學淺識。隨而和之。此則自謗教他。實兼偹",
    "X39n0700_004:0112c21": "焉。取快目前。遺殃累劫。因緣法業者。初起邪見之",
    "X39n0700_004:0112c22": "心為因。邪心相續助成謗事為緣。巧說邪見之方",
    "X39n0700_004:0112c23": "為法。前人領解為業。致使當來。不見三寶之相。受",
    "X39n0700_004:0112c24": "三惡道苦也。又謗有四義。一。自樹門庭。二。顯己技",
    "X39n0700_004:0113a01": "藝。三。取媚權勢。四。誑誘無知。此戒亦名謗菩薩藏",
    "X39n0700_004:0113a02": "說相似法。或云邪見。邪說戒。戒本經。名謗亂正法",
    "X39n0700_004:0113a03": "戒。謂自以邪見。謗亂正法。非謂毀罵之謗。設使毀",
    "X39n0700_004:0113a04": "罵。其罪猶輕。唯此罪重也。△二作持止犯。",
    "X39n0700_004:0113a05": "而菩薩見外道。及以惡人。一言謗佛音聲。如三百矛",
    "X39n0700_004:0113a06": "刺心。況口自謗。",
    "X39n0700_004:0113a07": "天竺。此方。異學之徒。乃至菩薩。心外求法。悉名外",
    "X39n0700_004:0113a08": "道。非必極邪也。不信大乘常住三寶。故棄捨心地",
    "X39n0700_004:0113a09": "大戒。而習學異道邪教。撥無善惡果報。是名惡人。",
    "X39n0700_004:0113a10": "非必巨慝也。一言者。以其最少。尚如三百矛刺心。",
    "X39n0700_004:0113a11": "況其肆言。謗聲外揚。而大士之心安能忍乎。謗佛",
    "X39n0700_004:0113a12": "音聲者。法也。三百矛刺心者。喻也。以喻傷自己心",
    "X39n0700_004:0113a13": "地也。音聲者。謂音從彼出。聲是我聞。故曰音聲。問。",
    "X39n0700_004:0113a14": "經中但云謗佛。今言謗三寶者。何義。答。佛是心成。",
    "X39n0700_004:0113a15": "法從口出。僧是身作。身口以心為主。是以謗佛。即",
    "X39n0700_004:0113a16": "謗法僧也。菩薩是成佛之人。以三寶為心。普願一",
    "X39n0700_004:0113a17": "切眾生成佛。今聞一言謗佛。則斷當來佛種。故如",
    "X39n0700_004:0113a18": "三百矛刺心。言其害之最多。而痛愈切也。見外道",
    "X39n0700_004:0113a19": "惡人謗佛。尚且如此痛切。況受佛禁戒。為佛弟子",
    "X39n0700_004:0113a20": "者。口謗一言。即是外道惡人也。斯實愍彼邪見。自",
    "X39n0700_004:0113a21": "陷泥犂。復引無量眾生。誤入苦海。故云如三百矛",
    "X39n0700_004:0113a22": "刺心。非謂瞋彼謗毀三寶之念。而制此戒。然三寶",
    "X39n0700_004:0113a23": "體如日月。非一指能翳其明。猶擲斧斬天。還傷自",
    "X39n0700_004:0113a24": "己。三寶不為之謗也。△三違教結罪。",
    "X39n0700_004:0113b01": "不生信心。孝順心。而反更助惡人邪見人謗者。是菩",
    "X39n0700_004:0113b02": "薩波羅彝罪。",
    "X39n0700_004:0113b03": "佛。即是心。今謗佛。則不信自心是佛。故曰不生信",
    "X39n0700_004:0113b04": "心。既違佛教。無孝順心。故曰不生孝順心也。然大",
    "X39n0700_004:0113b05": "士本以信孝二心。受佛正戒。常當敬順三寶。而無",
    "X39n0700_004:0113b06": "違逆。自謗己是逆理。豈可更助邪見惡人。共訕毀",
    "X39n0700_004:0113b07": "耶。故曰是菩薩波羅彝罪。若以三聚攝歸。自他不",
    "X39n0700_004:0113b08": "謗。律儀戒。見如刺心。善法戒。生信孝心。攝生戒也。",
    "X39n0700_004:0113b09": "此戒七眾菩薩共制。大小不同。大士以利生為任。",
    "X39n0700_004:0113b10": "故重。小乘說殺無果報。婬不障道。世界有邊無邊",
    "X39n0700_004:0113b11": "等。均名惡見。語語犯第七聚。三諫不捨。結第三篇。",
    "X39n0700_004:0113b12": "更或不捨。作惡見不捨舉羯磨。雖非滅擯。而治罰",
    "X39n0700_004:0113b13": "最嚴。冀欲永捨惡見故。然終不結重。此亦具性遮",
    "X39n0700_004:0113b14": "二業。以邪見為本。復加口過也。此十重戒。皆屬性",
    "X39n0700_004:0113b15": "業者。小乘以酒為遮戒。大士利益眾生為本。令他",
    "X39n0700_004:0113b16": "迷惑心地。故酒亦屬性罪也。如智度論云。性戒者。",
    "X39n0700_004:0113b17": "是尸羅身口等八種。謂身三。口四。更加於酒。以防",
    "X39n0700_004:0113b18": "意地。令得淨命故。即十善中。後三意業。而數雖不",
    "X39n0700_004:0113b19": "同。其義無別。言性罪者。謂不繇佛制。其性自然是",
    "X39n0700_004:0113b20": "惡。故名性罪。止觀云。性戒者。莫問受與不受。犯即",
    "X39n0700_004:0113b21": "是罪。受與不受。持即是善。若受戒。持。生福。犯。獲罪。",
    "X39n0700_004:0113b22": "不受無福。犯無虧戒罪。惟有惡行。及業道罪。言受",
    "X39n0700_004:0113b23": "犯得罪者。謂於性罪上。更加虧戒罪也。此戒具五",
    "X39n0700_004:0113b24": "緣成重。一是眾生。二眾生想。三欲說心。四正吐說。",
    "X39n0700_004:0113c01": "五前人領解。一是眾生者。向上中二境謗。則重。向",
    "X39n0700_004:0113c02": "下境輕。二眾生想者。六句。如前可知。三欲說心者。",
    "X39n0700_004:0113c03": "正是業主。謂邪見推畫。唯此是實。餘皆虗妄。既心",
    "X39n0700_004:0113c04": "存謬解。喜向人說也。邪見雖多。大端有四。一上邪",
    "X39n0700_004:0113c05": "見。二中。三下。四雜。上者。撥無因果。如闡提輩。中者。",
    "X39n0700_004:0113c06": "謂三寶不及外道。若心中計成。失戒。若心知三寶",
    "X39n0700_004:0113c07": "勝。口說不如。既未翻歸。不失戒體。語語結重。下者。",
    "X39n0700_004:0113c08": "棄大取小。計成。失菩薩戒。計未成。結輕。雜者。或偏",
    "X39n0700_004:0113c09": "執。或雜信。或繫念小乘。或思義僻謬。偏執又二。一。",
    "X39n0700_004:0113c10": "執大謗小。戒本經云。若菩薩如是見。如是說言。菩",
    "X39n0700_004:0113c11": "薩不應聽聲聞經法。不應受。不應學。菩薩何用聲",
    "X39n0700_004:0113c12": "聞法為。是犯染污起。寧知三世諸佛出世。隨機設",
    "X39n0700_004:0113c13": "教。皆說三乘。應以聲聞乘得度者。即現聲聞身而",
    "X39n0700_004:0113c14": "為說法。其聲聞四果。廼出世聖賢。人天福田。豈可",
    "X39n0700_004:0113c15": "輕耶。謂彼無利生心。故佛訶之。然亦但訶其心。未",
    "X39n0700_004:0113c16": "甞訶其行也。二。偏謗一部。於方等中。偏言某部非",
    "X39n0700_004:0113c17": "佛所說。亦犯輕垢。若菩薩聞菩薩法藏甚深義。真",
    "X39n0700_004:0113c18": "實義。諸佛菩薩。無量神力。誹謗不受。言非利益。非",
    "X39n0700_004:0113c19": "如來說。是亦不能安樂眾生。是犯染污起也。雜信",
    "X39n0700_004:0113c20": "者。不背因果。及三寶大乘。但言外道鬼神。亦有威",
    "X39n0700_004:0113c21": "力。奏章解神。或復勸他。悉犯輕垢。繫念小乘者。知",
    "X39n0700_004:0113c22": "大乘高勝。且欲先取小果。後更修大。此名念退。亦",
    "X39n0700_004:0113c23": "犯輕垢。思義僻謬者。若有知他為是。強欲立異。皆",
    "X39n0700_004:0113c24": "犯輕垢。四正吐說者。若自說。若令人傳說。若作書",
    "X39n0700_004:0114a01": "著述等。五前人領解者。謂納受邪言。隨語語結罪。",
    "X39n0700_004:0114a02": "披書發解。亦語語結罪。惟遮不開。",
    "X39n0700_004:0114a03": "華嚴二地品云。邪見之罪。亦令眾生。墮三惡道。若",
    "X39n0700_004:0114a04": "生人中。得二種果報。一者生邪見家。二者其心謟",
    "X39n0700_004:0114a05": "曲。十善業道經云。若離邪見。即得成就十功德法。",
    "X39n0700_004:0114a06": "一得真善意樂。真善等侶。二深信因果。寧殞身命。",
    "X39n0700_004:0114a07": "終不作惡。三惟歸依佛。非餘天等。四直心正見。永",
    "X39n0700_004:0114a08": "離一切吉凶疑網。五常生人天。不更惡道。六無量",
    "X39n0700_004:0114a09": "福慧轉轉增勝。七永離邪道。行於聖道。八不起身",
    "X39n0700_004:0114a10": "見。捨諸惡業。九住無礙見。十不墮諸難。若能迴向",
    "X39n0700_004:0114a11": "菩提。後成佛時。速證一切佛法。成就自在神通。",
    "X39n0700_004:0114a12": "按此戒。從菩薩心地法門戒心中。護心。信心。念心。",
    "X39n0700_004:0114a13": "及孝順心所出。△三結示三。初舉所持法。",
    "X39n0700_004:0114a14": "善學。諸仁者。是菩薩十波羅提木叉。應當學。於中不",
    "X39n0700_004:0114a15": "應一一犯如微塵許。何況具足犯十戒。",
    "X39n0700_004:0114a16": "如法如律。如佛所教。不違本源心地。順理而修。故",
    "X39n0700_004:0114a17": "曰善學。皆具慈悲利濟之心。故曰諸仁者。猶言諸",
    "X39n0700_004:0114a18": "大德也。斯廼如來讚譽學戒者之美稱。謂菩薩純",
    "X39n0700_004:0114a19": "以仁孝慈濟為心。故佛讚之也。是菩薩者。謂提清",
    "X39n0700_004:0114a20": "此心地大戒。廼菩薩所學。非聲聞所持也。若犯之。",
    "X39n0700_004:0114a21": "即得極惡重罪。當招地獄苦報。持之。即是妙因極",
    "X39n0700_004:0114a22": "果。當證真常之樂也。梵語波羅提木叉。華言保解",
    "X39n0700_004:0114a23": "脫。今方學戒。雖未解脫。然守持無染。如來保任。後",
    "X39n0700_004:0114a24": "必得解脫也。木叉為因。解脫是果。此廼因中說果。",
    "X39n0700_004:0114b01": "言我已誦此十波羅提木叉竟。汝等亦當時時修",
    "X39n0700_004:0114b02": "習。刻刻行持。故曰應當學也。於中等者。謂於十重",
    "X39n0700_004:0114b03": "戒中。非但不應犯一戒。連一戒中。絲毫亦不應犯",
    "X39n0700_004:0114b04": "也。如浮囊一洩。則彼岸難登。然犯少尚不名菩薩。",
    "X39n0700_004:0114b05": "何況具足犯十戒。而失其正因極果。感於惡報無",
    "X39n0700_004:0114b06": "窮耶。故下文示其得失。△二別舉得失二。初不升",
    "X39n0700_004:0114b07": "失。",
    "X39n0700_004:0114b08": "若有犯者。不得現身發菩提心。亦失國王位。轉輪王",
    "X39n0700_004:0114b09": "位。亦失比丘比丘尼位。亦失十發趣。十長養。十金剛。",
    "X39n0700_004:0114b10": "十地。佛性常住妙果。一切皆失。",
    "X39n0700_004:0114b11": "不得現身發菩提心者。直指此生為語。現。謂現在。",
    "X39n0700_004:0114b12": "發。謂開發。菩提心者。即成佛果之因地覺心也。十",
    "X39n0700_004:0114b13": "波羅提木叉。皆從此心地流出。持戒如平地。佛果",
    "X39n0700_004:0114b14": "如妙種。菩提心如芽。此心地戒一虧。如截樹頭。菩",
    "X39n0700_004:0114b15": "提之芽已焦。雖有佛性。現身必不能發生也。現身",
    "X39n0700_004:0114b16": "既不能發生。他身則可知矣。亦失國王位。轉輪王",
    "X39n0700_004:0114b17": "位者。位。基也。謂現在既失其位。未來必並失其名",
    "X39n0700_004:0114b18": "也。國王。轉輪王者。謂心地端嚴。本尊貴故。然世間",
    "X39n0700_004:0114b19": "尊貴。亦繇戒得也。比丘比丘尼者。謂心地清淨。本",
    "X39n0700_004:0114b20": "高尚故。然出世間高尚。亦繇戒得也。發趣。長養。金",
    "X39n0700_004:0114b21": "剛者。以心地不遷於惡。即是住十心。心地能為諸",
    "X39n0700_004:0114b22": "善。即是行十心。心地慈愍眾生。即是向十心。謂菩",
    "X39n0700_004:0114b23": "薩三十心。亦繇戒得也。十地者。謂菩薩極位。亦繇",
    "X39n0700_004:0114b24": "戒得也。以心地發生無量。具足諸地大功德故。佛",
    "X39n0700_004:0114c01": "性常住妙果者。謂妙覺佛果。亦繇戒得也。以心地",
    "X39n0700_004:0114c02": "本來是佛。今圓滿極果故。然輪王福位。比丘慧位。",
    "X39n0700_004:0114c03": "十地因位。佛性果位。皆是樂果也。若犯十重。則永",
    "X39n0700_004:0114c04": "失如上大益。故曰一切皆失也。問。犯前四戒。則一",
    "X39n0700_004:0114c05": "切戒體俱失。犯後六戒。祇是失菩薩法。何云亦失",
    "X39n0700_004:0114c06": "比丘比丘尼位耶。答。此是一往乘勢之語。譬如有",
    "X39n0700_004:0114c07": "人。從高處墜下。法爾至底。理無中止。如身子六心",
    "X39n0700_004:0114c08": "中退。仍向五道輪迴。此其驗也。△二沉墜失。",
    "X39n0700_004:0114c09": "墮三惡道中。二劫。三劫。不聞父母三寶名字。以是不",
    "X39n0700_004:0114c10": "應一一犯。",
    "X39n0700_004:0114c11": "上申先失樂果。此明後受苦報也。三惡道中者。謂",
    "X39n0700_004:0114c12": "地獄。餓鬼。畜生。受苦處也。惡即不善之稱。道以能",
    "X39n0700_004:0114c13": "通為義。繇一切眾生。造作極重惡業。而生其處。故",
    "X39n0700_004:0114c14": "名惡道也。二劫三劫者。明受苦極長之時分也。不",
    "X39n0700_004:0114c15": "聞父母三寶名字者。謂無人天受生之果。見佛聞",
    "X39n0700_004:0114c16": "法之因。皆繇罪障深重故也。良以犯戒者。以欲為",
    "X39n0700_004:0114c17": "樂。故感當來苦報也。以是者。總結上文而言也。謂",
    "X39n0700_004:0114c18": "繇是之故。不應一一戒中。犯如微塵許。所謂毫釐",
    "X39n0700_004:0114c19": "有差。天地懸隔。可不慎歟。△三結勸學持。",
    "X39n0700_004:0114c20": "汝等一切菩薩。今學。當學。已學。如是十戒應當學。敬",
    "X39n0700_004:0114c21": "心奉持。八萬威儀品。當廣明。",
    "X39n0700_004:0114c22": "此戒是一切佛。一切菩薩行之根本。故三世菩薩。",
    "X39n0700_004:0114c23": "同學同持。若一切佛菩薩。不由此十戒法門。得賢",
    "X39n0700_004:0114c24": "聖果者。無有是處。所以如來再三叮嚀。勸學勸持。",
    "X39n0700_004:0115a01": "盡未來際。不可忘也。問。現在未來。固當誡勉。已學。",
    "X39n0700_004:0115a02": "則既已奉持。云何復勸。答。良由心地無盡。菩薩學",
    "X39n0700_004:0115a03": "心地法門。亦無有盡也。故佛尚半月半月自誦。況",
    "X39n0700_004:0115a04": "菩薩耶。此十重戒。與瓔珞經同。若善生經。單明在",
    "X39n0700_004:0115a05": "家六重。則無後四戒。若地持經。單明出家八重。則",
    "X39n0700_004:0115a06": "無酤酒。說過。二戒。又地持羯磨文中。明受戒法。亦",
    "X39n0700_004:0115a07": "通在家二眾。今此經與瓔珞。去複存單。合成十重。",
    "X39n0700_004:0115a08": "然善生經。意被界內。不制後四。猶之可也。地持被",
    "X39n0700_004:0115a09": "界外機。何不制酤說二戒耶。若謂出家不妨酤酒。",
    "X39n0700_004:0115a10": "說過。此決不然。若謂在家不妨讚毀。廼至邪說。此",
    "X39n0700_004:0115a11": "尤不可。葢或各就僧俗易起過邊制之。實則十戒",
    "X39n0700_004:0115a12": "皆通僧俗也。八萬威儀品者。言今此所說。是略出",
    "X39n0700_004:0115a13": "十無盡藏戒品之大綱。如欲廣明持犯性相。當閱",
    "X39n0700_004:0115a14": "大本後分。八萬威儀品中詳悉也。",
    "X39n0700_004:0115a16": "佛說梵網經初津卷四"
}