{
    "T36n1736_073:0576c19": "大方廣佛華嚴經隨疏演義鈔卷",
    "T36n1736_073:0576c20": "第七十三",
    "T36n1736_073:0576c22": "唐清涼山大華嚴寺沙門澄觀述",
    "T36n1736_073:0576c23": "第四大盡分中。文前有四。一依論科。二此",
    "T36n1736_073:0576c24": "五依下論釋義。三前二下料揀。四文中下",
    "T36n1736_073:0576c25": "辨經義。二中五義之內義字向上。皆是論",
    "T36n1736_073:0576c26": "文。義字已下即是疏釋。然前二離惑智二障。",
    "T36n1736_073:0576c27": "成心慧二解脫。後三利他即是三業。一意二",
    "T36n1736_073:0576c28": "口。雖云意持正在口說。三即身通。今初集",
    "T36n1736_073:0576c29": "智下。疏文有四。一總彰大意。二文中下總",
    "T36n1736_073:0577a01": "科。三然通真妄下總辨義類。四在文六重下",
    "T36n1736_073:0577a02": "對文收攝。今初。然論中文有三節。一總立",
    "T36n1736_073:0577a03": "七名。謂一集智大等如向疏引。二總辨七智",
    "T36n1736_073:0577a04": "之所依起。略顯其相。三總釋七智之相。今",
    "T36n1736_073:0577a05": "疏文中分為七段。一一智內皆有三重。如",
    "T36n1736_073:0577a06": "今集智云今初集智。即第一列名。二依能",
    "T36n1736_073:0577a07": "斷疑力。即論第二依起之一。三了法緣集",
    "T36n1736_073:0577a08": "故。即論第三段釋義下之六智。皆具此三。",
    "T36n1736_073:0577a09": "然遠公釋緣集云。統唯一種。或分為二。一",
    "T36n1736_073:0577a10": "妄緣集。三界虛妄唯一心作。如夢所見但",
    "T36n1736_073:0577a11": "是心解。二真緣集。一切諸法皆真心起。如",
    "T36n1736_073:0577a12": "夢所見皆報心作。或說為三。曲有三門。一",
    "T36n1736_073:0577a13": "真妄離合為三。離為前二合為第三。第二",
    "T36n1736_073:0577a14": "約心識論三。一事緣集。從事識起一切",
    "T36n1736_073:0577a15": "法。二妄緣集。從其妄緣起一切法。三真緣",
    "T36n1736_073:0577a16": "集。真識體中具過一切恒沙性德。互相集成",
    "T36n1736_073:0577a17": "故言緣集。又從真識起一切法故。經說言。",
    "T36n1736_073:0577a18": "若無藏識七識不住。不得厭苦樂求涅",
    "T36n1736_073:0577a19": "槃。由如來藏故起諸法。三就有為無為說",
    "T36n1736_073:0577a20": "三。一即有為緣集。二無為緣集。三具二緣",
    "T36n1736_073:0577a21": "集。並如六地已說。三攝以義類。即前三中",
    "T36n1736_073:0577a22": "第一三也。四中在文。雖六不出前三。收攝",
    "T36n1736_073:0577a23": "已竟。釋義已周。一唯染中已攝六集。二有",
    "T36n1736_073:0577a24": "七集。三唯一集。四有三集。五唯二集。無為",
    "T36n1736_073:0577a25": "有三虛空已別說竟。但二無為。一淨二滅。涅",
    "T36n1736_073:0577a26": "槃有四。餘無餘及與無住。皆約修顯故。得",
    "T36n1736_073:0577a27": "稱淨。六唯一集故有二十也。第六段中",
    "T36n1736_073:0577a28": "四。一標通三。二故論下引證。三以法界下",
    "T36n1736_073:0577a29": "疏釋。順上善法界為淨。不善法界為染。無",
    "T36n1736_073:0577b01": "為法界為滅。無為與善為正。不善不正。四",
    "T36n1736_073:0577b02": "而論諸句下會釋論文。然上以其三事開",
    "T36n1736_073:0577b03": "合故為六段。而文不次。又今經與論經",
    "T36n1736_073:0577b04": "次亦小異。若依今文辨次第者。然望論",
    "T36n1736_073:0577b05": "經論經闕二。一無世界集。二無最後入一",
    "T36n1736_073:0577b06": "切法分別決定智集。彼意為世界即世界成",
    "T36n1736_073:0577b07": "壞。將後入一切法集。屬於總結故。但十",
    "T36n1736_073:0577b08": "八并結十九。今為世界是總。通佛眾生如",
    "T36n1736_073:0577b09": "世界成就品。通有唯成無有壞義。成壞之",
    "T36n1736_073:0577b10": "剎唯屬眾生。彼次與此亦小有異。以法界",
    "T36n1736_073:0577b11": "居虛空之後。眾生識界居為無為前。且依",
    "T36n1736_073:0577b12": "今經以辨次者。先明三界通於依正。總辨",
    "T36n1736_073:0577b13": "眾生所依。次云世界通於染淨。次辨法界",
    "T36n1736_073:0577b14": "向上為上四所依。向下。與為無為等而為",
    "T36n1736_073:0577b15": "所依。法界是總以性從緣。則有為無為。眾",
    "T36n1736_073:0577b16": "生是能迷之人。識界為眾生之本。虛空是眾",
    "T36n1736_073:0577b17": "生等住處。涅槃是眾生所歸。煩惱是能迷之",
    "T36n1736_073:0577b18": "因。行兼於業則顯前皆是果故。此句初有",
    "T36n1736_073:0577b19": "此菩薩言。由煩惱因感界成壞。次三辨反",
    "T36n1736_073:0577b20": "源之人。如來下四辨反源之果。結云一切",
    "T36n1736_073:0577b21": "者。非止二十故也。第二應化智。亦具上三。",
    "T36n1736_073:0577b22": "謂一列名。二依起。三釋相在文分二。先標",
    "T36n1736_073:0577b23": "名總科。後別中十句下隨文別釋。前中即",
    "T36n1736_073:0577b24": "將躡經前文。釋論第二牒所依起。其第三",
    "T36n1736_073:0577b25": "釋義易解不舉。論云是中應化智者眾生應",
    "T36n1736_073:0577b26": "化等差別。遠公云。然化有三種。一據始起",
    "T36n1736_073:0577b27": "有分別心。而作變化。二就息想論。物見我",
    "T36n1736_073:0577b28": "化我實不化。三就真實說。緣起門中皆是",
    "T36n1736_073:0577b29": "真實作因。法門之所示現。今依後義。是故",
    "T36n1736_073:0577c01": "前緣集智而起化用。第三加持智中。文亦",
    "T36n1736_073:0577c02": "具三。初牒經立名。二論云下辨所依起。三",
    "T36n1736_073:0577c03": "謂依彼下疏釋論依起。便是第三段中釋",
    "T36n1736_073:0577c04": "義。常化不絕為加持故。即以不絕是轉義。",
    "T36n1736_073:0577c05": "如轉法輪。疏。初三不斷三寶者。不斷是三",
    "T36n1736_073:0577c06": "寶中持義。謂佛種不斷即是佛持等。疏。願等",
    "T36n1736_073:0577c07": "因體者。望上時持故名因體。就體有二。願",
    "T36n1736_073:0577c08": "是起行方便之心。供養及行即依願。正行供",
    "T36n1736_073:0577c09": "養攝福行攝智故。第四微細智中文三。一",
    "T36n1736_073:0577c10": "牒經標名。二謂智下解義。三故論下躡前",
    "T36n1736_073:0577c11": "辨依起行中。先舉論。後謂依前下疏釋。言",
    "T36n1736_073:0577c12": "三智者。一應化。二加持。三善集。即前緣集",
    "T36n1736_073:0577c13": "智所以合者。集智是智應化是悲。悲智無",
    "T36n1736_073:0577c14": "礙為佛微細。疏非但八相。一具餘七者。但",
    "T36n1736_073:0577c15": "應化一智。即能令一而具一切。今一一事皆",
    "T36n1736_073:0577c16": "具三智故為微細。以如來證此法門故。別",
    "T36n1736_073:0577c17": "有十事多同八相。八相不具第五密處智。",
    "T36n1736_073:0577c18": "文中有四。一標名。二依護根下辨所依起。",
    "T36n1736_073:0577c19": "三現麁下釋祕密義。四初三下釋文。文含",
    "T36n1736_073:0577c20": "多義。前諸疏文已皆具矣。第六入劫智文有",
    "T36n1736_073:0577c21": "五。一標名。二依命行下舉論依起。三謂劫",
    "T36n1736_073:0577c22": "下疏釋論含於入劫之相。四亦十世下結成",
    "T36n1736_073:0577c23": "玄門。五以得下出即入所以。第七至入道智",
    "T36n1736_073:0577c24": "文中有四。一標名。二論云下依起。三謂遍入",
    "T36n1736_073:0577c25": "下疏釋依起。四別中下釋文。三中顯前標名",
    "T36n1736_073:0577c26": "具於三義。一明知凡夫道。道謂業惑以逆",
    "T36n1736_073:0577c27": "順等皆所知故。二若約下知化凡夫道。謂",
    "T36n1736_073:0577c28": "一切善法論名對治。即順字攝之。及第三知",
    "T36n1736_073:0577c29": "化凡夫即是佛道。文正出此。四別中總句",
    "T36n1736_073:0578a01": "義通三義。別顯三種中。前二皆第一知。凡",
    "T36n1736_073:0578a02": "夫道其中觀破摶聚者。四十八經當具解釋。",
    "T36n1736_073:0578a03": "疏。次四句能化之行者。即化凡夫道。亦兼",
    "T36n1736_073:0578a04": "第三知凡夫道。即是佛道。後四化果其中思",
    "T36n1736_073:0578a05": "議等並如九地。第二解脫下總有四對。疏",
    "T36n1736_073:0578a06": "中已配義並可知。第五釋名分。疏今此一段",
    "T36n1736_073:0578a07": "從所受立名下。此文有三。初此上揀別。二",
    "T36n1736_073:0578a08": "引論釋。三謂佛身下疏釋論。然此一段若",
    "T36n1736_073:0578a09": "從所受應名法雨地。若從能受應名法",
    "T36n1736_073:0578a10": "海地。今從受處名為法雲。雲當佛身而論",
    "T36n1736_073:0578a11": "意。又以聞法相似猶如虛空。則以虛空為",
    "T36n1736_073:0578a12": "能受。菩薩身遍覆故。雲為所受之法。以雲",
    "T36n1736_073:0578a13": "義多含故論影出之。疏由前七智等者。七智",
    "T36n1736_073:0578a14": "正是此地別行所以舉之。成就念力偏語受",
    "T36n1736_073:0578a15": "法之德。此智實成下釋經隨順無量菩提之",
    "T36n1736_073:0578a16": "言。由因成果就故云隨順無量菩提無量",
    "T36n1736_073:0578a17": "之德皆隨順也。疏。上二句性故者。論一",
    "T36n1736_073:0578a18": "時具云聞法者。性故作故二事示現。疏。離破",
    "T36n1736_073:0578a19": "之謂三慧下。疏釋論大法明下。牒論釋經。",
    "T36n1736_073:0578a20": "然今經云安受攝持。論經云受堪思持。思",
    "T36n1736_073:0578a21": "即是攝。堪即是安。受堪雖倒俱是聞慧。疏取",
    "T36n1736_073:0578a22": "義順經不違論釋。餘並可知。第六神通力",
    "T36n1736_073:0578a23": "有上無上分智慧明達。即起通之智者。經",
    "T36n1736_073:0578a24": "但兩句。論經亦但云住此地於智慧得上",
    "T36n1736_073:0578a25": "自在力善擇大智神通隨心所念。而論云。",
    "T36n1736_073:0578a26": "是中依內者有四種。一不思議解脫。二三昧。",
    "T36n1736_073:0578a27": "三起智陀羅尼。四神通如前所說。釋曰。今疏",
    "T36n1736_073:0578a28": "取意。各別配經。亦具此四論。言如前所",
    "T36n1736_073:0578a29": "說者。即大盡分中五種大。但合智及陀羅",
    "T36n1736_073:0578b01": "尼耳。以陀羅尼智為體故。此之二段者。即",
    "T36n1736_073:0578b02": "以轉變外事為神通自相故。疏無所不融",
    "T36n1736_073:0578b03": "故能一身包含無外者。此金剛藏正用前作",
    "T36n1736_073:0578b04": "住持相中。於其身中示有無量國土莊嚴之",
    "T36n1736_073:0578b05": "事。及於自身示現佛身。疏此中亦即大盡",
    "T36n1736_073:0578b06": "中事者。前文標中已有五大。今復結之。故",
    "T36n1736_073:0578b07": "云亦是。謂初總標三業。即神通自在餘具",
    "T36n1736_073:0578b08": "五大。一觀察三世。即第一智大。二三昧境",
    "T36n1736_073:0578b09": "界。即第三三昧大。三智慧境界。即第四陀羅",
    "T36n1736_073:0578b10": "尼大。四遊戲一切下。即第二解脫大。五變",
    "T36n1736_073:0578b11": "化下。即第五神通大。疏問中即舉菩薩疑",
    "T36n1736_073:0578b12": "佛者。謂信菩薩神通謂佛應不勝。前舉佛",
    "T36n1736_073:0578b13": "疑菩薩則謂佛得。亦疑菩薩不得故問同",
    "T36n1736_073:0578b14": "意別。疏第二乃至說法斷疑等者。文中有三。",
    "T36n1736_073:0578b15": "一正顯斷疑。二然此下文下會釋經文。三若",
    "T36n1736_073:0578b16": "準下依經解釋可知。第八地影像分。於中",
    "T36n1736_073:0578b17": "分二。先總料揀。後正釋文。前中有三。一約",
    "T36n1736_073:0578b18": "二道分別。二約修顯分別。三非一異分別。初",
    "T36n1736_073:0578b19": "即論意。於中三。一依經標名。二前二下以",
    "T36n1736_073:0578b20": "二德收之。三依論列釋。二中遠公前三皆",
    "T36n1736_073:0578b21": "阿含。今以海喻十德互遍故喻證德。此二",
    "T36n1736_073:0578b22": "教證亦可隔句相對。池望於海是修成相對。",
    "T36n1736_073:0578b23": "地中真偽合修為教。如池喻起修之行。海",
    "T36n1736_073:0578b24": "喻捨妄契真。實德互遍猶如義大。第二小喻",
    "T36n1736_073:0578b25": "第四珠喻。即約詮就實。相對寄言顯十如。",
    "T36n1736_073:0578b26": "彼十山為教智。真體無二如珠更含。餘義",
    "T36n1736_073:0578b27": "略示其一。疏。前中池喻下。第三依論列釋",
    "T36n1736_073:0578b28": "標功德名。皆是論文。餘皆疏釋。然下論隨",
    "T36n1736_073:0578b29": "文釋中。亦自解釋。釋第一池喻云。依本",
    "T36n1736_073:0578c01": "願修故。釋第二山德云。依一切智增上行",
    "T36n1736_073:0578c02": "十地故。釋第三海喻云。因果相順故。今十",
    "T36n1736_073:0578c03": "德遍海。即因順於果海攬十德即果順於",
    "T36n1736_073:0578c04": "因。釋第四珠喻云。過十寶性即障盡證堅。",
    "T36n1736_073:0578c05": "疏。又十地有三者。第二修顯分別。以修成",
    "T36n1736_073:0578c06": "法三而收四喻。前二是修故亦是教。次一是",
    "T36n1736_073:0578c07": "成亦順於證。三是法地順佛果海故。以海",
    "T36n1736_073:0578c08": "喻融前二也。前二即是修成含池山珠之",
    "T36n1736_073:0578c09": "三喻也。疏。又此四喻下。第三非一異分別。",
    "T36n1736_073:0578c10": "於中四。初約因果明非一異。二約前後。三",
    "T36n1736_073:0578c11": "結成圓融。四結示本意。今初分二。先總",
    "T36n1736_073:0578c12": "標。後初一之下別顯。池非是海故云始異。",
    "T36n1736_073:0578c13": "入海即池之水故云終同。同異先後即始差",
    "T36n1736_073:0578c14": "別終無差也。二出喻一佛智地出十地山",
    "T36n1736_073:0578c15": "故。云無差之差。上二下結前生後。三海則",
    "T36n1736_073:0578c16": "因果交徹。四珠雖一證智不礙分十。疏。又",
    "T36n1736_073:0578c17": "初喻前後體別下。第二約前後論非一異",
    "T36n1736_073:0578c18": "則十地相望以為前後。疏。初一即是圓家",
    "T36n1736_073:0578c19": "漸者下。第三結歸圓融。此言自天台生。而",
    "T36n1736_073:0578c20": "小不同。彼處漸圓是漸教家圓。今亦圓教",
    "T36n1736_073:0578c21": "行布之極耳。圓圓亦與彼不同。乃是初後",
    "T36n1736_073:0578c22": "圓融名圓圓。非圓教圓滿名圓圓也。是",
    "T36n1736_073:0578c23": "知上取相顯。前二喻教後二喻證。理實四",
    "T36n1736_073:0578c24": "喻一一之中。皆有教證。如珠喻體即證治",
    "T36n1736_073:0578c25": "穿等教。池初四河即是於教入海為證。故",
    "T36n1736_073:0578c26": "約非一皆是教道。約非異義皆是證道。又",
    "T36n1736_073:0578c27": "非一非異二義不同。即是教道互融為證。",
    "T36n1736_073:0578c28": "勿滯語言。疏。上來所解下。第四結示本意。",
    "T36n1736_073:0578c29": "言上來解者。唯除四喻。喻四功德餘皆疏",
    "T36n1736_073:0579a01": "意。故云在論雖無。疏。今初修行德中下釋",
    "T36n1736_073:0579a02": "文。然論但云是中修功德者。依本願力修",
    "T36n1736_073:0579a03": "行以四攝法作利益行。自善增長及得菩",
    "T36n1736_073:0579a04": "提自利益行。應知。次論牒經帖義文意可",
    "T36n1736_073:0579a05": "知疏第二總以喻顯中。然此十山與俱舍",
    "T36n1736_073:0579a06": "論多同小異。彼偈云。蘇迷盧處中。次踰健",
    "T36n1736_073:0579a07": "達羅伊沙陀羅山揭地洛迦山蘇達梨舍那頞",
    "T36n1736_073:0579a08": "濕縛羯拏毘那怛迦山尼民達羅山。於大洲",
    "T36n1736_073:0579a09": "等外有鐵輪圍山。前七金所成蘇迷盧四寶。",
    "T36n1736_073:0579a10": "釋於梵名如昇須彌山頂品。然須彌處中。",
    "T36n1736_073:0579a11": "次七金繞輪圍。第九今有十山為次。又別",
    "T36n1736_073:0579a12": "為順十地所出異故。一雪二香。俱舍九中",
    "T36n1736_073:0579a13": "所無。三鞞陀梨陀梨亦云馱羅。下偈復云",
    "T36n1736_073:0579a14": "毘陀。則正當第三伊沙陀羅。此云持軸。與",
    "T36n1736_073:0579a15": "種種持義亦大同。四神仙應是第五蘇迷梨",
    "T36n1736_073:0579a16": "舍那。此云善見以仙居故。五由乾陀羅。即",
    "T36n1736_073:0579a17": "第二持雙。六馬耳全同第六頞濕縛羯拏。七",
    "T36n1736_073:0579a18": "尼民陀羅全同第八。彼却無翻。但約形名",
    "T36n1736_073:0579a19": "為魚嘴。八斫羯羅同彼第九。九計都末底義",
    "T36n1736_073:0579a20": "同揭地落迦。彼亦無翻。但說其相故。論經",
    "T36n1736_073:0579a21": "名眾相山。十蘇迷盧全同第一。既加香雪",
    "T36n1736_073:0579a22": "應除象鼻。三藏楚夏既各不同。言詞輕重",
    "T36n1736_073:0579a23": "難為剋定。疏。第三法喻對顯中二。先明山",
    "T36n1736_073:0579a24": "體。後若語下辨其所有。於中二。一直辨所",
    "T36n1736_073:0579a25": "有以況於法。二論以義揀。今初文並可知。",
    "T36n1736_073:0579a26": "但計都山並大力修羅處者。準經論說。修羅",
    "T36n1736_073:0579a27": "總有五種住處。一在地上。一最居下。最居",
    "T36n1736_073:0579a28": "下者。在於海底。即毘摩質多羅阿修羅王。其",
    "T36n1736_073:0579a29": "力最大統領無量修羅眷屬。次上二萬一千",
    "T36n1736_073:0579b01": "由旬有阿修羅王。名曰勇健威勢次劣。亦",
    "T36n1736_073:0579b02": "統無量修羅眷屬。次上二萬一千由旬有修",
    "T36n1736_073:0579b03": "羅王。名曰花鬘威勢轉弱。亦統無量修羅",
    "T36n1736_073:0579b04": "眷屬。次上二萬一千由旬有修羅王。名曰",
    "T36n1736_073:0579b05": "羅睺勢力最劣。亦統無量修羅眷屬。今此所",
    "T36n1736_073:0579b06": "說應是彼王。最居上者。疏。論云前三下。第",
    "T36n1736_073:0579b07": "二論以義揀。於中二。先舉論釋喻。後論",
    "T36n1736_073:0579b08": "但顯喻下疏義釋。今其四地道品即第一治",
    "T36n1736_073:0579b09": "貧窮。五地即第二治死。七地即第三治儉。",
    "T36n1736_073:0579b10": "八地即第四治不調伏。九地即第五治惡",
    "T36n1736_073:0579b11": "業。十地即第六治修羅。並可知。疏二互",
    "T36n1736_073:0579b12": "相顯者。前意但因依果。今則互依於中有",
    "T36n1736_073:0579b13": "四。一正明互顯。二論云下義引海喻證。三",
    "T36n1736_073:0579b14": "前言依地下會違。四又地則但依下揀二別",
    "T36n1736_073:0579b15": "相。相別有三。一但依兼入別。二又山在海",
    "T36n1736_073:0579b16": "下顯非即離別。三又山出海下等不等別。疏",
    "T36n1736_073:0579b17": "合中總云下疏文分四。一順釋不奪。二若",
    "T36n1736_073:0579b18": "奪下反以成立。三喻中下會通法喻。成俱",
    "T36n1736_073:0579b19": "不奪。以喻中云得大海名不可移奪。明",
    "T36n1736_073:0579b20": "約果也。法合則云名菩薩行不可移奪。故知",
    "T36n1736_073:0579b21": "約因。四故論下別引論證成。由經影略故",
    "T36n1736_073:0579b22": "論雙明。然論具云難度能度大果功德者。因",
    "T36n1736_073:0579b23": "果相順故十地如大海難度能度。得大菩提",
    "T36n1736_073:0579b24": "果故。今以言揀之故論易了。然上說有",
    "T36n1736_073:0579b25": "三種地。一修地。二成地。三法地。今明相正",
    "T36n1736_073:0579b26": "順在後二度即到也。疏以深廣故者六深",
    "T36n1736_073:0579b27": "七廣餘可知。然涅槃三十三明海有八德。",
    "T36n1736_073:0579b28": "一者漸漸轉深。二者深難得底。三者同一",
    "T36n1736_073:0579b29": "鹹味。四者潮不過限。五者有種種寶藏。六",
    "T36n1736_073:0579c01": "者大身眾生所居。七者不宿死屍。八者一切",
    "T36n1736_073:0579c02": "萬流大雨投之不增不減。釋曰。彼經通喻佛",
    "T36n1736_073:0579c03": "法廣有合相。今喻次第喻於十地。故加至",
    "T36n1736_073:0579c04": "十不同彼次。疏第四寶珠喻中合於十寶",
    "T36n1736_073:0579c05": "者。八輩為八緣覺果行為二。總成為十。緣",
    "T36n1736_073:0579c06": "覺根利不數入觀故。無多果依學無學。但",
    "T36n1736_073:0579c07": "分為二。無利生用者。合不能出寶。下引論",
    "T36n1736_073:0579c08": "出故取者。正證出寶兼出海義。疏一出功",
    "T36n1736_073:0579c09": "德。論具云一出功德選擇而取以善觀故。疏",
    "T36n1736_073:0579c10": "已折開解釋。大文第九利益分。供養功德",
    "T36n1736_073:0579c11": "者。非謂供養能生功德。顯此法勝能令供養。",
    "T36n1736_073:0579c12": "是地功德上生信亦然。疏然聞有二義下。疏",
    "T36n1736_073:0579c13": "文分二。先正釋順明不取聞相。即涅槃經云。",
    "T36n1736_073:0579c14": "若有聞經。不作聞相。不作說相。不作句",
    "T36n1736_073:0579c15": "相不作字相。如是一切乃為聞經。釋曰。此",
    "T36n1736_073:0579c16": "稱理而聞如前已引。從初後圓融。即此經",
    "T36n1736_073:0579c17": "意。言等佛者此經說佛智慧觀境。今能正",
    "T36n1736_073:0579c18": "聞如彼真觀故云等佛。疏聞已等佛下通",
    "T36n1736_073:0579c19": "妨。先妨。後若更下答。亦由一多無障礙故。",
    "T36n1736_073:0579c20": "疏。第二動地者。然準論經云一動。二踊。",
    "T36n1736_073:0579c21": "三上去。四起。五下去。六吼。遠公釋云。上去",
    "T36n1736_073:0579c22": "是令人覺。下去謂振下。如世虛物振撼。餘",
    "T36n1736_073:0579c23": "如華藏品。餘文可知。",
    "T36n1736_073:0579c24": "十定品第二十七疏。謂前明普門中所具差",
    "T36n1736_073:0579c25": "別正位等者。此中意有三節。初第二會為所",
    "T36n1736_073:0579c26": "依普門。次四會即普門差別。此會即會別歸",
    "T36n1736_073:0579c27": "普。初即根本。次即依本起末。後即會末歸",
    "T36n1736_073:0579c28": "本故言重會普光。意在斯矣。言等妙二位",
    "T36n1736_073:0579c29": "全同如來普光明智者。結成人普所以。以",
    "T36n1736_073:0580a01": "此會說等妙二覺二覺全同普光明智。即是",
    "T36n1736_073:0580a02": "會歸之義。問等覺同妙覺於理可然。妙覺",
    "T36n1736_073:0580a03": "之外何有如來普光明智。為所同耶。答說",
    "T36n1736_073:0580a04": "等覺說妙覺即是約位。普光明智不屬因",
    "T36n1736_073:0580a05": "果該通因果。其由自覺聖智超絕因果故。",
    "T36n1736_073:0580a06": "七卷楞伽妙覺位外。更立自覺聖智之位。亦",
    "T36n1736_073:0580a07": "猶佛性有因有因因有果有果果。以因取",
    "T36n1736_073:0580a08": "之是因佛性。以果取之是果佛性。然則佛",
    "T36n1736_073:0580a09": "性非因非果。普光明智亦復如是。體絕因",
    "T36n1736_073:0580a10": "果為因果依。果方究竟故云如來普光明",
    "T36n1736_073:0580a11": "智。疏。二約次第等者。疏文分二第一正明",
    "T36n1736_073:0580a12": "次第。二以極果下釋妨。於中二難。一釋重",
    "T36n1736_073:0580a13": "會。二通躡迹之難。今初謂有難言。若次第",
    "T36n1736_073:0580a14": "明位何以重會普光故。為此通。後謂前依",
    "T36n1736_073:0580a15": "本不動下。顯其所以。何以極果由於始信。",
    "T36n1736_073:0580a16": "信依本智而起。今不離本智故。斯則以因",
    "T36n1736_073:0580a17": "成果。攝果酬因。然因有二種。一約本有",
    "T36n1736_073:0580a18": "恒沙性德。信解行願等無不具故。二約修",
    "T36n1736_073:0580a19": "起。謂依本信德而起信心。依本解德而起",
    "T36n1736_073:0580a20": "解心。如起信云。以知法性無慳貪故。隨",
    "T36n1736_073:0580a21": "順修行檀波羅蜜等故。一一修起皆帶本",
    "T36n1736_073:0580a22": "有俱來至果。無間道中一時頓圓。解脫道",
    "T36n1736_073:0580a23": "中因果交徹。名為得果。果亦有二。一者本",
    "T36n1736_073:0580a24": "有菩提涅槃。一切佛法本覺具故。二者修起",
    "T36n1736_073:0580a25": "今證菩提始覺悟故。始覺同本無復始本之",
    "T36n1736_073:0580a26": "異名究竟覺則二果無礙。然二因本從本",
    "T36n1736_073:0580a27": "覺體上起來。則二因與本覺無礙。始覺既",
    "T36n1736_073:0580a28": "同本覺。則二果全同於二因則二因與果",
    "T36n1736_073:0580a29": "交徹故。因該果海果徹因源。故今重會普",
    "T36n1736_073:0580b01": "光。表斯玄趣。問若此交徹即是圓融。何名",
    "T36n1736_073:0580b02": "次第。答雖帶本有起因。因亦次第。先因後",
    "T36n1736_073:0580b03": "果。得果雖該於因亦成次第故。得果後",
    "T36n1736_073:0580b04": "方說融前。前圓融中若因若果並是普光明",
    "T36n1736_073:0580b05": "智差別之德。別常依普不相捨離。說有前",
    "T36n1736_073:0580b06": "後成在一時故不同也。疏。後出現因果下。",
    "T36n1736_073:0580b07": "二通躡跡之難。謂有難云。極果由於始信。",
    "T36n1736_073:0580b08": "重會普光極果之後何得更有平等因果。故",
    "T36n1736_073:0580b09": "為此通。明此因果皆屬極果。故不違理。疏",
    "T36n1736_073:0580b10": "品以普賢三昧無礙自在無邊大用。而為宗",
    "T36n1736_073:0580b11": "趣者。不同前文宗趣。別說者有二義故。一",
    "T36n1736_073:0580b12": "者例前。令物證入為趣二者令諸菩薩亦",
    "T36n1736_073:0580b13": "得無礙自在無邊大用。而為其趣。則此疏文",
    "T36n1736_073:0580b14": "通宗通趣。疏正釋文下文分二。先總科因",
    "T36n1736_073:0580b15": "果。後別顯因門。前中亦二。先正科。後然六",
    "T36n1736_073:0580b16": "品之因下解妨難。此有二難。今初正通重",
    "T36n1736_073:0580b17": "會之難。謂有難云。若約差別因果者。因",
    "T36n1736_073:0580b18": "因不同。因與果異。如何等覺之因與妙覺",
    "T36n1736_073:0580b19": "果。同會而說。故今答云。若約差別不合",
    "T36n1736_073:0580b20": "同會。有圓融義所以得同。故云若約圓融",
    "T36n1736_073:0580b21": "等同果相故。疏果是對因下。二有難云。若爾",
    "T36n1736_073:0580b22": "因是圓融可同果會。果是差別之果何得",
    "T36n1736_073:0580b23": "同因會。耶。故今答云。只緣是差別果對因說",
    "T36n1736_073:0580b24": "果。是相待之果劣故同因之會又復難云。對",
    "T36n1736_073:0580b25": "因之果劣故同因之會。平等因果因果俱勝",
    "T36n1736_073:0580b26": "何同此會。故今通云。平等因果由差別成。",
    "T36n1736_073:0580b27": "若無差別平等無依故須同會。疏。今初此因",
    "T36n1736_073:0580b28": "下。第二唯顯因門。但釋六品。疏文分三。",
    "T36n1736_073:0580b29": "初總彰大旨。二引教成立。三決斷有無。今",
    "T36n1736_073:0580c01": "初以諸古德不立等覺。故案定有。疏是以",
    "T36n1736_073:0580c02": "諸教下。二引教成立。雖有開合疏意扶開。",
    "T36n1736_073:0580c03": "故下結云有等覺明矣。引二經一論文有",
    "T36n1736_073:0580c04": "二節。二經一開一合。一論具於開合。說六",
    "T36n1736_073:0580c05": "種性及六堅六忍等者。即彼經第一品。當第",
    "T36n1736_073:0580c06": "三賢聖覺觀品。經云。佛子六種性者。是一",
    "T36n1736_073:0580c07": "切菩薩功德瓔珞莊嚴。菩薩二種法身。菩薩",
    "T36n1736_073:0580c08": "所有百萬阿僧祇功德行瓔珞。若一切菩薩",
    "T36n1736_073:0580c09": "不入瓔珞功德門得入正位者。無有是",
    "T36n1736_073:0580c10": "處。佛子六種性者。所謂習種性性種性道種",
    "T36n1736_073:0580c11": "性聖種性等覺性妙覺性。釋曰。一習種性即",
    "T36n1736_073:0580c12": "十住。二性種性即十行。三道種性即十迴向。",
    "T36n1736_073:0580c13": "四聖種性即十地。五六可知。復名六堅者。",
    "T36n1736_073:0580c14": "謂信堅法堅修堅德堅頂堅覺堅。頂堅即等",
    "T36n1736_073:0580c15": "覺。覺堅即妙覺。言六忍者。經云。復名六",
    "T36n1736_073:0580c16": "忍。信忍法忍修忍正忍無垢忍一切智忍。而",
    "T36n1736_073:0580c17": "言等者等取六慧六觀。經云。復名六慧。聞",
    "T36n1736_073:0580c18": "慧思慧修慧無相慧照寂慧寂照慧。經云。復",
    "T36n1736_073:0580c19": "次六觀。住觀行觀向觀地觀無相觀一切種",
    "T36n1736_073:0580c20": "智觀。亦有相承說於六定。瓔珞無文。言六",
    "T36n1736_073:0580c21": "定者。一習定二相定三性定四道慧定五道",
    "T36n1736_073:0580c22": "種慧定六大覺正觀慧定。此五種六皆以第",
    "T36n1736_073:0580c23": "五當於等覺故有明矣。疏論復有文亦立等",
    "T36n1736_073:0580c24": "覺者。即第五十論明百四十不共佛法。約",
    "T36n1736_073:0580c25": "因果位辨差別中云。若時菩薩坐菩提座。",
    "T36n1736_073:0580c26": "住最後身。於菩薩道菩提資糧極善圓滿。",
    "T36n1736_073:0580c27": "爾時無師修三十七菩提分法。得一剎那",
    "T36n1736_073:0580c28": "名無障礙智三摩地。是其菩薩學道所攝金",
    "T36n1736_073:0580c29": "剛喻定。彼疏云。此明因滿菩薩位中最後位",
    "T36n1736_073:0581a01": "也。此位亦名等覺菩薩。論從此無間第二剎",
    "T36n1736_073:0581a02": "那。頓得其餘不共佛法。謂如來十力為初。",
    "T36n1736_073:0581a03": "一切種妙智為後。皆極清淨悉得無上彼疏",
    "T36n1736_073:0581a04": "云。此彰得果。釋曰準此論文。於十地後起",
    "T36n1736_073:0581a05": "金剛喻定一剎那中。名為等覺。第二剎那",
    "T36n1736_073:0581a06": "為妙覺也。故說八義與佛不同。論云。問",
    "T36n1736_073:0581a07": "一切安住到究竟地。菩薩智等如來智等。云",
    "T36n1736_073:0581a08": "何應知。此二差別。彼疏云此初問也。論云。",
    "T36n1736_073:0581a09": "如明眼人隔於輕縠觀眾色像。一切安住到",
    "T36n1736_073:0581a10": "究竟地。菩薩妙智於一切境。當知亦爾。如",
    "T36n1736_073:0581a11": "明眼人無所障隔覩眾色像。如來妙智於",
    "T36n1736_073:0581a12": "一切法。當知亦爾。二如畫事業圓布眾彩。",
    "T36n1736_073:0581a13": "唯後妙色未淨修治(云云)如畫事業圓布眾",
    "T36n1736_073:0581a14": "彩最後妙色已淨修治。三如明眼人於微暗",
    "T36n1736_073:0581a15": "中覩見眾色。如明眼人離一切暗覩見眾",
    "T36n1736_073:0581a16": "色。四如明眼人遠覩眾色。如明眼人近覩",
    "T36n1736_073:0581a17": "眾色。五如輕翳眼觀視眾色。如極淨眼觀",
    "T36n1736_073:0581a18": "視眾色。六如處胎身(云云)。如出胎身。七如阿",
    "T36n1736_073:0581a19": "羅漢夢中心行。如阿羅漢後覺時心。八如昧",
    "T36n1736_073:0581a20": "智體如明智體。釋曰。其云云下。皆前配",
    "T36n1736_073:0581a21": "菩薩後配如來。唯第六喻改妙智字為一",
    "T36n1736_073:0581a22": "身字。第七喻改智為心。八改燈為智體。",
    "T36n1736_073:0581a23": "餘五皆如初句。彼疏釋云。初之五喻約二",
    "T36n1736_073:0581a24": "智用以辨差別。第八一喻約二智體以明",
    "T36n1736_073:0581a25": "差別。第六七喻如次身心以辨差別。觀前",
    "T36n1736_073:0581a26": "五喻義通生法二智用故。等覺之位第八",
    "T36n1736_073:0581a27": "識有漏故身亦然。義同處胎。即五八識有漏",
    "T36n1736_073:0581a28": "虛妄義同在夢。論曰。是故當知一切安住",
    "T36n1736_073:0581a29": "到究竟地。諸菩薩眾與諸如來妙智身心有",
    "T36n1736_073:0581b01": "八差別。又瑜伽論菩薩地。更有一文。言劣",
    "T36n1736_073:0581b02": "無漏者。唯識第十釋轉依中名所棄捨。謂",
    "T36n1736_073:0581b03": "劣無漏種。即第十地中所生現行。金剛道中",
    "T36n1736_073:0581b04": "方能捨故言未捨。白淨無記者。即異熟識",
    "T36n1736_073:0581b05": "第八地中捨賴耶名。第十地中猶名異熟識。",
    "T36n1736_073:0581b06": "至如來位方捨異熟名無垢識。三由未捨",
    "T36n1736_073:0581b07": "有漏善法者。即與二障種俱。其二障種是所",
    "T36n1736_073:0581b08": "斷捨。疏。今經欲顯開合無礙下。第三決斷",
    "T36n1736_073:0581b09": "有無。言故存其義者。即六堅固法已是有",
    "T36n1736_073:0581b10": "文有義定矣。下第十三昧廣說等覺之相。",
    "T36n1736_073:0581b11": "云此菩薩住此三昧得十種法。同去來今",
    "T36n1736_073:0581b12": "一切諸佛。何等為十。所謂得諸相好同",
    "T36n1736_073:0581b13": "於諸佛等。普眼問云。若此菩薩得如來法",
    "T36n1736_073:0581b14": "同諸如來法。何故不名佛。何故不名十力。",
    "T36n1736_073:0581b15": "何故不名一切智等。亦有十句。普賢具答",
    "T36n1736_073:0581b16": "云。佛子此菩薩摩訶薩。已能修習去來今世",
    "T36n1736_073:0581b17": "一切菩薩種種行願。入智境界則名為佛。",
    "T36n1736_073:0581b18": "於如來所修菩薩行無有休息。說名菩薩。",
    "T36n1736_073:0581b19": "如來諸力皆悉已入。則名十力。雖成十力",
    "T36n1736_073:0581b20": "行普賢行無有休息。說名菩薩。知一切",
    "T36n1736_073:0581b21": "法而能演說。名一切智。雖能演說一切諸",
    "T36n1736_073:0581b22": "法。於一一法善巧思惟。未嘗止息說名菩",
    "T36n1736_073:0581b23": "薩。知一切法無有二相。是則說名悟一切",
    "T36n1736_073:0581b24": "法。於二不二一切諸法差別之道。善巧觀",
    "T36n1736_073:0581b25": "察展轉增勝無有休息。說名菩薩等。下引",
    "T36n1736_073:0581b26": "伊羅鉢那象王。為供帝釋化身上天。或捨",
    "T36n1736_073:0581b27": "象身現作天身。無能分別是象是天。象之",
    "T36n1736_073:0581b28": "與天更互相似。此等覺義豈不昭然。更有",
    "T36n1736_073:0581b29": "餘文。恐繁不引。疏二十一種功德要尋昇",
    "T36n1736_073:0581c01": "兜率品。自當曉之。然此段文。亦是古德所",
    "T36n1736_073:0581c02": "不能知。今以攝佛功德釋之。有如符契",
    "T36n1736_073:0581c03": "智者當曉。疏。所以此中特名入剎那際者",
    "T36n1736_073:0581c04": "有三。一總徵說意。前後歎德皆無此故。二",
    "T36n1736_073:0581c05": "為顯下正酬所問。三菩薩地盡下釋剎那際。",
    "T36n1736_073:0581c06": "然有二釋。今初以本業起信參而釋之。菩",
    "T36n1736_073:0581c07": "薩地盡是起信文。義通二處。言唯有果累",
    "T36n1736_073:0581c08": "無常者。即本業下卷經云。菩薩爾時住大寂",
    "T36n1736_073:0581c09": "門中。登大山臺入百千三昧證佛儀用。唯",
    "T36n1736_073:0581c10": "有果累無常生滅二心心心無為行過十地。",
    "T36n1736_073:0581c11": "解與佛同坐佛坐處等。釋曰果累無常生滅",
    "T36n1736_073:0581c12": "者。未轉依位變易生死。名為果累體。是無",
    "T36n1736_073:0581c13": "常有生滅也。言生相未寂者。即起信意業",
    "T36n1736_073:0581c14": "相未亡也。猶名識藏者。亦起信意未顯現法",
    "T36n1736_073:0581c15": "身故。上辨等覺尚有剎那。未至其際。從",
    "T36n1736_073:0581c16": "若以無間下釋成際義。剎那盡處名之為",
    "T36n1736_073:0581c17": "際。故云即無剎那。亦起信文前已曾引。若",
    "T36n1736_073:0581c18": "入此下釋諸佛三昧。亦起信文。應有問言。",
    "T36n1736_073:0581c19": "上云菩薩地盡是等覺者。何名諸佛三昧。",
    "T36n1736_073:0581c20": "故引此文。成諸佛義。疏。亦顯前來差別下",
    "T36n1736_073:0581c21": "是第二義。上約合前後無際。今明後際不",
    "T36n1736_073:0581c22": "離初際。是窮生死之本際。第四本分初十",
    "T36n1736_073:0581c23": "句明上等佛果者。亦是等覺之義顯矣。然",
    "T36n1736_073:0581c24": "一品始末等佛義多。初定文易可知。第二",
    "T36n1736_073:0581c25": "定明重現無盡喻。菩薩帝網身土者。古德",
    "T36n1736_073:0581c26": "立帝網義。經有帝網之名而無廣說之處。",
    "T36n1736_073:0581c27": "以昔未有此品經文。故此一段文誠可證",
    "T36n1736_073:0581c28": "也。疏於諸世界下釋其所以者。釋上不",
    "T36n1736_073:0581c29": "壞不住之所以也。此句標從由定無分別",
    "T36n1736_073:0582a01": "而不壞相下。正釋所以。先釋兩對經文。",
    "T36n1736_073:0582a02": "前對約定後對約慧。定慧之中皆權實無礙。",
    "T36n1736_073:0582a03": "而動靜相即。上句釋於諸世界無所分別。亦",
    "T36n1736_073:0582a04": "不壞於世界之相。次句慧觀一相而不壞諸。",
    "T36n1736_073:0582a05": "即釋經觀一切法一相無相亦不壞於諸法",
    "T36n1736_073:0582a06": "自性。疏。既事理雙遊下。結成釋上定無分別",
    "T36n1736_073:0582a07": "慧觀一相故不住也。定不壞相。慧不壞",
    "T36n1736_073:0582a08": "諸故不壞也。又二句中不壞即不壞相。二句",
    "T36n1736_073:0582a09": "中無分別觀一相故。即不壞性。二句中不壞",
    "T36n1736_073:0582a10": "諸相故不住理。二句中無分別觀一相故。",
    "T36n1736_073:0582a11": "不住事故。由雙遊得不壞不住。疏。若不壞",
    "T36n1736_073:0582a12": "不住下。釋經住真如性恒不捨離。不壞",
    "T36n1736_073:0582a13": "性相故住真如。以真如即事而真故。由",
    "T36n1736_073:0582a14": "所無住故住真如。以諸法本無住故。若心",
    "T36n1736_073:0582a15": "有住則為非住故。大品云。若住一切法。不",
    "T36n1736_073:0582a16": "住般若波羅蜜。不住一切法則住般若波",
    "T36n1736_073:0582a17": "羅蜜。又云。若住一切法不住一切法。若不",
    "T36n1736_073:0582a18": "住一切法。則住一切法。故上經云。一切法",
    "T36n1736_073:0582a19": "無住。定處不可得。諸佛住於此。畢竟不動",
    "T36n1736_073:0582a20": "搖。善知識云。無住住者則住真如。即其事也。",
    "T36n1736_073:0582a21": "疏。既即事不捨下。結成喻中重現無盡之義。",
    "T36n1736_073:0582a22": "謂由住即事真如如融於事。事便如理理",
    "T36n1736_073:0582a23": "既無所不在。身即理故亦無所不遍。真如",
    "T36n1736_073:0582a24": "無所不包。故即如之身亦含一切。故云如",
    "T36n1736_073:0582a25": "無不在。故同真如內外互入。疏。以得幻智",
    "T36n1736_073:0582a26": "同於佛故者。經文有三。一明得智。二如諸",
    "T36n1736_073:0582a27": "下舉所同。三菩薩下明能同。初有十句。一",
    "T36n1736_073:0582a28": "總得難思。二到究竟岸。三見如幻際。四以",
    "T36n1736_073:0582a29": "斯知如幻之智等能入世幻。五用上幻數",
    "T36n1736_073:0582b01": "思諸幻法。六不違幻數則不礙幻存。七",
    "T36n1736_073:0582b02": "盡於幻智則不礙幻亡。八存亡無礙故。鑒",
    "T36n1736_073:0582b03": "達三際皆不異幻。九得斯決定。則橫盡幻",
    "T36n1736_073:0582b04": "邊減數十也第五定歌羅邏者。此云薄酪",
    "T36n1736_073:0582b05": "者。梵語唐云俱是古義。新云羯剌藍。此云雜",
    "T36n1736_073:0582b06": "穢。第八定是知菩薩之定常入常起者。結成",
    "T36n1736_073:0582b07": "難思。若以定門觀則常入定。以用門觀則",
    "T36n1736_073:0582b08": "常出定。實則動寂必俱故。常雙入出矣。然",
    "T36n1736_073:0582b09": "動靜唯物。據其體極動靜斯亡。故常無入",
    "T36n1736_073:0582b10": "超。又入即起故無入。起即入故無起。若然",
    "T36n1736_073:0582b11": "何以經云麁細入起等。故下釋云為顯自在",
    "T36n1736_073:0582b12": "故。寄諸境界交絡而明。若云一入多起即云",
    "T36n1736_073:0582b13": "自在。若云無入無起何名自在。常入常起",
    "T36n1736_073:0582b14": "自在之相亦然。廣如賢首品辨。疏。約理事",
    "T36n1736_073:0582b15": "相望則無差別為細等者。由標云喻麁細",
    "T36n1736_073:0582b16": "大小二對。及經合中云無差別中入定差別",
    "T36n1736_073:0582b17": "法中起等。故為此釋。於中先釋麁細。後釋",
    "T36n1736_073:0582b18": "大小。前中有二意。取義雖異麁細是同。前",
    "T36n1736_073:0582b19": "則理細事麁。後則總麁別細。別於一一事中",
    "T36n1736_073:0582b20": "而入理故。則後對唯約理說。疏。無差別則",
    "T36n1736_073:0582b21": "大周法界。下釋上大小一對。亦有二意。初",
    "T36n1736_073:0582b22": "一事理對明大小。若唯約事下。唯就事明",
    "T36n1736_073:0582b23": "大小可知。第九定謂於毛孔中入眼等定。",
    "T36n1736_073:0582b24": "顯互用自在者。然常途所明互用者。但眼處",
    "T36n1736_073:0582b25": "能作耳處等事。耳處能作眼鼻事等。故六",
    "T36n1736_073:0582b26": "根互用。今約十八界明。則有數重之互。一",
    "T36n1736_073:0582b27": "諸根互。二分圓互。毛孔身根中互能入眼等",
    "T36n1736_073:0582b28": "定故。三一多互。謂一根頓作多根事故。四",
    "T36n1736_073:0582b29": "根境互。謂根入境定如賢首品說。以此",
    "T36n1736_073:0582c01": "云法界必該十八界故。五復有一根入多",
    "T36n1736_073:0582c02": "境。一境入多根。六復有以六識對境以明",
    "T36n1736_073:0582c03": "互入等也。第十定二智通權實等者。此有",
    "T36n1736_073:0582c04": "十一句。但指二三四七四句釋之。故云餘",
    "T36n1736_073:0582c05": "七可知。疏。初三句始觀者。以妙悟皆滿是",
    "T36n1736_073:0582c06": "佛。今就等覺故云觀順。據觀據順故名菩",
    "T36n1736_073:0582c07": "薩。據三句見即名為佛耳。皆等覺之義。疏。",
    "T36n1736_073:0582c08": "即於所知一向無障轉功德者。即攝論無著",
    "T36n1736_073:0582c09": "立名。然有二義下釋初義。即無性釋無著",
    "T36n1736_073:0582c10": "義。後意乃是佛地論親光所釋。疏家順經但",
    "T36n1736_073:0582c11": "取親光所解消文。疏。過前十地故云窮",
    "T36n1736_073:0582c12": "十方際者。十地華云量等百萬三千大千世",
    "T36n1736_073:0582c13": "界故。今盡十方。知是過也。上十信及十地",
    "T36n1736_073:0582c14": "蓮華。亦不言葉數。今葉等皆不可說。明是",
    "T36n1736_073:0582c15": "等覺之依報也。疏。謂此真如下釋文。先釋",
    "T36n1736_073:0582c16": "無邊故。經云無相者。無有無等相故。即",
    "T36n1736_073:0582c17": "無有無二邊之義。言不可說法即離言真",
    "T36n1736_073:0582c18": "如者。真如有二。一安立真如。謂真實如常",
    "T36n1736_073:0582c19": "寄言顯故。二離言真如。故起信云。心真如",
    "T36n1736_073:0582c20": "者。即是一法界大總相法門體所謂心性不",
    "T36n1736_073:0582c21": "生不滅。一切諸法唯依妄念而有差別。若",
    "T36n1736_073:0582c22": "離心念則無境界差別之相。是故一切法。",
    "T36n1736_073:0582c23": "從本已來離言說相。離名字相離心緣相。",
    "T36n1736_073:0582c24": "畢竟平等無有變易。不可破壞唯是一心",
    "T36n1736_073:0582c25": "故名真如。以一切言說假名無實。但隨妄",
    "T36n1736_073:0582c26": "念不可得故。言真如者。亦無有相。謂言",
    "T36n1736_073:0582c27": "說之極因言遣言。此真如體無有可遣以",
    "T36n1736_073:0582c28": "一切法悉皆真故。亦無可立以一切法皆",
    "T36n1736_073:0582c29": "同如故。當知一切法不可說不可念。故",
    "T36n1736_073:0583a01": "名真如。釋曰。此即離言真如意也。次下論",
    "T36n1736_073:0583a02": "文云。復次真如依言說分別有二種義。何",
    "T36n1736_073:0583a03": "者為二。一者如實空。以能究竟顯實故。二",
    "T36n1736_073:0583a04": "者如實不空。以有自實體無漏性功德故。",
    "T36n1736_073:0583a05": "釋曰。上即依言真如也。法華云。知法常無",
    "T36n1736_073:0583a06": "性。此義玄中已引。今是義引。若具云。諸佛",
    "T36n1736_073:0583a07": "兩足尊知法常無性。佛種從緣起是故說一",
    "T36n1736_073:0583a08": "乘。無去無來重顯真如。即是中道者。中道",
    "T36n1736_073:0583a09": "非唯非有非無非斷非常等。皆中道義。疏。",
    "T36n1736_073:0583a10": "世界性空故無體下。釋經有體性無體性世",
    "T36n1736_073:0583a11": "界門。文有三釋。一雙約事理明。謂緣生",
    "T36n1736_073:0583a12": "故有無性故空。即法性宗一義。亦無相宗",
    "T36n1736_073:0583a13": "義。二云。又法性土故有體者。亦約性相而",
    "T36n1736_073:0583a14": "含二宗之義。若就法性宗釋。性上取空義",
    "T36n1736_073:0583a15": "相上取有義。今性上取有義相上取空義。",
    "T36n1736_073:0583a16": "謂緣生故空義。若共二宗釋者。法性有體",
    "T36n1736_073:0583a17": "是法相宗義。事土無體是法性宗義。然可會",
    "T36n1736_073:0583a18": "通故。今通用三。又淨剎順理下。唯就相土",
    "T36n1736_073:0583a19": "以明有體無體之義。淨順於理是事淨。順",
    "T36n1736_073:0583a20": "上法性土。染剎妄成即從緣無性義。又第二",
    "T36n1736_073:0583a21": "義亦順瓔珞仁王。三賢十聖住果報唯佛一",
    "T36n1736_073:0583a22": "人居淨土三賢十聖忍中行唯佛一人能盡",
    "T36n1736_073:0583a23": "源。亦順涅槃空者。所謂生死不空者。謂大",
    "T36n1736_073:0583a24": "涅槃餘義如前後說也。其一品內更有文",
    "T36n1736_073:0583a25": "義。皆前後已有故不委示。疏。近則逆結上",
    "T36n1736_073:0583a26": "來進德之文者。前經從於諸法智但應安住",
    "T36n1736_073:0583a27": "不應稱量下。是進德文。今有十一。如是初",
    "T36n1736_073:0583a28": "一後一即是總意。初句明前皆普賢行。末後",
    "T36n1736_073:0583a29": "明前皆為攝生。中間九句攝前進德即為",
    "T36n1736_073:0583b01": "九段。一如是圓滿菩薩境界。即前經云應",
    "T36n1736_073:0583b02": "為請問如來佛法下三句。以三句中初一上",
    "T36n1736_073:0583b03": "求佛道法。二下化眾生皆是菩薩之境界故。",
    "T36n1736_073:0583b04": "二如是通達出離之道。即前應觀諸法。一切",
    "T36n1736_073:0583b05": "如幻下三句。如幻如聲皆無體性是出離法",
    "T36n1736_073:0583b06": "故。三如是受持三世一切佛法。即前應知諸",
    "T36n1736_073:0583b07": "佛願力下三句。四如是觀察一切智門。即前",
    "T36n1736_073:0583b08": "應常安住平等法界下三句。五如是思惟不",
    "T36n1736_073:0583b09": "變易法。即前應不分別佛下二句。六如是明",
    "T36n1736_073:0583b10": "潔增上志樂。即前應當明解世間所作下八",
    "T36n1736_073:0583b11": "句。八句皆增上志樂故。七如是信解一切如",
    "T36n1736_073:0583b12": "來。即前於一切佛深生信解下三句。八如是",
    "T36n1736_073:0583b13": "了知佛廣大力。即前於廣界中拔出眾生下",
    "T36n1736_073:0583b14": "至成就諸度四句。九如是決定心無所礙。即",
    "T36n1736_073:0583b15": "前所謂親近一切智下四句。末句如是總結",
    "T36n1736_073:0583b16": "攝生已如前釋。對前諸段類取耳。",
    "T36n1736_073:0583b17": "大方廣佛華嚴經隨疏演義鈔卷第七十三"
}