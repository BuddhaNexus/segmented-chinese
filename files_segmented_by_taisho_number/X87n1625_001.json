{
    "X87n1625_001:0276b07": "新編林間後錄",
    "X87n1625_001:0276b09": "釋迦出山畫像贊",
    "X87n1625_001:0276b10": "秦越人之於醫。望見知生死。老潘之於墨。摸索知精",
    "X87n1625_001:0276b11": "粗。盖其不傳之妙。無地寄語默也。歐陽文忠公曰。小",
    "X87n1625_001:0276b12": "字遺教經雖不著書者之名。然非羲之莫能作也。予",
    "X87n1625_001:0276b13": "閱錢樂道家所蓄釋迦文佛出山像。雖不主名。然非",
    "X87n1625_001:0276b14": "道子不能作。以其筆意之著也。樂道人品甚高。鐵書",
    "X87n1625_001:0276b15": "血食之後。其忱信痛敬所致像之寄寓。決非苟然。拜",
    "X87n1625_001:0276b16": "手稽首為之贊曰。",
    "X87n1625_001:0276b17": "徧大海味具於一滴。盡法界身足於纖埃。佇思則燈",
    "X87n1625_001:0276b18": "王之坐不能入毗耶之室。斂念則彌勒之門彈指即",
    "X87n1625_001:0276b19": "開。唯我鼻祖釋迦和尚。初出雪山即示此像。以千百",
    "X87n1625_001:0276b20": "億微塵數身。九十七大人之相。頓入筆端三昧。而幻",
    "X87n1625_001:0276b21": "此幅紙之上。垂手跣足頂螺頷絲。超然靜深出三界",
    "X87n1625_001:0276b22": "癡。如浩蕩春寄于纖枝。如清涼月印于盆池。鏤冰琢",
    "X87n1625_001:0276b23": "雪我作贊詞。關空鏁夢夫子其牢畜之。",
    "X87n1625_001:0276b24": "小字金剛經贊",
    "X87n1625_001:0276c01": "僧子瓊束毫為纖筆。其銳如菱芒。臨紙運肘快等風",
    "X87n1625_001:0276c02": "雨。書金剛般若經於兼寸環輪中。望之團團。如珠在",
    "X87n1625_001:0276c03": "薄霧間。即而視之。其行布如人梳髮作煙鬟。自非思",
    "X87n1625_001:0276c04": "力精微。何以臻此。為之贊曰。",
    "X87n1625_001:0276c05": "昔有佛子根猛利。能觀空性即是色。欲顯空色不思",
    "X87n1625_001:0276c06": "議。仰空書此金剛句。至今風雨被原野。諸樵木者集",
    "X87n1625_001:0276c07": "其下。乃知肉眼不能見。譬如水中有鹽味。唯道人瓊",
    "X87n1625_001:0276c08": "思精特。能觀色性即是空。視此纖管大如椽。揮翰如",
    "X87n1625_001:0276c09": "行九軌道。故於兼寸環輪中。備足廣大言說身。世人",
    "X87n1625_001:0276c10": "可見不可讀。譬如嬰兒視崖蜜。我於此經能證入。初",
    "X87n1625_001:0276c11": "中後善三法門。忽然落筆如建瓴。不復現行生倒想。",
    "X87n1625_001:0276c12": "猶色空觀入諸境。奏刀肯綮無全牛。盡持此法施群",
    "X87n1625_001:0276c13": "生。甚微細智願同證。",
    "X87n1625_001:0276c14": "六世祖師贊并序",
    "X87n1625_001:0276c15": "予竄海上三年而還舍于筠之石門寺。悲叢林之荒",
    "X87n1625_001:0276c16": "寒。念祖宗之標致。不自知涕流也。作六祖師畫像贊",
    "X87n1625_001:0276c17": "以寄昭默禪師。以見其志云。",
    "X87n1625_001:0276c18": "妄想無性。證不滅受。前聖所知。轉相授手。風烟花開。",
    "X87n1625_001:0276c19": "器界以形。霜露果熟。王子乃生。護持佛乘。指示心體。",
    "X87n1625_001:0276c20": "但遮其非。不言其是。嬰兒索物。意正語偏。哆啝之中。",
    "X87n1625_001:0276c21": "語意俱捐。",
    "X87n1625_001:0276c22": "頂峰朝露。神光夜升。堪任單傳。擔荷上乘。自尋其心。",
    "X87n1625_001:0276c23": "不見歸宿。如視環輪。求其斷續。用獄除間。履瘦知肥。",
    "X87n1625_001:0276c24": "婬坊酒肆。盡其塵機。雪中斫臂。願續佛壽。兒孫今聞。",
    "X87n1625_001:0277a01": "竪毛呵手。",
    "X87n1625_001:0277a02": "六道暗昏。不礙明潔。毫釐弗差。證甘露滅。但赤頭顱。",
    "X87n1625_001:0277a03": "特諱姓氏。離見超情。欲盡世累。潛溪海山。麻衣風帽。",
    "X87n1625_001:0277a04": "翩然往來。被褐懷寶。精一其誠。身名俱捨。後世丘墳。",
    "X87n1625_001:0277a05": "猶無知者。",
    "X87n1625_001:0277a06": "破頭峰下。龍象雜遝。衣付小兒。道傳懶衲。乃爾相違。",
    "X87n1625_001:0277a07": "求人為法。天書至門。堅臥不答。念諸眾生。捕風捉影。",
    "X87n1625_001:0277a08": "十地治之。由未蘇醒。師微笑曰。何必眩瞑。但勿強名。",
    "X87n1625_001:0277a09": "自然無病。",
    "X87n1625_001:0277a10": "觀前後身。兩鏡一面。左右對之。三者頓現。今非昔是。",
    "X87n1625_001:0277a11": "增金以黃。昔非今是。謗沈無香。已絕死生。豈纏老少。",
    "X87n1625_001:0277a12": "全機現前。當明而妙。夜江佐舟。吾今汝渡。句中之眼。",
    "X87n1625_001:0277a13": "如水有乳。",
    "X87n1625_001:0277a14": "是風幡動。眼自遮護。非風幡動。心則現露。是為曹溪。",
    "X87n1625_001:0277a15": "顯決要旨。欲證之者。勿流汝意。暫時斂念。妙寂了然。",
    "X87n1625_001:0277a16": "汝自受用。密非我邊。負石舂糧。趂獐逐兔。鏡中之空。",
    "X87n1625_001:0277a17": "欲尋無路。",
    "X87n1625_001:0277a18": "棗栢大士畫像贊并序",
    "X87n1625_001:0277a19": "易之深渺不可以義得。故立彖象以盡其旨。心之精",
    "X87n1625_001:0277a20": "微不可以言傳。故指事法以示其妙。唯棗栢大士深",
    "X87n1625_001:0277a21": "入此三昧門。謹拜手稽首為之贊曰。",
    "X87n1625_001:0277a22": "須眉如畫頎而美。風神如秋氣奇偉。平生歸宿東北",
    "X87n1625_001:0277a23": "方。塵勞動中寂而止。翛然跣足散衣行。智智用中不",
    "X87n1625_001:0277a24": "乖體。帝王家生得自在。壽量不書絕終始。虎受使令",
    "X87n1625_001:0277b01": "心境空。女為伴助憎愛棄。冠巾傳心即俗真。方隅示",
    "X87n1625_001:0277b02": "法即事理。只將棗栢薦齋鉢。我來閻浮非著味。自然",
    "X87n1625_001:0277b03": "光明生齒牙。我談詞章皆實義。佛子授汝以顯決。一",
    "X87n1625_001:0277b04": "言便足超十地。隨順無明起諸有。若不隨順諸有離。",
    "X87n1625_001:0277b05": "聖賢酪生凡乳中。只由觀照戒定慧。是謂大士同體",
    "X87n1625_001:0277b06": "悲。令我頓入一切智。作大佛事徧塵剎。華藏界中容",
    "X87n1625_001:0277b07": "頓轡。以空為座禮十身。以願為舌說此偈。如以花說",
    "X87n1625_001:0277b08": "無邊春。如以滴說大海味。稽首世間妙蓮華。常願清",
    "X87n1625_001:0277b09": "淨出泥滓。",
    "X87n1625_001:0277b10": "百丈大智禪師真贊并序",
    "X87n1625_001:0277b11": "馬祖大寂禪師已化。塔于海昏之石門。師廬其傍既",
    "X87n1625_001:0277b12": "久。衲子相尋日增。於是猒山之淺。乃沿馮水而上。至",
    "X87n1625_001:0277b13": "車輪峰之下。與希運惟政火種刀耕而食。遂成法席。",
    "X87n1625_001:0277b14": "予崇寧四年春至山中瞻遺像。雖冰枯雪老若不勝",
    "X87n1625_001:0277b15": "衣。而神峻氣逸如未度世。謹拜手稽首為之贊曰。",
    "X87n1625_001:0277b16": "以實問答。空可青黃。以意求道。神落陰陽。陰陽莫測。",
    "X87n1625_001:0277b17": "脫略陰界。虗空莫盡。因果不昧。我有大機。佛無密語。",
    "X87n1625_001:0277b18": "如獅子王。露地方踞。稱性文字。隨身叢林。如以妙指。",
    "X87n1625_001:0277b19": "發和雅音。同世之波。壽九十二。護持心宗。諡曰大智。",
    "X87n1625_001:0277b20": "雲菴真贊",
    "X87n1625_001:0277b21": "雲菴出黃龍之門。為臨濟九世之孫。種性殊勝。契悟",
    "X87n1625_001:0277b22": "廣大。指示心要。辯如曹溪。決擇教乘。論如棗栢。作為",
    "X87n1625_001:0277b23": "偈句。詞如誌公。層踐明驗。精如永嘉。退居雲菴。時已",
    "X87n1625_001:0277b24": "七十餘。幻滅都盡。慧光渾圓。可以想見其遺風餘烈。",
    "X87n1625_001:0277c01": "門人德洪謹拜手稽首為之贊曰。",
    "X87n1625_001:0277c02": "於自住境。見與見緣。如夢能所。如蜜中邊。唯具正眼。",
    "X87n1625_001:0277c03": "入此三昧。如妙蓮華。出緣生海。祖師活意。如來密機。",
    "X87n1625_001:0277c04": "成就眾生。如鵾鵬飛。使其自化。不由他悟。秀出叢林。",
    "X87n1625_001:0277c05": "光于佛祖。趨滅陝右。誕生江南。暗中五色。天下雲庵。",
    "X87n1625_001:0277c06": "明極齋銘",
    "X87n1625_001:0277c07": "太原王徤伯強。名臣惠公之子。　皇叔嘉王之婿。方",
    "X87n1625_001:0277c08": "壯年則能棄官學道。閱首楞嚴經至餘塵尚諸學明",
    "X87n1625_001:0277c09": "極即如來。嘆曰此如來之訓而予之志也。願以明極",
    "X87n1625_001:0277c10": "名其齋而乞銘於予。銘曰。",
    "X87n1625_001:0277c11": "有而尋求。癡暗所囿。得而驚異。智濁之咎。濁澄暗澈。",
    "X87n1625_001:0277c12": "自覺成就。如人目精。一塵不受。開睫譬生。明發寄根。",
    "X87n1625_001:0277c13": "斂睫譬死。暗不能昏。聖師真慈。開此妙門。睥睨不入。",
    "X87n1625_001:0277c14": "夫豈知恩。枵然丈室。中置匡牀。經行宴坐。晨燈夕香。",
    "X87n1625_001:0277c15": "勿使邪念。蔽常寂光。",
    "X87n1625_001:0277c16": "小字華嚴經偈并序",
    "X87n1625_001:0277c17": "蜂房於梁間。以漆液固其蒂。鵲巢於木杪。累百日而",
    "X87n1625_001:0277c18": "後成。彼會何知。而經營之妙積累之功。若習藝之神",
    "X87n1625_001:0277c19": "耶。盖其靈明廓徹不思議之力雖昧略飛搖之中。而",
    "X87n1625_001:0277c20": "具足成就弗差毫末。況首出萬物應物而能言者乎。",
    "X87n1625_001:0277c21": "昔有梵僧來自五天。見晉宮闕崇麗。歎曰。是與兜率",
    "X87n1625_001:0277c22": "內院何異。但彼道力所成。而此直業力耳。予甞笑之。",
    "X87n1625_001:0277c23": "是安知我此妙力出生太虗容受寰宇。曾何天上人",
    "X87n1625_001:0277c24": "間樓觀之足云哉。道人栖公愍世迫隘。就其所欲。書",
    "X87n1625_001:0278a01": "大方廣佛華嚴經於方冊中。其輕妙可以一掌置。開",
    "X87n1625_001:0278a02": "編蠕蠕如行蟻。熟視之其衡斜曲直重交反側曲盡",
    "X87n1625_001:0278a03": "其妙。不翅如擘窠大書。觀者闐門歎未曾有。子欲稱",
    "X87n1625_001:0278a04": "贊是無作之功。普告大眾而說偈言。",
    "X87n1625_001:0278a05": "我聞尊者龍勝師。應供曾入娑竭海。龍宮微塵妙章",
    "X87n1625_001:0278a06": "句。目所一瞥輙能誦。流於五天及震旦。為熱惱中甘",
    "X87n1625_001:0278a07": "露門。維道人栖出其後。願力猛利思精特。能於方冊",
    "X87n1625_001:0278a08": "紙墨間。書此大經十萬偈。誦於蝸舍巢菴中。了然如",
    "X87n1625_001:0278a09": "在龍宮見。觀者種性有差別。愛慕皆生殊異想。要當",
    "X87n1625_001:0278a10": "諦觀一塵中。亦有無邊妙經卷。昔有智人破此塵。十",
    "X87n1625_001:0278a11": "方世界一切說。以名塵故非斷空。而可破故非實有。",
    "X87n1625_001:0278a12": "了此兩字妙法門。亦攝一切契經海。譬如困臥俄頃",
    "X87n1625_001:0278a13": "際。夢中所歷更千載。乃知一念圓古今。真實際中法",
    "X87n1625_001:0278a14": "如是。一塵微妙不可測。當知一一塵亦然。譬如天帝",
    "X87n1625_001:0278a15": "網明珠。珠體瑩然俱照徹。一珠具足諸網珠。一一珠",
    "X87n1625_001:0278a16": "中同徧入。我今以此金剛句。壞滅彼眾下劣想。使悟",
    "X87n1625_001:0278a17": "塵中含此經。奚方冊中乃驚異。咨爾山君河樹神。各",
    "X87n1625_001:0278a18": "各當憶本願力。要當勇猛勤守護。勿令邪念輙蠧侵。",
    "X87n1625_001:0278a19": "毗藍風吹須彌盧。劫火焚燒大千界。為攤此經一切",
    "X87n1625_001:0278a20": "處。使其凉曝各得所。我此現前佛子等。作此觀者名",
    "X87n1625_001:0278a21": "正觀。稽首十方調御師。剎剎塵塵為作證。",
    "X87n1625_001:0278a22": "慈氏菩薩旃檀像讚并序",
    "X87n1625_001:0278a23": "金陵華藏禪寺慈氏菩薩旃檀像。相好之工妙天下。",
    "X87n1625_001:0278a24": "而神異靈感未易以一二數。居景德寺之後殿。王文",
    "X87n1625_001:0278b01": "公甞夢像求易居甚切。既覺而忘之。已而復夢理前",
    "X87n1625_001:0278b02": "事。公夢中固留之。像則泣下。起而視之真有淚處。因",
    "X87n1625_001:0278b03": "大驚異。即迎置華藏之大殿。俄景德寺一夕而燼。嗚",
    "X87n1625_001:0278b04": "呼。三災彌綸大千減壞。像豈得久留人間世而痛自",
    "X87n1625_001:0278b05": "嚲免為此兒戲狹劣相耶。是蓋護法諸天以像之靈",
    "X87n1625_001:0278b06": "瑞佑之則然。非菩薩意也。不可以不辨。稽首為之贊",
    "X87n1625_001:0278b07": "曰。",
    "X87n1625_001:0278b08": "何人寄逸想。游戲浮漚間。以如幻之力。刻此旃檀像。",
    "X87n1625_001:0278b09": "坐令眾妙相。秀發千光中。天冠束紺髮。銖衣絡華鬘。",
    "X87n1625_001:0278b10": "種種妙莊嚴。成此功德聚。當時億萬眾。感極則悲號。",
    "X87n1625_001:0278b11": "樓觀出談笑。秘護百寶攢。如登覩史天。如集龍華會。",
    "X87n1625_001:0278b12": "嗟乎像教末。羽嘉成百烏。棘生薝蔔林。龍神為悲動。",
    "X87n1625_001:0278b13": "王臣寔外護。異夢非意思。願推明月輪。出此蓬勃煙。",
    "X87n1625_001:0278b14": "願回紫金山。安置清凉處。至今百福相。儼然臨天人。",
    "X87n1625_001:0278b15": "神力吁莫測。拜瞻涕汍瀾。我諦觀十方。寔無心外境。",
    "X87n1625_001:0278b16": "自然離依他。及與徧計執。即今目所見。非有亦非無。",
    "X87n1625_001:0278b17": "如像現鏡中。非鏡亦非面。願入此三昧。識心自然明。",
    "X87n1625_001:0278b18": "於十方國土。而作大佛事。稽首大悲尊。證我如是說。",
    "X87n1625_001:0278b19": "第十五祖真贊并序",
    "X87n1625_001:0278b20": "迦那提婆尊者為十五祖。傳佛心印。猶以眾生不能",
    "X87n1625_001:0278b21": "信受其言為憂。乃訴於大自在天之像曰。願神賜我",
    "X87n1625_001:0278b22": "使言不虗設。嗟乎。道之難行非獨今也。稽首贊曰。",
    "X87n1625_001:0278b23": "石彪肉酔。木駒夜嘶。我此三昧。非識情知。應緣而現。",
    "X87n1625_001:0278b24": "不落思惟。是答鉢水。以針投之。如仲尼韶。如子期琴。",
    "X87n1625_001:0278c01": "又如蕭何。而識淮陰。無言可寄。無跡可尋。粲然現前。",
    "X87n1625_001:0278c02": "傳之以心。穴像之目。我不慢神。指樹之耳。我知其因。",
    "X87n1625_001:0278c03": "物我如故。所立皆真。隨其妙用。見我全身。稽首真慈。",
    "X87n1625_001:0278c04": "為僧中王。如萬星月。見者清凉。尚以眾生。不信為傷。",
    "X87n1625_001:0278c05": "盖盲者咎。非光掩藏哉。",
    "X87n1625_001:0278c06": "翠巖真和尚真贊",
    "X87n1625_001:0278c07": "我方涇渭同流。笑中軟頑滑頭。為君人境俱奪。閙裏",
    "X87n1625_001:0278c08": "白拈巧偷。如水洗水。相樓打樓。從來脫略無窠臼。接",
    "X87n1625_001:0278c09": "得南泉嗣趙州。",
    "X87n1625_001:0278c10": "昭默和尚真贊",
    "X87n1625_001:0278c11": "辯如玄沙有邊幅。韻如睦州出風骨。默然而說珠自",
    "X87n1625_001:0278c12": "照。八荒光明寄毛粟。獨立南榮山岳峻。臨濟欲傾不",
    "X87n1625_001:0278c13": "敢覆。笑橫玉麈氣如春。一堂嚴冷天魔哭。",
    "X87n1625_001:0278c14": "空生贊并序",
    "X87n1625_001:0278c15": "漳南僧慎修游吳中。得此畫於敗垣破壁間。拂除埃",
    "X87n1625_001:0278c16": "翳。神觀靖深。如從維摩大士得心解脫。時出以示予",
    "X87n1625_001:0278c17": "為之贊曰。",
    "X87n1625_001:0278c18": "以空寂身。無所依住。而捉杖棃。以靈知心。不在散攝。",
    "X87n1625_001:0278c19": "而玩貝葉。不捨聲色。而證真空。與我日用。能所心同。",
    "X87n1625_001:0278c20": "於一切處。寂入法海。如風行空。無有妨[得彳]。但脫二執。",
    "X87n1625_001:0278c21": "圓成普會。當慎以修。入此三昧。",
    "X87n1625_001:0278c22": "永明和尚畫像贊并序",
    "X87n1625_001:0278c23": "永明智覺禪師。乘悲願力示生震旦。傳佛心宗為法",
    "X87n1625_001:0278c24": "檀越。其家名辯才學者依以揚聲議論言句浩如山",
    "X87n1625_001:0279a01": "海。予漁獵于其間餘二十年。至其妙處輙能識之。如",
    "X87n1625_001:0279a02": "鵝王擇乳無有遺餘。盖甞自忘鄙陋。欲追禪師逸駕",
    "X87n1625_001:0279a03": "為之伴侶。以游十方國土作大佛事。尚未晚也。稽首",
    "X87n1625_001:0279a04": "為之贊曰。",
    "X87n1625_001:0279a05": "三界種性。有萬妍醜。生順死逆。夢夜想晝。往復無間。",
    "X87n1625_001:0279a06": "聲度垣牖。皆依末那。戲論成就。而末那體。無作無受。",
    "X87n1625_001:0279a07": "譬如空花。實無而有。一念了知。光明通透。我如是見。",
    "X87n1625_001:0279a08": "無有錯謬。是為心宗。祖佛授手。孰振頹綱。秀傑奇茂。",
    "X87n1625_001:0279a09": "稽首永明。月臨星斗。",
    "X87n1625_001:0279a10": "永嘉和尚畫像贊并序",
    "X87n1625_001:0279a11": "永嘉尊者。初閱維摩經發明心要。欲定宗旨。遂造曹",
    "X87n1625_001:0279a12": "溪印可。於祖師一宿而去。世咸以一宿覺名之。予讀",
    "X87n1625_001:0279a13": "其歌詞。究其履踐。如尺圍鑰合。未甞不置卷長嘆。想",
    "X87n1625_001:0279a14": "公之為人碩大光明壁立萬仞。而視今之學者寒酸",
    "X87n1625_001:0279a15": "鏁細紛紛蠢蠢。宗教興衰於茲可知矣。為之贊曰。",
    "X87n1625_001:0279a16": "情根無功。意識無作。現量圓成。見聞知覺。如鏡受燈。",
    "X87n1625_001:0279a17": "光無壞雜。烈火焚燒。河流湍逝。谷風怒號。大地依止。",
    "X87n1625_001:0279a18": "俱無知思。亦復如是。此涅槃門。如鼓塗毒。曹溪撾之。",
    "X87n1625_001:0279a19": "聞者僵仆。以槌授公。萬象驚縮。光明之語。粲如日星。",
    "X87n1625_001:0279a20": "精嚴之行。清如玉冰。唯不傳者。與空相應。我初學道。",
    "X87n1625_001:0279a21": "如握如拳。晚乃覺之。如手安然。有時而用。搏取大千。",
    "X87n1625_001:0279a22": "清凉大法眼禪師畫像贊并序",
    "X87n1625_001:0279a23": "予元符初至臨川承天寺。寺基宏壯可集萬指。而食",
    "X87n1625_001:0279a24": "堂翛然。殘僧三四輩而已。讀舊碑。知為大法眼禪師",
    "X87n1625_001:0279b01": "開法之故基也。影堂壁間畫像存焉。神宇靖深眉目",
    "X87n1625_001:0279b02": "淵然。而英特之氣不沒。豈荷負大法提挈四生者其",
    "X87n1625_001:0279b03": "表故如是耶。稽首為之贊曰。",
    "X87n1625_001:0279b04": "非風幡動。非風鈴語。見聞起滅。了無處所。何以明之。",
    "X87n1625_001:0279b05": "俱寂靜故。此光明藏。平等顯露。由本無明。愛欲怪妬。",
    "X87n1625_001:0279b06": "如隔日瘧。痛自遮護。有能了者。即同本悟。索爾隨緣。",
    "X87n1625_001:0279b07": "閑居靜住。一切仍舊。身無染污。為物作則。險崖之句。",
    "X87n1625_001:0279b08": "不可犯干。如大火聚。",
    "X87n1625_001:0279b09": "雲門禪師畫像贊并序",
    "X87n1625_001:0279b10": "富鄭公家所蓄雲門禪師之像。僧原靜移寫。其本藏",
    "X87n1625_001:0279b11": "於蔣山。大觀三年六月予獲拜觀焉。稽首為之贊曰。",
    "X87n1625_001:0279b12": "見流滔天。公峙如山。壁立萬仞。捍其狂瀾。可望而却。",
    "X87n1625_001:0279b13": "不可攬攀。犀顱虎眸。美髯遶脥。雲詞電機。霹靂為舌。",
    "X87n1625_001:0279b14": "邪宗墮傾。魔膽破裂。須臾清明。光風霽月。叢林驢騾。",
    "X87n1625_001:0279b15": "蹴踏龍象。不可係羇。逸氣邁往。我不得濟。大地是浪。",
    "X87n1625_001:0279b16": "忽然現前。清機歷掌。",
    "X87n1625_001:0279b17": "玄沙備禪師畫像贊",
    "X87n1625_001:0279b18": "根門有功則是心外見法。用處換機則是問時有答。",
    "X87n1625_001:0279b19": "問答交馳。摸索大道。心法對峙。破碎真如。異哉此老。",
    "X87n1625_001:0279b20": "超出兩途。亡僧面前波全露水。猛虎鬚畔光自照珠。",
    "X87n1625_001:0279b21": "衲僧不解。如井覰驢。",
    "X87n1625_001:0279b22": "旃檀大悲贊",
    "X87n1625_001:0279b23": "予畜四十二臂觀世音菩薩之像。如護目睛。每戴以",
    "X87n1625_001:0279b24": "行道。今以授其友李天輔。為之贊曰。",
    "X87n1625_001:0279c01": "汝意有言。枯杌作鬼。我心不生。髑髏即水。乃知妄覺。",
    "X87n1625_001:0279c02": "一法成二。湛然圓明。百千一耳。稽首大士。應物而形。",
    "X87n1625_001:0279c03": "隨其大小。如谷答聲。千臂執持。千目觀照。以無心故。",
    "X87n1625_001:0279c04": "受用俱妙。譬如青春。藏於花身。因其枝葉。疎密精神。",
    "X87n1625_001:0279c05": "唯此瑞相。四十二臂。不越徑寸。莊嚴畢備。清淨寶目",
    "X87n1625_001:0279c06": "或慈或威。如欲舉足。華輪承之。碧螺之間。有佛儼容。",
    "X87n1625_001:0279c07": "如焦螟蟲。巢蚊睫中。隱于石間。顯出蚌蛤。以無礙慈。",
    "X87n1625_001:0279c08": "不擇清濁。我觀震旦。種性猛利。由聞慧入。甘露滅地。",
    "X87n1625_001:0279c09": "願加被我。障盡心開。如觀世音。無礙辯才。我說此偈。",
    "X87n1625_001:0279c10": "萬像合掌。何以無礙。敲空作響。",
    "X87n1625_001:0279c11": "源禪師贊",
    "X87n1625_001:0279c12": "十年積翠侍立。學得眼橫鼻直。平生氣壓叢林。問著",
    "X87n1625_001:0279c13": "左科背聽。一菴深藏霹靂舌。從教萬像自分說。百非",
    "X87n1625_001:0279c14": "四句無處蹲。孤風照人眾星月。",
    "X87n1625_001:0279c15": "明白菴銘并序",
    "X87n1625_001:0279c16": "予世緣深重夙習羇縻。好論古今治亂是非成敗。交",
    "X87n1625_001:0279c17": "遊多譏呵之。獨陳瑩中曰。於道初不相妨。譬之山川",
    "X87n1625_001:0279c18": "之有烟雲。草木之有華滋。所謂秀媚精進。予心知其",
    "X87n1625_001:0279c19": "戲。然為之不已。大觀元年春結菴於臨川。名曰明白。",
    "X87n1625_001:0279c20": "欲痛自治也。瑩中聞之以偈見寄曰。庵中不著毗耶",
    "X87n1625_001:0279c21": "座。亦許靈山問法人。便謂世間憎愛盡。攢眉出社有",
    "X87n1625_001:0279c22": "誰瞋。於是隄岸輒決。又復袞袞多言。然竟坐此得罪。",
    "X87n1625_001:0279c23": "出九死而僅生。恨識不知微。道不勝習。乃收招魂魄",
    "X87n1625_001:0279c24": "料理初心。為之銘曰。",
    "X87n1625_001:0280a01": "雷霆發聲。萬國春曉。聞者不言。心得意了。木落霜清。",
    "X87n1625_001:0280a02": "水歸沙在。忽然震驚。聞者駭恠。合妙日用。如春雷霆。",
    "X87n1625_001:0280a03": "背覺塵勞。如冬震驚。萬機俱罷。隨緣放曠。尚無了知。",
    "X87n1625_001:0280a04": "安有倒想。永惟此恩。妍味其旨。一庵收身。以時臥起。",
    "X87n1625_001:0280a05": "語默不昧。絲毫弗差。蒙雜而著。隨孚于嘉。",
    "X87n1625_001:0280a06": "延福鐘銘并序",
    "X87n1625_001:0280a07": "梁武帝假寶公神力見地獄相。問何以救之。寶公曰。",
    "X87n1625_001:0280a08": "眾生定業不可即滅。唯聞鐘聲其苦暫息耳。武帝於",
    "X87n1625_001:0280a09": "是詔天下佛廟擊鐘當舒徐其聲。欲以佇苦也。宜豐",
    "X87n1625_001:0280a10": "李某與弟某施延福院大鐘。願資延母夫人某氏壽",
    "X87n1625_001:0280a11": "祺且雪夙障。予以謂知所施矣。晉許遜白日仙去。天",
    "X87n1625_001:0280a12": "詔書曰赦汝不事先祖之罪。佳施藥呪水之功。夫施",
    "X87n1625_001:0280a13": "藥呪水脫人於苦者也。唐崔祐甫本貴且壽。以任情",
    "X87n1625_001:0280a14": "煞戮囚繫不釋。遂不壽。囚繫煞戮置人於苦者也。嗚",
    "X87n1625_001:0280a15": "呼。壽固無象。脫人之苦則增。置人於苦則損。夫鐘之",
    "X87n1625_001:0280a16": "功利愽大昭著者也。以之為施。某人罪滅壽延。理有",
    "X87n1625_001:0280a17": "固然者矣。為之銘曰。",
    "X87n1625_001:0280a18": "眾生大夢營黑業。玲瓏擊撞與開睫。功德之大吾敢",
    "X87n1625_001:0280a19": "喋。願移慈母離障結。如聲度垣即超越。孝哉伯仲但",
    "X87n1625_001:0280a20": "勇逸。依仗佛力等痛切。如取寓物執卷牒。願壽慈母",
    "X87n1625_001:0280a21": "春在脥。如鐘常撞無盡竭。政和甲午夏五月。誰為之",
    "X87n1625_001:0280a22": "銘甘露滅。",
    "X87n1625_001:0280a23": "旃檀白衣觀世音像贊并序",
    "X87n1625_001:0280a24": "筠州太平寺泗州院僧元鑑所畜觀世音菩薩之像。",
    "X87n1625_001:0280b01": "慈嚴妙麗靈異殊勝。如上天竺所見者。問何自得之。",
    "X87n1625_001:0280b02": "鑑曰。始有客舟載而至。傳數家。家輙禍至滅亡者。皆",
    "X87n1625_001:0280b03": "畏不敢迎。獨吾迎事之而無異焉。予曰。昔廬山文殊",
    "X87n1625_001:0280b04": "師利之像不肯留寒溪。而喜隨遠公歸東林。金陵彌",
    "X87n1625_001:0280b05": "勒像不肯留景德。而見夢於舒王求居華藏。今此像",
    "X87n1625_001:0280b06": "乃獨寓於鑑。是皆與菩薩大有因緣。不然。聖心豈有",
    "X87n1625_001:0280b07": "所擇而避就之耶。為之贊曰。",
    "X87n1625_001:0280b08": "我聞菩薩昔因地。所供養佛名觀音。從聞思修而悟",
    "X87n1625_001:0280b09": "心。心精遺聞而得道。見聞覺知不可易。譬如西北與",
    "X87n1625_001:0280b10": "東南。而此乃曰聞可遺。令人惘然墮疑網。龍本無耳",
    "X87n1625_001:0280b11": "聞以神。蛇亦無耳聞以眼。牛無耳故聞以鼻。螻蟻無",
    "X87n1625_001:0280b12": "耳聞以身。六根[牙(必心)+?]用乃如此。聞不可遺豈理哉。彼於",
    "X87n1625_001:0280b13": "異類昧劣中。而亦精妙不間斷。況我自在慈忍力。無",
    "X87n1625_001:0280b14": "礙解脫獨不然。鼓鐘俱擊聲不同。知其不同是生滅。",
    "X87n1625_001:0280b15": "而二種聲不相參。即是同時寂滅法。稽首淨智功德",
    "X87n1625_001:0280b16": "聚。廣大莊嚴悲願海。憫我心明力不逮。時時種子發",
    "X87n1625_001:0280b17": "現行。如人因酒而發狂。誡飲輙復逢佳醞。願滅顛倒",
    "X87n1625_001:0280b18": "癡暗障。願獲辯才智慧藏。游戲十方微塵剎。亦施無",
    "X87n1625_001:0280b19": "畏利眾生。凡曰有心能聞者。同入圓通三昧海。",
    "X87n1625_001:0280b20": "照默真贊一首",
    "X87n1625_001:0280b21": "衲子無處摸索。畫師筆筆畫著。山僧酔眼難憑。付與",
    "X87n1625_001:0280b22": "眾人彈駮。似則打煞靈源。不似幀子燒却。",
    "X87n1625_001:0280b23": "觀音菩薩畫像贊并序",
    "X87n1625_001:0280b24": "大觀四年春二月戊子之夕。病比丘慧洪纍然臥縲",
    "X87n1625_001:0280c01": "紲之中。夢至一處。庭宇閴然有僧導入密室中。舉燭",
    "X87n1625_001:0280c02": "視壁間有鍾山寶公菩薩之像。意忻然欲得之。而像",
    "X87n1625_001:0280c03": "輙自墮手中。復展視之。則化而為十二面觀音慈嚴",
    "X87n1625_001:0280c04": "之相。心大驚異遂覺。三鼓矣。三月甲辰。南州德逢上",
    "X87n1625_001:0280c05": "人以書來訊。且曰吾以衣鉢遣僧詣漣水畫觀世音",
    "X87n1625_001:0280c06": "像至。其莊嚴妙天下之手。慧洪追憶前事。問其遣像",
    "X87n1625_001:0280c07": "之日。乃其得夢之夕。因自感嘆菩薩以大悲等慈哀",
    "X87n1625_001:0280c08": "憐照臨如是昭著。其何恩何德能報之也。唯以筆舌",
    "X87n1625_001:0280c09": "言辭喻海之深誇日之明耳。謹稽首為之贊曰。",
    "X87n1625_001:0280c10": "稽首淨聖甘露門。無量聖身徧沙界。應諸眾生心所",
    "X87n1625_001:0280c11": "求。譬如春色花萬卉。西方肅煞憂愁地。故住寶陀洛",
    "X87n1625_001:0280c12": "迦山。此方教體在音聞。故稱名者得解脫。一切眾生",
    "X87n1625_001:0280c13": "煞心盛。癡暗不見不發心。故現鷹巢蚌蛤中。亦作畫",
    "X87n1625_001:0280c14": "師畫其像。菩薩豈有種種心。皆其悲願力如是。何人",
    "X87n1625_001:0280c15": "毫端寄逸想。幻出百福莊嚴身。屹然欲動千光集。譬",
    "X87n1625_001:0280c16": "如將回紫金山。湛然欲瞬眾好生。譬如欲拆青蓮華。",
    "X87n1625_001:0280c17": "蠻奴水王來獻誠。想見細雨天花落。眾生五濁熱惱",
    "X87n1625_001:0280c18": "中。色欲愛見所熏煑。忽然覩此寶月相。一切毛孔皆",
    "X87n1625_001:0280c19": "清凉。成此不思議功德。皆因上人心所獻。願我早熏",
    "X87n1625_001:0280c20": "知見香。願我恒被慈忍服。願魔障山速崩裂。願大智",
    "X87n1625_001:0280c21": "慧常現前。心精遺聞證圓通。自然靜極光通達。我當",
    "X87n1625_001:0280c22": "定如觀世音。一切眾生願如我。",
    "X87n1625_001:0280c23": "甘露滅齋銘并序",
    "X87n1625_001:0280c24": "政和四年春予還自海外。過衡岳謁方廣譽禪師。館",
    "X87n1625_001:0281a01": "于靈源閭之下。因名其居曰甘露滅。道人法太請曉",
    "X87n1625_001:0281a02": "其說。予曰。三祖北齊天平二年得法於少林。隱于皖",
    "X87n1625_001:0281a03": "公。終身不言姓氏。老安隋文帝開皇七年括天下私",
    "X87n1625_001:0281a04": "度僧尼驗勘。安曰。本無名。遂遁于嵩山。二大老猒名",
    "X87n1625_001:0281a05": "迹之累。而精一其道蓋如此。予寔慕之。乃為之銘曰。",
    "X87n1625_001:0281a06": "吾聞甘露。食之長生。而寂滅法。乃有此名。寂滅而生。",
    "X87n1625_001:0281a07": "谷神不死。唯佛老君。其意謂此。我本超放。憂患纏之。",
    "X87n1625_001:0281a08": "今知脫矣。鬚髮伽棃。安遁嵩少。粲逃潛霍。是故覺範。",
    "X87n1625_001:0281a09": "老于衡岳。山失孤峻。玉忘無瑕。當令舌本。吐青蓮華。",
    "X87n1625_001:0281a10": "漁父六首",
    "X87n1625_001:0281a11": "萬回",
    "X87n1625_001:0281a12": "玉帶雲袍童頂露。一生笑傲知何故。萬里迴來方旦",
    "X87n1625_001:0281a13": "暮。休疑慮。大千捻在毫端聚。不解犂田分畝步。却能",
    "X87n1625_001:0281a14": "對客鳴華鼓。忽共老安相耳語。還推去。莫來攔我毬",
    "X87n1625_001:0281a15": "門路。",
    "X87n1625_001:0281a16": "藥山",
    "X87n1625_001:0281a17": "野鶴神情雲格調。逼人氣韻霜天曉。松下殘經看未",
    "X87n1625_001:0281a18": "了。當斜照。蒼煙風撼流泉繞。閨閤珍奇徒照耀。光無",
    "X87n1625_001:0281a19": "滲漏方靈妙。活計現成誰管紹。孤峰表。一聲月下聞",
    "X87n1625_001:0281a20": "清嘯。",
    "X87n1625_001:0281a21": "寶公",
    "X87n1625_001:0281a22": "來往獨龍崗下路。杖頭落索閑家具。後事前觀如目",
    "X87n1625_001:0281a23": "覩。非讖語。須知一念無今古。長笑老蕭多病苦。笑中",
    "X87n1625_001:0281a24": "與藥皆狼虎。蠟炬一枝非囑付。聊戲汝。熱來脫却孃",
    "X87n1625_001:0281b01": "生袴。",
    "X87n1625_001:0281b02": "亮公",
    "X87n1625_001:0281b03": "講處天花隨玉麈。波心月在那能取。旁舍老師偷指",
    "X87n1625_001:0281b04": "注。迴頭覷。虗空特地能言語。歸對學徒重自訴。從前",
    "X87n1625_001:0281b05": "見解都欺汝。隔岸有山橫暮雨。飜然去。千巖萬壑無",
    "X87n1625_001:0281b06": "尋處。",
    "X87n1625_001:0281b07": "香嚴",
    "X87n1625_001:0281b08": "畫餅充飢人笑汝。一菴歸掃南陽塢。擊竹作聲方惺",
    "X87n1625_001:0281b09": "悟。徐回[(厂@((既旡)日+口))*頁]。本來面目無藏處。却望溈山敷坐具。老師",
    "X87n1625_001:0281b10": "頭角渾呈露。珍重此恩逾父母。須薦取。堂堂密密聲",
    "X87n1625_001:0281b11": "前句。",
    "X87n1625_001:0281b12": "丹霞",
    "X87n1625_001:0281b13": "不怕石頭行路滑。歸來那受駒兒踏。言下百骸俱潑",
    "X87n1625_001:0281b14": "撒。無剩法。靈然晝夜光通達。古寺天寒還惡發。夜將",
    "X87n1625_001:0281b15": "木佛齊燒殺。炙背橫眠真快活。憨抹撻。從教院主無",
    "X87n1625_001:0281b16": "鬚髮。",
    "X87n1625_001:0281b18": "新編林間後錄(終)"
}