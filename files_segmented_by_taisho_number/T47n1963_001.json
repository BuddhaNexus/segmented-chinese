{
    "T47n1963_001:0083c13": "淨土論卷上",
    "T47n1963_001:0083c15": "帝京弘法寺釋迦才撰",
    "T47n1963_001:0083c16": "有滯俗公子。問淨土先生曰。蓋聞佛教沖虛。",
    "T47n1963_001:0083c17": "語言路斷。法門幽簡。心行處滅。此則言語出",
    "T47n1963_001:0083c18": "自妄情。心行無非倒想。今乃欲寄西境專讚",
    "T47n1963_001:0083c19": "彌陀。路斷之語容非。處滅之言罕是。但情近",
    "T47n1963_001:0083c20": "滯未達大方。請扣雷門。發斯蟄戶。然域內非",
    "T47n1963_001:0083c21": "穢。淨自是心。注想西方。曉所未曉。十方咸",
    "T47n1963_001:0083c22": "淨。偏觖一隅。用此纏情。願為開決。",
    "T47n1963_001:0083c23": "先生曰。快哉子之問也。非夫哲士熟能示乎。",
    "T47n1963_001:0083c24": "然法門幽𮥜。誠如來旨。終慚不敏。試復論",
    "T47n1963_001:0083c25": "之。夫達人利見。寓目皆是。凡夫智淺。觸途生",
    "T47n1963_001:0083c26": "滯。但聖教弘規。位階八萬。要而論之。無過理",
    "T47n1963_001:0083c27": "事。此之二門。其猶車有兩輪鳥有二翼。若闕",
    "T47n1963_001:0083c28": "其一則不能沖虛遠逝。如起信論。有止觀二",
    "T47n1963_001:0083c29": "門。止則緣理。觀則緣事。如未達此二。則搆虛",
    "T47n1963_001:0084a01": "生滯耳。而語斷心滅者理也。期西念佛者事",
    "T47n1963_001:0084a02": "也。然三界唯心。域內非穢。若未階十地。且將",
    "T47n1963_001:0084a03": "境淨心。雖十方咸淨。而境界普散。欲令專",
    "T47n1963_001:0084a04": "想往生。所以偏觖一隅矣。",
    "T47n1963_001:0084a05": "1 定士體性第一定土體性一明體性二明三界攝不攝",
    "T47n1963_001:0084a06": "問曰。其土之門。凡聖同踐。彌陀寶界。十念可",
    "T47n1963_001:0084a07": "登。既許大小俱遊庶類齊往。未知土之體性",
    "T47n1963_001:0084a08": "狀類如何。",
    "T47n1963_001:0084a09": "答曰。夫綺色眩目。巧言翳理。今欲令愚智同",
    "T47n1963_001:0084a10": "解。所以且消去浮辭。指陳而說也。一明體性",
    "T47n1963_001:0084a11": "者。自有三門。一法身淨土。二報身淨土。三化",
    "T47n1963_001:0084a12": "身淨土。法身淨土者。有其二義。一出能住人",
    "T47n1963_001:0084a13": "體。二出所住土體。能住人者。依起信論。釋如",
    "T47n1963_001:0084a14": "來藏。體具三大義。一者體大義。謂一切法。真",
    "T47n1963_001:0084a15": "如平等不增減故。此即是一味真如。此體何",
    "T47n1963_001:0084a16": "但非包含內外。亦乃貫通凡聖也。二者相大",
    "T47n1963_001:0084a17": "義。謂如來藏具足無漏性功德故。此即是恒",
    "T47n1963_001:0084a18": "沙萬德差別義也。此即有情處有。無情處無",
    "T47n1963_001:0084a19": "也。故涅槃經云。非佛性者。謂牆壁瓦礫無情",
    "T47n1963_001:0084a20": "之物也。三者用大義。謂能生世間出世間善",
    "T47n1963_001:0084a21": "因果故。此即是前相處用也。今既相用二大",
    "T47n1963_001:0084a22": "義為能住人體。論差別。依一味而存故也。二",
    "T47n1963_001:0084a23": "出所住土體者。即取前一味真如體大義。為",
    "T47n1963_001:0084a24": "所住土體。謂與恒沙萬德。為依止故。此即人",
    "T47n1963_001:0084a25": "土同體義分二也。報身淨土者。有其二種。一",
    "T47n1963_001:0084a26": "者實報土。二者事用土。實報土者。亦人土同",
    "T47n1963_001:0084a27": "體。謂始起萬德。為其土體。如攝大乘論十八",
    "T47n1963_001:0084a28": "圓淨中云。大空無相等為門。三慧為路也。及",
    "T47n1963_001:0084a29": "維摩經中。總持之園苑。無漏法林樹等也。若",
    "T47n1963_001:0084b01": "論能住人者。即總攬萬德。成一佛人也。此人",
    "T47n1963_001:0084b02": "及土。一切下位乃至金剛心菩薩。亦不得見。",
    "T47n1963_001:0084b03": "唯佛與佛自相見耳。言事用土者。此即人土",
    "T47n1963_001:0084b04": "別體。謂頗梨柯蓮華藏世界等。為所住土",
    "T47n1963_001:0084b05": "體。故攝大乘論云。淨土以蓮華王。為依止也。",
    "T47n1963_001:0084b06": "大定大悲妙色相好等。為能住人體。故攝大",
    "T47n1963_001:0084b07": "乘論云。應身以大定大悲。為體也。此人及土。",
    "T47n1963_001:0084b08": "初地已上菩薩。隨分得見。乃至十地。見皆不",
    "T47n1963_001:0084b09": "同。謂地即上下之別。見亦麁妙之異也。故攝",
    "T47n1963_001:0084b10": "論云。若離應身初地已上菩薩。菩提資糧即",
    "T47n1963_001:0084b11": "不具足。此或名報身。或名受用身。或名應身。",
    "T47n1963_001:0084b12": "酬還曰報。答理名應。為他飡味。稱為受用。或",
    "T47n1963_001:0084b13": "名食身。與受用相似。化身淨土者。亦有二種。",
    "T47n1963_001:0084b14": "一者將三大僧祇利他行。盛即是常隨之化。",
    "T47n1963_001:0084b15": "此身及土。此界他方恒現不絕。或一劫或百",
    "T47n1963_001:0084b16": "年。三十二相八十隨形好等。謂新新生世。數",
    "T47n1963_001:0084b17": "數涅槃也。二者無而忽有化。謂依此化身。更",
    "T47n1963_001:0084b18": "起多化。如釋迦如來。即是常隨化。更起分身。",
    "T47n1963_001:0084b19": "即是無而忽有化也。或現猨猴鹿馬等形。不",
    "T47n1963_001:0084b20": "必唯現佛也。身既有二。土亦然也。如妙喜世",
    "T47n1963_001:0084b21": "界諸妙蓮華。即是常隨化淨土。如維摩經中。",
    "T47n1963_001:0084b22": "如來足指案地。三千皆淨。即是無而忽有化",
    "T47n1963_001:0084b23": "淨土也。此兩身二土。唯是地前菩薩。二乘凡",
    "T47n1963_001:0084b24": "夫得見。故攝大乘論云。若離化身。聲聞瘦澁。",
    "T47n1963_001:0084b25": "及願樂位初發心修行。皆不成就也。法身及",
    "T47n1963_001:0084b26": "土。即五眼中慧眼法眼佛眼得見。報化身土。",
    "T47n1963_001:0084b27": "即肉眼天眼見也。",
    "T47n1963_001:0084b28": "問曰。土既有三者。未知西方是何土也。",
    "T47n1963_001:0084b29": "答曰。亦具三種。若入初地已去菩薩正體智",
    "T47n1963_001:0084c01": "見者。即是法身淨土。若加行後得智見者。即",
    "T47n1963_001:0084c02": "是報身淨土。若是地前菩薩二乘凡夫見者。",
    "T47n1963_001:0084c03": "即是化身淨土也。如龍樹等菩薩往生。具見",
    "T47n1963_001:0084c04": "法報化三種淨土。由上得見下故。由此義故。",
    "T47n1963_001:0084c05": "諸經論中。或判為報。或判為化。皆不失旨",
    "T47n1963_001:0084c06": "也。",
    "T47n1963_001:0084c07": "問曰。已知西方具有三土。未知即今凡夫念",
    "T47n1963_001:0084c08": "佛願生得何土也。",
    "T47n1963_001:0084c09": "答曰。依如攝論。唯生化土。不見法報土也。",
    "T47n1963_001:0084c10": "就化土中有其二種。一是胎生。二是化生。胎",
    "T47n1963_001:0084c11": "生土者。復有二種。一狐疑人。生極樂邊城七",
    "T47n1963_001:0084c12": "寶宮殿中。五百歲不見佛。名之為胎。此是",
    "T47n1963_001:0084c13": "無量壽經說二者實有父母。名之為胎。如鼓音聲王",
    "T47n1963_001:0084c14": "陀羅尼經說。此即阿彌陀佛亦有父母等。經",
    "T47n1963_001:0084c15": "云。城名清泰。十千由旬。於中充滿剎利之種。",
    "T47n1963_001:0084c16": "父名月上轉輪聖王。母名殊勝妙顏。子名月",
    "T47n1963_001:0084c17": "明。奉事弟子。名無垢稱。智慧弟子名攬光。神",
    "T47n1963_001:0084c18": "足弟子名主化。魔名無勝。提婆達多名寂也",
    "T47n1963_001:0084c19": "此自別化一切眾生。非今念佛往生者也。此即處一。見有異也化生土者。依如",
    "T47n1963_001:0084c20": "經論。具有三種。一者純是大乘土。二者純是",
    "T47n1963_001:0084c21": "小乘土。三者大小乘雜土。純大乘土者。此處",
    "T47n1963_001:0084c22": "眾生。純學大乘。即生彼土。如九品生中上輩",
    "T47n1963_001:0084c23": "三品人是也。故往生論云。大乘善根界。等無",
    "T47n1963_001:0084c24": "譏謙名。女人及根缺。二乘種不生也。純小乘",
    "T47n1963_001:0084c25": "土者。此處眾生。純學小乘。即生彼土。如九品",
    "T47n1963_001:0084c26": "生中中輩二品生者是也。故智度論中云。有",
    "T47n1963_001:0084c27": "妙淨土。出過三界。諸阿羅漢。當生其中。大小",
    "T47n1963_001:0084c28": "乘雜土者。此處眾生。雜學大小乘。即生彼土。",
    "T47n1963_001:0084c29": "如九品生中中輩下生。及下輩三品生者是",
    "T47n1963_001:0085a01": "也。如中品下生經云。孝養父母。行世仁慈。遇",
    "T47n1963_001:0085a02": "善知識。為說四十八大願等。於此願中。雜聞",
    "T47n1963_001:0085a03": "大小乘。至彼雖悟阿羅漢果。後乃迴心向大",
    "T47n1963_001:0085a04": "乘也。下輩三人。亦聞四十八大願。或聞十二",
    "T47n1963_001:0085a05": "部經。或念阿彌陀佛。生到彼土。皆發菩提心",
    "T47n1963_001:0085a06": "也。麁論有此三土。若委曲分別者。眾生起行。",
    "T47n1963_001:0085a07": "既有千殊。往生見土。亦有萬別也。若作此解",
    "T47n1963_001:0085a08": "者。諸經論中。或判為報。或判為化。皆無妨",
    "T47n1963_001:0085a09": "難也。但知諸佛修行。具感報化二土也。如攝",
    "T47n1963_001:0085a10": "論。加行感化。正體感報。若報若化。皆欲成就",
    "T47n1963_001:0085a11": "眾生。此則土不虛設。行不空修。但信佛語。",
    "T47n1963_001:0085a12": "依經專念。即得往生。亦不須圖度報之與化",
    "T47n1963_001:0085a13": "也。",
    "T47n1963_001:0085a14": "問曰。法身淨土。理遍可知。報化二土。應有封",
    "T47n1963_001:0085a15": "疆。西方既具有報化土。據何文證。",
    "T47n1963_001:0085a16": "答曰。報化二土。或有封疆。或無封疆。如報土",
    "T47n1963_001:0085a17": "中實報土者。即無封疆。謂如來行圓八萬。時",
    "T47n1963_001:0085a18": "滿三僧祇。二教獨備。五分明顯。相窮海渧。好",
    "T47n1963_001:0085a19": "盡岳塵。三明既朗。二智雙照。其猶龍吟雲應",
    "T47n1963_001:0085a20": "虎嘯風隨。寧得以殊寶飾。不可以封疆限。此",
    "T47n1963_001:0085a21": "土唯佛自矚其美。菩薩未之寓目也。事報土",
    "T47n1963_001:0085a22": "者。謂下擎金剛之柱。上瑩瑠璃之地。外圍七",
    "T47n1963_001:0085a23": "寶欄楯。內盈八德清池。珠寶筏於翠林。寶網",
    "T47n1963_001:0085a24": "絡於綺殿。既是身充萬德。亦乃土盈眾美。如",
    "T47n1963_001:0085a25": "此土者。即有封疆也。化土之中。據大悲願力。",
    "T47n1963_001:0085a26": "等眾生界。無所不遍。則無封疆。若據身為化",
    "T47n1963_001:0085a27": "眾生。新新生世。數數涅槃。則有封疆也。而西",
    "T47n1963_001:0085a28": "方是報土者。出大乘同性經。經云。智通菩薩",
    "T47n1963_001:0085a29": "問佛世尊。何等是如來報身。佛言。如汝現見",
    "T47n1963_001:0085b01": "我者。此是如來報身。復有清淨剎中。取正覺。",
    "T47n1963_001:0085b02": "及當成正覺者。彼等一切皆是報身。釋曰。淨",
    "T47n1963_001:0085b03": "土中成佛。作判為報者。是受用身。非實報身",
    "T47n1963_001:0085b04": "也。若作化身。即是細化身也。經云。汝現見我",
    "T47n1963_001:0085b05": "者。是報身者。即穢土中亦見報也。即此經云。",
    "T47n1963_001:0085b06": "五濁中成佛。有正法像法末法。是應化身也。",
    "T47n1963_001:0085b07": "經判穢土中成佛皆是化身。而復言汝現見",
    "T47n1963_001:0085b08": "我者。是報身。既穢土中得見報身者。何故淨",
    "T47n1963_001:0085b09": "土中不得見化身也。故知淨穢二土皆具兩",
    "T47n1963_001:0085b10": "身也。言是化土者。出觀世音受記經。經云。善",
    "T47n1963_001:0085b11": "男子。阿彌陀佛壽命無量。百千億劫當有終",
    "T47n1963_001:0085b12": "極。佛涅槃後。正法住世。等佛壽命。善男子。",
    "T47n1963_001:0085b13": "阿彌陀佛正法滅後。過中夜分。明相出時。觀",
    "T47n1963_001:0085b14": "世音菩薩。於菩提樹下。成等正覺。號普光功",
    "T47n1963_001:0085b15": "德山王如來。其佛國土無有聲聞緣覺之名。",
    "T47n1963_001:0085b16": "其佛國土號眾寶普集莊嚴。普光功德如來",
    "T47n1963_001:0085b17": "涅槃正法滅後。大勢至菩薩。即於其國成佛。",
    "T47n1963_001:0085b18": "號善住寶王如來。國土光明壽命。乃至法住。",
    "T47n1963_001:0085b19": "等無有異。又出鼓音聲王陀羅尼經。阿彌陀",
    "T47n1963_001:0085b20": "佛有父母子。及舍利目連提婆達多等也。",
    "T47n1963_001:0085b21": "二明三界攝不攝者。",
    "T47n1963_001:0085b22": "問曰。報土淳淨妙絕三有。所化眾生已超分",
    "T47n1963_001:0085b23": "段。此土出乎三界。理亦易信。而化土雖淨。其",
    "T47n1963_001:0085b24": "淨未妙。所化眾生復在地前。此土為當在三",
    "T47n1963_001:0085b25": "界攝。為當不攝耶。",
    "T47n1963_001:0085b26": "答曰。若就佛論。則妙絕三界。若從眾生。具有",
    "T47n1963_001:0085b27": "二義。或攝不攝。初明攝者。若據凡夫及三果",
    "T47n1963_001:0085b28": "學人往生者。此即在三界攝。以此等眾生未",
    "T47n1963_001:0085b29": "出三界故。",
    "T47n1963_001:0085c01": "問曰。此義云何可知。",
    "T47n1963_001:0085c02": "答曰。如無量壽經云。阿難白佛言。世尊。彼土",
    "T47n1963_001:0085c03": "既無須彌山等。四天王忉利天。依何而住。佛",
    "T47n1963_001:0085c04": "答曰。依業力而住。既有人後有四天王等。",
    "T47n1963_001:0085c05": "當知。即有欲界也。即此經復云。告彌勒。汝見",
    "T47n1963_001:0085c06": "從地已上。乃至淨居天。所有莊嚴事不。答曰。",
    "T47n1963_001:0085c07": "已見也。當知。即有欲色二界。但不論無色",
    "T47n1963_001:0085c08": "界也。",
    "T47n1963_001:0085c09": "問曰。何故不論無色界耶。",
    "T47n1963_001:0085c10": "答曰。意欲讚歎淨土妙色莊嚴。引物往生。所",
    "T47n1963_001:0085c11": "以不論也。而體則有也。",
    "T47n1963_001:0085c12": "問曰。此身彼土。同是欲界者。何故大聖勸人",
    "T47n1963_001:0085c13": "往生也。",
    "T47n1963_001:0085c14": "答曰。雖欲界名同。義即別也。此處欲界。具有",
    "T47n1963_001:0085c15": "二義。一有上心欲。二有種子欲。由具二義。則",
    "T47n1963_001:0085c16": "有男女雜染。貪遂色聲。樂住三有火宅中",
    "T47n1963_001:0085c17": "也。西方欲界者。唯有種子欲。無有上心欲。既",
    "T47n1963_001:0085c18": "無上心欲。即無前等過失。亦無惡心及無記",
    "T47n1963_001:0085c19": "心。唯有善心也。故攝論十八圓淨中云。淨土",
    "T47n1963_001:0085c20": "唯有樂受。無苦及捨受也。如大法鼓經云。苦",
    "T47n1963_001:0085c21": "受是不善。樂受是善。捨受是無記。既唯有善",
    "T47n1963_001:0085c22": "心。則無起惡之地也。故無量壽經云。彌陀國",
    "T47n1963_001:0085c23": "中。無毛髮許造惡之地。雖云欲界。豈得同乎。",
    "T47n1963_001:0085c24": "如欲界。色界亦爾也。",
    "T47n1963_001:0085c25": "問曰。淨土殊妙。物咸欣仰。既欲勸人往生。何",
    "T47n1963_001:0085c26": "故須判是三界攝耶。",
    "T47n1963_001:0085c27": "答曰。此是經判。非關人也。又若是三界攝者。",
    "T47n1963_001:0085c28": "未斷三界惑眾生即得生。若出三界者。凡夫",
    "T47n1963_001:0085c29": "學人。此則絕分也。不可將在三界中眾生。皆",
    "T47n1963_001:0086a01": "具足煩惱。令生三界外報土中也。由在三界。",
    "T47n1963_001:0086a02": "故往生則易。仍無上心欲。故畢竟不退。",
    "T47n1963_001:0086a03": "問曰。既是三界攝者。此則應退。何名不退耶。",
    "T47n1963_001:0086a04": "答曰。三界名通。非唯一種。如東方妙喜世界。",
    "T47n1963_001:0086a05": "有閻浮提忉利天。有男有女。而名淨土。豈出",
    "T47n1963_001:0086a06": "三界。既在三界有女人。故亦是欲界。可與娑",
    "T47n1963_001:0086a07": "婆欲界同耶。彼名淨土此名穢剎也。今判但",
    "T47n1963_001:0086a08": "化淨土。化界內眾生者。並在三界中。若是報",
    "T47n1963_001:0086a09": "淨土。化界外眾生者。則出三界。由淨土有三",
    "T47n1963_001:0086a10": "品優劣故耳。如東方妙喜世界。是下淨土。雜",
    "T47n1963_001:0086a11": "男女故。西方極樂世界。是中淨土。雜二乘故。",
    "T47n1963_001:0086a12": "上方眾香世界。是上淨土。無二乘故。此三品",
    "T47n1963_001:0086a13": "淨土。並在欲界中。由在人天別住處故。妙喜",
    "T47n1963_001:0086a14": "世界有人天者。如維摩經云。從閻浮提至忉",
    "T47n1963_001:0086a15": "利天也。極樂世界有人天者。如無量壽經云。",
    "T47n1963_001:0086a16": "佛告彌勒。汝見從地已上乃至五淨居天所",
    "T47n1963_001:0086a17": "有莊嚴事不也。眾香世界。有人天者。如維摩",
    "T47n1963_001:0086a18": "經云。令諸天人得入律行也。此等既有人天",
    "T47n1963_001:0086a19": "別住處。當知則在欲界中也。若在色界。雖",
    "T47n1963_001:0086a20": "有天。則住處。當知則在欲界中也。若在色界。",
    "T47n1963_001:0086a21": "雖有天。則無人。由色界在上。人不能上故。若",
    "T47n1963_001:0086a22": "出三界外。則無人天別住處也。如淨土有三",
    "T47n1963_001:0086a23": "品。穢土亦有三品。如經說。從此東方有一世",
    "T47n1963_001:0086a24": "界。名曰斯訶。土田唯有三角沙石。一年二雨。",
    "T47n1963_001:0086a25": "濕潤不過五寸。其土眾生唯食草子。樹皮為",
    "T47n1963_001:0086a26": "衣。求生不得。求死不得。此是中穢土也。復有",
    "T47n1963_001:0086a27": "一世界。虎狼毒狩。乃至蛇蠍。悉能飛行。遇",
    "T47n1963_001:0086a28": "輒相食。不簡善惡。此是下穢土也。娑婆世界。",
    "T47n1963_001:0086a29": "恒有諸佛出世。有發菩提心眾生。地出粳糧。",
    "T47n1963_001:0086b01": "人有禮義。此則是上穢土也。淨土雖有三品。",
    "T47n1963_001:0086b02": "但得生者悉皆不退。穢土亦有三品。但生之",
    "T47n1963_001:0086b03": "者普皆退也。又西方淨土。有四因緣。唯進不",
    "T47n1963_001:0086b04": "退。一由長命故不退。如經言。壽命無量阿僧",
    "T47n1963_001:0086b05": "祇劫故。直然三大僧祇修道。則得成佛。況復",
    "T47n1963_001:0086b06": "無量僧祇也。穢土由短命故退也。二者有諸",
    "T47n1963_001:0086b07": "佛菩薩。為善知識故不退。如經云。得與如是",
    "T47n1963_001:0086b08": "諸上善人俱會一處故。穢土由多惡知識故",
    "T47n1963_001:0086b09": "退也。三者無有女人。六根境界。並是進道緣。",
    "T47n1963_001:0086b10": "故不退。如無量壽經云。眼見色即發菩提心。",
    "T47n1963_001:0086b11": "乃至意緣法亦發菩提心也。穢土由有女人。",
    "T47n1963_001:0086b12": "六根境界。普是退道緣故退也。四者唯有善",
    "T47n1963_001:0086b13": "心故不退。如經云。無毛髮許造惡之地。穢土",
    "T47n1963_001:0086b14": "由有惡心無記心故退也。",
    "T47n1963_001:0086b15": "二明不攝者。若是初地已上菩薩。及羅漢辟",
    "T47n1963_001:0086b16": "支無學人生者。此即不攝。由已斷正使。出三",
    "T47n1963_001:0086b17": "界故也。如大智度論云。有妙淨土。出過三界。",
    "T47n1963_001:0086b18": "諸阿羅漢。當生其中也。論中既云羅漢。不論",
    "T47n1963_001:0086b19": "學人。故知。學人生者在三界內也。",
    "T47n1963_001:0086b20": "2 定往生人第二定往生人何位人得往生",
    "T47n1963_001:0086b21": "問曰。已知。土體通於報化。未知何位人得往",
    "T47n1963_001:0086b22": "生。",
    "T47n1963_001:0086b23": "答曰。今依經論。乃以佛意。但依經論修行者。",
    "T47n1963_001:0086b24": "不問凡聖男女。乃至十惡五逆。臨命終時。正",
    "T47n1963_001:0086b25": "念現前。心不亂者。並得往生。唯除謗大乘者",
    "T47n1963_001:0086b26": "不得往生。此依觀經。若依無量壽經。并除五",
    "T47n1963_001:0086b27": "逆人。",
    "T47n1963_001:0086b28": "問曰。此之二經。俱是一佛所說。何故大經除",
    "T47n1963_001:0086b29": "二。觀經除一也。",
    "T47n1963_001:0086c01": "答曰。先制後開。是諸佛常法。無量壽經先說。",
    "T47n1963_001:0086c02": "以廣說法藏比丘因緣。及明往生事故也。觀",
    "T47n1963_001:0086c03": "經後說。以但論往生事故也。",
    "T47n1963_001:0086c04": "問曰。如無量壽經云。眾生生者。皆悉住於正",
    "T47n1963_001:0086c05": "定之聚。又阿彌陀經云。舍利弗。極樂國土眾",
    "T47n1963_001:0086c06": "生生者。皆是阿毘跋致。據此二經。十解已上。",
    "T47n1963_001:0086c07": "始得往生。何故言乃至十惡五逆並得往生。",
    "T47n1963_001:0086c08": "答曰。正定阿毘跋致並云不退。不退言通。非",
    "T47n1963_001:0086c09": "局十解。今依經論。釋有四種。一是念不退。謂",
    "T47n1963_001:0086c10": "在八地已上。二是行不退。謂在初地已上。三",
    "T47n1963_001:0086c11": "是位不退。謂在十解已上。四是處不退。謂西",
    "T47n1963_001:0086c12": "方淨土也。故無量壽經云。彼土無有邪定及",
    "T47n1963_001:0086c13": "不定聚名。又四十八大願中云。設我得佛。國",
    "T47n1963_001:0086c14": "中之人天。不住正定聚。必至滅度者。不取正",
    "T47n1963_001:0086c15": "覺。既不退之言位該四種。寧得舉一不退以",
    "T47n1963_001:0086c16": "定除三也。",
    "T47n1963_001:0086c17": "問曰。夫論不退。須據行位。云何依處得不退",
    "T47n1963_001:0086c18": "耶。",
    "T47n1963_001:0086c19": "答曰。行位不退。由內無煩惱。處所不退由外",
    "T47n1963_001:0086c20": "無境界。各據一義。奚足怪乎。",
    "T47n1963_001:0086c21": "問曰。前三不退。經論明證。此則可信。處所不",
    "T47n1963_001:0086c22": "退既無文證。若為取信。",
    "T47n1963_001:0086c23": "答曰。今引毘婆沙論為證。如彼論中出六種",
    "T47n1963_001:0086c24": "種性人。一是退。二是思。三是護。四是位。五",
    "T47n1963_001:0086c25": "是昇進。六是不動。如退種性人。縱得羅漢。亦",
    "T47n1963_001:0086c26": "還起退。乃至起三界修道煩惱由。根性軟弱",
    "T47n1963_001:0086c27": "故。此人雖體是退根。此人若在欲界人中。逢",
    "T47n1963_001:0086c28": "五退具即退。若生六欲天及色無色界中。無",
    "T47n1963_001:0086c29": "五退具。即不退。由處所無退緣。故永不退也。",
    "T47n1963_001:0087a01": "五退具者。一長病。二遠行。三誦經。四瑩事。",
    "T47n1963_001:0087a02": "五和諍。此之五種。唯人中有。天等中無。誦經",
    "T47n1963_001:0087a03": "等三。雖是善事。廢入觀。故退也。准此例彼。",
    "T47n1963_001:0087a04": "亦可同然。如一切凡夫。雖復念佛。未至十解",
    "T47n1963_001:0087a05": "位。由在外凡。故體是退人。此人若在娑婆穢",
    "T47n1963_001:0087a06": "土中。由逢五退緣故即退。若生西方。由無五",
    "T47n1963_001:0087a07": "退緣故不退也。五退緣者。一短命多病。二有",
    "T47n1963_001:0087a08": "女人及生染六塵。三是惡行人謂惡知識。四",
    "T47n1963_001:0087a09": "是不善及無記心。五常不值佛也。淨土中無",
    "T47n1963_001:0087a10": "此五退緣。故畢竟不退也。此引聖教。證處所",
    "T47n1963_001:0087a11": "不退明矣。又據二經。皆云往生者得不退。不",
    "T47n1963_001:0087a12": "云不退人得往生也。故無量壽經云。生彼土",
    "T47n1963_001:0087a13": "者。皆悉住於正定之聚。所以者何。彼土無有",
    "T47n1963_001:0087a14": "邪定及不定聚名也。小經亦云。眾生生者。皆",
    "T47n1963_001:0087a15": "是阿毘跋致。不云阿毘跋致人得往生也。猶",
    "T47n1963_001:0087a16": "如此間具三受人。若生彼土則無苦捨。唯有",
    "T47n1963_001:0087a17": "樂受也。由彼處所無二受故。",
    "T47n1963_001:0087a18": "問曰。如觀經云。上品上生人。生致彼土。即悟",
    "T47n1963_001:0087a19": "無生法忍。此乃是八地。當知。下品生者。故在",
    "T47n1963_001:0087a20": "十解已上。若在十解已前。非但近違聖教。亦",
    "T47n1963_001:0087a21": "乃位太懸殊。",
    "T47n1963_001:0087a22": "答曰。不然。無生法忍。亦有四種。一緣教故。",
    "T47n1963_001:0087a23": "得無生法忍。謂一切凡夫。及十信位人。讀大",
    "T47n1963_001:0087a24": "乘經論。作無生解。即是聞慧。二緣觀得無生",
    "T47n1963_001:0087a25": "法忍。謂十解已上乃至十迴向。謂作三無性",
    "T47n1963_001:0087a26": "觀。解萬法無生。即是思慧。三證理得無生法",
    "T47n1963_001:0087a27": "忍。謂初地已上。由證遍滿法界二空真如。即",
    "T47n1963_001:0087a28": "是修慧。四約位得無生法忍。謂八地已上。由",
    "T47n1963_001:0087a29": "得真俗雙行。即是無功用智。是修慧也。無生",
    "T47n1963_001:0087b01": "法忍。既通此四。寧得執一。高判餘者。如遠法",
    "T47n1963_001:0087b02": "師判上品上生。從四地至八地。若如攝大乘",
    "T47n1963_001:0087b03": "論。四地菩薩。變易中因緣生死。西方是分段",
    "T47n1963_001:0087b04": "生死。云何令受變易菩薩却受分段也。故觀",
    "T47n1963_001:0087b05": "世音受記經云。阿彌陀佛壽命無量。要般涅",
    "T47n1963_001:0087b06": "槃。當知。眾生壽雖無量。而必有死。以小阿彌",
    "T47n1963_001:0087b07": "陀經云。眾生亦名阿彌陀也。今依觀經。判九",
    "T47n1963_001:0087b08": "品生人。如古來大德遠法師等。觀果判人。位",
    "T47n1963_001:0087b09": "則太高。今據因判人。位即稍下。如上品上生",
    "T47n1963_001:0087b10": "人。發三種心。即得往生。其三種心者。一是至",
    "T47n1963_001:0087b11": "誠心。二者是深心。三是迴向發願心。此之三",
    "T47n1963_001:0087b12": "心。依起信論。判在十解初心。如起信論云。信",
    "T47n1963_001:0087b13": "成就發心。在十信終心也。發三種心。始入十",
    "T47n1963_001:0087b14": "解位中。三心者。一是直心。謂正念真如法故。",
    "T47n1963_001:0087b15": "即是觀經中至誠心。至誠與直心。義同名異",
    "T47n1963_001:0087b16": "耳。如維摩經明。淨土道場二行之初。並有三",
    "T47n1963_001:0087b17": "心。同觀經也。觀諸經論。但明一切行初必發",
    "T47n1963_001:0087b18": "此三心。當知。此三心是萬行之始。既是萬行",
    "T47n1963_001:0087b19": "之初。故寧得生彼即悟無生到八地也。二是",
    "T47n1963_001:0087b20": "深心。觀經亦名深心。三是大悲心。觀經名迴",
    "T47n1963_001:0087b21": "向發願心。若無大悲。即不能發願迴向。此亦",
    "T47n1963_001:0087b22": "義同名異也。起信論三心。既在十信終發。當",
    "T47n1963_001:0087b23": "知。觀經上品上生。即在十解初心明矣。言至",
    "T47n1963_001:0087b24": "彼得無生法忍者。此是緣觀。得無生法忍也。",
    "T47n1963_001:0087b25": "若如遠法師判四地菩薩是上品上生人者。",
    "T47n1963_001:0087b26": "寧得至彼不經時節即悟無生法忍也。四地",
    "T47n1963_001:0087b27": "至八地。由經半阿僧祇故。上品中生者。在十",
    "T47n1963_001:0087b28": "信初心。經云。深信因果。不謗大乘故。若未至",
    "T47n1963_001:0087b29": "十信。在邪定聚中。即不信因果。及謗大乘也。",
    "T47n1963_001:0087c01": "又信位有十心。初是信心也。言生到彼土經",
    "T47n1963_001:0087c02": "一小劫得無生法忍者。此是緣理。得無生法",
    "T47n1963_001:0087c03": "忍也。由彼日月長故。經云。極樂世界。一日一",
    "T47n1963_001:0087c04": "夜。如娑婆世界一劫也。若如遠法師判初地",
    "T47n1963_001:0087c05": "菩薩是者。云何經一小劫。即至八地。初地至",
    "T47n1963_001:0087c06": "八地。一大僧祇也。上品下生者。總是十信前",
    "T47n1963_001:0087c07": "一切趣善凡夫。但能歸依三寶。受菩薩戒已",
    "T47n1963_001:0087c08": "去並是也。經云。亦信因果。不謗大乘。但發無",
    "T47n1963_001:0087c09": "上道心也。謂發十信位初菩提心。得入不定",
    "T47n1963_001:0087c10": "位也。生到彼土。經三小劫。得至初地者。謂數",
    "T47n1963_001:0087c11": "取彼處劫。不取數此間劫也。如娑婆世界一",
    "T47n1963_001:0087c12": "劫。當安樂界一日一夜。既經三小劫。理則初",
    "T47n1963_001:0087c13": "地也。若如遠法師判十解是者。云何經三小",
    "T47n1963_001:0087c14": "劫。即到初地。從十解至初地。是第一阿僧祇",
    "T47n1963_001:0087c15": "劫也。前之三品。並是大乘人。其中輩三品。多",
    "T47n1963_001:0087c16": "是小乘人也。中品上生者。謂是小乘七方便",
    "T47n1963_001:0087c17": "中。後四方便。謂燸頂忍世第一法位中也。經",
    "T47n1963_001:0087c18": "云。受持五戒。乃至無諸過惡也。此人由得四",
    "T47n1963_001:0087c19": "達分。及未來禪。伏欲界惑。故不起破戒煩惱",
    "T47n1963_001:0087c20": "及惡業也。由破戒煩惱惡業在欲界中也。生",
    "T47n1963_001:0087c21": "到彼土即得羅漢者。一身獲得四沙門果。即",
    "T47n1963_001:0087c22": "是現般人也。如遠法師判。是須陀洹等三果",
    "T47n1963_001:0087c23": "學人。小乘得果。雖無定時節。終判太高也。中",
    "T47n1963_001:0087c24": "品中生者。在五停心觀已去。前三方便中也。",
    "T47n1963_001:0087c25": "經云。一日一夜持八戒齋。乃至一日一夜持",
    "T47n1963_001:0087c26": "具足戒。威儀無缺。由此人在散心位中。未得",
    "T47n1963_001:0087c27": "定故。破戒煩惱無有對治。不能長時持戒。威",
    "T47n1963_001:0087c28": "儀無缺極小須經一日一夜。後時縱犯小戒。",
    "T47n1963_001:0087c29": "亦得往生也。生到彼土經半劫。得阿羅漢。此",
    "T47n1963_001:0088a01": "亦是現般人。由彼壽命長故也。如遠法師釋。",
    "T47n1963_001:0088a02": "是燸等四位中。此四中。此四位人。得未來禪。",
    "T47n1963_001:0088a03": "伏欲界惑。云何持戒。唯得一日一夜不犯。此",
    "T47n1963_001:0088a04": "亦太高也。中品下生者。在小乘五停心觀前。",
    "T47n1963_001:0088a05": "受五戒已去。一切趣善凡夫。經云。孝養父母。",
    "T47n1963_001:0088a06": "行世仁慈。既未有入道觀行。正可行世仁慈",
    "T47n1963_001:0088a07": "也。餘如前判。如遠法師判。是五停心觀。至總",
    "T47n1963_001:0088a08": "相念處。此三位人。或得聞慧。或得思慧。或得",
    "T47n1963_001:0088a09": "修慧。云何但行世仁慈。孝養父母。此亦太高",
    "T47n1963_001:0088a10": "也。若論下輩三品。總是一切起惡凡夫。唯造",
    "T47n1963_001:0088a11": "十惡五逆。乃至用常住僧物。無有慚愧。縱令",
    "T47n1963_001:0088a12": "學他受戒。隨受即破。此等臨終若遇善知識。",
    "T47n1963_001:0088a13": "極發菩提心。正念相續現前。即得往生。若不",
    "T47n1963_001:0088a14": "遇善知識。不能極發菩提心。定墮地獄也。故",
    "T47n1963_001:0088a15": "觀經云。此人應墮地獄經歷多劫受苦無窮",
    "T47n1963_001:0088a16": "也。然眾生報盡之時。惡業怨家。眾苦競集。十",
    "T47n1963_001:0088a17": "念極難成就。若成就。定得往生淨土也。又善",
    "T47n1963_001:0088a18": "惡兩道。峻如轉掌。仰即得往生。覆即入地獄。",
    "T47n1963_001:0088a19": "於此時中。唯須善知識力也。若人破戒。心生",
    "T47n1963_001:0088a20": "慚愧。依大乘經懺悔。得滅罪相。專心念佛。及",
    "T47n1963_001:0088a21": "作觀行者。並在前二輩中生。不入下輩中論",
    "T47n1963_001:0088a22": "也。如遠法師判。是常俗凡夫也。",
    "T47n1963_001:0088a23": "問曰。淨土之門。凡聖齊往。未知宗意。正是何",
    "T47n1963_001:0088a24": "人。",
    "T47n1963_001:0088a25": "答曰。觀韋提希請及如來答意。唯言為未來",
    "T47n1963_001:0088a26": "世一切凡夫。為煩惱賊之所害者。說清淨業",
    "T47n1963_001:0088a27": "處。勸人往生。不論菩薩。若論菩薩發心。願生",
    "T47n1963_001:0088a28": "惡道。不願生淨土中也。如十解已上菩薩。尚",
    "T47n1963_001:0088a29": "自留惑受生。願生惡道救苦眾生。不願生淨",
    "T47n1963_001:0088b01": "土也。留惑文者。如維摩經云。是有疾菩薩。無",
    "T47n1963_001:0088b02": "所受而受諸受。未具佛法。亦不滅受。而取證",
    "T47n1963_001:0088b03": "也。此是菩薩留惑受生文。又地持論。攝大乘",
    "T47n1963_001:0088b04": "論。並有留惑受生文。舉要言之。三乘聖人及",
    "T47n1963_001:0088b05": "三乘七方便中人。乃至方便道前。若男若女。",
    "T47n1963_001:0088b06": "無根二根。至於龍鬼八部。但能發菩提心。專",
    "T47n1963_001:0088b07": "念阿彌陀佛。厭惡穢剎。欣樂淨土。臨命終時。",
    "T47n1963_001:0088b08": "正念現前者。皆得往生也。若勇猛精進。觀行",
    "T47n1963_001:0088b09": "分明。臨終最後心不亂者。並得上生。乃至臨",
    "T47n1963_001:0088b10": "終。最後十念相續。現在前者。得下品下生。此",
    "T47n1963_001:0088b11": "中菩薩往生自有三輩九品。二乘往生。自有",
    "T47n1963_001:0088b12": "上中下。凡夫往生自有上中下。各有九品。但",
    "T47n1963_001:0088b13": "經中不能委細分別。大小凡夫。合論九品。實",
    "T47n1963_001:0088b14": "即有無量差別也。詳四十八願及觀經。論大",
    "T47n1963_001:0088b15": "旨。凡夫是正生人。聖人是兼生人。以凡夫墮",
    "T47n1963_001:0088b16": "惡道故。於穢土中。不能修道發心也。唯凡夫",
    "T47n1963_001:0088b17": "中。謗大乘人。不得往生。以斷善根故。二乘人",
    "T47n1963_001:0088b18": "中。愚法學人。不得往生。以不信有十方淨土",
    "T47n1963_001:0088b19": "故。菩薩人中。不發願求生者。不得往生。無愛",
    "T47n1963_001:0088b20": "樂心故。若二乘無學人。不問愚法不愚法。求",
    "T47n1963_001:0088b21": "與不求。皆得往生。以三界穢土中無受生處",
    "T47n1963_001:0088b22": "故也。智度論云。有妙淨土。出過三界。諸阿羅",
    "T47n1963_001:0088b23": "漢當生其中。不論學人也。",
    "T47n1963_001:0088b24": "3 定往生因第三定往生因修何行業得生淨土",
    "T47n1963_001:0088b25": "問曰。已知。凡聖皆得往生。未知。此等人修何",
    "T47n1963_001:0088b26": "行業。而得生乎。",
    "T47n1963_001:0088b27": "答曰。今依經論。出二種因。一初引經論。廣明",
    "T47n1963_001:0088b28": "其因。二削煩就約。略明其因。初引經論者。如",
    "T47n1963_001:0088b29": "無量壽經云。生彼國者。凡有三輩。其上輩者。",
    "T47n1963_001:0088c01": "有三種因。一須發菩提心。二須出家。三須專",
    "T47n1963_001:0088c02": "念佛名。兼修餘福。迴向發願即得往生。觀此",
    "T47n1963_001:0088c03": "經意。上品三生者。唯是出家人也。其中輩生",
    "T47n1963_001:0088c04": "者。亦有三種因。一須發菩提心。二須專念佛",
    "T47n1963_001:0088c05": "名。三須受戒持齋。起塔造像。飲食眾僧。燒香",
    "T47n1963_001:0088c06": "散花。燈幡供養。餘如前說。此唯是俗人也。",
    "T47n1963_001:0088c07": "經云。雖不能捨家行作沙門故也。其下輩者。",
    "T47n1963_001:0088c08": "亦有三種因。一須發菩提心。二須專念佛名。",
    "T47n1963_001:0088c09": "乃至十念。三須聞甚深義信樂不疑此通道俗。無量",
    "T47n1963_001:0088c10": "壽經意也又如無量清淨平等覺經云。欲生無量清",
    "T47n1963_001:0088c11": "淨平等寶國中。有其三輩。第一輩者。去妻子",
    "T47n1963_001:0088c12": "斷愛欲。作沙門。不與女人交通。行六波羅蜜。",
    "T47n1963_001:0088c13": "齋戒清淨。至心不斷。夢中見佛。則得往生也。",
    "T47n1963_001:0088c14": "其中輩者。持經受戒。布施飲食沙門。慈心不",
    "T47n1963_001:0088c15": "瞋。幡華供養。一日一夜。不斷絕者。往生其",
    "T47n1963_001:0088c16": "土。其下輩者。當斷愛欲慈心不瞋。齋戒清淨。",
    "T47n1963_001:0088c17": "一心念佛。十日十夜不斷絕。便得往生此是無量清淨",
    "T47n1963_001:0088c18": "平等覺經。與無量壽經大同也又如阿彌陀鼓音聲王經云。若",
    "T47n1963_001:0088c19": "有受持阿彌陀佛名號。堅固其心。憶念不忘。",
    "T47n1963_001:0088c20": "十日十夜。除捨散亂。精懃修集念佛三昧。知",
    "T47n1963_001:0088c21": "彼如來常住安樂世界。相續憶念。勿令斷絕。",
    "T47n1963_001:0088c22": "受持讀誦此鼓音聲王經。十日十夜。六時專",
    "T47n1963_001:0088c23": "念。五體投地。敬禮彼佛。念念不絕。十日之",
    "T47n1963_001:0088c24": "中。必見彼佛。唯除重障此是鼓音聲王經。此明現在未死時則得見佛也",
    "T47n1963_001:0088c25": "又如觀經說。一須三福清淨業。二須十六觀。",
    "T47n1963_001:0088c26": "此是觀經中因。廣不可具引。且總舉耳也。",
    "T47n1963_001:0088c27": "又如小阿彌陀經說。若善男子善女人。聞說",
    "T47n1963_001:0088c28": "阿彌陀佛。執持名號。若一日乃至七日。念阿",
    "T47n1963_001:0088c29": "彌陀佛。一心不亂。其人臨命終時。阿彌陀佛",
    "T47n1963_001:0089a01": "與諸聖眾。現其人前。是人終時。心不顛倒。即",
    "T47n1963_001:0089a02": "得往生此是小阿彌陀經。七日念佛即得往生也又如大集經說。佛",
    "T47n1963_001:0089a03": "告賢護。云何名現前三昧。若有比丘比丘尼",
    "T47n1963_001:0089a04": "優婆塞優婆夷。持戒清淨。獨處空閑。隨何方",
    "T47n1963_001:0089a05": "面。若聞西方阿彌陀佛。是人聞已。作如是念。",
    "T47n1963_001:0089a06": "如我所聞。阿彌陀佛。今在西方。為諸菩薩說",
    "T47n1963_001:0089a07": "法。是人依所聞故。繫念思惟。觀察不已。了了",
    "T47n1963_001:0089a08": "分明。終獲見彼阿彌陀佛。譬如若男若女。於",
    "T47n1963_001:0089a09": "其夢中見種種事。所謂金銀珍寶。是人夢中",
    "T47n1963_001:0089a10": "所見。或違或順或憂或喜。是人寤已為他廣",
    "T47n1963_001:0089a11": "說。追憶夢中。便生憂喜。如是賢護。彼善男子",
    "T47n1963_001:0089a12": "善女人。想彼阿彌陀佛。如是相好。如是威儀。",
    "T47n1963_001:0089a13": "如是大眾。如是說法。繫念思惟。或一日。或一",
    "T47n1963_001:0089a14": "夜。具足念故。是人必覩阿彌陀佛。若於晝",
    "T47n1963_001:0089a15": "時不能見者。於睡夢中。阿彌陀佛必當現也",
    "T47n1963_001:0089a16": "此是大集賢護菩薩經。此經中教人想佛必得見也又如往生論說。修五念",
    "T47n1963_001:0089a17": "門。即得往生。何等五念。一者禮拜。二者讚",
    "T47n1963_001:0089a18": "歎。三者作願。四者觀察。五者迴向此是往生論中。教人修",
    "T47n1963_001:0089a19": "行五念門即得往生。是天親菩薩造也。又如大乘起信說。復次眾生。",
    "T47n1963_001:0089a20": "初學是法。其心怯弱。懼畏信心。難可成就。意",
    "T47n1963_001:0089a21": "欲退者。如來有勝方便。攝護信心。謂以專心",
    "T47n1963_001:0089a22": "念佛因緣。隨願得往生他方佛土。如修多羅",
    "T47n1963_001:0089a23": "說。若人專念西方阿彌陀佛。所作善根。迴向",
    "T47n1963_001:0089a24": "願求生彼世界。即得往生此是起信論。馬鳴菩薩造此論。教人念佛。發願",
    "T47n1963_001:0089a25": "廻向。即得往生也又如大乘十住毘婆娑。龍樹菩薩教",
    "T47n1963_001:0089a26": "人禮讚阿彌陀佛。即得往生此禮讚文。第五引聖教。門中具顯。此略",
    "T47n1963_001:0089a27": "引三五。初門意也。",
    "T47n1963_001:0089a28": "問曰。如上所引經論。其文浩博。難以究尋。",
    "T47n1963_001:0089a29": "今請撮其機要。略明其因。令諸行者易修易",
    "T47n1963_001:0089b01": "學。",
    "T47n1963_001:0089b02": "答曰。實然。如上所引經論。對機設教。難可究",
    "T47n1963_001:0089b03": "尋。今削煩就約。略出其因。自在二種。一是",
    "T47n1963_001:0089b04": "通因。二是別因。通因者。如無量壽經中三輩",
    "T47n1963_001:0089b05": "生人。皆須發菩提心。及觀經中。具修三福淨",
    "T47n1963_001:0089b06": "業。始得往生。此等並是通因。通因有二種。一",
    "T47n1963_001:0089b07": "通感十方淨土。二通感三世淨土。故觀經云。",
    "T47n1963_001:0089b08": "故此三種業。過去未來現在。三世諸佛淨業",
    "T47n1963_001:0089b09": "正因也。別因者乃有無量。要唯有二。一是所",
    "T47n1963_001:0089b10": "求。二是能求。所求者復有二種。一須別舉一",
    "T47n1963_001:0089b11": "方標心有在。如別標西方極樂世界求彼往",
    "T47n1963_001:0089b12": "生。即是器世間淨也。二別念一佛。以為師範。",
    "T47n1963_001:0089b13": "求為弟子。親承供養。即是眾生世間淨也。二",
    "T47n1963_001:0089b14": "能求者。正是其因。復有六種。一須別念阿彌",
    "T47n1963_001:0089b15": "陀佛名號。二須禮拜。三須讚歎。四須發願。五",
    "T47n1963_001:0089b16": "須觀察。六須迴向。念佛者復有二種。一是心",
    "T47n1963_001:0089b17": "念。二是口念。心念者。復有二種。一念佛色",
    "T47n1963_001:0089b18": "身。謂阿彌陀佛身。有八萬四千相。相有八萬",
    "T47n1963_001:0089b19": "四千好。好有八萬四千光明等。二念佛智身。",
    "T47n1963_001:0089b20": "謂阿彌陀佛。有五分法身大慈大悲力無畏",
    "T47n1963_001:0089b21": "等也。二口念者。若心無力。須將口來扶。將口",
    "T47n1963_001:0089b22": "引心。令不散亂。如經說。若人念阿彌陀佛。得",
    "T47n1963_001:0089b23": "百萬遍已去。決定得生極樂世界。綽禪師撿",
    "T47n1963_001:0089b24": "得此經。若能七日專心念佛。即得百萬遍也。",
    "T47n1963_001:0089b25": "由此義故。經中多噵七日念佛也。二禮拜者。",
    "T47n1963_001:0089b26": "須正面西方。想阿彌陀佛如對目前。嚴持香",
    "T47n1963_001:0089b27": "花。口稱佛名。五體投地。再三扣頭。願生彼",
    "T47n1963_001:0089b28": "土。可誦取龍樹菩薩十二禮。謂稽首天人所",
    "T47n1963_001:0089b29": "恭敬。阿彌陀佛仙兩足尊。在彼微妙安樂",
    "T47n1963_001:0089c01": "國。無量佛子眾圍繞等。此是禪那三藏別譯",
    "T47n1963_001:0089c02": "出也。三讚歎者。須別讚阿彌陀佛。或色或心。",
    "T47n1963_001:0089c03": "或依報或正報。或立或坐。直視西方。如對目",
    "T47n1963_001:0089c04": "前。一心讚歎。願生淨土。可誦取大乘十住毘",
    "T47n1963_001:0089c05": "婆娑中。龍樹菩薩偈頌。及往生論中讚文也。",
    "T47n1963_001:0089c06": "四發願者。須別發願求生極樂。或願自身往",
    "T47n1963_001:0089c07": "生。或願眾生往生。或願釋迦遣送。或願彌陀",
    "T47n1963_001:0089c08": "來迎。或願常遊淨土。或願永離胎形。或願臨",
    "T47n1963_001:0089c09": "終安隱。或願正念現前。如是種種隨心發願。",
    "T47n1963_001:0089c10": "如寶性論偈曰。依此諸功德。願於命終時。得",
    "T47n1963_001:0089c11": "見彌陀佛無邊功德身。我及餘信者。既見彼",
    "T47n1963_001:0089c12": "佛已。願得離垢眼。證無上菩提也。五觀察",
    "T47n1963_001:0089c13": "者。須別標西方依正兩報。種種觀察。如觀經",
    "T47n1963_001:0089c14": "十六觀中。前七是依報。後九是正報。又如往",
    "T47n1963_001:0089c15": "生論。依報有十七種莊嚴事。正報中。佛有八",
    "T47n1963_001:0089c16": "種莊嚴事。菩薩有四種莊嚴事。於此等中。一",
    "T47n1963_001:0089c17": "一觀察。隨得一觀成就。定得往生也。六迴向",
    "T47n1963_001:0089c18": "者。此中有二。一將己功德迴向。與眾生同生",
    "T47n1963_001:0089c19": "淨土。二將已無始已來所有功德。及一生已",
    "T47n1963_001:0089c20": "來所有功德。若多若少。若福若智。總願迴",
    "T47n1963_001:0089c21": "向。求生極樂也。",
    "T47n1963_001:0089c22": "問曰。如上所明通別二因。難具造修。凡夫智",
    "T47n1963_001:0089c23": "淺力薄。恐心生絕分。今願撮其樞要。梗概而",
    "T47n1963_001:0089c24": "說。",
    "T47n1963_001:0089c25": "答曰。上明通別二因。備上根者。若就中下之",
    "T47n1963_001:0089c26": "人。要唯有五。一先須懺悔。無始已來。障道惡",
    "T47n1963_001:0089c27": "業。恐與淨土。作留難也。如方等經佛名經中",
    "T47n1963_001:0089c28": "所說也。二須發菩提心。若不發菩提心。直自",
    "T47n1963_001:0089c29": "避苦逐樂。恐不得往生也。菩提心者。略有三",
    "T47n1963_001:0090a01": "種。一斷一切惡心。二修一切善心。三化度一",
    "T47n1963_001:0090a02": "切眾生心也此依無量壽經。三輩往生。並云發菩提心也三者須專念",
    "T47n1963_001:0090a03": "阿彌陀佛名號。須別莊嚴一道場。燒香散花",
    "T47n1963_001:0090a04": "幡燈具足。請一阿彌陀佛。安道場內。像面",
    "T47n1963_001:0090a05": "向東。人面向西。或七日小阿彌陀經中明七日或十日鼓音聲王",
    "T47n1963_001:0090a06": "經清淨平等覺經明十日咸省睡眠。除去散亂。唯除大小便",
    "T47n1963_001:0090a07": "利及與食時。一心專念。悶即立念。不須禮拜",
    "T47n1963_001:0090a08": "旋遶。但唯念佛七日滿。出道場後。行住坐臥。",
    "T47n1963_001:0090a09": "閑時即念。常念佛名。有三種益。一由常念",
    "T47n1963_001:0090a10": "故。諸惡覺觀。畢竟不生。亦得消於業障。二者",
    "T47n1963_001:0090a11": "由常念故。善根增長。亦得種於見佛因緣。三",
    "T47n1963_001:0090a12": "者由常念故。熏習熟利。臨命終時。正念現前",
    "T47n1963_001:0090a13": "也。四者須總相觀察極樂世界。如是地。如是",
    "T47n1963_001:0090a14": "池。如是樓閣。如是林樹。阿彌陀佛。如是花坐。",
    "T47n1963_001:0090a15": "如是相好。如是徒眾。如是說法也此是大集賢護經中教化眾生",
    "T47n1963_001:0090a16": "如是總觀。定得往生。由三界唯心故也。五者",
    "T47n1963_001:0090a17": "所作功德。若過去若今生。並願迴向生安樂",
    "T47n1963_001:0090a18": "國。若能具前五種行者。必得往生。幸勿疑也。",
    "T47n1963_001:0090a19": "如法華經云。我今為汝保任此事。終不虛也。",
    "T47n1963_001:0090a20": "余亦如是。誓能保任終不虛也。",
    "T47n1963_001:0090a21": "淨土論卷上"
}