{
    "T36n1736_012:0086b22": "大方廣佛華嚴經隨疏演義鈔卷",
    "T36n1736_012:0086b23": "第十二",
    "T36n1736_012:0086b25": "唐清涼山大華嚴寺沙門澄觀述",
    "T36n1736_012:0086b26": "第四法性融通門者。謂真如既具過恒沙德。",
    "T36n1736_012:0086b27": "如所起事亦具德無盡。以真法性融通諸事",
    "T36n1736_012:0086b28": "故無礙也。文中二。先總。後別。總中二。一揀",
    "T36n1736_012:0086b29": "非中。謂理事抗行。不得事事無礙故。是",
    "T36n1736_012:0086c01": "知有言。須彌元不有芥子。舊來空。將空",
    "T36n1736_012:0086c02": "納不有。何處不相容者。斯言未當耳。疏。",
    "T36n1736_012:0086c03": "今則理事下。第二顯正。於中亦二。先標舉。",
    "T36n1736_012:0086c04": "後謂不異理之一事下。別示其相。於中四。",
    "T36n1736_012:0086c05": "一順明。以一切諸法皆依於理。無離理者。",
    "T36n1736_012:0086c06": "今一事全攝於理故。帶一切事。入一事中。",
    "T36n1736_012:0086c07": "二若一中。攝理不盡下。反立。謂若攝理不",
    "T36n1736_012:0086c08": "盡。則真理可分。則有一理二理乃至多理",
    "T36n1736_012:0086c09": "之失。今真理湛然。故不可分。一味平等。故",
    "T36n1736_012:0086c10": "無二理。若遮此過。云攝理盡。而其多事不",
    "T36n1736_012:0086c11": "入一事者。則不入之事。在於理外。便令理",
    "T36n1736_012:0086c12": "離於事。而自入一事之中。事離於理。不來",
    "T36n1736_012:0086c13": "一事之內。然離理有事。事成定性。離事有",
    "T36n1736_012:0086c14": "理。理同斷滅。過尤深矣。三今既一事之中",
    "T36n1736_012:0086c15": "下。三結成正義。既離可分之過。故全攝理",
    "T36n1736_012:0086c16": "盡。又無事理相離之過故。事隨理而頓現",
    "T36n1736_012:0086c17": "一事之中。四華藏下。引證。可知。疏。斯即總",
    "T36n1736_012:0086c18": "意別亦具十玄門者。第二別明也。於中二。先",
    "T36n1736_012:0086c19": "結前生後。後一既真理與一切法下。正顯別",
    "T36n1736_012:0086c20": "相。十門之義。皆依真如別德而立下。第八",
    "T36n1736_012:0086c21": "迴向。明真如具百門之德。今略舉十四種",
    "T36n1736_012:0086c22": "德。成十玄門。一譬如真如與一切法而共",
    "T36n1736_012:0086c23": "相應。不相捨離。德成第一同時具足相",
    "T36n1736_012:0086c24": "應門。二譬如真如性常平等故廣。及譬如",
    "T36n1736_012:0086c25": "真如普攝諸法故狹。二德成廣狹門。三無",
    "T36n1736_012:0086c26": "所不在。德成相入門。四譬如真如不離",
    "T36n1736_012:0086c27": "諸法。及與一切法同其體性。二德成相即",
    "T36n1736_012:0086c28": "門。五譬如真如無有分限。及恒守本性。",
    "T36n1736_012:0086c29": "二德成隱顯門。六譬如真如普攝諸法德。",
    "T36n1736_012:0087a01": "成微細門。七畢竟無盡德成帝網門。八譬",
    "T36n1736_012:0087a02": "如真如與一切法同其體性德成託事門。",
    "T36n1736_012:0087a03": "九遍在晝夜及遍在年劫二德成十世門。",
    "T36n1736_012:0087a04": "十性常隨順及與一切法恒共相應二德成",
    "T36n1736_012:0087a05": "主伴門。疏中密用經意。以經文對疏。一",
    "T36n1736_012:0087a06": "無差失。設有不具經文。意亦有之。文中先",
    "T36n1736_012:0087a07": "別明十門。後一理融通。十門具矣者。結也。",
    "T36n1736_012:0087a08": "文並可知。五如幻夢中二。先幻。後夢。前中",
    "T36n1736_012:0087a09": "先喻。後合。前中先正釋。後經云下。引證。此",
    "T36n1736_012:0087a10": "晉經賢首品等取下句云。幻力自在悅世",
    "T36n1736_012:0087a11": "間。今經云。譬如幻師知幻法。能現種種無",
    "T36n1736_012:0087a12": "量事。須臾示作日月歲。城邑豐饒大安樂",
    "T36n1736_012:0087a13": "等。普賢行品云。譬如工幻師示現種種事。",
    "T36n1736_012:0087a14": "其來無所從。去亦無所至。幻性非有量。亦",
    "T36n1736_012:0087a15": "復非無量。於彼大眾中。示現量無量等。四",
    "T36n1736_012:0087a16": "十二云。佛子。譬如幻師持呪得成能現",
    "T36n1736_012:0087a17": "種種差別形相。呪與幻別而能作幻。呪唯是",
    "T36n1736_012:0087a18": "聲而能幻作眼識所知種種諸色等。十忍品",
    "T36n1736_012:0087a19": "云。譬如幻非象非馬。非車非步。非男非",
    "T36n1736_012:0087a20": "女。非童男非童女。乃至云非一非異。非",
    "T36n1736_012:0087a21": "廣非狹。非多非少。非量非無量。非麁非",
    "T36n1736_012:0087a22": "細。非是一切種種眾物。種種非幻。幻非種",
    "T36n1736_012:0087a23": "種。然由幻故。示現種種差別之事。如是等",
    "T36n1736_012:0087a24": "文其處非一。疏一切諸法業幻所作故。一異",
    "T36n1736_012:0087a25": "無礙者。合也。華藏品云。如幻師呪術。能現",
    "T36n1736_012:0087a26": "種種事。眾生業力故。國土不思議。明知業即",
    "T36n1736_012:0087a27": "喻幻師。又如中論偈云。譬如幻化人復作",
    "T36n1736_012:0087a28": "幻化人。如初幻化人。是則名為業。幻化人",
    "T36n1736_012:0087a29": "所作。是名為業果等。又十忍品云。佛子。此",
    "T36n1736_012:0087b01": "菩薩摩訶薩。知一切法皆悉如幻。從因緣",
    "T36n1736_012:0087b02": "起。於一法中解多法。於多法中解一法",
    "T36n1736_012:0087b03": "等。偈中云。眾生及國土。種種業所造。入於",
    "T36n1736_012:0087b04": "如幻際。於彼無依著。又偈云。諸業從心生。",
    "T36n1736_012:0087b05": "故說心如幻。若離此分別。普滅諸有趣。斯",
    "T36n1736_012:0087b06": "則顯業自如幻矣。又云。度脫諸眾生。令知",
    "T36n1736_012:0087b07": "法如幻。眾生不異幻。了幻無眾生等。其文",
    "T36n1736_012:0087b08": "非一。疏言如夢等者。疏文分二。先喻。後引",
    "T36n1736_012:0087b09": "論證。便當於合初中言。所見廣大未離枕上",
    "T36n1736_012:0087b10": "者。六十經。夢遊天宮喻云。譬如有人於",
    "T36n1736_012:0087b11": "大會中昏睡安寢。忽然城乃夢。見須彌山",
    "T36n1736_012:0087b12": "頂帝釋所住善見大。至云。其人自見著天",
    "T36n1736_012:0087b13": "衣服。普於其處住止周旋。其大會中一切諸",
    "T36n1736_012:0087b14": "人。雖同一處不知不見。何以故。夢中所見。",
    "T36n1736_012:0087b15": "非彼大眾所能見故。釋曰。天宮廣大豈離",
    "T36n1736_012:0087b16": "枕上。餘類此知。昔人云。枕上片時春夢中。",
    "T36n1736_012:0087b17": "行盡江南數千里等。亦時非離須臾也。普",
    "T36n1736_012:0087b18": "賢行品云。了達諸世間。假名無有實。眾生",
    "T36n1736_012:0087b19": "及世間。如夢如光影。於諸世間法。不生",
    "T36n1736_012:0087b20": "分別見。若離分別者。亦不見分別。無量",
    "T36n1736_012:0087b21": "無數劫。解之即一念。知念亦無念。如是見",
    "T36n1736_012:0087b22": "世間。無量諸國土。一念悉超越。經於無量",
    "T36n1736_012:0087b23": "劫。不離於本處等。如是自在皆由如夢。故",
    "T36n1736_012:0087b24": "十忍品。譬如夢中見種種諸異相。世間亦",
    "T36n1736_012:0087b25": "如是。與夢無差別。又云。譬如夢中見長",
    "T36n1736_012:0087b26": "短等諸色。如是等文。其處非一。皆以如夢",
    "T36n1736_012:0087b27": "長短。即無長短故。不礙長短也。疏。故論",
    "T36n1736_012:0087b28": "云。處夢謂經年。覺乃須臾頃等者。二引證。",
    "T36n1736_012:0087b29": "便當合文。即無性攝論第六所引。但言如",
    "T36n1736_012:0087c01": "有頌云。斯即引經耳。案西域傳云。昔有隱",
    "T36n1736_012:0087c02": "士結廬併跡。博習伎術。究極神理。能使",
    "T36n1736_012:0087c03": "瓦礫為寶。人畜易形。但未能禦風雲陪",
    "T36n1736_012:0087c04": "仙駕。閱圖考古更求仙術。聞其方曰。夫神",
    "T36n1736_012:0087c05": "仙者。長生之術也。將欲求學。先定其志。築",
    "T36n1736_012:0087c06": "建壇場。命一烈士。執長刃立壇隅。屏息",
    "T36n1736_012:0087c07": "絕言。自昏達曙。求者中壇而坐。手按長",
    "T36n1736_012:0087c08": "劍。口誦神呪。收視反聽。達明登仙。是人",
    "T36n1736_012:0087c09": "既得仙方。而訪烈士。營求曠歲未諧心願。",
    "T36n1736_012:0087c10": "後得烈士先與人傭力。艱辛五年。一旦違",
    "T36n1736_012:0087c11": "失遂被笞撻。又無所得悲號巡路。隱士既",
    "T36n1736_012:0087c12": "見。命以同遊。來至茅廬。以術力故化具餚",
    "T36n1736_012:0087c13": "膳。已而令入池浴服以新衣。又以五百金",
    "T36n1736_012:0087c14": "錢遺之曰。盡當來求幸勿外也。自時厥",
    "T36n1736_012:0087c15": "後數加重賂。潛行陰德感激其心。烈士囑",
    "T36n1736_012:0087c16": "求効命以報知己。隱士曰。我求烈士彌歷",
    "T36n1736_012:0087c17": "歲時幸而會遇。奇貌應圖非有他故。願一",
    "T36n1736_012:0087c18": "夕不聲耳。烈士曰。死尚不辭。豈徒屏息。於",
    "T36n1736_012:0087c19": "是設壇場受仙法方行其事。坐待日",
    "T36n1736_012:0087c20": "昏。昏暮之後各司其務。隱士誦神呪。烈士",
    "T36n1736_012:0087c21": "案銛刃。始將曉矣。忽發聲大叫。是時空中",
    "T36n1736_012:0087c22": "火下煙焰雲蒸。隱士疾行引此人。入池避",
    "T36n1736_012:0087c23": "難已。而問曰。戒子無聲。何以驚叫。烈士",
    "T36n1736_012:0087c24": "曰。受命後至夜分惛然若夢。變事更起。",
    "T36n1736_012:0087c25": "見昔事主人躬來慰謝。感荷厚恩忍不報",
    "T36n1736_012:0087c26": "語。彼人震怒遂見殺害。更受中陰身。自",
    "T36n1736_012:0087c27": "顧歎息猶願歷世不言以報厚德。遂見託",
    "T36n1736_012:0087c28": "生南印度大婆羅門家。乃至受胎備經苦",
    "T36n1736_012:0087c29": "厄。荷恩荷德忍而不言。暨乎受業冠婚",
    "T36n1736_012:0088a01": "喪親生子。每念前恩忍而不語。家中親",
    "T36n1736_012:0088a02": "戚眷屬咸見怪異。年過六十而有一男。",
    "T36n1736_012:0088a03": "妻謂曰。汝可言矣。若不語者。當殺汝子。我",
    "T36n1736_012:0088a04": "時惟念。已隔生世自顧衰老。唯此穉子。因",
    "T36n1736_012:0088a05": "止其妻令無殺害。遂發叫耳。隱士曰。我",
    "T36n1736_012:0088a06": "之過也。此魔嬈耳。烈士感歎。悲事不成。",
    "T36n1736_012:0088a07": "憤恚而死。此即未經半宵。已歷二生。況年",
    "T36n1736_012:0088a08": "月耶。此類甚多。故知時處等皆如夢自在。",
    "T36n1736_012:0088a09": "疏。亦如影像等者。文亦有二。先正釋。後引",
    "T36n1736_012:0088a10": "證。前中然約鏡像喻。鏡不是像。像不是鏡。",
    "T36n1736_012:0088a11": "故無鏡之能。此但取像。以況性空虛無之",
    "T36n1736_012:0088a12": "義。今取即入自在。故明一切具於鏡像二",
    "T36n1736_012:0088a13": "義。故疏結云。如鏡互照。則一一法上有鏡有",
    "T36n1736_012:0088a14": "像也。疏下經云下。即十忍品。彼云。然諸眾",
    "T36n1736_012:0088a15": "生知於此處有是影現。亦知彼處無如是",
    "T36n1736_012:0088a16": "影。遠物近物雖皆影現。影不隨物而有遠",
    "T36n1736_012:0088a17": "近。菩薩摩訶薩亦復如是。能知自身及以他",
    "T36n1736_012:0088a18": "身。一切皆是智之境界。不作二解。謂自他",
    "T36n1736_012:0088a19": "身別。而於自國土於他國土。各各差別",
    "T36n1736_012:0088a20": "一時普現。釋曰。若不如影何得諸處一時",
    "T36n1736_012:0088a21": "頓現。故引遠近之言。意取自在。偈中譬如",
    "T36n1736_012:0088a22": "水中影非內亦非外。菩薩求菩提。了世非",
    "T36n1736_012:0088a23": "世間。不於世住出。如影現世間。入此甚深",
    "T36n1736_012:0088a24": "義。離垢者明徹。不捨本誓心。普照智慧",
    "T36n1736_012:0088a25": "燈。世間無邊際。智入悉齊等。普化諸群生。",
    "T36n1736_012:0088a26": "令其捨眾著。釋曰。不了如影。安能普入無",
    "T36n1736_012:0088a27": "邊之世。七因無限者。謂因多德遠。因果相",
    "T36n1736_012:0088a28": "稱故。但修一緣起之因。則果中尚如緣起",
    "T36n1736_012:0088a29": "無礙。況有無限之因無邊行海皆備修耶。況",
    "T36n1736_012:0088b01": "一一行自復無盡。如一慈門即有佛剎塵",
    "T36n1736_012:0088b02": "數。況於餘門。疏。無性等觀者。一近等上",
    "T36n1736_012:0088b03": "四。謂唯心所現觀。法性融通觀。如幻夢觀。如",
    "T36n1736_012:0088b04": "影像觀。兼能等緣起無性觀。故總收前六。",
    "T36n1736_012:0088b05": "菩薩因中皆為此觀。觀法唯心。乃至觀法",
    "T36n1736_012:0088b06": "如影像。故用此六觀該一切法。謂若染若",
    "T36n1736_012:0088b07": "淨。若依若正。若因若果。同類異類。是法所",
    "T36n1736_012:0088b08": "攝。皆用六觀貫之。故令成果。如於六觀",
    "T36n1736_012:0088b09": "自在無礙。二者等餘諸因齊佛所知。普賢",
    "T36n1736_012:0088b10": "所行。十方三世無盡。無盡所有因門皆此門",
    "T36n1736_012:0088b11": "攝。故云及餘無量殊勝因耳。其大願迴向稱",
    "T36n1736_012:0088b12": "法界修。亦該通法界諸因。今如所起果者。",
    "T36n1736_012:0088b13": "如於昔因所得果故。八佛證窮者。文中二。",
    "T36n1736_012:0088b14": "先正釋。但得成佛法爾能爾。經云下。引證。",
    "T36n1736_012:0088b15": "無比功德。即佛德也。普賢行品云。世間及",
    "T36n1736_012:0088b16": "如來。種種諸名號。經於無量劫。說之不可",
    "T36n1736_012:0088b17": "盡。何況最勝智三世諸佛法。從於法界生。",
    "T36n1736_012:0088b18": "充滿如來地。明佛地德用不可說也。又下",
    "T36n1736_012:0088b19": "偈云。其中人師子。修佛種種行。成於等正",
    "T36n1736_012:0088b20": "覺。示現諸自在。此亦明因圓果滿。故有大",
    "T36n1736_012:0088b21": "用耳。前即德相。此即業用。九深定用中。先",
    "T36n1736_012:0088b22": "正釋。言海印定等者。如下第六十一經。略",
    "T36n1736_012:0088b23": "說一百門三昧及智論五百三昧等。賢首品",
    "T36n1736_012:0088b24": "下。引證。而云等者。有二義。一只等此偈餘",
    "T36n1736_012:0088b25": "文。文云。於一普現難思剎。彼一塵內眾多",
    "T36n1736_012:0088b26": "剎。或有有佛或無佛。或有雜染或清淨。或",
    "T36n1736_012:0088b27": "有廣大或狹小等。即是三昧所現自在也。",
    "T36n1736_012:0088b28": "二等餘經。即彼次前偈云。眾生形相各不",
    "T36n1736_012:0088b29": "同。行業音聲亦無量。如是一切皆能現。海",
    "T36n1736_012:0088c01": "印三昧威神力。如是等文。其處非一。疏由",
    "T36n1736_012:0088c02": "上十因下第三總結所屬。正結周遍含容。",
    "T36n1736_012:0088c03": "以是事事無礙故。該取前三。故皆別教一",
    "T36n1736_012:0088c04": "乘分齊。第四教所被機中二。先總後別。前",
    "T36n1736_012:0088c05": "中。初躡前起後。後若明下。約法揀定。疏。",
    "T36n1736_012:0088c06": "今直彰下。第二別也。於中先標二門。後前",
    "T36n1736_012:0088c07": "中下。別釋其相。疏。隨聲取義有五過失者。",
    "T36n1736_012:0088c08": "即十地論釋示說分齊中文。論云。一不正",
    "T36n1736_012:0088c09": "信。隨言生解。不稱實故。二退勇猛。不",
    "T36n1736_012:0088c10": "能亡相趣實理故。三者誑他。以己謬解",
    "T36n1736_012:0088c11": "為人說故。四者謗佛。指己謬解是佛說故。",
    "T36n1736_012:0088c12": "五者輕法。以淺近解解深旨故。下文具",
    "T36n1736_012:0088c13": "釋。疏下經云。設有菩薩等者。即出現品。如前",
    "T36n1736_012:0088c14": "已引。地獄天子即隨好品。大海劫火即十地",
    "T36n1736_012:0088c15": "品。故彼偈云。雖住海水劫火中。堪受此",
    "T36n1736_012:0088c16": "法必得聞。是也。疏。約未悟入故名為兼者。",
    "T36n1736_012:0088c17": "通外難也。恐有難云。既有頓超之益。即是",
    "T36n1736_012:0088c18": "當機。何名兼為。通意可知。疏。權教極果無",
    "T36n1736_012:0088c19": "實事故者。如有五教唯圓教中因果俱有",
    "T36n1736_012:0088c20": "實事。前四因中則有。至果皆無。由修權因。",
    "T36n1736_012:0088c21": "若入地後即入實故。猶如百川浩蕩千里。亦",
    "T36n1736_012:0088c22": "無究竟歸處。究竟歸處即是海故。疏。或在法",
    "T36n1736_012:0088c23": "會而聾盲等者。釋其示相。略有二類。上即",
    "T36n1736_012:0088c24": "五百在本會中或示在道。下即末會初。六",
    "T36n1736_012:0088c25": "千比丘也。第五遠為中。疏文有四。一立理",
    "T36n1736_012:0088c26": "正明。二出現品下。引證。三初三非器下。會",
    "T36n1736_012:0088c27": "釋。四又彼品下。明惡是所為。初一可知。二",
    "T36n1736_012:0088c28": "即彼品見聞利益中文。疏云。前三非器者",
    "T36n1736_012:0088c29": "下。三會釋也。一不信。二違真。三乖實。然初",
    "T36n1736_012:0089a01": "一正是邪見。二三非是邪見。而皆配入邪見",
    "T36n1736_012:0089a02": "中者。然邪見有二。一輕二重。初一深重邪",
    "T36n1736_012:0089a03": "見。二三即淺近邪見。謂但違真乖實皆邪",
    "T36n1736_012:0089a04": "見故。又以經中但揀二處。欲配前非器令",
    "T36n1736_012:0089a05": "盡。故合入邪見之中。第四非器。即前狹劣",
    "T36n1736_012:0089a06": "二乘。今四及五者。即所為中。四是權為。五",
    "T36n1736_012:0089a07": "即遠為。此二即曾無厭捨。疏。又彼品中下。",
    "T36n1736_012:0089a08": "第四明惡是所為。於中二。初正明為惡。後",
    "T36n1736_012:0089a09": "況出圓融。前中亦二。先引二經。明其為惡。",
    "T36n1736_012:0089a10": "後引二經。明等有性。前中初云彼品。即",
    "T36n1736_012:0089a11": "當第十見聞利益中文。經云。佛子。我今告",
    "T36n1736_012:0089a12": "汝。設有眾生見聞於佛業障纏覆。不生",
    "T36n1736_012:0089a13": "信樂亦種善根無空過者。乃至究竟入於",
    "T36n1736_012:0089a14": "涅槃。疏。謂謗雖墮惡下。釋成上義。謗既有",
    "T36n1736_012:0089a15": "益。應可謗耶。釋云。為遠益故。非無罪也。",
    "T36n1736_012:0089a16": "故地獄天子。或由謗故。墮於地獄。法華謗",
    "T36n1736_012:0089a17": "常不輕菩薩。千劫於阿鼻地獄受大苦惱。",
    "T36n1736_012:0089a18": "畢是罪已。方受常不輕教化故。願諸後學",
    "T36n1736_012:0089a19": "勿見謗益便生誹謗。又大般若中。廣說",
    "T36n1736_012:0089a20": "謗法之罪。謂此方墮阿鼻地獄。此方劫壞",
    "T36n1736_012:0089a21": "罪猶未畢。移置他方阿鼻地獄中。他方劫",
    "T36n1736_012:0089a22": "壞罪亦未盡。復移他方。如是巡歷十方阿",
    "T36n1736_012:0089a23": "鼻。各經劫盡。還生此土阿鼻獄中。千佛出世",
    "T36n1736_012:0089a24": "救之猶難。若欲說其所受之身。聞者當吐",
    "T36n1736_012:0089a25": "血而死。故善現請說所受之身。佛竟不說。",
    "T36n1736_012:0089a26": "是知謗方等大經。非可輕也。又入大乘論",
    "T36n1736_012:0089a27": "第一偈云。誹謗大乘法。決定趣惡道。此人",
    "T36n1736_012:0089a28": "受業報。實智之所說。生墮地獄中。大火熾",
    "T36n1736_012:0089a29": "然身。焚燒甚苦痛。業報罪令爾。熾然大鐵",
    "T36n1736_012:0089b01": "犁。具滿五百數。而耕其舌上。遍碎身苦惱。",
    "T36n1736_012:0089b02": "故疏云。謗雖墮惡道。疏由聞歷耳者。謂惡",
    "T36n1736_012:0089b03": "道罪畢。由昔謗時經目歷耳。熏成其種",
    "T36n1736_012:0089b04": "故得益耳。言終自醒悟者。即五十八經云。",
    "T36n1736_012:0089b05": "但以曾發菩提心故。終自醒悟。疏。又云。",
    "T36n1736_012:0089b06": "如日亦與等者。出現身業中長行文廣。今當",
    "T36n1736_012:0089b07": "引偈。偈云。譬如生盲不見日。日光亦為",
    "T36n1736_012:0089b08": "作饒益。令知時節受飲食。永離眾患身",
    "T36n1736_012:0089b09": "安隱。無信眾生不見佛。而佛亦為興義",
    "T36n1736_012:0089b10": "利。聞名及以觸光明。因此乃至證菩提",
    "T36n1736_012:0089b11": "是也。疏。又如大海水潛流下。引二經明性",
    "T36n1736_012:0089b12": "等有。初明具有。後明皆見。二經皆是出現",
    "T36n1736_012:0089b13": "意業之中。前亦已引。疏。此皆明有自性住性",
    "T36n1736_012:0089b14": "等者。二正立理顯被。圓融相。舉況以釋。然",
    "T36n1736_012:0089b15": "有二意。一舉前況後。明其普度。謂但依",
    "T36n1736_012:0089b16": "生等有佛性。尚皆普為。況事事無礙。何有",
    "T36n1736_012:0089b17": "非所被耶。二者舉後況前。謂約圓融一即",
    "T36n1736_012:0089b18": "一切。則無情之境亦是所被。況前等有佛性。",
    "T36n1736_012:0089b19": "而揀之耶。言被非情者。以所被情即非情",
    "T36n1736_012:0089b20": "故。一即一切無情。豈非情耶。況色性智性本",
    "T36n1736_012:0089b21": "無二體。無有情外之非情故思之。第五教",
    "T36n1736_012:0089b22": "體淺深中。疏文分三。初總。次別。後結。總中",
    "T36n1736_012:0089b23": "亦三。初摽舉。言淺深者。十體之中前前淺。",
    "T36n1736_012:0089b24": "後後深。故下釋云。從淺至深。雖有淺深。融",
    "T36n1736_012:0089b25": "通並為無盡教體。二一音聲下。列名。至文",
    "T36n1736_012:0089b26": "自顯。疏。十中前五下。三料揀。總有四重。一",
    "T36n1736_012:0089b27": "體性料揀。相舉於外。性主於內。體者性相",
    "T36n1736_012:0089b28": "之通稱故。若言體者通其事理。若云性者",
    "T36n1736_012:0089b29": "唯約於理。由後五中攝境唯心。若約真心",
    "T36n1736_012:0089c01": "即通性故。七所入實體即是性故。八中理",
    "T36n1736_012:0089c02": "是性故。九中必有理融事故。十中無不具",
    "T36n1736_012:0089c03": "故。是則約性。亦體亦性。約事但可稱體。二",
    "T36n1736_012:0089c04": "又前四下。大小乘料揀可知。三前七下。三乘",
    "T36n1736_012:0089c05": "一乘料揀。以會緣入實歸一實理。即一乘",
    "T36n1736_012:0089c06": "故。下三皆是一乘。於義可知。四前八約同",
    "T36n1736_012:0089c07": "教下同教別教。相對料揀。謂七八雖是一",
    "T36n1736_012:0089c08": "乘。第七多明頓教中義。第八乃是終教中",
    "T36n1736_012:0089c09": "義。故屬同教。前八皆同於義可知。同教皆",
    "T36n1736_012:0089c10": "有故。事事無礙。海印炳現。若非別教一乘",
    "T36n1736_012:0089c11": "無此義也。於後三重料揀。則前前無後後。",
    "T36n1736_012:0089c12": "後後兼前前可知。疏。就前三中下。第二別",
    "T36n1736_012:0089c13": "釋。於中二。先合釋前三。後別釋後七。今初。",
    "T36n1736_012:0089c14": "以大小共同故合釋之。於中三。初雙摽。次",
    "T36n1736_012:0089c15": "雙釋。後雙會。疏。小乘三者下。第二雙釋。先",
    "T36n1736_012:0089c16": "釋小乘中二。先總徵。疏一云下。後別釋三",
    "T36n1736_012:0089c17": "釋。即為三別。今初。語業為體。是標語即聲",
    "T36n1736_012:0089c18": "也。謂佛語言下。別顯其相。謂唱號言詞評",
    "T36n1736_012:0089c19": "量論說言語音者。謂如宮商角徵羽等。亦",
    "T36n1736_012:0089c20": "如西方十四音。即阿上聲也。阿去聲等也。",
    "T36n1736_012:0089c21": "言語路者。言所行處。瑜伽九十三云。有情增",
    "T36n1736_012:0089c22": "語。即是語路。然瑜伽釋增語。有二義。一云",
    "T36n1736_012:0089c23": "增語是名。名能詮表。增勝於語。二云有說。",
    "T36n1736_012:0089c24": "意識名為增語。今小乘不取於名。正用意",
    "T36n1736_012:0089c25": "識。是語行處。亦是脣舌等。言語業者。即有",
    "T36n1736_012:0089c26": "業用。如惡言既為惡業用。佛之善言即善業",
    "T36n1736_012:0089c27": "用。故梵行品云。若語是梵行者。梵行則是音",
    "T36n1736_012:0089c28": "聲風息。脣舌喉吻吐納。抑縱高低清濁。此即",
    "T36n1736_012:0089c29": "語音語路。又云。若語業是梵行者。當知梵",
    "T36n1736_012:0090a01": "行。則是起居問訊。略說廣說。喻說直說。讚說",
    "T36n1736_012:0090a02": "毀說。隨俗說。安立說。顯了說。斯即語業。言",
    "T36n1736_012:0090a03": "語表者。表亦是業。然業有表無表別。故今",
    "T36n1736_012:0090a04": "但云表者。婆沙一百二十六。亦云。但言語",
    "T36n1736_012:0090a05": "表而非無表者。令他生正解故。耳識所取",
    "T36n1736_012:0090a06": "故。又二識所取。無表唯一故。又三無數劫",
    "T36n1736_012:0090a07": "求此表故。疏。是謂佛教者。結也。正出其",
    "T36n1736_012:0090a08": "意。今知教體而云佛教者。一依根本故。",
    "T36n1736_012:0090a09": "二依相似故。三依隨順故。佛依如是名句",
    "T36n1736_012:0090a10": "文身四法而說。今亦隨之故。疏。其名句下。",
    "T36n1736_012:0090a11": "揀法。亦通妨難。故彼論中自有難云。若爾",
    "T36n1736_012:0090a12": "如次所說。當云何通。謂如說佛教名為何",
    "T36n1736_012:0090a13": "法。謂名句文身次第行列。次第安布。次第",
    "T36n1736_012:0090a14": "連合等。為答此難故。論有此通。此難但",
    "T36n1736_012:0090a15": "牒後段之文。故疏略耳。疏。二名等為體等",
    "T36n1736_012:0090a16": "者。此句摽。謂名身下。列名。次第下。釋相。次",
    "T36n1736_012:0090a17": "第釋上三名。謂行列於名。安布成句。文為",
    "T36n1736_012:0090a18": "二所依故云連合。名等別相次下當釋。疏。",
    "T36n1736_012:0090a19": "聲但下。揀法。亦通妨難。謂論有問言。若爾",
    "T36n1736_012:0090a20": "此文所說當云何通。如說佛教云何答。謂",
    "T36n1736_012:0090a21": "佛語。言唱詞評論。語音語路。語業語表。是",
    "T36n1736_012:0090a22": "謂佛教。為答此難故。論有此通。爾亦以",
    "T36n1736_012:0090a23": "此難但牒前文故。疏。略耳聲但依於展轉因",
    "T36n1736_012:0090a24": "故下。論有喻云。如世子孫展轉生法。意云。",
    "T36n1736_012:0090a25": "從父生子。言是某父之子。雖語父名意",
    "T36n1736_012:0090a26": "在子體。又子生孫。孫是某孫。雖舉其翁。意",
    "T36n1736_012:0090a27": "在孫子。孫如於義。子如於名。父如於聲。",
    "T36n1736_012:0090a28": "則有三重。中是教體故。下合云謂語起名。",
    "T36n1736_012:0090a29": "名能詮義。是即名為展轉因也。疏。評家",
    "T36n1736_012:0090b01": "意取語業為體者。評論家釋云。如是說者。語",
    "T36n1736_012:0090b02": "業為體。佛音所說。他所聞故。言評家者。婆",
    "T36n1736_012:0090b03": "沙。是諸羅漢同集。而有四大羅漢為評家",
    "T36n1736_012:0090b04": "正義。一世友。二妙音。三法救。四覺天。疏。雜",
    "T36n1736_012:0090b05": "心論同俱舍者。以彼論第一有此偈。而文",
    "T36n1736_012:0090b06": "小異耳。論偈云。廣說諸法蘊。其數有八萬。",
    "T36n1736_012:0090b07": "戒等及餘蘊。悉是五蘊攝。長行釋云。八萬",
    "T36n1736_012:0090b08": "法陰。皆色陰攝。以佛語是語業性故。有說。",
    "T36n1736_012:0090b09": "名性者行陰攝故。又戒陰色陰攝。定慧等行",
    "T36n1736_012:0090b10": "陰攝。故與俱舍同也。疏。俱舍論云下。引",
    "T36n1736_012:0090b11": "俱舍文。何以當於名等教中而引此證。以",
    "T36n1736_012:0090b12": "其俱舍情無去取。二義隨用故。於此處引",
    "T36n1736_012:0090b13": "雙證前二。既許俱通故。下第三取為四法",
    "T36n1736_012:0090b14": "之體。在文易了。疏。正理論中意符名等者。",
    "T36n1736_012:0090b15": "正成第二義也。故彼論第三。釋前頌竟",
    "T36n1736_012:0090b16": "者。以正理論總釋俱舍六百行頌文。但義",
    "T36n1736_012:0090b17": "順婆沙正理故。立順正理名。然正釋上頌",
    "T36n1736_012:0090b18": "無異俱舍。俱舍則情無去取。正理則斷屬",
    "T36n1736_012:0090b19": "於名。此中疏略。彼有問曰。語教異名。教容",
    "T36n1736_012:0090b20": "是語。名教別體。教何是名。注中釋問意云。",
    "T36n1736_012:0090b21": "教是言教。語為教體。則異汝名別有其體。",
    "T36n1736_012:0090b22": "若以名為體。名是不相應行。非言教體。何",
    "T36n1736_012:0090b23": "得以名等為教體耶。論自答云。彼作是",
    "T36n1736_012:0090b24": "釋。要由於名。乃說為教。是故佛教體即是",
    "T36n1736_012:0090b25": "名。所以者何。詮義如實。故名佛教。下與疏",
    "T36n1736_012:0090b26": "全同。此答意云。雖名聲教。若無名等詮其",
    "T36n1736_012:0090b27": "自性差別。獨用於聲。豈成於教。故定用名",
    "T36n1736_012:0090b28": "等。疏家存略。但申正意。足顯論旨。疏。故",
    "T36n1736_012:0090b29": "正理十四破彼師云。汝不應立。名句文身即",
    "T36n1736_012:0090c01": "聲為體者。引此為成上來經部立聲為體。",
    "T36n1736_012:0090c02": "論文繁廣。今當略引令知其源。論云。此中",
    "T36n1736_012:0090c03": "經主作如是言。豈不此三語為性。故用聲",
    "T36n1736_012:0090c04": "為體。色自性攝。如何乃說。為心不相應行。",
    "T36n1736_012:0090c05": "此責非理。所以者何。由教及理知別有故。",
    "T36n1736_012:0090c06": "教謂經言語身文身。若文即語。別說何為。又",
    "T36n1736_012:0090c07": "說應持正法文句。又言依義不依於文。釋",
    "T36n1736_012:0090c08": "曰下。廣引教證。大意則同。故論結云。由此",
    "T36n1736_012:0090c09": "等教證知別有能詮諸義名句文身。猶如",
    "T36n1736_012:0090c10": "語聲實而非假。理為現見有時得聲而不",
    "T36n1736_012:0090c11": "得字。有時得字而不得聲。故知體別。有",
    "T36n1736_012:0090c12": "時得聲不得字者。謂雖聞聲而不了義。",
    "T36n1736_012:0090c13": "現見有人粗聞他語。而復審問汝何所言。",
    "T36n1736_012:0090c14": "此聞語聲不了義者。都由未達所發文",
    "T36n1736_012:0090c15": "故。如何乃執文不異聲。有時得字不得",
    "T36n1736_012:0090c16": "聲者。謂不聞聲而得了義。現見有人不",
    "T36n1736_012:0090c17": "聞他語。覩脣等動知其所說。此不聞",
    "T36n1736_012:0090c18": "聲得了義者。都由已達所發文故。由斯",
    "T36n1736_012:0090c19": "理證文必異聲(下文廣說大意同也)論下又云。隨思發",
    "T36n1736_012:0090c20": "語。因語發字。字復發名。名方顯義。由依",
    "T36n1736_012:0090c21": "如是展轉理門。說語發名名能顯義。如斯",
    "T36n1736_012:0090c22": "安立。其理必然。又次下云。或如樹等大造",
    "T36n1736_012:0090c23": "合成。非不緣斯別生於影。影由假發。而體",
    "T36n1736_012:0090c24": "非假。如是諸文。亦應總集別生名句。而彼",
    "T36n1736_012:0090c25": "名句。雖由假發。而體非假。此為善說。理極",
    "T36n1736_012:0090c26": "成故。又下結云。故知離聲別有名等。又下",
    "T36n1736_012:0090c27": "云。故不應立名句文身。即聲為體。是故於",
    "T36n1736_012:0090c28": "我所說離聲有名等三。能顯義理。今疏但",
    "T36n1736_012:0090c29": "引後結文。已顯正義耳。疏。大乘有三下。",
    "T36n1736_012:0091a01": "疏文分三。初標。次釋。後以餘下。料揀。疏一",
    "T36n1736_012:0091a02": "云攝假從實以聲為體下。第二釋也。大乘通",
    "T36n1736_012:0091a03": "意以聲為實。名句文但聲上假立。經部師",
    "T36n1736_012:0091a04": "義。參預大乘故。亦謂名等依聲假立。疏。",
    "T36n1736_012:0091a05": "一契經等者。此引稍略。具引應云。佛告曼",
    "T36n1736_012:0091a06": "殊室利菩薩曰。善男子。如來言音略有三",
    "T36n1736_012:0091a07": "種。一者契經。二者調伏。三者本母。下廣釋",
    "T36n1736_012:0091a08": "其相。今疏所引。但意在言音兩字耳。疏。雜",
    "T36n1736_012:0091a09": "集論云。成所引聲謂諸聖所說者。亦證唯聲",
    "T36n1736_012:0091a10": "為教體也。既言聖說是聲。明非名等為教",
    "T36n1736_012:0091a11": "體也。即彼論第一釋外六界聲塵界云。聲",
    "T36n1736_012:0091a12": "者四大種所造。耳根所取義。若可意。若不可",
    "T36n1736_012:0091a13": "意。若俱相違。若因執受大種。若因不執受",
    "T36n1736_012:0091a14": "大種。若因俱大種。若世所共成。若成所引。若",
    "T36n1736_012:0091a15": "遍計所執。若聖言所攝。若非聖言所攝。如是",
    "T36n1736_012:0091a16": "十一種聲。由五種因之所建立。謂相故。損",
    "T36n1736_012:0091a17": "益故。因差別故。說差別故。言差別故。相者。",
    "T36n1736_012:0091a18": "謂耳根所取義。說差別者。謂世所共成等",
    "T36n1736_012:0091a19": "三。餘如其所應。因執受大種者。謂語等",
    "T36n1736_012:0091a20": "聲。因不執受大種者。謂樹等聲。因俱者。謂",
    "T36n1736_012:0091a21": "手鼓等餘聲。世所共成者。謂世俗語。所攝",
    "T36n1736_012:0091a22": "成所引者。謂諸聖所說。遍計所執者。謂外道",
    "T36n1736_012:0091a23": "所說。聖言非聖言所攝者。謂依見等八種言",
    "T36n1736_012:0091a24": "說。今疏。但引成所引聲。以證聲為教體。",
    "T36n1736_012:0091a25": "然上五因攝十一者。初一是總。餘四是別。",
    "T36n1736_012:0091a26": "損益攝初三。可意是益。不可意是損。俱相",
    "T36n1736_012:0091a27": "違通二。因差別攝次三。說差別攝次三。言",
    "T36n1736_012:0091a28": "差別攝後二。思之可知。言八種言說者。即",
    "T36n1736_012:0091a29": "八種聖語。一見言見。二不見言不見。三聞言",
    "T36n1736_012:0091b01": "聞。四不聞言不聞。五覺言覺。六不覺言不覺。",
    "T36n1736_012:0091b02": "七知言知。八不知言不知。斯即為聖言所",
    "T36n1736_012:0091b03": "攝。若見言不見等。則非聖言。疏二云。以體從",
    "T36n1736_012:0091b04": "用名等為體者。義引論文。然唯識第二。破",
    "T36n1736_012:0091b05": "於小乘名等實有。故彼論云。復如何知異色",
    "T36n1736_012:0091b06": "心等。有實詮表名句文身(論主問也)契經說故。如",
    "T36n1736_012:0091b07": "契經說佛得希有名句文身(外人答也)此經不說",
    "T36n1736_012:0091b08": "異色心等有實名等。為證不成(論主總非)下廣",
    "T36n1736_012:0091b09": "破竟。便結云。語不異能詮。人天共了。執",
    "T36n1736_012:0091b10": "能詮異語天受非餘。下申正義云。然依",
    "T36n1736_012:0091b11": "語聲分位差別。而假建立名句文身。名詮自",
    "T36n1736_012:0091b12": "性。句詮差別。文即是字。為二所依。此三離",
    "T36n1736_012:0091b13": "聲雖無別體。而假實異。亦不即聲。由此",
    "T36n1736_012:0091b14": "法詞二無礙解。境有差別。聲與名等。蘊界",
    "T36n1736_012:0091b15": "處攝。亦各有異。上即論文。準彼論疏。薩婆",
    "T36n1736_012:0091b16": "多雖有名由聲顯生二義。論主取生破顯。",
    "T36n1736_012:0091b17": "正理師救云。聲上屈曲。是名句文。體異於",
    "T36n1736_012:0091b18": "聲。而定實有故。上論文廣破異聲實有名",
    "T36n1736_012:0091b19": "等。故彼疏破竟。結云。故知但由無始慣習。",
    "T36n1736_012:0091b20": "前前諸聲分位力故。後生解時。謂聞名等",
    "T36n1736_012:0091b21": "其實。耳等但能取得聲之自性剎那便謝。意",
    "T36n1736_012:0091b22": "識於中詮解。究竟名為名等。非別實有。是",
    "T36n1736_012:0091b23": "故汝等。寧知異語別有能詮。次假外問云。",
    "T36n1736_012:0091b24": "既聲體即是能詮。何有名等三種差別。故",
    "T36n1736_012:0091b25": "論下申正義云。然依語聲分位差別等。於",
    "T36n1736_012:0091b26": "中有四。一從初至假建立名句文身。顯",
    "T36n1736_012:0091b27": "假差別。此論主解。依聲建立名句文身。如",
    "T36n1736_012:0091b28": "梵音斫芻。此翻為眼。若但言斫。或唯言",
    "T36n1736_012:0091b29": "芻。未有所目。說為字分位。若二連合能",
    "T36n1736_012:0091c01": "詮法體。詮於眼體。說為名分位。然未有句",
    "T36n1736_012:0091c02": "位。更添言阿薩剎縛。名為眼有漏。說為句",
    "T36n1736_012:0091c03": "分位。故依分位。以立名等。依一切位。非",
    "T36n1736_012:0091c04": "自在故。外人難言。分位差別何者是也。論",
    "T36n1736_012:0091c05": "從名詮自性至為二所依。述曰。二顯二用",
    "T36n1736_012:0091c06": "殊。名詮諸法自性。句詮諸法差別。文即",
    "T36n1736_012:0091c07": "是字。為名句之所依。不能詮自性及差別",
    "T36n1736_012:0091c08": "故。文者彰義。與二為依。彰表二故。又名",
    "T36n1736_012:0091c09": "為顯。與二為依。能顯義故。而體非顯。字",
    "T36n1736_012:0091c10": "者。無改轉義。是其字體。文是功能。功能即",
    "T36n1736_012:0091c11": "體。故言文即是字等。或字為初首。即多剎那",
    "T36n1736_012:0091c12": "聲。集成一字。集多字為所依。次能成名詮",
    "T36n1736_012:0091c13": "諸法體。多名已後方成句身。詮法差別。",
    "T36n1736_012:0091c14": "即雜集。云自性差別。及此二言。如是三法總",
    "T36n1736_012:0091c15": "攝一切。此二言者。即是字也。字即語故。說",
    "T36n1736_012:0091c16": "之為言。名句二種。所依止之言也。瑜伽論",
    "T36n1736_012:0091c17": "云。名於自性施設。句於差別施設。名句所",
    "T36n1736_012:0091c18": "依止性。說之為字。又顯揚言。句必有名。名",
    "T36n1736_012:0091c19": "不必有句。名必有字。字不必有名。如樞",
    "T36n1736_012:0091c20": "要說。此下廣論自共相義。略不錄之。疏",
    "T36n1736_012:0091c21": "無性論下。可知。疏。成唯識下至法詞無礙境",
    "T36n1736_012:0091c22": "應無別者。述曰外人問言。若名等即聲。法詞",
    "T36n1736_012:0091c23": "二無礙解。境有何別。答曰。即緣此故。二",
    "T36n1736_012:0091c24": "境有異。法無礙解。緣假名等。詞無礙解。緣",
    "T36n1736_012:0091c25": "實聲等。故說境差別非二俱。緣實雖二自",
    "T36n1736_012:0091c26": "性互不相離。法對所詮。故但取名。詞多對",
    "T36n1736_012:0091c27": "機。故但說聲。耳聞聲已。意了義故。以所",
    "T36n1736_012:0091c28": "對不同。說二有異。非體有異也。又此二境",
    "T36n1736_012:0091c29": "及名等三。與聲別者。蘊處界攝亦有異故。色",
    "T36n1736_012:0092a01": "蘊行蘊。聲處法處。聲界法界。如其次第。攝",
    "T36n1736_012:0092a02": "聲名句。問曰。聲上屈曲假即言不相應。色",
    "T36n1736_012:0092a03": "上屈曲假應非色處攝。答聲上為有教名等",
    "T36n1736_012:0092a04": "不相應。色上為無教。故是色處攝。問曰。聲",
    "T36n1736_012:0092a05": "上有屈曲。即得以為教。色上有屈曲。即",
    "T36n1736_012:0092a06": "亦應得為教。故論復云。且依此土說名",
    "T36n1736_012:0092a07": "句文依聲假立。非謂一切。諸餘佛土。亦依",
    "T36n1736_012:0092a08": "光明妙香味等假立三故。述曰。四會相違",
    "T36n1736_012:0092a09": "釋義可知。所引即淨名經。而言等者。等取",
    "T36n1736_012:0092a10": "觸思數等。皆得假立名等三種。亦是不相",
    "T36n1736_012:0092a11": "應。攝此三法故。以眾生機欲對待故假。",
    "T36n1736_012:0092a12": "又梵云便善那。此有四義。一者扇。二相好。",
    "T36n1736_012:0092a13": "三根形。四味。此即是鹽。能顯諸物中味故。",
    "T36n1736_012:0092a14": "味即是文。如言文義巧妙等。目之為便善",
    "T36n1736_012:0092a15": "那。此中四義總是一顯義故。古德說名為味。",
    "T36n1736_012:0092a16": "對法云。此文名顯。能顯彼義。故為名句所",
    "T36n1736_012:0092a17": "依。能顯義故。惡剎那是字。無改轉義。如",
    "T36n1736_012:0092a18": "對法說。鉢陀是迹。如尋象迹以覓象等。此",
    "T36n1736_012:0092a19": "名為句。理應名迹。義之迹故。尋此知義",
    "T36n1736_012:0092a20": "也。順古所翻。稱之為句。今疏總略。以疏對",
    "T36n1736_012:0092a21": "論。於義分明。疏唯識論云。此三離聲至",
    "T36n1736_012:0092a22": "亦不即聲。述曰。三明不即聲不離聲。論",
    "T36n1736_012:0092a23": "主答難謂。先有問言。上來雖言名等即聲。",
    "T36n1736_012:0092a24": "若名等是不相應行者。色上屈曲。非不相應。",
    "T36n1736_012:0092a25": "聲何故爾耶。故此答曰。此三離聲雖無別",
    "T36n1736_012:0092a26": "體。名等是假。聲是實有。假實異故。故名等三",
    "T36n1736_012:0092a27": "非即是聲。非聲所攝。但是差別之聲。義說名",
    "T36n1736_012:0092a28": "等。以詮義故。是不相應無別種子生。故言",
    "T36n1736_012:0092a29": "不即聲。疏深密第四至而能說故者。彼",
    "T36n1736_012:0092a30": "無故字。其說字下云。是故我依般若波羅蜜",
    "T36n1736_012:0092b01": "多。能取諸法無自性性。意云。由文字般若。",
    "T36n1736_012:0092b02": "能顯實相般若。既雙牒言說文字。明知通",
    "T36n1736_012:0092b03": "用四法。下引淨名。亦是第三香積品文。十",
    "T36n1736_012:0092b04": "地論中音聲即聲。音字即名句文。故下引",
    "T36n1736_012:0092b05": "風畫二喻。風喻音聲。畫喻名句文。義如",
    "T36n1736_012:0092b06": "下釋。疏以余之意下。第三料揀雙會。於中",
    "T36n1736_012:0092b07": "二。先雙會大小四法。後會大小不同。今初",
    "T36n1736_012:0092b08": "分二。初直出正意。意在雙取。二若就下。會",
    "T36n1736_012:0092b09": "通前二。於中五。一正明去取。二良以下。出",
    "T36n1736_012:0092b10": "所以。三書雖是色下遮妨難。恐有難云。疏不",
    "T36n1736_012:0092b11": "善相書之竹帛。非名句文。名句文身。是",
    "T36n1736_012:0092b12": "不相應。翰墨簡牘。但是色法。何得為體。故",
    "T36n1736_012:0092b13": "此救云。色與名等亦為所依。何異聲為名",
    "T36n1736_012:0092b14": "等所依。聲是色蘊所攝。書字之色。豈非色",
    "T36n1736_012:0092b15": "攝耶。故前唯識之中例於餘方。亦依色等",
    "T36n1736_012:0092b16": "有名句文。亦同諸法顯義之體。顯無方理",
    "T36n1736_012:0092b17": "故。不取常規。四前淨名下。會通前文。但言",
    "T36n1736_012:0092b18": "所用者。用此四法。何必要四。問曰。若四中",
    "T36n1736_012:0092b19": "隨取但取名等。豈不違於唯識之文離聲",
    "T36n1736_012:0092b20": "別有非正義耶。答。彼不離聲假實合說。",
    "T36n1736_012:0092b21": "今不離色假實亦存。未爽通理。疏仁王云",
    "T36n1736_012:0092b22": "下。五引證成立。既然但言名句味。不云",
    "T36n1736_012:0092b23": "音聲。明唯取名等。此即仁王觀空品。而文少",
    "T36n1736_012:0092b24": "略。具云大王。是經名句味。百佛千佛百千萬",
    "T36n1736_012:0092b25": "佛。說名句味。於恒河沙三千大千國中。盛",
    "T36n1736_012:0092b26": "無量七寶。施三千大千國土中眾生。皆得",
    "T36n1736_012:0092b27": "涅槃四果。不如於此經起一念淨信。何",
    "T36n1736_012:0092b28": "況解一句者。句非句非非句故。今但意在",
    "T36n1736_012:0092b29": "有名句味。無聲之言。故不全引。疏。然大小",
    "T36n1736_012:0092b30": "諸宗下。第二會通四法。大小不同。或四",
    "T36n1736_012:0092c01": "皆非實者。即初教義名等假有。聲是心變故。",
    "T36n1736_012:0092c02": "或四法皆如空者。然有二意。一空為初門。",
    "T36n1736_012:0092c03": "即屬初教。二頓寂諸相。即屬頓教。今正當",
    "T36n1736_012:0092c04": "頓。而引三經。皆成頓義。初引淨名。即弟子",
    "T36n1736_012:0092c05": "品須菩提章。以其被呵便置鉢欲出其",
    "T36n1736_012:0092c06": "舍。維摩詰言。唯須菩提。取鉢勿懼。於意云",
    "T36n1736_012:0092c07": "何。如來所作化人。若以是事詰。寧有懼不。",
    "T36n1736_012:0092c08": "我言不也。維摩詰言。一切諸法如幻化相。汝",
    "T36n1736_012:0092c09": "今不應有所懼也。所以者何。一切言說不",
    "T36n1736_012:0092c10": "離是相。至於智者不著文字。故。無所懼。",
    "T36n1736_012:0092c11": "何以故。文字性離。無有文字。是則解脫。解",
    "T36n1736_012:0092c12": "脫相者。即諸法也。此明即言亡言。通圓頓",
    "T36n1736_012:0092c13": "意。二引十地經論。以風畫合空皆不可",
    "T36n1736_012:0092c14": "取。以此言教皆與證智而相應故。不同",
    "T36n1736_012:0092c15": "風在樹葉畫存於壁。但就教道則可見聞。",
    "T36n1736_012:0092c16": "三引佛藏經。亦證頓義。即彼經第一念佛品",
    "T36n1736_012:0092c17": "中。取意引耳。經云。舍利弗。諸法若有決定",
    "T36n1736_012:0092c18": "體性。如析毛髮。百分中一分者。是則諸",
    "T36n1736_012:0092c19": "佛不出於世。亦終不說諸法性空。舍利弗。",
    "T36n1736_012:0092c20": "諸法實空。無性一相。所謂無相。如來悉知",
    "T36n1736_012:0092c21": "見。如來以是說有念處。舍利弗。念處名為",
    "T36n1736_012:0092c22": "無處非處。無念無念業。無想無分別。無意",
    "T36n1736_012:0092c23": "無意業。無思無思業。無法無法相。皆無合",
    "T36n1736_012:0092c24": "散。是故賢聖名無分別者。是名念處。上",
    "T36n1736_012:0092c25": "顯無念承便故來。下又云諸法畢竟空等",
    "T36n1736_012:0092c26": "者。亦是取意。引彼經云。何以名為諸法",
    "T36n1736_012:0092c27": "實相。所謂諸法畢竟空無所有。以是畢竟",
    "T36n1736_012:0093a01": "空無所有法念佛。復次如是法中。乃至少",
    "T36n1736_012:0093a02": "念。尚不可得。是名念佛。即其義也。疏有",
    "T36n1736_012:0093a03": "說。四皆事理無礙。即終教意。下即圓教意。",
    "T36n1736_012:0093a04": "第四通攝所詮體。疏。依於六文以顯十義",
    "T36n1736_012:0093a05": "者。瑜伽云。六文者。謂一名二句三字四語五",
    "T36n1736_012:0093a06": "行相六機請。十義者。一地義二相三作意四",
    "T36n1736_012:0093a07": "依處五過患六勝劣七所對八能治九略十",
    "T36n1736_012:0093a08": "廣可知。上證辯通所詮。疏此門下。出",
    "T36n1736_012:0093a09": "通所詮所以。疏又瑜伽下。後又通收能所。",
    "T36n1736_012:0093a10": "則有三重能所。一以佛為能說人。則聲等皆",
    "T36n1736_012:0093a11": "所說。二唯語為能說。則名等為所說。以依",
    "T36n1736_012:0093a12": "語顯屈曲故。三四法皆能詮。則前義為所",
    "T36n1736_012:0093a13": "詮。故皆通取。下對前揀別。此中有二義。第",
    "T36n1736_012:0093a14": "一通所詮則向下取。第二通說者則向上",
    "T36n1736_012:0093a15": "取。故說皆通不同前義。剋取名等。故云",
    "T36n1736_012:0093a16": "所說。疏第五諸法顯義體中三。初標。二引",
    "T36n1736_012:0093a17": "證。三結釋。今初。摽舉略釋。聲名能顯義。聲",
    "T36n1736_012:0093a18": "名皆為教體。六塵能顯義。六塵皆教體。",
    "T36n1736_012:0093a19": "疏。淨名第三下。二引證。略引二經。淨名即第",
    "T36n1736_012:0093a20": "三卷菩薩行品。因阿難聞香。自昔未有。便",
    "T36n1736_012:0093a21": "問世尊。世尊為說。是淨名取於香積佛飯。",
    "T36n1736_012:0093a22": "因問久如當銷。佛為廣說。乃至滅除一切",
    "T36n1736_012:0093a23": "諸煩惱毒。然後乃銷。因即致問。阿難白佛",
    "T36n1736_012:0093a24": "言。未曾有也。世尊。如此香飯。能作佛事。佛",
    "T36n1736_012:0093a25": "言。如是如是。阿難。或有佛土。以佛光明",
    "T36n1736_012:0093a26": "而作佛事。有以諸菩薩而作佛事。有以",
    "T36n1736_012:0093a27": "佛所化人而作佛事。有以菩提樹而作佛",
    "T36n1736_012:0093a28": "事。有以佛衣服臥具而作佛事。有以飲",
    "T36n1736_012:0093a29": "食而作佛事。有以園林臺觀而作佛事。",
    "T36n1736_012:0093b01": "有以三十二相。八十隨形好。而作佛事。有",
    "T36n1736_012:0093b02": "以佛身而作佛事。有以虛空而作佛事。",
    "T36n1736_012:0093b03": "眾生應以此緣得入律行。有以夢幻影",
    "T36n1736_012:0093b04": "響。鏡中像。水中月。熱時炎。如是等喻。而作",
    "T36n1736_012:0093b05": "佛事。有以音聲語言文字而作佛事。或有",
    "T36n1736_012:0093b06": "清淨佛土寂寞無言無說。無示無識。無作無",
    "T36n1736_012:0093b07": "為。而作佛事。如是阿難。諸佛威儀進止諸",
    "T36n1736_012:0093b08": "所施為。無非佛事。阿難。有此四魔八萬四",
    "T36n1736_012:0093b09": "千諸煩惱門。而諸眾生為之疲勞。諸佛即以",
    "T36n1736_012:0093b10": "此法而作佛事。是名入一切諸佛法門。菩",
    "T36n1736_012:0093b11": "薩入此門者。若見一切淨好佛土。不以為",
    "T36n1736_012:0093b12": "喜。不貪不高。若見一切不淨佛土。不以",
    "T36n1736_012:0093b13": "為憂。不礙不沒。今疏。但撮略引耳。然生公",
    "T36n1736_012:0093b14": "云。若投藥失所。則藥反為毒矣。苟得其",
    "T36n1736_012:0093b15": "會毒為藥也。是以大聖為心病之醫王。觸",
    "T36n1736_012:0093b16": "事皆是法之良藥也。苟達其會。眾事皆畢",
    "T36n1736_012:0093b17": "矣。菩薩既入此門。便知佛土本是就應之義。",
    "T36n1736_012:0093b18": "好惡在彼。於我豈有異哉。所貴唯應但",
    "T36n1736_012:0093b19": "欲應生之寄耳。疏。又十卷楞伽者。文言稍",
    "T36n1736_012:0093b20": "博。大意無殊四卷中義。若四卷經。當其",
    "T36n1736_012:0093b21": "第二大慧白佛言。世尊。非言說有性。有一",
    "T36n1736_012:0093b22": "切法耶。世尊。若無性者。言說不生。世尊。是",
    "T36n1736_012:0093b23": "故言說。有性有一切法。佛告大慧。無性而",
    "T36n1736_012:0093b24": "作言說。謂兔角龜毛等。世間現言說。又云",
    "T36n1736_012:0093b25": "大慧。非一切剎土有言說。言說者。是化故",
    "T36n1736_012:0093b26": "耳。或有佛剎瞻視聽法。或有作相。或有",
    "T36n1736_012:0093b27": "揚眉。或有動睛或噓或吹。或謦咳。或念剎",
    "T36n1736_012:0093b28": "土。或動搖。大慧。如瞻視及香積世界。普賢",
    "T36n1736_012:0093b29": "如來國土。但以瞻視。令諸菩薩得無生法",
    "T36n1736_012:0093c01": "忍及諸勝三昧。是故非言說有性有一切",
    "T36n1736_012:0093c02": "法。大慧。見此世界故蚊蚋蟲蟻。是等眾生",
    "T36n1736_012:0093c03": "無有言說。而各辦自事。釋曰。以上所引",
    "T36n1736_012:0093c04": "證知皆教。然楞伽意。兼又遣言及遣諸法。",
    "T36n1736_012:0093c05": "思之可知。十卷經中大同於此。疏又香積",
    "T36n1736_012:0093c06": "下。第三結釋大意。於中有三。初引例總",
    "T36n1736_012:0093c07": "收。次結成說聽。後況出此經。今初。含有",
    "T36n1736_012:0093c08": "內外典據。香積世界飡香飯。而三昧顯者。",
    "T36n1736_012:0093c09": "亦是淨名經意。而是香積品中。又與前文影",
    "T36n1736_012:0093c10": "略。前說色觸等。今辯香之與味欲。令六塵",
    "T36n1736_012:0093c11": "皆作佛事。故經云。爾時維摩詰問香積菩",
    "T36n1736_012:0093c12": "薩。彼土如來以何說法。彼菩薩曰。我土如",
    "T36n1736_012:0093c13": "來無文字說。但以眾香。令諸天人得入律",
    "T36n1736_012:0093c14": "行。菩薩各各坐香樹下。聞斯妙香。即獲一",
    "T36n1736_012:0093c15": "切德藏三昧。得三昧者。菩薩所有功德皆",
    "T36n1736_012:0093c16": "悉具足。釋曰。此即以香顯三昧也。又前",
    "T36n1736_012:0093c17": "文云。與諸菩薩方共坐食。有諸天子皆號",
    "T36n1736_012:0093c18": "香嚴。悉發阿耨多羅三藐三菩提心。即食",
    "T36n1736_012:0093c19": "味之益也。又下菩薩品中。明飯久如當消",
    "T36n1736_012:0093c20": "云。未入正位食此飯者。得入正位然後",
    "T36n1736_012:0093c21": "乃消。又云。已發大乘意食此飯者。得無生",
    "T36n1736_012:0093c22": "忍然後乃消。釋曰。此即味為佛事故。疏統",
    "T36n1736_012:0093c23": "收經意。含於二處經文也。疏。極樂國土",
    "T36n1736_012:0093c24": "聽風柯而正念成者。即彌陀經云。舍利弗極",
    "T36n1736_012:0093c25": "樂國土。微風吹動諸寶行樹。及寶羅網出",
    "T36n1736_012:0093c26": "微妙音。譬如百千種樂同時俱作。聞是音",
    "T36n1736_012:0093c27": "者。自然皆生念佛念法念僧之心。舍利弗。",
    "T36n1736_012:0093c28": "極樂國土成就如是功德莊嚴。以經對疏。文",
    "T36n1736_012:0093c29": "義可知。疏。絲竹可以傳心者。即史記中事。",
    "T36n1736_012:0094a01": "含其多事。謂漏月傳意於秦主。果脫荊",
    "T36n1736_012:0094a02": "軻之手。相如寄聲於卓氏。終獲文君之",
    "T36n1736_012:0094a03": "隨。帝釋有法樂之臣。馬鳴有和羅之伎。皆",
    "T36n1736_012:0094a04": "絲竹傳心也。疏。目擊以之存道者。即莊子",
    "T36n1736_012:0094a05": "中事。夫子欲見溫伯雪子。久而不見。及見",
    "T36n1736_012:0094a06": "寂無一言。及出子路怪而問曰。夫子欲見",
    "T36n1736_012:0094a07": "溫伯雪子久矣。何以相見。寂無一言。夫",
    "T36n1736_012:0094a08": "子曰。若斯人者。目擊而道存。亦不可以容",
    "T36n1736_012:0094a09": "聲者矣。疏。既語默下。第二結成說聽。語默",
    "T36n1736_012:0094a10": "視瞬皆說。結前文也。見聞覺知盡聽。顯後",
    "T36n1736_012:0094a11": "義也。覺收鼻舌身之三根。上既六塵皆說。",
    "T36n1736_012:0094a12": "今則六根皆聽。疏苟能下。釋其聽義。上則",
    "T36n1736_012:0094a13": "但能顯法為說。此則但能得法為聽也。疏。",
    "T36n1736_012:0094a14": "況華嚴下。第三況出一乘。上通三乘內外",
    "T36n1736_012:0094a15": "二教。皆有此理。況復華嚴一乘圓宗。何法",
    "T36n1736_012:0094a16": "非教。於中四節。一明事物說法。雲臺寶",
    "T36n1736_012:0094a17": "網者。即十地經。爾時世尊從眉間出清淨",
    "T36n1736_012:0094a18": "光明。乃至云。又亦照此娑婆世界佛。及大眾",
    "T36n1736_012:0094a19": "并金剛藏菩薩身師子座已。於上虛空中",
    "T36n1736_012:0094a20": "成大光明雲網臺。時光明臺中以諸佛威",
    "T36n1736_012:0094a21": "神力故。而說頌言。佛無等等如虛空。十力",
    "T36n1736_012:0094a22": "無量勝功德。人間最勝世中上。釋師子法加",
    "T36n1736_012:0094a23": "於彼等。即其文也。又寶網者。即第一經云。",
    "T36n1736_012:0094a24": "其師子座。摩尼為臺。蓮華為網。下云。復以",
    "T36n1736_012:0094a25": "諸佛威力所持。演說如來廣大境界。亦其",
    "T36n1736_012:0094a26": "文也。又言雲者。第六經。初於一切供養具",
    "T36n1736_012:0094a27": "雲中。自然出聲說法等。疏。毛孔光明皆能",
    "T36n1736_012:0094a28": "說法者。即上十地經亦光明說。又第九地云。",
    "T36n1736_012:0094a29": "或時心欲放大光明演說法門。或時心欲",
    "T36n1736_012:0094b01": "於其身上一一毛孔皆演法音。又現相品",
    "T36n1736_012:0094b02": "云。爾時諸菩薩光明中。同時發聲說此頌",
    "T36n1736_012:0094b03": "言。諸光明中出妙音。普遍十方一切國。演",
    "T36n1736_012:0094b04": "說佛子諸功德。能入菩提之妙道等。又法界",
    "T36n1736_012:0094b05": "品初。諸來菩薩下方菩薩。名破一切障勇猛",
    "T36n1736_012:0094b06": "智幢王。與世界海微塵數菩薩俱來詣佛",
    "T36n1736_012:0094b07": "所。於一切毛孔中。出說一切眾生語言海音",
    "T36n1736_012:0094b08": "聲雲。出說一切三世菩薩修行方便海音聲",
    "T36n1736_012:0094b09": "雲等。其文非一。疏。華香雲樹即法界之法",
    "T36n1736_012:0094b10": "門者。第二明即事是法更何論說。以有託",
    "T36n1736_012:0094b11": "事顯法生解門故。疏。剎土眾生本十身之正",
    "T36n1736_012:0094b12": "體者。第三明即事是能說人何但顯法。剎",
    "T36n1736_012:0094b13": "土即國土身。眾生即眾生身。十身略舉其二。",
    "T36n1736_012:0094b14": "以二是劣尚即十身。況餘勝者。于何非教",
    "T36n1736_012:0094b15": "者。正結成也。尚即能說。況非教體。◎",
    "T36n1736_012:0094b16": "大方廣佛華嚴經隨疏演義鈔卷第十二"
}