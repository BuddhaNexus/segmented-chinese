{
    "X70n1403_007:0813a18": "師子林天如和尚語錄卷之七",
    "X70n1403_007:0813a20": "小師　善遇　編",
    "X70n1403_007:0813a21": "跋",
    "X70n1403_007:0813a22": "跋護法論",
    "X70n1403_007:0813a23": "杲日麗乎中天。通天下等受其照。惟翳膜在眼者不",
    "X70n1403_007:0813a24": "及見。既不見故生疑。既生疑故謗且毀矣。明眼者咲",
    "X70n1403_007:0813b01": "而憐之。憐其自謗自毀。於日何加損焉。世之人迷妄",
    "X70n1403_007:0813b02": "覆心。未由醒悟。反致疑謗於佛法者。盖類此也。昔無",
    "X70n1403_007:0813b03": "盡相國張公作是書。今漢陽畊野劉居士復刊以傳。",
    "X70n1403_007:0813b04": "謂之護法論。所謂獲法者。非護佛法也。護世人疑謗",
    "X70n1403_007:0813b05": "之心也。所謂論者。非論也。滅翳之神藥。刮膜之金錍",
    "X70n1403_007:0813b06": "也。能服膺是說者。雖生盲亦當瞭然。",
    "X70n1403_007:0813b07": "跋梵行品",
    "X70n1403_007:0813b08": "身無所取。法無所住。梵行其可得耶。一切佛法疾得",
    "X70n1403_007:0813b09": "現前。梵行果不可得耶。了知境界如幻如夢。梵行果",
    "X70n1403_007:0813b10": "有耶。知一切法即心自性。梵行果無耶。當時法慧菩",
    "X70n1403_007:0813b11": "薩遭正念一問。捩轉鼻梁。正念天子被法慈一答。塞",
    "X70n1403_007:0813b12": "斷喉吻。二三千年與奪未决。邇者華亭祚上人求吾",
    "X70n1403_007:0813b13": "友良毒海書梵行一品而誦之。倘能向未展卷前揭",
    "X70n1403_007:0813b14": "開頂門。正眼照破得失有無。非但成就慧身不由他",
    "X70n1403_007:0813b15": "悟。亦且使古人鼻裏喉裏各各出得一口氣。",
    "X70n1403_007:0813b16": "跋賢上人送行詩軸",
    "X70n1403_007:0813b17": "離文字之學。一變而為語言。再變而為音韻。又變而",
    "X70n1403_007:0813b18": "至於詩。極矣。蜀中賢上人南詢將歸。詩以贐者凡三",
    "X70n1403_007:0813b19": "十五人。成大軸。噫。蜀至浙萬里。出而求者此歟。得而",
    "X70n1403_007:0813b20": "歸者此耶。雖然。余又聞圓悟見東山時。聞舉小艶詩",
    "X70n1403_007:0813b21": "半絕有省。以半絕較是軸。何啻百倍。然則賢所聞過",
    "X70n1403_007:0813b22": "於圓悟者遠矣。又豈容槩作詩會。",
    "X70n1403_007:0813b23": "跋雪巖和尚主丈歌",
    "X70n1403_007:0813b24": "曾大父巖翁和尚居大仰時。甞將主丈子鞭龍撻象。",
    "X70n1403_007:0813c01": "又甞為主丈子作歌。紀其功烈。沒後三十年。松雪居",
    "X70n1403_007:0813c02": "士見而書之。今遠山首座得而傳之。歌則任書任傳。",
    "X70n1403_007:0813c03": "主丈子却是吾家舊物。不許諸人動著。",
    "X70n1403_007:0813c04": "跋幻住和尚法語(三)",
    "X70n1403_007:0813c05": "延祐己未秋。幻住師迫於瀋王之命。引起一路葛藤。",
    "X70n1403_007:0813c06": "余與愚谷俱在聽列。越五年師沒。聽者如失栖之鳥",
    "X70n1403_007:0813c07": "隨風西東。今又十三年。存者無幾矣。忽愚谷訪余九",
    "X70n1403_007:0813c08": "峯間。相見如隔世。閱是軸如夢語。故述一偈以寓所",
    "X70n1403_007:0813c09": "感云。幻師開口示心肝。流落藂林作語看。我亦當時",
    "X70n1403_007:0813c10": "曾錯會。至今聞著鼻頭酸。",
    "X70n1403_007:0813c11": "從古以來被箇禪字。惱殺天下宗師。走殺天下學者。",
    "X70n1403_007:0813c12": "未透者被禪礙。已透者被禪縛。近年禪社不古。宗師",
    "X70n1403_007:0813c13": "學者相逢未甞蹉口道著。及觀幻住老人之偈有云。",
    "X70n1403_007:0813c14": "門前剩得一堆禪。此語是褒耶是貶耶。謙禪人既寶",
    "X70n1403_007:0813c15": "之。且請自道一句看。",
    "X70n1403_007:0813c16": "老幻住三則沒人情話。一如塗毒鼓。一如吹毛劒。一",
    "X70n1403_007:0813c17": "如養由基箭。鼓聲中掩耳。劒刃上翻身。箭鋒頭囓鏃。",
    "X70n1403_007:0813c18": "總是衲僧餘事。就中別有一機却難迴避。且道是那",
    "X70n1403_007:0813c19": "一機。樹頭飛起楊州鶴。",
    "X70n1403_007:0813c20": "跋錢舜舉食葉蚕圖",
    "X70n1403_007:0813c21": "蠶以繭化亦以繭累。方其食葉之際。思累乎思化乎。",
    "X70n1403_007:0813c22": "大地一葉也。黑頭皆蠶也。曰累曰化。非余所知。且不",
    "X70n1403_007:0813c23": "知其以何為繭也。一食一眠。當自猛省。",
    "X70n1403_007:0813c24": "跋莊子畫像讚軸",
    "X70n1403_007:0814a01": "翹翹招招。飄飄蕭蕭。子昂筆下有莊子。展兩手兮遊",
    "X70n1403_007:0814a02": "逍遙。于于喁喁。刁刁調調。諸公言下有莊子。集眾妙",
    "X70n1403_007:0814a03": "兮成牛腰。噫吁嘻。當時若會展手意。風一息兮萬籟",
    "X70n1403_007:0814a04": "聲消。",
    "X70n1403_007:0814a05": "跋文殊問疾圖",
    "X70n1403_007:0814a06": "通身是病。通身是藥。老倒維摩。自無發落。被人逼得",
    "X70n1403_007:0814a07": "口生膠。却賴文殊添註脚。誰知不二門。語默皆成錯。",
    "X70n1403_007:0814a08": "展開圖畫咲相看。傀儡一棚無綫索。",
    "X70n1403_007:0814a09": "跋補陀頌軸",
    "X70n1403_007:0814a10": "聞所聞盡。覺所覺空。空所空滅。寂滅現前。這箇是圓",
    "X70n1403_007:0814a11": "通大士全體出現處。懌堂喜維那親到補陀。親見大",
    "X70n1403_007:0814a12": "士面目。未審這箇那箇同耶別耶。同也好。別也好。同",
    "X70n1403_007:0814a13": "別俱非了了。春光如夢過無蹤。滿地落花人未掃。",
    "X70n1403_007:0814a14": "跋普說(二)",
    "X70n1403_007:0814a15": "但有言說。都無實義。承言者喪。滯句者迷。觀佛祖訓",
    "X70n1403_007:0814a16": "誡若此。言句於人奚益哉。余因若愚長老率眾勸請",
    "X70n1403_007:0814a17": "普說。不容推避。如虫禦木偶爾成文。何甞有實言實",
    "X70n1403_007:0814a18": "句實義者哉。今若愚摺紙為梵夾。復命寫出。又有所",
    "X70n1403_007:0814a19": "不容推避者。既談於口。復書於手。雖非要譽。亦孔之",
    "X70n1403_007:0814a20": "醜。",
    "X70n1403_007:0814a21": "如上許多閑言長語。盖一時迫於初機所請。不得已",
    "X70n1403_007:0814a22": "而應之耳。希雲既親見親聞。自當相與掩醜。何乃置",
    "X70n1403_007:0814a23": "此於行囊中。是欲故揚之耶。前途或遇作家。奪[田/廾]炎",
    "X70n1403_007:0814a24": "火痛罵一上。政是切心為我者也。希雲却不得面熱。",
    "X70n1403_007:0814b01": "跋墨書華嚴經",
    "X70n1403_007:0814b02": "華藏世界海。微塵數佛剎。盡在普賢大士一毛孔中",
    "X70n1403_007:0814b03": "出現。如今諸佛剎海。乃至天人眾會。宮殿床座雲臺",
    "X70n1403_007:0814b04": "寶網一切受用莊嚴等事。却在夏居士一毫頭上出",
    "X70n1403_007:0814b05": "現。所現底既在目前。能現底還在甚處。於此著得隻",
    "X70n1403_007:0814b06": "眼。方許諸人與居士相見。亦許居士與普賢相見。",
    "X70n1403_007:0814b07": "跋海粟學士吟卷",
    "X70n1403_007:0814b08": "盡道先師曾和海粟梅詩一百首。海粟梅詩自吟未",
    "X70n1403_007:0814b09": "了。未了先和有甚頭腦。先師無此語。莫謗先師好。",
    "X70n1403_007:0814b10": "跋高昌公子按樂圖",
    "X70n1403_007:0814b11": "聲不在絃。亦不在指。絃指相因。聲生如子。惟吾端卿。",
    "X70n1403_007:0814b12": "深得妙理。指絃與聲。畫以相示。畫聲維何。非商非徵。",
    "X70n1403_007:0814b13": "聲而非聲。其聲無已。能以眼聞。滿眼皆是。不是知音。",
    "X70n1403_007:0814b14": "徒勞側耳。",
    "X70n1403_007:0814b15": "疏",
    "X70n1403_007:0814b16": "淨慈瀨翁住靈隱方外交疏",
    "X70n1403_007:0814b17": "惠遠送脩靜過虎溪。神交方外。妙喜招子韶來徑塢。",
    "X70n1403_007:0814b18": "機契室中。悠悠古人。實勞我思。濟濟多士。復見此老。",
    "X70n1403_007:0814b19": "某人通身手眼。貼骨爪牙。斥宗教似是之非。得佛心",
    "X70n1403_007:0814b20": "不傳之妙。一筆萬言雄辯仲靈。覺範愕爾于前。五年",
    "X70n1403_007:0814b21": "三跨大方寶掌。永明瞠乎其後。利器別於盤錯。先鞭",
    "X70n1403_007:0814b22": "範以馳驅。登見山堂。誦東澗詩。脩乃祖盛時之舊好。",
    "X70n1403_007:0814b23": "掬冷泉水洗許由耳。振先民絕世之高風。三轉法輪",
    "X70n1403_007:0814b24": "一貫吾道。",
    "X70n1403_007:0814c01": "育王先藏主住常州文明諸山疏",
    "X70n1403_007:0814c02": "祖師說禪。多見舉常州有。宗唱復古。一變自橫川來。",
    "X70n1403_007:0814c03": "子孫能大其家。宰相當授之位。某人登鳳臺而擇木。",
    "X70n1403_007:0814c04": "蔑視鳥窠布毛。摟龍藏以得珠。光奪鄮峰舍利。翔千",
    "X70n1403_007:0814c05": "仞兮久矣。覽三渦而下之。得來既高。用處自別。橫按",
    "X70n1403_007:0814c06": "玉櫑具。震威在一喝之先。竪起金剛幢。決勝於千里",
    "X70n1403_007:0814c07": "之外。願觀盛作。以壯諸隣。",
    "X70n1403_007:0814c08": "蘊首座住大慈賢首教寺江湖疏",
    "X70n1403_007:0814c09": "僧省有賢。相輕重若持諸衡。教苑無棄。材大小各稱",
    "X70n1403_007:0814c10": "其位。如證雜華而頓爾富貴。若決縣水而沛然流通。",
    "X70n1403_007:0814c11": "某人早入報恩之門。慣看賓客。晚分光福之座。轉教",
    "X70n1403_007:0814c12": "學徒。當仁不讓於師。應世莫尊乎道。毋守小節。試興",
    "X70n1403_007:0814c13": "大慈。竪赤幟以摧邪。招白龍而聽法。彈冠結綬肯隨",
    "X70n1403_007:0814c14": "流俗以論交。戴笠乘車且願相逢而下揖。",
    "X70n1403_007:0814c15": "普照智講主住崇壽天台教寺山門疏",
    "X70n1403_007:0814c16": "天風吹去寶花聚。新雨尤奇。海月飛上珊瑚枝。大光",
    "X70n1403_007:0814c17": "普照。此楊林之有待。若祗樹之重榮。某人道重雲間。",
    "X70n1403_007:0814c18": "宗非山外。權實之智不二。如珠走盤。空假之觀即中。",
    "X70n1403_007:0814c19": "猶鏡照像。當躡禮尊者鵾鵬化跡。毋懷辯都師龍象",
    "X70n1403_007:0814c20": "故家。彼座此座不動而升。遊戲去來無礙。小乘大乘",
    "X70n1403_007:0814c21": "隨宜而說。兼但對帶。何妨坐道場。佛法現前滿我願。",
    "X70n1403_007:0814c22": "眾望亦足。",
    "X70n1403_007:0814c23": "薦嚴潛首座住練塘淨慧諸山疏",
    "X70n1403_007:0814c24": "古人著草鞋住院。進退常綽綽。然此道如竿木隨身。",
    "X70n1403_007:0815a01": "用舍活鱍鱍地。公論既大行矣。吾黨忍安眠哉。某人",
    "X70n1403_007:0815a02": "瀑布掛長川。東海赤梢躍出。柴片落平地。南山白額",
    "X70n1403_007:0815a03": "驚翻。與其壓班於崑阜之陽。曷若出世於練湖之上。",
    "X70n1403_007:0815a04": "據方丈室。墻壁瓦礫總是禪機。登四顧亭。草木藂林",
    "X70n1403_007:0815a05": "盡作獅吼。去其積弊。慰我同寅。",
    "X70n1403_007:0815a06": "寶光隆講主住寶幢江湖疏",
    "X70n1403_007:0815a07": "說經猶海納萬派。華嚴宜擅圓宗。登地如城有四門。",
    "X70n1403_007:0815a08": "寶幢最為捷逕。行由位顯。道在人弘。某人所得既親。",
    "X70n1403_007:0815a09": "其傳亦別。金獅章廣陳法喻。風雷動口角之玄談。銅",
    "X70n1403_007:0815a10": "龜塔倒蘸虗空。星斗露筆端之文彩。幸膺公選。合就",
    "X70n1403_007:0815a11": "喬遷。前路匪遙。毋戀覺城東際。狂瀾既倒。當思砥柱",
    "X70n1403_007:0815a12": "中流。",
    "X70n1403_007:0815a13": "華亭縣勸濟飢民疏",
    "X70n1403_007:0815a14": "官與民為牧。任其牧者以時牧之。人無食曰饑。視其",
    "X70n1403_007:0815a15": "饑則猶己饑也。盖今夏久淹於泛濫。故凶年不免於",
    "X70n1403_007:0815a16": "死亡。傾薄俸惠而不周勸大家濟之。必眾犬馬皆能",
    "X70n1403_007:0815a17": "有養。可憐其父子弟兄螻蟻尚且知恩。況與爾隣里",
    "X70n1403_007:0815a18": "鄉黨。念彼體膚之餓。為誰倉廩之充。受田百畝聚粟",
    "X70n1403_007:0815a19": "一家。無貧者安有富者。獻米五千分錢十萬。豈今人",
    "X70n1403_007:0815a20": "不及古人。憫窮無告當惻然。見義不為無勇也。",
    "X70n1403_007:0815a21": "松江盤龍塘重建馬橋疏",
    "X70n1403_007:0815a22": "龍塘有若蛟龍窟。渡舟屢厄於風濤。馬橋曾過駟馬",
    "X70n1403_007:0815a23": "車。題柱久沉於泥滓。此兩縣官民共由之道。亦四方",
    "X70n1403_007:0815a24": "商旅所出之途。諸公運思濟之心。揮多金如土塊。小",
    "X70n1403_007:0815b01": "子効作興之力。求大木成輿梁。行將見長虹臥波。誰",
    "X70n1403_007:0815b02": "復問驚潮拍岸。東望烏溪。西望鶴谷。三飡而返猶果",
    "X70n1403_007:0815b03": "然。南通鯨海。北通燕都。萬里之行從此始。",
    "X70n1403_007:0815b04": "浴院化柴疏",
    "X70n1403_007:0815b05": "浴皷雷轟。熱鍋下更須添火。化機風動。施場裏普請",
    "X70n1403_007:0815b06": "搬柴。有能似雲門拋一片來。方許會雪竇飽藂林話。",
    "X70n1403_007:0815b07": "水光中照破妄緣影子。徹骨清涼。肉團上摸著無位",
    "X70n1403_007:0815b08": "真人。通身慶快。",
    "X70n1403_007:0815b09": "天目山化僧堂疏",
    "X70n1403_007:0815b10": "作堂為我居僧。天下記永安之故事。立地要人成佛。",
    "X70n1403_007:0815b11": "山中紹臨濟之正宗。就懸崖掃去劫灰。向閙市推開",
    "X70n1403_007:0815b12": "施藏。聽香嚴擲瓦礫總是家珍。看趙州拽木頭便成",
    "X70n1403_007:0815b13": "鋪席。托鉢待魚鯨互吼。下床與龍象交參。過禪板來。",
    "X70n1403_007:0815b14": "過莆團來。著著得知落處。見燈籠咲。見露柱咲。重重",
    "X70n1403_007:0815b15": "打破疑團。此話既行。何事不辦。",
    "X70n1403_007:0815b16": "子庭柏首座別浙西朋舊歸四明多寶寺疏",
    "X70n1403_007:0815b17": "過錢唐三十年。敢道泊舡水淺。望太白五百里。終憐",
    "X70n1403_007:0815b18": "隔岸山多。也曾將庭前柏樹描寫示人。長自謂紙上",
    "X70n1403_007:0815b19": "葛藤卷舒在我。脚債之償既盡。鄉情之感難忘。陳蒲",
    "X70n1403_007:0815b20": "鞋眼空天下衲僧。誰能及者。馬簸箕氣鼓溪邊婆子。",
    "X70n1403_007:0815b21": "我則不然。謝行贐於諸公。賦歸來兮多寶。",
    "X70n1403_007:0815b22": "小廬山翻盖佛殿疏",
    "X70n1403_007:0815b23": "小廬山有大奇特。禪淨土同此熏脩。大雄殿非小因",
    "X70n1403_007:0815b24": "緣。佛聖人得他受用。歲久漏透。時當掀翻。遇騎鶴客",
    "X70n1403_007:0815c01": "解纏腰之錢。吾事濟矣。比牧牛兒捨盖頭之笠。厥功",
    "X70n1403_007:0815c02": "懋哉。",
    "X70n1403_007:0815c03": "白鶴觀金書道德經建玄帝殿疏",
    "X70n1403_007:0815c04": "白鶴橫江東。來此地卜神仙之宅。青牛度關西去。今",
    "X70n1403_007:0815c05": "吾傳道德之經。謀將募金以代墨卿。藉是搆殿以祠",
    "X70n1403_007:0815c06": "玄帝。諸賢一諾二美俱成。瑤壇展卷燦星華。鸞鳳交",
    "X70n1403_007:0815c07": "飛而光搖紫府。皂纛拂簷垂斗柄。龜蛇合兆而氣轉",
    "X70n1403_007:0815c08": "洪鈞。簡在帝心。介爾景福。",
    "X70n1403_007:0815c09": "榜",
    "X70n1403_007:0815c10": "真如菴悟心居士看藏經榜",
    "X70n1403_007:0815c11": "經律論會歸一藏。海由深廣而水乃混融。諦緣度分",
    "X70n1403_007:0815c12": "授三乘。花自短長而春無高下。結集見五時之規範。",
    "X70n1403_007:0815c13": "流通為萬代之舟梁。君看信手拈來無非至寶。誰謂",
    "X70n1403_007:0815c14": "從門入者不是家珍。在總持曰妙曰玄。其功德難思",
    "X70n1403_007:0815c15": "難議。說說是悟心之方便。塵塵顯即相之真如。要從",
    "X70n1403_007:0815c16": "言外知歸。試向目前薦取。文彩全彰而一字不立。信",
    "X70n1403_007:0815c17": "吾宗無法與人。神光獨露而萬象交參。盡大地同時",
    "X70n1403_007:0815c18": "成佛。",
    "X70n1403_007:0815c19": "費府六七薦母誦華嚴經榜",
    "X70n1403_007:0815c20": "浮幢王。華藏海。十方諸佛剎剎交光。阿蘭若。菩提場。",
    "X70n1403_007:0815c21": "一切眾生時時成道。金剛座普擎於大地。寶網珠含",
    "X70n1403_007:0815c22": "攝於自心。念吾母之捐軀。今晨六七。知游魂之託質。",
    "X70n1403_007:0815c23": "何許三千。宣七處九會稱性之談。演四分五周列科",
    "X70n1403_007:0815c24": "之義。伊蒲饌香浮甘靈。雜華林春動慈風。當淨其意",
    "X70n1403_007:0816a01": "如虗空。遠離妄想。願回大心入法界。啟悟真機。秉善",
    "X70n1403_007:0816a02": "財童子之利根。獲摩耶夫人之深證。理即事。事即理。",
    "X70n1403_007:0816a03": "而事理無礙。正現依。依現正。而依正同源。末參入普",
    "X70n1403_007:0816a04": "賢行願門。融會五十三人之見解。正念往彌陀安養",
    "X70n1403_007:0816a05": "剎。橫超十萬億土之途程。覩無量光。受當來記。",
    "X70n1403_007:0816a06": "法華經會榜",
    "X70n1403_007:0816a07": "如來教網將收。照眉毫於萬八千土。弟子信根既熟。",
    "X70n1403_007:0816a08": "翻口欵於四十二年。為明大事因緣。故現本光祥瑞。",
    "X70n1403_007:0816a09": "表人人之性具。彰佛佛之道同。妙豈容言。談九旬而",
    "X70n1403_007:0816a10": "莫及。法非易解。融八教以同歸。蓮標攝果在因。華譬",
    "X70n1403_007:0816a11": "施因為果。由是三周圓演。從而七喻備陳。若醍醐之",
    "X70n1403_007:0816a12": "注心。乳酪二酥忘其味矣。猶髻珠之入手。金銀七寶",
    "X70n1403_007:0816a13": "奚足珍焉。雖開本跡之二門。終顯權實之一致。高山",
    "X70n1403_007:0816a14": "幽谷。日當亭午而等被照明。敗種焦芽。歲遇有秋而",
    "X70n1403_007:0816a15": "咸蒙刈穫。念斯要不堪久默。在今時合共弘傳。誦者",
    "X70n1403_007:0816a16": "聽者結願流通。開之示之隨機悟入。是滅度非滅度。",
    "X70n1403_007:0816a17": "塵塵現寶塔全身。即見聞離見聞。法法顯靈山一會。",
    "X70n1403_007:0816a18": "梁武懺會無遮榜",
    "X70n1403_007:0816a19": "一路涅槃門。本無身心受生死。十方法界性。皆以愛",
    "X70n1403_007:0816a20": "欲成輪迴。由一念之自差。歷萬苦而莫息。今則示諸",
    "X70n1403_007:0816a21": "懺悔。止黑風而業海波平。濟爾饑虗。沾甘露而寒林",
    "X70n1403_007:0816a22": "春動。切忌等閑蹉過。勢須勇猛提撕。撲落虗空。撒手",
    "X70n1403_007:0816a23": "懸崕上立。踏飜窠窟。分身異類中行。",
    "X70n1403_007:0816b01": "師子林天如和尚語錄。",
    "X70n1403_007:0816b02": "小師　善遇　編",
    "X70n1403_007:0816b03": "書問(上)",
    "X70n1403_007:0816b04": "答義海禪友。",
    "X70n1403_007:0816b05": "自獅巖大木既拔。群栖既舉。隨所飄而西東不復集",
    "X70n1403_007:0816b06": "矣。余亦追蹤船子至華亭。延緣既久。新識日多。惟十",
    "X70n1403_007:0816b07": "年前山中故人相尋者絕少。忽小廬山安友石來。始",
    "X70n1403_007:0816b08": "見若不相識。詢其名乃喜且驚。復出足下書。又增驚",
    "X70n1403_007:0816b09": "喜。問某人某人則皆為古人矣。遂又為之歎且悲也。",
    "X70n1403_007:0816b10": "歲月幾何。少者長老者亡。吾與公年相若。而幸未死。",
    "X70n1403_007:0816b11": "則又拓落阻絕。一見良難。翻思天目雲門草屋間。拾",
    "X70n1403_007:0816b12": "枯松挑野菜。煑泉坐石笑傲人世。夜則青燈對床深",
    "X70n1403_007:0816b13": "入禪定。悠然道聚之樂。今如夢如響不可得而追矣。",
    "X70n1403_007:0816b14": "審足下為鄉井留涉世緣而不染。此所謂佛法世法",
    "X70n1403_007:0816b15": "打成一片。礙無礙境逈然超越。豈小力量者所能及",
    "X70n1403_007:0816b16": "耶。又審令徒遠歸則受業之檐可息肩矣。但未知義",
    "X70n1403_007:0816b17": "海何時能扣吾門。使吾喜且驚乎。世緣雖曰不礙。終",
    "X70n1403_007:0816b18": "以撥置為高。古者云。出得荊棘林。還你是好手。敢恃",
    "X70n1403_007:0816b19": "道術相忘。臨書三囑。",
    "X70n1403_007:0816b20": "又",
    "X70n1403_007:0816b21": "余向謂九峰地僻可以避喧絕緣。奈何住久緣熟。至",
    "X70n1403_007:0816b22": "有以銕枷見招者。良費推托。故自新年以來。掩關謝",
    "X70n1403_007:0816b23": "俗。不與諸人交接。雖兩厪足下扣扄而不敢延納。始",
    "X70n1403_007:0816b24": "則渴望而不至。至則隔壁而不面。交際深情諒不在",
    "X70n1403_007:0816c01": "覿面相看處也。幻住先師聲光不能盡掩。遠達",
    "X70n1403_007:0816c02": "聖主之知。諡以普應國師之號。　賜廣錄刊板入藏。",
    "X70n1403_007:0816c03": "五月初同參弟兄率諸道俗排闥而入。以編集校勘",
    "X70n1403_007:0816c04": "見屬。故又不容不順情一出。出則聞義海寓姑蘇草",
    "X70n1403_007:0816c05": "菴銳然進道。又聞禪學之徒與外教殊宗之士交相",
    "X70n1403_007:0816c06": "稱慶曰。三千九百丈天目。又聳出雲霄一頭地矣。獨",
    "X70n1403_007:0816c07": "未審義海進道之志與天目俱聳否邪。會晤有期。故",
    "X70n1403_007:0816c08": "先以此奉問。",
    "X70n1403_007:0816c09": "答劉鶴翁",
    "X70n1403_007:0816c10": "別愈久。相望愈切。消息愈疏。惟其愈疏而愈不可疏",
    "X70n1403_007:0816c11": "者。道與義也。今度書來。承為法出世之勸。有謂歸鄉",
    "X70n1403_007:0816c12": "院子無大小云云。此鶴翁交友之義也。里閈相期之",
    "X70n1403_007:0816c13": "情也。非余志也。蓋往歲笑隱和尚住中竺時。甞因青",
    "X70n1403_007:0816c14": "原龍須二寺闕。皆以賤名舉於行院。且周旋丁寧薦",
    "X70n1403_007:0816c15": "之甚力。時余在蘇有所聞。急買舟併日至杭。以苦情",
    "X70n1403_007:0816c16": "告笑隱。如困乏之家告免惡役。告再三而後獲免。笑",
    "X70n1403_007:0816c17": "隱怒。連呼高僧以見譏。鄉曲或笑其騃。或以嫌小疑。",
    "X70n1403_007:0816c18": "是豈真知余哉。鶴翁真知余者。而亦未能絕此疑邪。",
    "X70n1403_007:0816c19": "始余割親友之愛。飄然數千里者。志在佛祖之道。不",
    "X70n1403_007:0816c20": "在名位也。苟志名位則原須之類何處不有。又奚以",
    "X70n1403_007:0816c21": "數千里外為哉。幻住師既寂之後。余水鄉山鄉隨所",
    "X70n1403_007:0816c22": "遇而休焉。惟諸方有虗席見待者。亦甞屢聘而屢却",
    "X70n1403_007:0816c23": "之。蓋以道德未備為己憂。不敢以名位累其志。然名",
    "X70n1403_007:0816c24": "位不可却亦不可求。繫乎一定之報緣。惟當求其所",
    "X70n1403_007:0817a01": "可求。行其所當行者。其出處隱顯之迹。聽乎緣之所",
    "X70n1403_007:0817a02": "定何如耳。足下天資純粹。友義深密。或謂近年世故",
    "X70n1403_007:0817a03": "奪其靜福。余曰不然。天地間林林總總。從古逮今孰",
    "X70n1403_007:0817a04": "能無事。而達人襟度廓若太虗。具正眼於漚花露電",
    "X70n1403_007:0817a05": "之隙。不撥一塵深造聖賢堂奧。回觀世故總是遊戲",
    "X70n1403_007:0817a06": "妙用。余所以相知相望於鶴翁者此也。",
    "X70n1403_007:0817a07": "答無際藏主",
    "X70n1403_007:0817a08": "飄泊年深與公會別時處。音聲顏面皆在夢寐彷彿",
    "X70n1403_007:0817a09": "間矣。比聞憩錫靈隱。相距匪遙。甚欲趣見而未由。承",
    "X70n1403_007:0817a10": "示古鑑師叔語錄。謀以板行之意。此固學徒當為。然",
    "X70n1403_007:0817a11": "亦不易。或校正。或敘引。倘非其人。不可以託。蓋見未",
    "X70n1403_007:0817a12": "明者無足以取徵。無名位者不足以借重。眷系之在",
    "X70n1403_007:0817a13": "卑者則又不當為。凡此三者吾身備之。況數年以來",
    "X70n1403_007:0817a14": "杜門守靜。文字應酬一皆禁絕。果何所知何所見而",
    "X70n1403_007:0817a15": "敢當此責哉。今靈隱和尚一代匠目。公幸入其室。宜",
    "X70n1403_007:0817a16": "以扣之。去取必得其當。併求數語於卷端。則異時傳",
    "X70n1403_007:0817a17": "之諸方可塞疑議之口。石刻之文亦當求之於當代",
    "X70n1403_007:0817a18": "士大夫。庶幾有光于前而取信於後云。",
    "X70n1403_007:0817a19": "與中菴長老",
    "X70n1403_007:0817a20": "比一見歡如。平生以同參故。語言無所忌憚。不知見",
    "X70n1403_007:0817a21": "信見恠為何如邪。別時承問楞嚴。謂於先師或問處",
    "X70n1403_007:0817a22": "有疑。今就所疑處略加勾提。指其捷要矣。先師甞有",
    "X70n1403_007:0817a23": "云。教乃即文字之禪。禪乃離文字之教。惟教與禪名",
    "X70n1403_007:0817a24": "二而體一也。吾謂足下先須向一門超出。掉臂橫行。",
    "X70n1403_007:0817b01": "無絲髮滯礙。乃至塵勞起處海印發光。然後即文字",
    "X70n1403_007:0817b02": "離文字。皆有超然獨脫分。以足下俊邁之資。決不肯",
    "X70n1403_007:0817b03": "輕易湊泊。近來世道多艱。住院者困於院。住菴者困",
    "X70n1403_007:0817b04": "於菴。惟足下主一大方。未甞經意而百順滿。前此皆",
    "X70n1403_007:0817b05": "宿福所鍾。不可不自慶也。然福為進道之資。其分有",
    "X70n1403_007:0817b06": "盡。可恬然坐享以待其盡乎。今夏既一眾相依。凡所",
    "X70n1403_007:0817b07": "謂筞進勇往攻苦食淡者。皆當以身先之。期必至於",
    "X70n1403_007:0817b08": "獨脫超然不疑之地而後已。庶幾佛祖慧命之燈未",
    "X70n1403_007:0817b09": "燼而愈明。相傳而益廣。始可驗無所忌憚之言。不為",
    "X70n1403_007:0817b10": "無益於同參也。",
    "X70n1403_007:0817b11": "答雲岡長老",
    "X70n1403_007:0817b12": "客華亭五六年。聞佳譽匪一朝夕。恨不及造見。然亦",
    "X70n1403_007:0817b13": "豈待造門而後為見哉。十月十二吳江會。形山知客",
    "X70n1403_007:0817b14": "得所惠書。審報國營搆一新。以住持事舉及。區區知",
    "X70n1403_007:0817b15": "感知媿。此特雲岡誤於采聽而不加察。故錯舉至是",
    "X70n1403_007:0817b16": "耳。方藂社荒蓼之秋。厚自奉者何限求其傾己橐。開",
    "X70n1403_007:0817b17": "選佛場。思與十方禪衲共者。誠不易得。非宿秉願力",
    "X70n1403_007:0817b18": "樹精進幢。不足以致此。寺之成既不易。主之者尤不",
    "X70n1403_007:0817b19": "易。蓋欲行古法於新寺。以為悠久成規。苟非其人。不",
    "X70n1403_007:0817b20": "惟敗事亦有以負創始之盛心。豈易事耶。某佛法未",
    "X70n1403_007:0817b21": "夢見。世法更踈。離群索居日趨僻鄙。既無力量以處",
    "X70n1403_007:0817b22": "眾。又安能以身率眾哉。以故決不敢拜命之辱。望即",
    "X70n1403_007:0817b23": "改舉。毋復遲疑。異時方丈得人。當圖走慶。并致不恭",
    "X70n1403_007:0817b24": "之謝云。",
    "X70n1403_007:0817c01": "與海巖長老",
    "X70n1403_007:0817c02": "夏五圓侍者遠來。適余有他行。不得從容延奉為欠",
    "X70n1403_007:0817c03": "事。先幻師沒又十二年矣。承其蔭享其賜者。何往無",
    "X70n1403_007:0817c04": "之。能不忘所自。思致其道德聲光於無窮世者。遠有",
    "X70n1403_007:0817c05": "照堂。近有海巖數公而已。廣錄據鄙見勘校。似無大",
    "X70n1403_007:0817c06": "誤。未審別遇老成。重與細論否。松江僻遠。往來者稀",
    "X70n1403_007:0817c07": "絕音耗。又數月刊板成者。不知幾何。惜不得親預點",
    "X70n1403_007:0817c08": "對。賴足下臨事好謀。意度周密。所作必精敏無遺憾",
    "X70n1403_007:0817c09": "矣。刊畢先望印寄一部。更正刀誤然後廣行。乍寒順",
    "X70n1403_007:0817c10": "保不悉。",
    "X70n1403_007:0817c11": "答頑石和尚",
    "X70n1403_007:0817c12": "四方宗唱不古。憧憧禪笠惟報國是趨。歲作一造化",
    "X70n1403_007:0817c13": "境。樹林水石宛然有古道顏色。因竊自慶曰。熱油鐺",
    "X70n1403_007:0817c14": "下火種尚存。吾宗未至寂寥也。又竊自慰曰。天龍手",
    "X70n1403_007:0817c15": "眼不差。推吾法兄一來。則雲岡父子向之怒我堅却",
    "X70n1403_007:0817c16": "者。今當知所感於我矣。風雨留丈函。三日留有供。行",
    "X70n1403_007:0817c17": "有贐禮。意有不能忘者。別後擬尺札致謝。或謂飛錫",
    "X70n1403_007:0817c18": "在杭。故未遣形山來。乃承示教。則致謝之。機又落第",
    "X70n1403_007:0817c19": "二。徒增媿感而已。寺記之喻非敢與聞。矧雲岡以願",
    "X70n1403_007:0817c20": "力建法幢。其豐功茂績耀當世而垂永久者。何在碑",
    "X70n1403_007:0817c21": "刻之有無哉。然往者甞聞面命。今書又謂礱石以待。",
    "X70n1403_007:0817c22": "似不容以非才辭。旦夕當紀實以呈。以聽可不。",
    "X70n1403_007:0817c23": "答形山首座",
    "X70n1403_007:0817c24": "大雨雪雹之夜。得高人在山。山房夜無寒色。至今禪",
    "X70n1403_007:0818a01": "榻青燈。恍焉如對。忘其別已半月餘也。碑文既不獲",
    "X70n1403_007:0818a02": "辭。且承雲岡之命併用拙字。今率爾撰寫以納千佛",
    "X70n1403_007:0818a03": "閣等。來狀謂雲岡己資為之。今不欲顯言之者。蓋有",
    "X70n1403_007:0818a04": "二意焉。一者全寺之功皆歸雲岡。若獨指一閣則其",
    "X70n1403_007:0818a05": "功有限矣。二者既言己資。恐後來難塞浮議之吻。況",
    "X70n1403_007:0818a06": "文中有一節云。計雲岡所得無幾。而所用若此之廣",
    "X70n1403_007:0818a07": "而無窮。豈有他術哉。蓋廉而有謀。才稱厥智。又能刻",
    "X70n1403_007:0818a08": "己以附益之耳。此數語包含己資盡在其中。天下後",
    "X70n1403_007:0818a09": "世作者見之朗然。方丈現在閣之東。文不言東而言",
    "X70n1403_007:0818a10": "後者。為他日張本也。字有筆力不到處。更煩布置。蓋",
    "X70n1403_007:0818a11": "近者文成之時。適有徑山書記數客至。雨窓下逼我",
    "X70n1403_007:0818a12": "落筆。天時人事之乖。不無老草失意處也。足下才識",
    "X70n1403_007:0818a13": "深遠。用事精密。應笑鄙言之瑣瑣。然敬其事者必不",
    "X70n1403_007:0818a14": "厭其瑣瑣也。",
    "X70n1403_007:0818a15": "與道林書記",
    "X70n1403_007:0818a16": "近承過我而不少留。經載間絕之懷。令祖遷化之故。",
    "X70n1403_007:0818a17": "皆未能委悉致問。至今悵然。竊思如菴大法師握性",
    "X70n1403_007:0818a18": "具宗綱。居崇極之位。化聲始盛而忽寂。學者缺望。然",
    "X70n1403_007:0818a19": "末後光明不以耀方外而以示子孫者。非特見故山",
    "X70n1403_007:0818a20": "緣重。亦以見繼述之重不苟託也。有子如此。有孫如",
    "X70n1403_007:0818a21": "此。橫翔捷出。踵武可期。如菴之死為不死矣。余於法",
    "X70n1403_007:0818a22": "師締交未深。而於足下諸公辱愛非淺。喪筵慰拜當",
    "X70n1403_007:0818a23": "在人先。屬有不出之戒。心跡相左。甞擬寄祭奠微儀。",
    "X70n1403_007:0818a24": "又自思其不虔。故屢遣屢止。此特世情往反。虗禮義",
    "X70n1403_007:0818b01": "暉。假螢爝之助哉。惟高識遠見。必能察其至敬至望",
    "X70n1403_007:0818b02": "之心也。無念爾祖聿脩厥德。為子誦之。跂余望之。",
    "X70n1403_007:0818b03": "又",
    "X70n1403_007:0818b04": "書來。知尚留故山。殊慰所望。昔玄沙不出飛鳶嶺。汾",
    "X70n1403_007:0818b05": "陽足跡半天下。出處雖不同。而道聲德華喧耀千載",
    "X70n1403_007:0818b06": "一也。蓋出處在乎時緣。道德在乎己躬。方之內外豈",
    "X70n1403_007:0818b07": "足議哉。如賤子荷一笠。皇皇數千里。栖栖大方之門",
    "X70n1403_007:0818b08": "者有年。今而草屋半間。涔視湖海者又有年矣。其敢",
    "X70n1403_007:0818b09": "與時緣力爭哉。藂社蕭條。舊交搖落。眼前相知相尚",
    "X70n1403_007:0818b10": "惟足下耳。相距半舍許。朝往暮還。忽然平地上踢破",
    "X70n1403_007:0818b11": "脚指頭。笑不成。哭不是。道德時緣一時裂下。却罵老",
    "X70n1403_007:0818b12": "汾陽舍邇求遠。此吾所謂慰所望者。",
    "X70n1403_007:0818b13": "與禾山崇首座",
    "X70n1403_007:0818b14": "余居浙十八九年。諸法眷無一人至者。及前歲旨侍",
    "X70n1403_007:0818b15": "者來。余適深閉禪扄杜絕人事。故未能一見。而故家",
    "X70n1403_007:0818b16": "故業消息皆罔聞知。今壽侍者會間能言汝之動靜。",
    "X70n1403_007:0818b17": "歷職兩序。處眾以和。無敗事。無犯分。人不非議。而且",
    "X70n1403_007:0818b18": "稱道之。此可喜也。永新諸老不知余心。乃欲舉禾山",
    "X70n1403_007:0818b19": "之鼓以累我。汝豈不知余者。何乃亦在扛鼓之列。使",
    "X70n1403_007:0818b20": "余解打鼓。汝能安坐而靜聽乎。即請放下話頭。為余",
    "X70n1403_007:0818b21": "歷告諸山。毋煩重舉。世故無窮。人生有限。今彼此四",
    "X70n1403_007:0818b22": "五十歲。浮光幻影變在目前。汝既是山中勤奮。已有",
    "X70n1403_007:0818b23": "一間閑房。燒香煑茶。靜中觀幻。當自得一種真趣。復",
    "X70n1403_007:0818b24": "當別有好消息來也。",
    "X70n1403_007:0818c01": "與石崖菴主",
    "X70n1403_007:0818c02": "長夏絕往來。不能一字奉問。七月聞杭有火至湧金",
    "X70n1403_007:0818c03": "門。或謂火止柳洲寺。八月旦雲居僧至。始言積慶亦",
    "X70n1403_007:0818c04": "被延燎。吾謂公肺肝俱痛。無可奈何。然天地間萬物",
    "X70n1403_007:0818c05": "變幻者。理之常也。數之定也。石崖達士以道眼洞觀",
    "X70n1403_007:0818c06": "理數。亦足以不動其心。然或猶有可喜者焉。物不壞",
    "X70n1403_007:0818c07": "則無以見其成。器不獘則無以召其新。蓋此精藍當",
    "X70n1403_007:0818c08": "必更新於石崖之手也。且公之志慮足以應不測之",
    "X70n1403_007:0818c09": "變。才智足以有為而有成。又或先幻師之冥祐。諸檀",
    "X70n1403_007:0818c10": "之外資。不幸中有大幸。皆未可料。自今而始。壁不固",
    "X70n1403_007:0818c11": "者墻之。基之未平未滿者平而滿之。屋不在多。在乎",
    "X70n1403_007:0818c12": "濟用。池南可以植竹。屋後可以蒔蔬。大小伸縮隨意",
    "X70n1403_007:0818c13": "展施。規模景物咸勝於舊。此非可喜而可慶者歟。余",
    "X70n1403_007:0818c14": "往還湖山間十有五年。相識雖多。其憂患相關惟公",
    "X70n1403_007:0818c15": "而已。今火中既不能相救。火後又不能相助。憂患相",
    "X70n1403_007:0818c16": "關之謂何有哉。諒相知有素。必能深鑑其情而不責",
    "X70n1403_007:0818c17": "其世禮也。",
    "X70n1403_007:0818c18": "答種桃翁",
    "X70n1403_007:0818c19": "曩歸省不數日再出。今又十年。故山松栢屢形遠夢。",
    "X70n1403_007:0818c20": "癸酉春三月虗菴來。獲領教帖。捧玩不忍釋手。時翁",
    "X70n1403_007:0818c21": "年七十有五。詢虗菴所見言貌。則曰聲撼風霆。氣沮",
    "X70n1403_007:0818c22": "金石。因竊自謂吾宗典刑。後進之矜式。老夫憖遺之",
    "X70n1403_007:0818c23": "意未已也。承問參禪指訣。此乃大丈夫末梢一段要",
    "X70n1403_007:0818c24": "緊事。自有天地以來。擾擾勞生。茫茫業識。成住壞空",
    "X70n1403_007:0819a01": "相尋乎無窮。士大夫能痛快領悟得其指歸者。白樂",
    "X70n1403_007:0819a02": "天．蘇東坡．楊無為諸賢是已。吾叔翁能盡掃群疑篤",
    "X70n1403_007:0819a03": "信斯旨。則先鞭角勇。豈讓楊蘇輩哉。所云指訣者。禪",
    "X70n1403_007:0819a04": "非世間之學。故無指亦無訣也。先師亦云。參禪無秘",
    "X70n1403_007:0819a05": "訣。只要生死切。若生死之念痛切。則三昧自然現前。",
    "X70n1403_007:0819a06": "生死不切。雖有百千指訣皆成戲具。前輩尊宿無奈",
    "X70n1403_007:0819a07": "士大夫之不切何。於是說機緣。說譬喻。說警筞。說疑",
    "X70n1403_007:0819a08": "情。說下手做工夫。皆一期方便之語。不得已而然者。",
    "X70n1403_007:0819a09": "今已別幅條陳。倘一過目而深思之猛省之。據其要",
    "X70n1403_007:0819a10": "而痛筞之。指訣在其中矣。種桃翁序記等喻。分卑未",
    "X70n1403_007:0819a11": "敢著語。異時或可暫歸。當逐一侍教。小弟中行懦孤",
    "X70n1403_007:0819a12": "不自振。尚賴推猶子之愛。扶植之護成之。此某三千",
    "X70n1403_007:0819a13": "里外未能絕俗之心也。西望拳拳。",
    "X70n1403_007:0819a14": "答天目逆流和尚",
    "X70n1403_007:0819a15": "昔幻翁為大雄山人作活埋記。指世尊掩室飲光入",
    "X70n1403_007:0819a16": "定為喻。而深有發明。時余目擊操觚。頗味其旨。幾欲",
    "X70n1403_007:0819a17": "以身試之而無其所。如負宿願。今年春始得塞墐戶",
    "X70n1403_007:0819a18": "牖。依圓覺上期之限以酬之。適六環飛下天目。率山",
    "X70n1403_007:0819a19": "中龍象過余。而不及會誦分明只在尋常處。如隔千",
    "X70n1403_007:0819a20": "峰與萬峰之句而去。未幾斷崖和尚示寂。訃音遠至。",
    "X70n1403_007:0819a21": "余亦靡所聞。中夏出靜始知。則奔赴祭塟之禮皆已",
    "X70n1403_007:0819a22": "後時矣。因自咎掩室固佳。揑恠亦不少。既絕客又闕",
    "X70n1403_007:0819a23": "禮。不亦世相之罵門乎。遂疑佛祖處之必自別。又疑",
    "X70n1403_007:0819a24": "幻翁記之或未詳。由是疑團不决。顏甲不解者凡兩",
    "X70n1403_007:0819b01": "月。忽起宗侍者持所賜書與崖翁遺囑之惠偕來。書",
    "X70n1403_007:0819b02": "不以罵而以贊以羨。從而疑媿俱解。謹西向熏香頓",
    "X70n1403_007:0819b03": "首祇承外。仍約秋凉一造峰頂。先拜法雲之塔。致掩",
    "X70n1403_007:0819b04": "室安居之謝。然後次第展拜。一以謝方丈。一以謝雲",
    "X70n1403_007:0819b05": "深老人。",
    "X70n1403_007:0819b06": "答大拙首座",
    "X70n1403_007:0819b07": "自舞馬之變至巖上。吾焦腑如被焚者數月。又念東",
    "X70n1403_007:0819b08": "岡幻廬金膝跪跽之地。萋萋荒草誠可寒心。歲晚泰",
    "X70n1403_007:0819b09": "侍者來。聞山中諸老日就拮据。又聞大拙棄屣西來。",
    "X70n1403_007:0819b10": "為東岡汛掃。吾然後幡然自慶曰。幻廬有人矣。獅巖",
    "X70n1403_007:0819b11": "興可待矣。余小隱九峰間。雖無參謁之勞。而應接亦",
    "X70n1403_007:0819b12": "不少。何當從君於頭陀松下。誦白雲酌流水。以終殘",
    "X70n1403_007:0819b13": "年為快也。",
    "X70n1403_007:0819b14": "又",
    "X70n1403_007:0819b15": "記鶴灘大浸未退時。有客隔水呼船過余萬竹間。傳",
    "X70n1403_007:0819b16": "周千之所惠佳什及大拙高和。良佩啟發。厥後甞奉",
    "X70n1403_007:0819b17": "一書為謝。今記之。隔年事也。筞翁至。始知未達。因思",
    "X70n1403_007:0819b18": "癸亥春過小廬山。阻大雪。三日未及會千之。及其入",
    "X70n1403_007:0819b19": "山又交臂相失。至一書亦未果達。世事相違每如此",
    "X70n1403_007:0819b20": "可笑也。今正覺招隱之疏。復辱千之過量題品。所謂",
    "X70n1403_007:0819b21": "西江十八灘不供猛吸。南溟九萬里猶屈壯圖。去就",
    "X70n1403_007:0819b22": "之間盛衰攸寄者。何從得此語哉。區區之離天目忽",
    "X70n1403_007:0819b23": "十年。承足下與筞翁屢舉葉落歸根之話。實獲我心。",
    "X70n1403_007:0819b24": "然平生所至。雖喫舀溪水不識舀溪杓。乃正覺以杓",
    "X70n1403_007:0819c01": "柄見招非其招也。倘諸公無固必。容我兩峰之間巖",
    "X70n1403_007:0819c02": "上巖下曳一主丈。白眼看青天。此則不敢辭也。然去",
    "X70n1403_007:0819c03": "就亦自有時。姑俟之。",
    "X70n1403_007:0819c04": "答弟行遠",
    "X70n1403_007:0819c05": "壬申七月十二日得辛未冬觀山所遣之書。報吾宗",
    "X70n1403_007:0819c06": "死者獨多為可傷。然少者老。老者死。理之必然。夫誰",
    "X70n1403_007:0819c07": "能免其遭時之難易逆順。涉世之苦樂修短。是亦現",
    "X70n1403_007:0819c08": "業所招。或宿業所感。孰能致力於其間哉。惟吾所謂",
    "X70n1403_007:0819c09": "可傷者。虗生浪死耳。且如先人一生世網中勞形役",
    "X70n1403_007:0819c10": "心。殆無虗日。何甞有一刻一息之頃念及來業來報",
    "X70n1403_007:0819c11": "邊事。吾忝學禪。不能使父母發明生死大事。成就道",
    "X70n1403_007:0819c12": "業。此為可媿。然竊觀二老恐非禪學機器。猶發藥不",
    "X70n1403_007:0819c13": "對病則反病於藥矣。故甲子秋之歸甞以繫念法門",
    "X70n1403_007:0819c14": "為當機對證之良方也。爾後日遷月化。其操舍勤怠",
    "X70n1403_007:0819c15": "及臨終得力與否。皆非吾所能知。今幸老母尚壽而",
    "X70n1403_007:0819c16": "歲將七十。餘景幾何。此又不容不再告者。繫念之法",
    "X70n1403_007:0819c17": "不拘行住坐臥。不必出聲損氣。惟務至誠默想默念。",
    "X70n1403_007:0819c18": "念念相繼心無間斷。敢許現生肉眼便能見佛。或見",
    "X70n1403_007:0819c19": "光明。或承摩頂等事。又豈定在臨終時哉。此是一種",
    "X70n1403_007:0819c20": "捷徑法門。至簡至要極靈極驗。故先德有云。不信佛",
    "X70n1403_007:0819c21": "言。何言可信。不生淨土。何土可生。倘使得生淨土見",
    "X70n1403_007:0819c22": "佛聞法。不患大事之不明。生死之不了。道業之不成",
    "X70n1403_007:0819c23": "矣。其或不然。則虗生浪死。苦趣其能免邪。請觀諸已",
    "X70n1403_007:0819c24": "死者。平生所積無一物可將。平生所為無一事可靠。",
    "X70n1403_007:0820a01": "平生所養子孫無一人可以相代。長夜茫茫遊魂靡",
    "X70n1403_007:0820a02": "託。其可傷者不在茲乎。煩吾弟具以前說詳告慈母。",
    "X70n1403_007:0820a03": "切不可以雜務關其懷抱。須旦夕曲施巧便。令得專",
    "X70n1403_007:0820a04": "心致慮倚靠者一著子。如照夜之炬。如過海之舟。不",
    "X70n1403_007:0820a05": "可須臾離也。誠能如此預備行纏。功無虗棄。則汝事",
    "X70n1403_007:0820a06": "親之孝莫大於是矣。",
    "X70n1403_007:0820a07": "又",
    "X70n1403_007:0820a08": "茫茫水國中。宗遠劉君忽至。相見恍不相識。十五年",
    "X70n1403_007:0820a09": "之別。三千里外來。彼此老朽可憐也。收吾弟書。報老",
    "X70n1403_007:0820a10": "母安徤。此為第一喜。汝能盡歡菽水。又一喜也。越十",
    "X70n1403_007:0820a11": "日。實塔主亦自仰山來。又收前歲所答之書。二書所",
    "X70n1403_007:0820a12": "報及宗遠話間。鄉中境況蕭索槩可見矣。今夏浙西",
    "X70n1403_007:0820a13": "有水。蘇湖杭秀之田皆在淹沒。而松江為獨甚。松江",
    "X70n1403_007:0820a14": "二縣惟華亭素稱富饒福善之邦。每歲官糧自該八",
    "X70n1403_007:0820a15": "十餘萬石。今乃一槩入水鄉。村不可居者散而之四",
    "X70n1403_007:0820a16": "方。城中地稍卑者例遭沉浸。官率有力之家繞城作",
    "X70n1403_007:0820a17": "壩。晝夜車戽。市民始得安居。余之隱所在城北。距城",
    "X70n1403_007:0820a18": "二里許。居址林園雖高。而繞圍沃壤悉變為湖。帆艣",
    "X70n1403_007:0820a19": "往來宛有西湖孤山風致。但以波濤舂撞四望可畏。",
    "X70n1403_007:0820a20": "故亦徙而避之。入城寓居者凡數月。宗遠曾時尚在",
    "X70n1403_007:0820a21": "寓所。九月半水勢稍平復還舊隱。自余來華亭今十",
    "X70n1403_007:0820a22": "載。甞見己巳大旱。庚午大水。辛未饑疫。民度苦劫以",
    "X70n1403_007:0820a23": "來。疲困凋殘。六七年尚未甦醒。不幸今戊寅之水。其",
    "X70n1403_007:0820a24": "毒尤酷。漳人之鬨兩浙間。軍馬經過處鷄犬不得寧。",
    "X70n1403_007:0820b01": "賦徭縱橫。民亦良苦。來歲豐凶安危俱未可卜。是蓋",
    "X70n1403_007:0820b02": "同業所感。為之奈何。茲因來書以鄉中境況相告。故",
    "X70n1403_007:0820b03": "復舉浙中境況以相酬。令知鑊湯無冷處。然亦有同",
    "X70n1403_007:0820b04": "劫不同受者。惟當守分隨緣。脩身俟命而已耳。此外",
    "X70n1403_007:0820b05": "却有一種上緊說話。乃是舊時公案。未見證據。不容",
    "X70n1403_007:0820b06": "不再檢舉者。吾母於禪門直指之道既不能湊泊。舊",
    "X70n1403_007:0820b07": "甞勸其精進念佛。特未見其成功。倘不見其成功。唐",
    "X70n1403_007:0820b08": "勞何益。當痛念人生七十古來稀。今已七十五六。造",
    "X70n1403_007:0820b09": "物相待儘自不薄。又當照破世間總是一場夢事。苦",
    "X70n1403_007:0820b10": "也是夢。樂也是夢。富也是夢。貧也是夢。莫被夢境所",
    "X70n1403_007:0820b11": "惑起心造業。誤賺平生。試觀宗黨親隣死却多少他",
    "X70n1403_007:0820b12": "也。勞勞擾擾波波挈挈。一生做夢成得甚麼邊事。前",
    "X70n1403_007:0820b13": "夢未了後夢又來。莫教打箇筋斗夢向三途苦趣中。",
    "X70n1403_007:0820b14": "去者傷生受不可說也。當此之時親父親母救你不",
    "X70n1403_007:0820b15": "得。的子的孫替你不得。舉眼看來有誰可靠。惟有樂",
    "X70n1403_007:0820b16": "邦之佛能救度汝。能攝受汝。能保護汝。能成就汝。切",
    "X70n1403_007:0820b17": "須趂此眼光脚徤。全身倚靠求哀乞憐。夙夕懇禱不",
    "X70n1403_007:0820b18": "可斯須放捨。你若靠他不穩。未免等閑蹉過。後悔難",
    "X70n1403_007:0820b19": "追。當念殘生如草上露。水上漚。風中燭。石中火。變滅",
    "X70n1403_007:0820b20": "無常。匪朝即夕。不可不上緊也。此事非特吾母可行。",
    "X70n1403_007:0820b21": "凡諸見者聞者皆當遞相勸諫。同使發心。亦是一種",
    "X70n1403_007:0820b22": "大方便事。宗遠屢勸吾歸。吾於鄉念無他。惟省母未",
    "X70n1403_007:0820b23": "忘。省母無他惟欲勸其努力進修耳。倘吾弟深鑑吾",
    "X70n1403_007:0820b24": "心。輔行吾言。使不忘進修之勸。信有樂邦之生。則母",
    "X70n1403_007:0820c01": "子弟兄之會可期矣。鄉井之歸奚足念哉。",
    "X70n1403_007:0820c02": "答雲西曹道錄",
    "X70n1403_007:0820c03": "廼者甞復書有主丈敲門之約。既約復爽。公其謂我",
    "X70n1403_007:0820c04": "何哉。尚賴脫略知見。索我於世禮之外可也。去年令",
    "X70n1403_007:0820c05": "弟居竹翁惠顧小隱。松陰待茶談及所書法華。因舉",
    "X70n1403_007:0820c06": "一二語配吾禪以當酬酢。翁怡然有領話之色。出門",
    "X70n1403_007:0820c07": "揖別復相期曰。勿迫未聞底蘊。留以為後會。余自是",
    "X70n1403_007:0820c08": "每語人曰。深省哉是翁也。天必假之以年。以為士大",
    "X70n1403_007:0820c09": "夫方外標準。不謂竟爾長往。為可痛惜。掩壙命下且",
    "X70n1403_007:0820c10": "曰遺命也。因歎且感曰。向之揖。死生之別邪。今之命。",
    "X70n1403_007:0820c11": "後會之期邪。是不可辭已。",
    "X70n1403_007:0820c12": "答元實孫教授",
    "X70n1403_007:0820c13": "枯坐莆床。松籟四壁。尚想高人過我清論之餘音也。",
    "X70n1403_007:0820c14": "想未既。復辱書佳蔬雙缶併至沙鍋菜根。得此旨蓄。",
    "X70n1403_007:0820c15": "自憐枯淡。舌頭又被人瞞却了也。呵呵。",
    "X70n1403_007:0820c16": "與訓書記",
    "X70n1403_007:0820c17": "五髻峰頭一夏多嵐雨。而又藜糲荒寥淹屈相守。非",
    "X70n1403_007:0820c18": "平昔交際之深情相忘道術。孰能甘此哉。出山之後",
    "X70n1403_007:0820c19": "旦暮望湖山城市。草樹烟雲冥濛萬朵。不知公在何",
    "X70n1403_007:0820c20": "許烟樹間。所至想皆適意。曾不念峰頭孤寂者乎。不",
    "X70n1403_007:0820c21": "動軒主人似念余之孤寂。累日招呼延遇繾綣。忽自",
    "X70n1403_007:0820c22": "舉其語曰。碁盤石斫破你腦門。鉢盂池浸爛你脚板。",
    "X70n1403_007:0820c23": "連舉數返。余亦隨口應酬作佛法會。時前堂啟公在",
    "X70n1403_007:0820c24": "側。橫點首而哂之。退而語余曰。莫作佛法會却。老子",
    "X70n1403_007:0821a01": "將分半院與公共住。意在言外也。乃竊思之。余脚板",
    "X70n1403_007:0821a02": "有債未償。老頭皮亦未肯輕易斷送。彼既言外。我當",
    "X70n1403_007:0821a03": "機先。焉能鬱鬱久於此以坐待其殘毀乎。徒遇來前",
    "X70n1403_007:0821a04": "先此微露。數日後必相見于城。餘儲既見傾倒。",
    "X70n1403_007:0821a05": "答悟心居士",
    "X70n1403_007:0821a06": "三載兩得解后足知留意。吾道雖置身於世務稠林",
    "X70n1403_007:0821a07": "中。而有逈然脫略之志。是亦大丈夫之志也。然參禪",
    "X70n1403_007:0821a08": "一事無口傳之方。亦非手授之法。惟在當人領取話",
    "X70n1403_007:0821a09": "頭。於動靜閑忙自作轉變。自究自參以求自證自悟",
    "X70n1403_007:0821a10": "耳。來喻謂雜念紛飛不成片段。此亦無足恠者。居士",
    "X70n1403_007:0821a11": "既握一家之權。諸緣滿眼百慮關心。安得便無雜念。",
    "X70n1403_007:0821a12": "又況積劫以來被塵勞煩惱重重纏縛。所以世緣太",
    "X70n1403_007:0821a13": "熟佛法太生。今日要將生處放教熟。熟處放教生。是",
    "X70n1403_007:0821a14": "須憤發一種不顧身命底志氣。向世緣世念最熟處",
    "X70n1403_007:0821a15": "一刀兩斷連根剗除。世念既空則佛法正念自成片",
    "X70n1403_007:0821a16": "段矣。降此以往。若必欲別求方便。却望於治家辦事",
    "X70n1403_007:0821a17": "之外。待人接物之餘。深夜未睡之時。清晨初起之際。",
    "X70n1403_007:0821a18": "將俗務家權盡情撥退。單單提起本參話頭。抖擻精",
    "X70n1403_007:0821a19": "神使之綿綿密密無絲毫間斷。話頭既無間斷。雜念",
    "X70n1403_007:0821a20": "自然不生。雜念不生即成片段。要於片段之中覔一",
    "X70n1403_007:0821a21": "毫動相靜相俱不可得。久之忽然觸發。和箇片段盡",
    "X70n1403_007:0821a22": "底掀翻。便是了悟時也。古人云。參禪無期限。但以悟",
    "X70n1403_007:0821a23": "心為期。既悟其心。則千經萬論總是閑家具矣。今居",
    "X70n1403_007:0821a24": "士既稱悟心。當因悟心之名以求悟心之實也。",
    "X70n1403_007:0821b02": "師子林天如和尚語錄卷之七"
}