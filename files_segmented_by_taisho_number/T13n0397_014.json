{
    "T13n0397_014:0093a03": "大方等大集經卷第十四",
    "T13n0397_014:0093a05": "北涼天竺三藏曇無讖譯",
    "T13n0397_014:0093a06": "虛空藏品第八之一所問品第一",
    "T13n0397_014:0093a07": "爾時，婆伽婆遊如來行處妙寶莊嚴堂上，如",
    "T13n0397_014:0093a08": "來威神大功德莊嚴眾相具足，因於本行佛",
    "T13n0397_014:0093a09": "地得報，菩薩宮宅稱無量讚，如來神力之所",
    "T13n0397_014:0093a10": "建立，入無礙智行處生勝喜悅，思念進智分",
    "T13n0397_014:0093a11": "別巧說，眾德具足來世所歎。世尊、正覺善轉",
    "T13n0397_014:0093a12": "法輪，善能調順無量眾生，於諸法中皆得自",
    "T13n0397_014:0093a13": "在。知諸眾生心所趣向，善能分別一切諸根，",
    "T13n0397_014:0093a14": "彼岸善斷結習永盡無餘，所施佛事自然成",
    "T13n0397_014:0093a15": "辦。與大比丘眾六百萬人俱，其心調柔結習",
    "T13n0397_014:0093a16": "已斷，皆是如來法王之子，行甚深法善能解",
    "T13n0397_014:0093a17": "了無所有法，殊妙端正威儀具足，是大福",
    "T13n0397_014:0093a18": "田，正住如來所教法中。復與大菩薩僧俱，",
    "T13n0397_014:0093a19": "度一切諸行，不捨菩薩所行，得無我忍。於",
    "T13n0397_014:0093a20": "諸眾生不捨大悲，過諸世間而順世法勤化",
    "T13n0397_014:0093a21": "眾生，亦能善入如來行地，又復不離菩薩行",
    "T13n0397_014:0093a22": "地，其名曰：普明菩薩摩訶薩、無礙明菩薩、",
    "T13n0397_014:0093a23": "於一切法自在王菩薩、無礙行處菩薩、分別",
    "T13n0397_014:0093a24": "辯覺菩薩、淨無量網明燈王菩薩、不染行處",
    "T13n0397_014:0093a25": "菩薩、壞魔界放光明菩薩，如是等不可計阿",
    "T13n0397_014:0093a26": "僧祇、不可思不可稱不可量、無齊限不可說",
    "T13n0397_014:0093a27": "菩薩摩訶薩俱。",
    "T13n0397_014:0093a28": "爾時，世尊說諸菩薩出要之行，名無礙法門",
    "T13n0397_014:0093a29": "莊嚴菩薩道，成就佛法諸力無畏，得知諸法",
    "T13n0397_014:0093b01": "自在，入陀羅尼印門，入分別諸辨門，入大",
    "T13n0397_014:0093b02": "神通門，入說不退轉輪諸乘平等門，入一相",
    "T13n0397_014:0093b03": "法界無分別門，入說隨眾生根所解差別門，",
    "T13n0397_014:0093b04": "入堅法分別壞諸魔界善順思惟門，入斷諸",
    "T13n0397_014:0093b05": "結及見無礙智慧門，入無等願方便智門，入",
    "T13n0397_014:0093b06": "諸佛等智門，入諸法無滯礙如實分別門，入",
    "T13n0397_014:0093b07": "無變異平等法門，入甚深十二因緣門，入功",
    "T13n0397_014:0093b08": "德智慧莊嚴佛身口意堅固思進念專無盡",
    "T13n0397_014:0093b09": "門，入四聖諦門。為調伏聲聞故，入遠離身心",
    "T13n0397_014:0093b10": "行門。為調伏辟支佛故，入授一切智記門。為",
    "T13n0397_014:0093b11": "調伏菩薩故，入諸法自在門。為顯佛功德故，",
    "T13n0397_014:0093b12": "所謂開示解說顯現令解，教讀施設次序開",
    "T13n0397_014:0093b13": "張，分別令易隨順正說。爾時，世尊如是善分",
    "T13n0397_014:0093b14": "別大法方便時，於此三千大千世界一切諸",
    "T13n0397_014:0093b15": "色像，若鐵圍山、大鐵圍山、須彌山王，及諸黑",
    "T13n0397_014:0093b16": "山，四天下及閻浮提，聚落、城邑、舍宅、大海、",
    "T13n0397_014:0093b17": "江河、泉源、陂池、藥草、樹木及諸叢林，諸龍、夜",
    "T13n0397_014:0093b18": "叉、乾闥婆、阿修羅、迦樓、羅緊那羅、摩睺羅伽等",
    "T13n0397_014:0093b19": "宮殿，地神宮殿、虛空中諸神宮殿，四天王天、",
    "T13n0397_014:0093b20": "三十三天、夜摩天、兜率陀天、化樂天、他化自",
    "T13n0397_014:0093b21": "在天，及梵天宮殿，上至阿迦膩吒天宮殿，一",
    "T13n0397_014:0093b22": "切大地及欲界色身眾生，悉皆隱蔽眼所不",
    "T13n0397_014:0093b23": "見，喻如劫盡火災起後，大地焦盡大水未出。",
    "T13n0397_014:0093b24": "當爾之時，乃無一色與眼作對。爾時，三千大",
    "T13n0397_014:0093b25": "千世界亦復如是亦無少色，是欲色界所攝，",
    "T13n0397_014:0093b26": "唯除妙寶莊嚴堂中所見色像。爾時，於妙寶",
    "T13n0397_014:0093b27": "莊嚴堂中虛空中，無所依著，自然成無量",
    "T13n0397_014:0093b28": "百千那由他寶臺，微妙莊嚴世所樂見，喻如",
    "T13n0397_014:0093b29": "大妙莊嚴世界一寶莊嚴佛土菩薩所住寶",
    "T13n0397_014:0093c01": "臺，此諸寶臺亦復如是。見諸大眾坐寶臺中，",
    "T13n0397_014:0093c02": "於妙寶莊嚴堂內，自然踊出淨妙真金師子",
    "T13n0397_014:0093c03": "之座，高十千由旬。此師子座出妙淨光明，普",
    "T13n0397_014:0093c04": "照此三千大千世界，映諸菩薩光明令不明",
    "T13n0397_014:0093c05": "顯。爾時，大眾歡喜踊躍，心情悅豫歎未曾有，",
    "T13n0397_014:0093c06": "合掌向佛，作如是言：「今者如來必說大法，現",
    "T13n0397_014:0093c07": "此瑞應。」爾時，舍利弗承佛威神從寶臺起，更",
    "T13n0397_014:0093c08": "整衣服，偏袒右肩右膝著地，合掌向佛，而白",
    "T13n0397_014:0093c09": "佛言：「世尊！是何瑞相有如是等生勝喜悅現",
    "T13n0397_014:0093c10": "大神變？世尊！此諸大眾皆生疑惑，願如來",
    "T13n0397_014:0093c11": "說何因何緣現此未曾有事？」爾時，佛告舍利",
    "T13n0397_014:0093c12": "弗：「東方去此過八佛世界微塵數等佛土，有",
    "T13n0397_014:0093c13": "世界名大莊嚴。彼國有佛，號一寶莊嚴如來、",
    "T13n0397_014:0093c14": "應供、正遍知、明行足、善逝、世間解、無上士、調御",
    "T13n0397_014:0093c15": "丈夫、天人師、佛、世尊，今現在說法。以何因緣",
    "T13n0397_014:0093c16": "世界名大莊嚴？若廣說彼世界莊嚴事者，一",
    "T13n0397_014:0093c17": "劫不盡，是故彼土名大莊嚴。何因緣故彼",
    "T13n0397_014:0093c18": "佛名為一寶莊嚴？舍利弗！彼如來因一寶說",
    "T13n0397_014:0093c19": "法，所謂無上大乘之寶，是故彼佛名一寶莊",
    "T13n0397_014:0093c20": "嚴。彼佛與諸菩薩眾各昇師子座，踊在空中",
    "T13n0397_014:0093c21": "高八十億多摩樹，為諸菩薩說虛空印法門。",
    "T13n0397_014:0093c22": "「何謂虛空印法門？如一切法以虛空為門，無",
    "T13n0397_014:0093c23": "住處故；一切法無住處門，無形相故；一切",
    "T13n0397_014:0093c24": "法無形相門，過諸行處故；一切法無行處門，",
    "T13n0397_014:0093c25": "內外淨故；一切法淨門，性無染故；一切法",
    "T13n0397_014:0093c26": "無染門，自性寂靜故；一切法寂靜門，心意識",
    "T13n0397_014:0093c27": "本無故；一切法本無門，離物非物故；一切法",
    "T13n0397_014:0093c28": "無物門，無教相故；一切法無教門，無形段故；",
    "T13n0397_014:0093c29": "一切法無形段門，離因緣境界故；一切法無",
    "T13n0397_014:0094a01": "因緣境界門，寂滅相故；一切法寂滅門，離二",
    "T13n0397_014:0094a02": "相故；一切法無二門，捨別異故；一切法無別",
    "T13n0397_014:0094a03": "異門，入一相故；一切法一相門，自相淨故；一",
    "T13n0397_014:0094a04": "切法自相淨門，過三世故；一切法過三世門，",
    "T13n0397_014:0094a05": "不離平等故；一切法不離平等門，幻化相非",
    "T13n0397_014:0094a06": "相故；一切法幻化相門，體不實故；一切法無",
    "T13n0397_014:0094a07": "體門，無作相故；一切法無作門，身心遠離故；",
    "T13n0397_014:0094a08": "一切法遠離門，離相無相故；一切法無相門，",
    "T13n0397_014:0094a09": "相不動故；一切法不動相門，無依處故；一切",
    "T13n0397_014:0094a10": "法無依處門，住無際故；一切法無際門，無樔",
    "T13n0397_014:0094a11": "窟故；一切法無樔窟門，無我無我所故；一",
    "T13n0397_014:0094a12": "切法無我無我所門，無主故；一切法無主門，",
    "T13n0397_014:0094a13": "性無我故；一切法無我門，內清淨故。舍利弗！",
    "T13n0397_014:0094a14": "彼一寶莊嚴如來為諸菩薩廣說如是虛空",
    "T13n0397_014:0094a15": "印法門。彼如來說是法時，無量阿僧祇諸菩",
    "T13n0397_014:0094a16": "薩，解知諸法性與虛空等，於諸法中得無生",
    "T13n0397_014:0094a17": "忍。「舍利弗！彼大莊嚴剎土一寶莊嚴佛所，有",
    "T13n0397_014:0094a18": "一菩薩摩訶薩名虛空藏，以大莊嚴而自莊",
    "T13n0397_014:0094a19": "嚴。於諸不思議願最為殊勝，得一切功德中",
    "T13n0397_014:0094a20": "之威德無礙知見，不可思議菩薩功德以自",
    "T13n0397_014:0094a21": "莊嚴，以諸相好莊嚴其身，以善說法隨所應",
    "T13n0397_014:0094a22": "度莊嚴其口。不退於定莊嚴其心，以諸總持",
    "T13n0397_014:0094a23": "莊嚴其念，入諸微細法莊嚴其意，順觀法性",
    "T13n0397_014:0094a24": "莊嚴於進。以堅固誓莊嚴淳至，以必成辦莊",
    "T13n0397_014:0094a25": "嚴所作，以從一地至一地莊嚴畢竟，捨諸所",
    "T13n0397_014:0094a26": "有莊嚴於施。以淨心善語莊嚴於戒，於諸眾",
    "T13n0397_014:0094a27": "生心無有礙莊嚴忍辱，眾事備足莊嚴精進，",
    "T13n0397_014:0094a28": "入定遊戲神通莊嚴於禪，善知煩惱習莊嚴",
    "T13n0397_014:0094a29": "般若。「為救護眾生莊嚴於慈，住不捨眾生莊",
    "T13n0397_014:0094b01": "嚴於悲，心無猶豫莊嚴於喜，離於憎愛莊嚴",
    "T13n0397_014:0094b02": "於捨，遊戲諸定莊嚴神通，得無盡寶手莊嚴",
    "T13n0397_014:0094b03": "功德。分別諸眾生心行莊嚴於智，教眾生善",
    "T13n0397_014:0094b04": "法莊嚴於覺，得慧明淨莊嚴慧明，得義法辭",
    "T13n0397_014:0094b05": "應莊嚴諸辯，壞魔外道莊嚴諸無畏，得佛",
    "T13n0397_014:0094b06": "無量功德而自莊嚴。「常以諸毛孔說法莊嚴",
    "T13n0397_014:0094b07": "於法，見諸佛法明莊嚴自明，能照諸佛國莊",
    "T13n0397_014:0094b08": "嚴光明，說不錯謬莊嚴所記。神通隨所樂說",
    "T13n0397_014:0094b09": "莊嚴教授，神通到四神足彼岸莊嚴變化，神",
    "T13n0397_014:0094b10": "通入佛密處莊嚴諸如來護持。自悟正智莊",
    "T13n0397_014:0094b11": "嚴法自在，如說而行無能壞者，莊嚴一切善",
    "T13n0397_014:0094b12": "法堅固。「彼虛空藏菩薩，成就如是等無量功",
    "T13n0397_014:0094b13": "德，與十二億菩薩摩訶薩俱，發意欲來詣此",
    "T13n0397_014:0094b14": "娑婆世界見我，禮拜供養恭敬圍遶，亦為此",
    "T13n0397_014:0094b15": "大普集經，分別少法門分故。又為此十方諸",
    "T13n0397_014:0094b16": "來會菩薩生大法明故，又為增益開大乘法",
    "T13n0397_014:0094b17": "故，又為受持如來法故，又為無量眾生善根",
    "T13n0397_014:0094b18": "出生故，又為以善法調伏諸魔外道故，又為",
    "T13n0397_014:0094b19": "示現菩薩師子遊戲神通故，彼虛空藏菩薩",
    "T13n0397_014:0094b20": "欲來至此，是其瑞應。」",
    "T13n0397_014:0094b21": "爾時，世尊說此事已，即時虛空藏菩薩與十",
    "T13n0397_014:0094b22": "二億菩薩摩訶薩恭敬圍遶，詣一寶莊嚴佛",
    "T13n0397_014:0094b23": "所，白佛言：「世尊！我欲詣娑婆世界，見釋迦",
    "T13n0397_014:0094b24": "牟尼佛，禮拜供養。」彼佛報言：「欲往隨意，宜知",
    "T13n0397_014:0094b25": "是時。」即頂禮一寶莊嚴如來足下已，右遶七",
    "T13n0397_014:0094b26": "匝，承佛遊戲無作神足，於彼大莊嚴國土忽",
    "T13n0397_014:0094b27": "然不現，以一念頃與諸菩薩眾俱，來至此娑",
    "T13n0397_014:0094b28": "婆世界，寶莊嚴堂妙寶臺上。爾時，虛空藏菩",
    "T13n0397_014:0094b29": "薩雨妙華香供養世尊，及此大寶集經。所",
    "T13n0397_014:0094c01": "謂曼陀羅華、摩訶曼陀羅華、波利質多羅",
    "T13n0397_014:0094c02": "華、摩訶波利質多羅華、曼殊沙華、摩訶曼",
    "T13n0397_014:0094c03": "殊沙華、盧遮那華、摩訶盧遮那華，水陸諸華",
    "T13n0397_014:0094c04": "大如車輪，百葉千葉百千葉，皆出光明香氣",
    "T13n0397_014:0094c05": "普薰，妙香適意開敷鮮淨，雜色光耀眼所樂",
    "T13n0397_014:0094c06": "見，雨如是等種種無量妙華，滿妙寶堂中高",
    "T13n0397_014:0094c07": "一多羅樹。作諸天樂，其音皆出無量百千法",
    "T13n0397_014:0094c08": "門之聲，與檀波羅蜜相應聲，尸羅、羼提、毘梨",
    "T13n0397_014:0094c09": "耶、禪那、般若波羅蜜相應聲，與四無量相應",
    "T13n0397_014:0094c10": "聲，與四攝法相應聲，與助道法相應聲，與三",
    "T13n0397_014:0094c11": "脫門相應聲，與四聖諦相應聲，與十二因緣",
    "T13n0397_014:0094c12": "相應聲。",
    "T13n0397_014:0094c13": "爾時，虛空藏菩薩供養世尊頂禮佛足，遶七",
    "T13n0397_014:0094c14": "匝已，在一面立，白佛言：「世尊！彼一寶莊嚴如",
    "T13n0397_014:0094c15": "來、應、正遍知致問無量，少病少惱起居輕利",
    "T13n0397_014:0094c16": "安樂行不？彼一寶莊嚴如來又言：『有十二億",
    "T13n0397_014:0094c17": "菩薩，與虛空藏菩薩俱往至彼娑婆世界，願",
    "T13n0397_014:0094c18": "世尊說如是如是法，使諸菩薩得自然智，亦",
    "T13n0397_014:0094c19": "使成就大法光明已還來至此。所以者何？以",
    "T13n0397_014:0094c20": "世尊昔來已曾化此善男子等發菩提心。』」爾",
    "T13n0397_014:0094c21": "時，虛空藏菩薩當世尊頂上化作大寶蓋，廣",
    "T13n0397_014:0094c22": "十千由旬，以青琉璃為軒，真珊瑚寶為子，",
    "T13n0397_014:0094c23": "以琉璃及閻浮檀金為升垂，雜妙真珠縵",
    "T13n0397_014:0094c24": "網瓔珞寶鈴和鳴，其蓋光明普照十方，與諸",
    "T13n0397_014:0094c25": "妙華互相綺錯。爾時，虛空藏菩薩於如來不",
    "T13n0397_014:0094c26": "思議功德深生敬重，合掌向佛，以偈讚言：",
    "T13n0397_014:0094c27": "「法義智慧最勝尊，　　本淨無垢無所著，",
    "T13n0397_014:0094c28": "　喻如虛空無染污，　　我禮不動聖足下。",
    "T13n0397_014:0094c29": "　行無與等無涯底，　　現法嚴身最殊勝，",
    "T13n0397_014:0095a01": "　佛真法身如虛空，　　普生大悲而濟度。",
    "T13n0397_014:0095a02": "　人中師子能示現，　　百福莊嚴世尊身，",
    "T13n0397_014:0095a03": "　斷諸言語無音響，　　離諸言說無戲論。",
    "T13n0397_014:0095a04": "　雖知如是而現說，　　無性眾生令悅豫，",
    "T13n0397_014:0095a05": "　諸心非心得此心，　　能知非心幻化心。",
    "T13n0397_014:0095a06": "　善知眾生心行性，　　而能不住彼我心，",
    "T13n0397_014:0095a07": "　示現威儀濟眾生，　　善逝身無作不作。",
    "T13n0397_014:0095a08": "　佛知眾生隨所樂，　　即能示現如是形，",
    "T13n0397_014:0095a09": "　世尊於法不計我，　　不生憶想著於法。",
    "T13n0397_014:0095a10": "　能知以何法受教，　　而隨所悟應時說，",
    "T13n0397_014:0095a11": "　大眾渴仰瞻世尊，　　世所希有最無比。",
    "T13n0397_014:0095a12": "　世尊無心於示現，　　無能令諸大眾悅，",
    "T13n0397_014:0095a13": "　此等諸法從緣生，　　虛無寂寞非真實。",
    "T13n0397_014:0095a14": "　世尊善知如是法，　　得至清涼泥洹道，",
    "T13n0397_014:0095a15": "　去離二邊不著中，　　知虛非真無自性。",
    "T13n0397_014:0095a16": "　此等諸法無作者，　　善說業報非斷常，",
    "T13n0397_014:0095a17": "　法無眾生命及人，　　寂靜不名如虛空。",
    "T13n0397_014:0095a18": "　如實分別無眾生，　　而安多眾至甘露，",
    "T13n0397_014:0095a19": "　昔行多劫不思議，　　求進勢力勝菩提。",
    "T13n0397_014:0095a20": "　所為妙行今已成，　　至無至義覺無餘，",
    "T13n0397_014:0095a21": "　一切諸法上中下，　　悉知平等常無異。",
    "T13n0397_014:0095a22": "　智者所知知不著，　　是故世尊定不亂，",
    "T13n0397_014:0095a23": "　陰入諸界如幻化，　　三界皆如水中月。",
    "T13n0397_014:0095a24": "　眾生虛偽性如夢，　　以智分別說是法，",
    "T13n0397_014:0095a25": "　世人假稱名得道，　　實無有得無得相。",
    "T13n0397_014:0095a26": "　如道無得輪無轉，　　如輪無轉無度者，",
    "T13n0397_014:0095a27": "　故能度眾於四流，　　自度度彼繫顛倒。",
    "T13n0397_014:0095a28": "　善能安慰苦惱者，　　自滅滅彼至無為，",
    "T13n0397_014:0095a29": "　眾生無生無涅槃，　　眾生本淨不可得。",
    "T13n0397_014:0095b01": "　道及眾生猶如幻，　　自覺此際覺多眾，",
    "T13n0397_014:0095b02": "　如虛空中不見色，　　一切群生色亦爾。",
    "T13n0397_014:0095b03": "　諸法離色及色相，　　能知此色則得離，",
    "T13n0397_014:0095b04": "　作諸妙喻以讚佛，　　執見而讚是其毀。",
    "T13n0397_014:0095b05": "　佛德如空無差別，　　無所限量是讚佛，",
    "T13n0397_014:0095b06": "　故禮淨尊淨他者，　　無緣無心入微心，",
    "T13n0397_014:0095b07": "　如佛功德世尊知，　　如如功德我今禮。",
    "T13n0397_014:0095b08": "　能知眾生無我者，　　知諸法際離欲者，",
    "T13n0397_014:0095b09": "　見法身者則見佛，　　即為供養十方佛。」",
    "T13n0397_014:0095b10": "虛空藏菩薩說此偈已，即時妙寶莊嚴堂及",
    "T13n0397_014:0095b11": "虛空中諸寶臺六變振動，一切大眾心淨悅",
    "T13n0397_014:0095b12": "豫，踊躍歡喜歎未曾有，皆言：「虛空藏菩薩善",
    "T13n0397_014:0095b13": "能說此妙偈。若有善男子、善女人能行此法",
    "T13n0397_014:0095b14": "者，乃至夢中不見有法，以漸皆當得師子吼，",
    "T13n0397_014:0095b15": "如虛空藏菩薩。」爾時，虛空藏菩薩以如斯妙",
    "T13n0397_014:0095b16": "偈讚如來已，白佛言：「世尊！欲少所問，唯願",
    "T13n0397_014:0095b17": "聽許。若聽問者，爾乃敢問。所以者何？世尊",
    "T13n0397_014:0095b18": "有無量知見，能知眾生諸根有淳熟未淳熟",
    "T13n0397_014:0095b19": "者。世尊明達，去諸闇冥故；世尊了義，善說分",
    "T13n0397_014:0095b20": "別諸句義故；世尊知時，不過限故；世尊所記",
    "T13n0397_014:0095b21": "不謬，如說不錯故；世尊知時，隨諸眾生行說",
    "T13n0397_014:0095b22": "法故；世尊善遊戲，通達諸神足故；世尊善觀，",
    "T13n0397_014:0095b23": "體眾生心行故；世尊最無染，於諸法中得自",
    "T13n0397_014:0095b24": "在故；世尊自悟，覺了諸法故；世尊正御邪趣",
    "T13n0397_014:0095b25": "眾生，教令入正故；世尊是大醫王，能令無",
    "T13n0397_014:0095b26": "始世界眾病永斷故；世尊大力，成就佛十",
    "T13n0397_014:0095b27": "力故；世尊無畏，成就四無畏故；世尊無勝，",
    "T13n0397_014:0095b28": "成就十八不共法故；世尊大慈行，救一切眾",
    "T13n0397_014:0095b29": "生，心無礙故；世尊大悲行，知見無我，拔一切",
    "T13n0397_014:0095c01": "眾生苦故；世尊大喜行，於禪解脫定，入定",
    "T13n0397_014:0095c02": "到彼岸故；世尊大捨行，斷一切憎愛，心如虛",
    "T13n0397_014:0095c03": "空故；世尊得平等，覺了諸佛法無礙故；世尊",
    "T13n0397_014:0095c04": "無憎愛，心畢竟清淨，毀譽不動故；世尊無悕",
    "T13n0397_014:0095c05": "望，智慧滿足，於利養讚歎無欲求故；世尊一",
    "T13n0397_014:0095c06": "切知見，一切佛行處到彼岸故。我知見世尊",
    "T13n0397_014:0095c07": "有如是等無量無邊功德成就，是故我欲於",
    "T13n0397_014:0095c08": "法門中少有所問。」虛空藏菩薩作是語已。",
    "T13n0397_014:0095c09": "爾時，世尊告虛空藏菩薩言：「善男子！我當聽",
    "T13n0397_014:0095c10": "汝問，隨汝欲問恣汝所問，吾當隨汝所問悅",
    "T13n0397_014:0095c11": "可爾心。」爾時，功德光明王菩薩問虛空藏菩",
    "T13n0397_014:0095c12": "薩言：「善男子！汝為誰故欲問如來？」即時，虛空",
    "T13n0397_014:0095c13": "藏菩薩以偈報功德光明王菩薩言：",
    "T13n0397_014:0095c14": "「一切等心諸眾生，　　平等能至彼岸者，",
    "T13n0397_014:0095c15": "　遊戲無垢悲心中，　　我為是等問世尊。",
    "T13n0397_014:0095c16": "　能到正見無垢穢，　　已無猶豫斷彼疑，",
    "T13n0397_014:0095c17": "　自得了達利眾生，　　我為是等問世尊。",
    "T13n0397_014:0095c18": "　知我無我無與等，　　為眾發心不著眾，",
    "T13n0397_014:0095c19": "　能脫眾生計我見，　　我為是等問世尊。",
    "T13n0397_014:0095c20": "　能護威儀慎所行，　　其心清淨如虛空，",
    "T13n0397_014:0095c21": "　堅固不動如須彌，　　我為是等問世尊。",
    "T13n0397_014:0095c22": "　進心無涯慧無等，　　勇健能害煩惱怨，",
    "T13n0397_014:0095c23": "　已結已斷斷彼結，　　我為是等問世尊。",
    "T13n0397_014:0095c24": "　樂施威儀調伏心，　　常住聞進戒忍力，",
    "T13n0397_014:0095c25": "　禪定諸通勝慧明，　　我為是等問世尊。",
    "T13n0397_014:0095c26": "　樂空無相無願法，　　而現受形處生死，",
    "T13n0397_014:0095c27": "　無生無終達甘露，　　我為是等問世尊。",
    "T13n0397_014:0095c28": "　知見甚深無崖際，　　聲聞緣覺所不及，",
    "T13n0397_014:0095c29": "　而知一切眾生行，　　我為是等問世尊。",
    "T13n0397_014:0096a01": "　善能了達樂正行，　　於法非法繫已斷，",
    "T13n0397_014:0096a02": "　常處正定心不亂，　　我為是等問世尊。",
    "T13n0397_014:0096a03": "　不斷佛種諸賢士，　　能護正法及與僧，",
    "T13n0397_014:0096a04": "　多聞三世諸佛讚，　　我為是等問世尊。」",
    "T13n0397_014:0096a05": "爾時，虛空藏菩薩以此妙偈答功德光明王",
    "T13n0397_014:0096a06": "菩薩已，白佛言：「世尊！云何菩薩行檀波羅蜜",
    "T13n0397_014:0096a07": "與虛空等？云何行尸波羅蜜、羼提波羅蜜、毘",
    "T13n0397_014:0096a08": "梨耶波羅蜜、禪波羅蜜、般若波羅蜜與虛空",
    "T13n0397_014:0096a09": "等？云何行功德與虛空等？云何行智與虛空",
    "T13n0397_014:0096a10": "等？云何菩薩不離如如？如來所許，念佛、念法、",
    "T13n0397_014:0096a11": "念僧、念施、念戒、念天，云何菩薩修行諸法平",
    "T13n0397_014:0096a12": "等如泥洹？云何菩薩善分別行相？云何菩薩",
    "T13n0397_014:0096a13": "持諸佛法寶藏，隨如來所覺法相性，如實知",
    "T13n0397_014:0096a14": "諸法相性已不取不捨？云何菩薩分別眾生",
    "T13n0397_014:0096a15": "從始已來清淨而教化眾生？云何菩薩善順發",
    "T13n0397_014:0096a16": "行成就佛法？云何菩薩不退諸通，於諸佛法",
    "T13n0397_014:0096a17": "悉得自在？云何菩薩入甚深法門，諸聲聞辟",
    "T13n0397_014:0096a18": "支佛所不能入？云何菩薩於十二因緣，因善",
    "T13n0397_014:0096a19": "得勝智方便，離二邊諸見？云何菩薩為如來",
    "T13n0397_014:0096a20": "印所印，如如不分別智方便？云何菩薩入法",
    "T13n0397_014:0096a21": "界性門，見一切法平等性？云何菩薩淳至堅",
    "T13n0397_014:0096a22": "固猶如金剛，於此大乘心住不動？云何菩薩",
    "T13n0397_014:0096a23": "自淨其界如諸佛界？云何菩薩得陀羅尼終",
    "T13n0397_014:0096a24": "不失念？云何菩薩得無障礙如來加持辯？云",
    "T13n0397_014:0096a25": "何菩薩得自在示現受生死？云何菩薩破諸",
    "T13n0397_014:0096a26": "怨敵去離四魔？云何菩薩利益眾生莊嚴功",
    "T13n0397_014:0096a27": "德？云何菩薩世無佛時能作佛事？云何菩薩",
    "T13n0397_014:0096a28": "得海印三昧，善能得知眾生心行？云何菩薩",
    "T13n0397_014:0096a29": "能得知諸塵界無礙？云何菩薩威儀行成就，",
    "T13n0397_014:0096b01": "離諸闇冥得勝光明，於諸法中得自然智，速",
    "T13n0397_014:0096b02": "得成就一切智行？」",
    "T13n0397_014:0096b03": "爾時，世尊告虛空藏菩薩言：「善哉，善哉！善男",
    "T13n0397_014:0096b04": "子！汝善能分別問於如來如斯妙義，如汝已",
    "T13n0397_014:0096b05": "曾供養過去無量諸佛種諸善根，心行平等",
    "T13n0397_014:0096b06": "喻如虛空，禮敬諸佛至慧明處，發勤精進欲",
    "T13n0397_014:0096b07": "度一切。諸佛如法不捨一切眾生，度大慈悲",
    "T13n0397_014:0096b08": "彼岸，及過諸魔行不離世法，以虛空同量之",
    "T13n0397_014:0096b09": "心，成就此無上大乘妙法虛空藏。汝之功德",
    "T13n0397_014:0096b10": "無有邊際難可校量，汝已曾於過去恒河沙",
    "T13n0397_014:0096b11": "等諸佛世尊所問如此事，自亦能說。是故，虛",
    "T13n0397_014:0096b12": "空藏！汝今諦聽，諦聽！善思念之。吾當為汝",
    "T13n0397_014:0096b13": "分別解說，所問諸菩薩事；復過於此，能得無",
    "T13n0397_014:0096b14": "上大乘，如來自然智、一切種智。」虛空藏菩薩",
    "T13n0397_014:0096b15": "言：「唯然快哉，願樂欲聞。」佛告虛空藏：「善男",
    "T13n0397_014:0096b16": "子！菩薩成就四法，行檀波羅蜜與虛空等。何",
    "T13n0397_014:0096b17": "謂為四？善男子！若菩薩於一切處無障礙不",
    "T13n0397_014:0096b18": "分別行檀波羅蜜，以我淨故於施亦淨，以施",
    "T13n0397_014:0096b19": "淨故於願亦淨，以願淨故於菩提亦淨，以菩",
    "T13n0397_014:0096b20": "提淨故於一切法亦淨。善男子！是為菩薩成",
    "T13n0397_014:0096b21": "就四法，行檀波羅蜜與虛空等。「善男子！若菩",
    "T13n0397_014:0096b22": "薩成就八法能淨檀波羅蜜。何等為八？離我",
    "T13n0397_014:0096b23": "能施，離為我施，離愛結施，離無明見施，離彼",
    "T13n0397_014:0096b24": "我菩提相施，離種種想施，離悕望報施，離慳",
    "T13n0397_014:0096b25": "嫉施，其心平等如虛空，是為菩薩成就八法",
    "T13n0397_014:0096b26": "能淨檀波羅蜜。「離此八法是謂淨施，喻如虛",
    "T13n0397_014:0096b27": "空無所不至，菩薩慈心行施亦復如是。喻如",
    "T13n0397_014:0096b28": "虛空非色叵見，菩薩所行諸施不依於色，亦",
    "T13n0397_014:0096b29": "復如是。喻如虛空不受苦樂，菩薩所行諸施",
    "T13n0397_014:0096c01": "離一切受，亦復如是。喻如虛空無有相智，",
    "T13n0397_014:0096c02": "菩薩所行諸施離諸想結，亦復如是。喻如虛",
    "T13n0397_014:0096c03": "空是無為相，菩薩所行諸施無為無作，亦復",
    "T13n0397_014:0096c04": "如是。喻如虛空虛假無相，菩薩所行諸施不",
    "T13n0397_014:0096c05": "依識想，亦復如是。喻如虛空增益一切眾生，",
    "T13n0397_014:0096c06": "菩薩所行諸施利益眾生，亦復如是。喻如虛",
    "T13n0397_014:0096c07": "空不可窮盡，菩薩所行諸施，於生死中無有",
    "T13n0397_014:0096c08": "窮盡，亦復如是。「善男子！喻如化人給施化",
    "T13n0397_014:0096c09": "人，無有分別、無所戲論、不求果報，菩薩亦復",
    "T13n0397_014:0096c10": "如是。如化人相，去離二邊而行諸施，不分別",
    "T13n0397_014:0096c11": "戲論、悕望果報。善男子！菩薩以智慧捨一切",
    "T13n0397_014:0096c12": "結使，以方便智不捨一切眾生，是為菩薩行",
    "T13n0397_014:0096c13": "檀波羅蜜與虛空等。」",
    "T13n0397_014:0096c14": "爾時，會中有一菩薩名曰燈手，從座而起，偏",
    "T13n0397_014:0096c15": "袒右肩，右膝著地，合掌白佛言：「世尊！何等菩",
    "T13n0397_014:0096c16": "薩能行如是檀波羅蜜？」佛言：「善男子！菩薩若",
    "T13n0397_014:0096c17": "過諸世間得出世間法，非色無體無行，知見",
    "T13n0397_014:0096c18": "清淨，非闇非明離一切諸相，至無相智際成就",
    "T13n0397_014:0096c19": "無盡忍。近如來知見已，紹菩薩決定界分，已",
    "T13n0397_014:0096c20": "得受記為不退轉印所印，已得灌頂正位，已",
    "T13n0397_014:0096c21": "得善行知眾生行相，至一切處亦無所至，如",
    "T13n0397_014:0096c22": "是菩薩能行是檀波羅蜜。」說此法時，萬六千",
    "T13n0397_014:0096c23": "菩薩見諸法性猶如虛空得無生法忍。佛告",
    "T13n0397_014:0096c24": "虛空藏菩薩言：「善男子！菩薩成就四法，行尸",
    "T13n0397_014:0096c25": "羅波羅蜜與虛空等。何謂為四？善男子！菩薩",
    "T13n0397_014:0096c26": "知身如鏡中像，知聲如響，知心如幻，知諸法",
    "T13n0397_014:0096c27": "性猶如虛空，是為菩薩成就四法，行尸羅波",
    "T13n0397_014:0096c28": "羅蜜與虛空等。「善男子！菩薩成就八法能護",
    "T13n0397_014:0096c29": "淨戒。何等為八？善男子！諸菩薩不忘菩提心",
    "T13n0397_014:0097a01": "能護於戒，不求聲聞辟支佛地能護於戒，持",
    "T13n0397_014:0097a02": "戒不限於戒能護於戒，不恃諸戒能護於戒，",
    "T13n0397_014:0097a03": "不捨本願能護於戒，不依一切生處能護於",
    "T13n0397_014:0097a04": "戒，成就大願能護於戒，善攝諸根為滅煩惱",
    "T13n0397_014:0097a05": "能護於戒，是為菩薩成就八法能護淨戒。「善",
    "T13n0397_014:0097a06": "男子！喻如虛空離諸悕望，菩薩以無求心能",
    "T13n0397_014:0097a07": "護於戒亦復如是。喻如虛空清淨，菩薩持戒",
    "T13n0397_014:0097a08": "清淨亦復如是。喻如虛空無有垢污，菩薩持",
    "T13n0397_014:0097a09": "戒無垢亦復如是。喻如虛空無有熱惱，菩薩",
    "T13n0397_014:0097a10": "持戒無惱亦復如是。喻如虛空無有高下，菩",
    "T13n0397_014:0097a11": "薩持戒無高無下亦復如是。喻如虛空無有",
    "T13n0397_014:0097a12": "樔窟，菩薩持戒而無所依亦復如是。喻如虛",
    "T13n0397_014:0097a13": "空無生無滅畢竟無變，菩薩持戒無生無滅",
    "T13n0397_014:0097a14": "畢竟無變亦復如是。喻如虛空悉能容受一",
    "T13n0397_014:0097a15": "切眾生，菩薩持戒普能運載亦復如是，為利",
    "T13n0397_014:0097a16": "益眾生能護正戒。「善男子！如水中月無持戒",
    "T13n0397_014:0097a17": "破戒，菩薩亦復如是。了知一切諸法猶如月",
    "T13n0397_014:0097a18": "影無持戒破戒，是為菩薩行尸波羅蜜與虛",
    "T13n0397_014:0097a19": "空等。「善男子！菩薩成就四法，行羼提波羅蜜",
    "T13n0397_014:0097a20": "與虛空等。何等為四？善男子！若菩薩他罵不",
    "T13n0397_014:0097a21": "報，以分別無我想故；他打不報，以無彼想故；",
    "T13n0397_014:0097a22": "他瞋不報，以離有想故；他怨不報，以去離二",
    "T13n0397_014:0097a23": "見故。是謂菩薩成就四法，行羼提波羅蜜與",
    "T13n0397_014:0097a24": "虛空等。「善男子！菩薩成就八法，能淨羼提",
    "T13n0397_014:0097a25": "波羅蜜。何等為八？善男子！菩薩善淨內純至，",
    "T13n0397_014:0097a26": "修羼提波羅蜜；善淨外不悕望，修羼提波",
    "T13n0397_014:0097a27": "羅蜜；於上中下畢竟無障礙，修羼提波羅蜜；",
    "T13n0397_014:0097a28": "隨順法性無所染著，修羼提波羅蜜；離一切",
    "T13n0397_014:0097a29": "諸見應空，修羼提波羅蜜；斷一切諸覺應無",
    "T13n0397_014:0097b01": "相，修羼提波羅蜜；捨一切諸願應無願，修",
    "T13n0397_014:0097b02": "羼提波羅蜜；除一切諸行應無行，修羼提",
    "T13n0397_014:0097b03": "波羅蜜。是謂菩薩摩訶薩成就八法，能淨",
    "T13n0397_014:0097b04": "羼提波羅蜜。「善男子！喻如虛空無憎無愛，",
    "T13n0397_014:0097b05": "菩薩修羼提波羅蜜，無憎無愛亦復如是。喻",
    "T13n0397_014:0097b06": "如虛空無有變易，菩薩畢竟心無變易，修",
    "T13n0397_014:0097b07": "羼提波羅蜜，亦復如是。善男子！喻如虛空",
    "T13n0397_014:0097b08": "無有虧損，菩薩畢竟修羼提波羅蜜，心無",
    "T13n0397_014:0097b09": "虧損亦復如是。喻如虛空無生無起，菩薩",
    "T13n0397_014:0097b10": "修羼提波羅蜜，心無生起亦復如是。喻如",
    "T13n0397_014:0097b11": "虛空無有戲論，菩薩修羼提波羅蜜，心無",
    "T13n0397_014:0097b12": "戲論亦復如是。喻如虛空不望恩報，菩薩修",
    "T13n0397_014:0097b13": "羼提波羅蜜，於一切眾生不望果報亦復如",
    "T13n0397_014:0097b14": "是。喻如虛空無漏無繫，菩薩修羼提波羅",
    "T13n0397_014:0097b15": "蜜，離一切漏不繫三界亦復如是。「善男子！",
    "T13n0397_014:0097b16": "菩薩行羼提波羅蜜時不作是念：『彼來罵我",
    "T13n0397_014:0097b17": "我能忍受。』亦不見罵者、受罵者及所罵法；不",
    "T13n0397_014:0097b18": "作是觀，不作是戲論言，彼空我亦空；亦不",
    "T13n0397_014:0097b19": "作是思惟，音聲如響何由而出；亦復不作是",
    "T13n0397_014:0097b20": "觀，我是彼非；又復不作是見，彼無常我亦無",
    "T13n0397_014:0097b21": "常；亦復不作是念，彼愚我智；亦不作是想，",
    "T13n0397_014:0097b22": "我等應行忍辱。「善男子！譬如有人求娑羅枝，",
    "T13n0397_014:0097b23": "為娑羅枝故，齎持利斧入娑羅林中，至一大",
    "T13n0397_014:0097b24": "樹下斫其一枝，餘枝不作是念：『彼已被斫，不",
    "T13n0397_014:0097b25": "斫我等。』其被斫者亦不作是念：『我已被斫，餘",
    "T13n0397_014:0097b26": "者不斫。』二俱無想，不生憎愛。善男子！菩薩",
    "T13n0397_014:0097b27": "摩訶薩行羼提波羅蜜時，觀知一切法性如",
    "T13n0397_014:0097b28": "草木墻壁瓦石等，而示現割截身體，為教化",
    "T13n0397_014:0097b29": "眾生故，無憎無愛、無憶想分別。善男子！是為",
    "T13n0397_014:0097c01": "菩薩行羼提波羅蜜與虛空等。",
    "T13n0397_014:0097c02": "「善男子！云何菩薩摩訶薩行毘梨耶波羅蜜",
    "T13n0397_014:0097c03": "與虛空等？善男子！菩薩成就四法行毘梨耶",
    "T13n0397_014:0097c04": "波羅蜜與虛空等。何謂為四？善男子！若菩薩",
    "T13n0397_014:0097c05": "勤求一切善法，而知一切法自性不成就；以",
    "T13n0397_014:0097c06": "一切最勝供具，給侍供養諸佛世尊；然不見",
    "T13n0397_014:0097c07": "如來及所供侍之法，善能受持一切諸佛所",
    "T13n0397_014:0097c08": "說妙法，亦不見文字而可受持，亦能成就無",
    "T13n0397_014:0097c09": "量眾生；見眾生性即是泥洹。畢竟無生無起。",
    "T13n0397_014:0097c10": "善男子！是為菩薩成就四法，行毘梨耶波羅",
    "T13n0397_014:0097c11": "蜜與虛空等。「善男子！若菩薩成就八法，能淨",
    "T13n0397_014:0097c12": "毘梨耶波羅蜜。何等為八？善男子！菩薩為淨",
    "T13n0397_014:0097c13": "身故，發勤精進，知身如影，不著於身；為淨口",
    "T13n0397_014:0097c14": "故，發勤精進，知口語如響，不著於口；為淨",
    "T13n0397_014:0097c15": "意故，發勤精進，知意如幻無所分別，不著於",
    "T13n0397_014:0097c16": "意，為具足諸波羅蜜故發勤精進。知諸法無",
    "T13n0397_014:0097c17": "自性，因緣所攝不可戲論，為得助菩提分法",
    "T13n0397_014:0097c18": "故發勤精進。覺了一切法真實性故無所礙",
    "T13n0397_014:0097c19": "著，為淨一切佛土故發勤精進。知諸國土如",
    "T13n0397_014:0097c20": "虛空故不恃所淨，為得一切陀羅尼故發勤",
    "T13n0397_014:0097c21": "精進。知一切法無念無非念故不作二相，為",
    "T13n0397_014:0097c22": "成就一切佛法故發勤精進。知諸法入一相",
    "T13n0397_014:0097c23": "平等故，而不壞法性。善男子！是為菩薩成就",
    "T13n0397_014:0097c24": "八法，能淨毘梨耶波羅蜜。「善男子！喻如虛空",
    "T13n0397_014:0097c25": "無有疲惓；菩薩於無量劫發勤精進無有疲",
    "T13n0397_014:0097c26": "厭，亦復如是。喻如虛空悉能容受一切諸色，",
    "T13n0397_014:0097c27": "然此虛空無有覆障；菩薩為容受一切眾生，",
    "T13n0397_014:0097c28": "發勤精進平等無礙，亦復如是。喻如虛空能",
    "T13n0397_014:0097c29": "生一切藥草叢林，然此虛空無有住處；菩薩",
    "T13n0397_014:0098a01": "為增益一切眾生諸善根故發勤精進，無所",
    "T13n0397_014:0098a02": "依著無有住處，亦復如是。喻如虛空至一切",
    "T13n0397_014:0098a03": "處然無有去；菩薩發勤精進為至一切法故，",
    "T13n0397_014:0098a04": "而無至無不至，亦復如是。喻如虛空非色，而",
    "T13n0397_014:0098a05": "於中見種種色；菩薩為一乘故發勤精進，而",
    "T13n0397_014:0098a06": "為成就純至故示諸乘差別，亦復如是。喻如",
    "T13n0397_014:0098a07": "虛空本性清淨，不為客塵所污；菩薩發勤精",
    "T13n0397_014:0098a08": "進本性清淨，為眾生故現受生死，不為塵累",
    "T13n0397_014:0098a09": "所染，亦復如是。喻如虛空性是常法，無有無",
    "T13n0397_014:0098a10": "常；菩薩究竟為不斷三寶故，發勤精進，亦復",
    "T13n0397_014:0098a11": "如是。喻如虛空，無始無終不取不捨；菩薩發",
    "T13n0397_014:0098a12": "勤精進，無始無終不取不捨，亦復如是。「善男",
    "T13n0397_014:0098a13": "子！精進有二種：始發精進、終成精進。菩薩",
    "T13n0397_014:0098a14": "以始發精進習成一切善法，以終成精進分",
    "T13n0397_014:0098a15": "別一切法不得自性，唯所集善根見是平等，",
    "T13n0397_014:0098a16": "所見平等亦非平等。善男子！喻如工匠刻作",
    "T13n0397_014:0098a17": "木人身相備具，所作事業皆能成辦，於作不",
    "T13n0397_014:0098a18": "作不生二想。菩薩為成就莊嚴本願故，發勤",
    "T13n0397_014:0098a19": "精進修一切業，於作不作不生二想，去離二",
    "T13n0397_014:0098a20": "邊，亦復如是。善男子！是為菩薩行毘梨耶波",
    "T13n0397_014:0098a21": "羅蜜與虛空等。「善男子！云何菩薩摩訶薩行",
    "T13n0397_014:0098a22": "禪波羅蜜與虛空等？善男子！若菩薩成就四",
    "T13n0397_014:0098a23": "法，行禪波羅蜜與虛空等。何等為四？善男子！",
    "T13n0397_014:0098a24": "若菩薩專其內心，亦不見內心遮緣外界諸",
    "T13n0397_014:0098a25": "心；亦不見外心行處，以己心平等故，知一",
    "T13n0397_014:0098a26": "切眾生心平等；亦不依二法心及平等思惟；",
    "T13n0397_014:0098a27": "法界定性無攝無亂，知一切法性無有戲論。",
    "T13n0397_014:0098a28": "是為菩薩成就四法，行禪波羅蜜與虛空等。",
    "T13n0397_014:0098a29": "「善男子！若菩薩成就八法，能淨禪波羅蜜。何",
    "T13n0397_014:0098b01": "等為八？善男子！若菩薩不依諸陰修禪，不依",
    "T13n0397_014:0098b02": "諸界修禪，不依諸入修禪，不依三界修禪，不",
    "T13n0397_014:0098b03": "依現世修禪，不依後世修禪，不依道修禪，不",
    "T13n0397_014:0098b04": "依果修禪，是為菩薩成就八法，能淨禪波",
    "T13n0397_014:0098b05": "羅蜜。「喻如虛空無所依著，菩薩修禪無所依",
    "T13n0397_014:0098b06": "止亦復如是。喻如虛空無所愛戀，菩薩修禪",
    "T13n0397_014:0098b07": "離諸染著亦復如是。喻如虛空不著諸見，菩",
    "T13n0397_014:0098b08": "薩修禪捨離諸見亦復如是。喻如虛空無有",
    "T13n0397_014:0098b09": "諸慢，菩薩修禪離諸憍慢亦復如是。喻如虛",
    "T13n0397_014:0098b10": "空究竟無滅，菩薩修禪善入法性究竟不退",
    "T13n0397_014:0098b11": "亦復如是。喻如虛空不可破壞，菩薩修禪不",
    "T13n0397_014:0098b12": "壞本際亦復如是。喻如虛空無有變易，菩薩",
    "T13n0397_014:0098b13": "修禪不變如如亦復如是。喻如虛空非心離",
    "T13n0397_014:0098b14": "心，菩薩修禪離心意識，亦復如是。「善男子！菩",
    "T13n0397_014:0098b15": "薩以平等心修禪，非不平等心。云何心平等？",
    "T13n0397_014:0098b16": "若心不高不下，無求無非求，無作無非作，無",
    "T13n0397_014:0098b17": "分別無非分別，無行無非行，無取無捨，無闇",
    "T13n0397_014:0098b18": "無明，無知無念，無非知無非念，不一不異，",
    "T13n0397_014:0098b19": "非二非不二，無動無不動，無去無不去，無修",
    "T13n0397_014:0098b20": "無非修，心不緣於一切境界，是謂平等心。以",
    "T13n0397_014:0098b21": "菩薩心平等故，不取於色，去離眼色二法，而",
    "T13n0397_014:0098b22": "修於禪。以心平故，不取聲香味觸法，去離",
    "T13n0397_014:0098b23": "意法二法，而修於禪。「善男子！喻如虛空火",
    "T13n0397_014:0098b24": "災起時不能焚燒，水災起時不為所漂，菩薩",
    "T13n0397_014:0098b25": "不為諸煩惱火之所焚燒，不為諸禪解脫三",
    "T13n0397_014:0098b26": "昧所漂，受生自無定亂，亂心眾生能令得定，",
    "T13n0397_014:0098b27": "自行已淨不捨精進，與平等等示現差別，而",
    "T13n0397_014:0098b28": "不見平等及不平等二相，善能遍觀智慧真",
    "T13n0397_014:0098b29": "性，其心不為愛見所覆，於諸行中行無所著",
    "T13n0397_014:0098c01": "與虛空等。善男子！是為菩薩行禪波羅蜜與",
    "T13n0397_014:0098c02": "虛空等。",
    "T13n0397_014:0098c03": "「善男子！云何菩薩行般若波羅蜜與虛空等？",
    "T13n0397_014:0098c04": "善男子！若菩薩成就四法，行般若波羅蜜與",
    "T13n0397_014:0098c05": "虛空等。何等為四？善男子！若菩薩以我淨故",
    "T13n0397_014:0098c06": "知眾生亦淨，以知淨故知識亦淨，以義淨故",
    "T13n0397_014:0098c07": "知文字亦淨，以法界淨故知一切法亦淨，是",
    "T13n0397_014:0098c08": "為菩薩成就四法行般若波羅蜜與虛空等。",
    "T13n0397_014:0098c09": "「善男子！若菩薩摩訶薩成就八法，能淨般若",
    "T13n0397_014:0098c10": "波羅蜜。何等為八？善男子！若菩薩精勤欲斷",
    "T13n0397_014:0098c11": "一切不善法，而不著斷見；精勤欲生一切善",
    "T13n0397_014:0098c12": "法，而不著常見；知一切有為法皆從緣生，而",
    "T13n0397_014:0098c13": "不動於無生忍法；善分別說一切字句，而常",
    "T13n0397_014:0098c14": "平等無有言說；善能辨宣一切有為無常苦",
    "T13n0397_014:0098c15": "法，於無我法界寂靜不動；能善分別諸所作",
    "T13n0397_014:0098c16": "業，而知一切法無業無報；善能分別垢法淨",
    "T13n0397_014:0098c17": "法，而知一切法性常淨；善能籌量三世諸",
    "T13n0397_014:0098c18": "法，而知諸法無去來今。是為菩薩成就八法，",
    "T13n0397_014:0098c19": "能淨般若波羅蜜。「善男子！喻如虛空非行無",
    "T13n0397_014:0098c20": "行，菩薩行般若離一切行亦復如是。喻如虛",
    "T13n0397_014:0098c21": "空無能破壞，菩薩行般若一切諸魔無能壞",
    "T13n0397_014:0098c22": "者亦復如是。喻如虛空性常寂靜，菩薩行般",
    "T13n0397_014:0098c23": "若覺見寂靜亦復如是。喻如虛空性常無我，",
    "T13n0397_014:0098c24": "菩薩行般若了知無我亦復如是。喻如虛空",
    "T13n0397_014:0098c25": "性非眾生，菩薩行般若離一切眾生見亦復",
    "T13n0397_014:0098c26": "如是。喻如虛空性無有命，菩薩行般若離一",
    "T13n0397_014:0098c27": "切命見亦復如是。喻如虛空性無有人，菩薩",
    "T13n0397_014:0098c28": "行般若離一切人見亦復如是。喻如虛空非",
    "T13n0397_014:0098c29": "物非非物不可名字，菩薩行般若離物非物",
    "T13n0397_014:0099a01": "見亦復如是。「善男子！般若是寂靜句義，無微",
    "T13n0397_014:0099a02": "覺故；是不作句義，自相淨故；是無變句義，無",
    "T13n0397_014:0099a03": "行相故；是真實句義，不發動故；是不誑句義，",
    "T13n0397_014:0099a04": "無有異故；是了達句義，入一相故；是通明句",
    "T13n0397_014:0099a05": "義，斷習氣故；是滿足句義，無欲求故；是通達",
    "T13n0397_014:0099a06": "句義，能正見故；是第一句義，無所得故；是平",
    "T13n0397_014:0099a07": "等句義，無高無下故；是牢固句義，不可壞故；",
    "T13n0397_014:0099a08": "是不動句義，無所依故；是金剛句義，不可摧",
    "T13n0397_014:0099a09": "故；是已度句義，所作辦故；是真淨句義，本性",
    "T13n0397_014:0099a10": "淨故；是無闇句義，不恃明故；是無二句義，不",
    "T13n0397_014:0099a11": "積聚故；是盡句義，究竟盡相故；是無盡句義，",
    "T13n0397_014:0099a12": "無為相故；是無為句義，離生滅故；是虛空句",
    "T13n0397_014:0099a13": "義，無障礙故；是無所有句義，真清淨故；是無",
    "T13n0397_014:0099a14": "處句義，無行跡故；是無樔窟句義，無所猗",
    "T13n0397_014:0099a15": "故；是智句義，無識別故；是無降伏句義，無",
    "T13n0397_014:0099a16": "群匹故；是無體句義，不受形故；是知見句義，",
    "T13n0397_014:0099a17": "知苦不生故；是斷句義，知集無和合故；是滅",
    "T13n0397_014:0099a18": "句義，究竟無生故；是道句義，無二覺故；是覺",
    "T13n0397_014:0099a19": "句義，覺平等故；是法句義，究竟不變故。「善男",
    "T13n0397_014:0099a20": "子！此般若不從他得，自證知見如性行故。知",
    "T13n0397_014:0099a21": "一切文字句義其猶如響，於諸言音隨應而",
    "T13n0397_014:0099a22": "報，其辯不斷，亦不執著文字言語。菩薩摩",
    "T13n0397_014:0099a23": "訶薩如是能於一切言說中善能報答，知諸",
    "T13n0397_014:0099a24": "音聲言說如響，解不可得故，不生執著亦不",
    "T13n0397_014:0099a25": "戲論。善男子！是為菩薩行般若波羅蜜與虛",
    "T13n0397_014:0099a26": "空等。」爾時，世尊欲重明此義而說偈言：",
    "T13n0397_014:0099a27": "「離著而行施，　　普及適眾性，",
    "T13n0397_014:0099a28": "　終已無礙心，　　亦不生分別。",
    "T13n0397_014:0099a29": "　我淨故施淨，　　施淨故願淨，",
    "T13n0397_014:0099b01": "　願淨菩提淨，　　道淨一切淨。",
    "T13n0397_014:0099b02": "　無我我所想，　　離愛及諸見，",
    "T13n0397_014:0099b03": "　捨除彼我相，　　施心如虛空。",
    "T13n0397_014:0099b04": "　去離諸想施，　　無有望報心，",
    "T13n0397_014:0099b05": "　捨嫉妬心結，　　施心如虛空。",
    "T13n0397_014:0099b06": "　空非色無猗，　　無受想分別，",
    "T13n0397_014:0099b07": "　亦無行及識，　　施時心亦然。",
    "T13n0397_014:0099b08": "　如空益一切，　　始終無窮盡，",
    "T13n0397_014:0099b09": "　解法施無盡，　　利益一切眾。",
    "T13n0397_014:0099b10": "　如化人相施，　　不望所施報，",
    "T13n0397_014:0099b11": "　慧者施亦爾，　　終不望其報。",
    "T13n0397_014:0099b12": "　以慧斷結習，　　方便不捨眾，",
    "T13n0397_014:0099b13": "　不見結及眾，　　如是施如空。",
    "T13n0397_014:0099b14": "　知身如鏡像，　　知聲猶如響，",
    "T13n0397_014:0099b15": "　知心如幻化，　　法性如虛空。",
    "T13n0397_014:0099b16": "　不捨勝菩提，　　不求於二乘，",
    "T13n0397_014:0099b17": "　於過去諸佛，　　常敬慎護戒。",
    "T13n0397_014:0099b18": "　不捨本願故，　　能於諸趣中，",
    "T13n0397_014:0099b19": "　善成就本願，　　攝意護淨戒。",
    "T13n0397_014:0099b20": "　如空無悕望，　　無熱惱高下，",
    "T13n0397_014:0099b21": "　無濁無變易，　　淨戒者亦爾。",
    "T13n0397_014:0099b22": "　如空受一切，　　水月不持戒，",
    "T13n0397_014:0099b23": "　護戒者如是，　　淨戒如虛空。",
    "T13n0397_014:0099b24": "　罵打瞋怒等，　　忍力故不瞋，",
    "T13n0397_014:0099b25": "　無我及彼見，　　以去離二想。",
    "T13n0397_014:0099b26": "　內純至善淨，　　外行亦清淨，",
    "T13n0397_014:0099b27": "　純至故無瞋，　　順如法能忍。",
    "T13n0397_014:0099b28": "　離諸見忍空，　　捨覺而離想，",
    "T13n0397_014:0099b29": "　無願無悕望，　　捨諸行所取。",
    "T13n0397_014:0099c01": "　無愛如虛空，　　不戲不懷恨，",
    "T13n0397_014:0099c02": "　無戲不求報，　　無漏忍者爾。",
    "T13n0397_014:0099c03": "　無忍無罵者，　　彼人聲如響，",
    "T13n0397_014:0099c04": "　非是及無常，　　無如是戲論。",
    "T13n0397_014:0099c05": "　彼愚及我智，　　無生而示生，",
    "T13n0397_014:0099c06": "　雖如是分別，　　猶修無生忍，",
    "T13n0397_014:0099c07": "　如斫娑羅枝，　　餘枝不分別，",
    "T13n0397_014:0099c08": "　斷身無分別，　　此忍淨如空。",
    "T13n0397_014:0099c09": "　勤修無所依，　　供佛無佛想，",
    "T13n0397_014:0099c10": "　持法不著文，　　度眾無眾想，",
    "T13n0397_014:0099c11": "　淨身淨法身，　　淨口無言說，",
    "T13n0397_014:0099c12": "　淨心無意行，　　具諸波羅蜜。",
    "T13n0397_014:0099c13": "　具助菩提法，　　淨土如虛空，",
    "T13n0397_014:0099c14": "　成就辯總持，　　求如是佛法。",
    "T13n0397_014:0099c15": "　如空受無惓，　　故能生叢林，",
    "T13n0397_014:0099c16": "　遍至無形色，　　精進亦如空。",
    "T13n0397_014:0099c17": "　常淨如虛空，　　無始亦無終，",
    "T13n0397_014:0099c18": "　人精進亦爾，　　無始無終成。",
    "T13n0397_014:0099c19": "　如機關木人，　　所作無分別，",
    "T13n0397_014:0099c20": "　行者無二想，　　其進如虛空。",
    "T13n0397_014:0099c21": "　知止住內心，　　攝外境界心，",
    "T13n0397_014:0099c22": "　自心彼心等，　　依止無心禪。",
    "T13n0397_014:0099c23": "　諸法性常空，　　以無漏智知，",
    "T13n0397_014:0099c24": "　不依陰界入，　　亦不依三界，",
    "T13n0397_014:0099c25": "　不依於三界，　　不依界道果。",
    "T13n0397_014:0099c26": "　如空常無依，　　修禪者亦爾；",
    "T13n0397_014:0099c27": "　空無愛見慢，　　修禪者亦爾；",
    "T13n0397_014:0099c28": "　空無退壞變，　　修禪者亦爾。",
    "T13n0397_014:0099c29": "　平等寂解脫，　　智者不緣界，",
    "T13n0397_014:0100a01": "　無結無禪等，　　是故禪如空。",
    "T13n0397_014:0100a02": "　我淨眾生淨，　　智淨識亦淨，",
    "T13n0397_014:0100a03": "　義淨文字淨，　　法淨界亦淨。",
    "T13n0397_014:0100a04": "　斷不善及習，　　大士集諸善，",
    "T13n0397_014:0100a05": "　知有無緣生，　　無生不著滅。",
    "T13n0397_014:0100a06": "　善分別文字，　　說無常苦法，",
    "T13n0397_014:0100a07": "　示現受業報，　　言有垢及淨。",
    "T13n0397_014:0100a08": "　知法性常淨，　　而籌量三世，",
    "T13n0397_014:0100a09": "　空無行非行，　　慧無行亦爾。",
    "T13n0397_014:0100a10": "　如空無能壞，　　無我人壽者，",
    "T13n0397_014:0100a11": "　非物非無物，　　拔斷二邊見。",
    "T13n0397_014:0100a12": "　知句假不染，　　不變真實句，",
    "T13n0397_014:0100a13": "　滿足通達句，　　達義慧等句，",
    "T13n0397_014:0100a14": "　等不動牢句，　　金剛度淨句，",
    "T13n0397_014:0100a15": "　明盡無盡句，　　無為虛空句，",
    "T13n0397_014:0100a16": "　處樔識別句，　　降伏體智句，",
    "T13n0397_014:0100a17": "　斷集滅道句，　　法覺智慧句，",
    "T13n0397_014:0100a18": "　如響隨聲應，　　無盡辯亦爾，",
    "T13n0397_014:0100a19": "　說法無所依，　　此慧淨如空。」",
    "T13n0397_014:0100a20": "大方等大集經卷第十四"
}