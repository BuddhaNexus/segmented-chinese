{
    "X76n1517_009:0218a09": "歷朝釋氏資鑑卷第九",
    "X76n1517_009:0218a11": "閩扆峯沙門　熈仲　集",
    "X76n1517_009:0218a12": "宋上",
    "X76n1517_009:0218a13": "宋太祖。姓趙。名匡胤。宣祖第二子。後唐明宗。天成二",
    "X76n1517_009:0218a14": "年歲丁亥。生於洛陽夾馬營中。有神光滿室。異香經",
    "X76n1517_009:0218a15": "宿不散。長入洛。至延壽寺大佛殿西南角。枕柱礎晝",
    "X76n1517_009:0218a16": "寢。有僧見赤蛇入其鼻中。寤而僧問所向。曰欲往澶",
    "X76n1517_009:0218a17": "洲見柴太尉。無資。僧曰。某有驢子可乘。又以錢帛為",
    "X76n1517_009:0218a18": "献。遂行。柴公一見奇之。未幾柴太尉為天子。是為周",
    "X76n1517_009:0218a19": "世宗。帝與宣祖俱事之。逮世宗掌禁旅。數立大功。世",
    "X76n1517_009:0218a20": "宗一日。於文書中得一未。長三尺餘。題云點檢作天",
    "X76n1517_009:0218a21": "子。時張永德為殿前點檢使。世宗遂命太祖代之。太",
    "X76n1517_009:0218a22": "祖從辛文悅學。文悅亦有邀駕之夢。及世祖晏駕之",
    "X76n1517_009:0218a23": "日。少主幼冲。太祖密有推戴之意。周顯德七年正月",
    "X76n1517_009:0218a24": "一日。鎮定驛告。河東劉鈞。結戎人入宼。恭帝命太祖",
    "X76n1517_009:0218b01": "北征。即日出愛景門。晚至陳橋驛。軍中苗訓知星。引",
    "X76n1517_009:0218b02": "楚昭輔。仰視日色而指之。見日下復有一日。黑光磨",
    "X76n1517_009:0218b03": "盪者久。苗訓曰。天命也。是夜五鼓。諸軍畢集曰。我輩",
    "X76n1517_009:0218b04": "蒙犯霜露。為國宣力。而上無長君。功成誰賞我。不如",
    "X76n1517_009:0218b05": "策點檢為天子。遲明鋒刃交橫。漸逼寢所。太宗入白",
    "X76n1517_009:0218b06": "其事。太祖驚起。軍校露刃列于庭曰。諸軍無主。願策",
    "X76n1517_009:0218b07": "太尉為天子。太祖未及對。俄以黃袍加其身。諸校羅",
    "X76n1517_009:0218b08": "拜。連呼萬歲。遂扶上馬擁逼南歸。自仁和門入歸公",
    "X76n1517_009:0218b09": "署。宰相范質等。詣崇元殿。召文武百僚。至晡班定。恭",
    "X76n1517_009:0218b10": "帝自內降制。宣徽使引太祖。就龍墀聽命訖。宰相扶",
    "X76n1517_009:0218b11": "掖昇殿。服御服。行禪代禮。群臣朝賀。詔改周顯德七",
    "X76n1517_009:0218b12": "年。為建隆元年。國號宋。歲庚申正月五日乙巳也。帝",
    "X76n1517_009:0218b13": "在位十六年。而傳於弟太宗。有光前烈。聖聖相承。城",
    "X76n1517_009:0218b14": "池佛法。五燈由是聯芳。列剎因茲增重。惜乎七傳而",
    "X76n1517_009:0218b15": "至徽廟。乃明哲之至尊。惑左道之邪說。致有靖康丙",
    "X76n1517_009:0218b16": "午之禍。殃及黎元。金人席捲京城。兩宮后妃北狩。康",
    "X76n1517_009:0218b17": "王隻影渡江。四將潛扶密衛。丁未改元建炎。都于武",
    "X76n1517_009:0218b18": "林。是為高宗。克復之願未諧。國脉絲懸未斷。雖天步",
    "X76n1517_009:0218b19": "孔艱於軍陣之際。王臣驅馳於鋒鏑之間。猶能注意",
    "X76n1517_009:0218b20": "空宗。講論酬酢。二浙名藍而冠冕江湖。九天雨露而",
    "X76n1517_009:0218b21": "霑滋草木。餘波迨今尚未已也。宋有國前九主後七",
    "X76n1517_009:0218b22": "主。合一十六君。共三百一十七年。以為南北紀錄云。",
    "X76n1517_009:0218b23": "藝皇初幸相國寺。至佛殿。像前燒香。問僧錄贊寧。當",
    "X76n1517_009:0218b24": "拜不拜。僧錄奏云。不拜。問其故。云。見在佛不拜過去",
    "X76n1517_009:0218c01": "佛。上微笑頷之　文忠公歐陽脩曰。僧錄贊寧頗知",
    "X76n1517_009:0218c02": "書。然適會上意。故以為禮(歸田錄)。",
    "X76n1517_009:0218c03": "宋將興。江南李後主。忽見州城上有一神現。頭如車",
    "X76n1517_009:0218c04": "輪。額有神珠。手捧金塔。軍民皆見。數日而後沒。嗣是",
    "X76n1517_009:0218c05": "敕凡郡縣。並立天王寺(南史)。",
    "X76n1517_009:0218c06": "江南國微僧例試經業。歸宗詮禪師徒眾。並習禪觀",
    "X76n1517_009:0218c07": "師乃述偈聞于州曰。比擬忘心合太虗。免教和氣有",
    "X76n1517_009:0218c08": "親疎。誰知道德全無用。今日為僧貴識書。時州牧閱",
    "X76n1517_009:0218c09": "之。與僚佐議曰。旃檀林中必無雜木。惟師一院。特免",
    "X76n1517_009:0218c10": "試經。九帶。",
    "X76n1517_009:0218c11": "戊辰　開寶元年。高麗國上書。聞求明寺延壽禪師",
    "X76n1517_009:0218c12": "名。遣僧問道。敘弟子禮。奉金絲伽黎水晶數珠金澡",
    "X76n1517_009:0218c13": "瓶等物。仍令彩畫中國圖本僧三十員。受法相繼歸",
    "X76n1517_009:0218c14": "國。各化一方。其國主玉徽。常看華嚴經。願生中國。一",
    "X76n1517_009:0218c15": "夜夢到中華。所歷堺界。皆如其圖。覺而述偈曰。惡業",
    "X76n1517_009:0218c16": "因緣近契丹。一年朝貢幾多般。夢中忽到中華地。可",
    "X76n1517_009:0218c17": "借中宵漏滴殘(編年)。",
    "X76n1517_009:0218c18": "乙亥　太宗即位。",
    "X76n1517_009:0218c19": "丙子　太平興國元年。幸開寶寺燒香。見僧看經。帝",
    "X76n1517_009:0218c20": "問看什麼經。云仁王護國經。帝曰。既是寡人經。因甚",
    "X76n1517_009:0218c21": "在卿手裏。僧無語。雪竇顯代云。皇天無親。惟德是輔",
    "X76n1517_009:0218c22": "○帝見僧來朝。問甚處。僧奏云。靈山一別。直至于今。",
    "X76n1517_009:0218c23": "帝云。以何為驗。僧默然。雪竇代云。貧道得得而來○",
    "X76n1517_009:0218c24": "帝因寂大師進三界圖。帝問。朕居何界。寂無對。保寧",
    "X76n1517_009:0219a01": "勇代云。陛下何處不稱尊○帝一日擎鉢。問宰相王",
    "X76n1517_009:0219a02": "隨。既是大庾嶺頭提不起底。為甚在寡人手裏。隨無",
    "X76n1517_009:0219a03": "語。石霜代云。陛下有力○帝常夢神人。請陛下發菩",
    "X76n1517_009:0219a04": "提心。早朝宣問左右街。菩提心作麼生發。雪竇代云。",
    "X76n1517_009:0219a05": "實謂今古罕聞。",
    "X76n1517_009:0219a06": "己卯　五年。僧錄贊寧。撰僧史十卷進呈。有旨入藏。",
    "X76n1517_009:0219a07": "贊寧仍充史舘編修。壽至八十四。時王處訥亦在舘",
    "X76n1517_009:0219a08": "中。通星曆。推其命。孤薄三命禽略六壬遁甲。俱無壽",
    "X76n1517_009:0219a09": "貴之。處訥謂寧曰。師生時。正天貴星臨門。必有烈士",
    "X76n1517_009:0219a10": "侯王在戶否。寧曰。母長謂生時方臥草錢。文穆王元",
    "X76n1517_009:0219a11": "瓘。往臨安縣拜瑩。至門雨作。避於屋簷之下甚久。浣",
    "X76n1517_009:0219a12": "浴襁褓而去(綿綉萬花谷)。",
    "X76n1517_009:0219a13": "錢鏐甞奏。釋迦真身舍利塔。在明州。是阿育王所造。",
    "X76n1517_009:0219a14": "八萬四千。而震旦得十九之一也○太宗命取舍利。",
    "X76n1517_009:0219a15": "禁中供養。御製佛牙讚曰。功成積劫印文端。不是南",
    "X76n1517_009:0219a16": "山得恐難。眼覩數重金色潤。手擎一片玉光寒。煉時",
    "X76n1517_009:0219a17": "百火精神透。藏處千年瑩彩完。定果薰修真秘密。正",
    "X76n1517_009:0219a18": "心莫作等閑看。廢開寶寺地。造浮屠十一級。以藏之",
    "X76n1517_009:0219a19": "(楊文公談苑)。",
    "X76n1517_009:0219a20": "帝甞謂近臣曰。朕曩世甞親佛座。但未通宿命。不能",
    "X76n1517_009:0219a21": "於此了了見之耳(同前)○帝一日。幸開寶寺塔燒香。見",
    "X76n1517_009:0219a22": "僧問曰。卿是何人。僧云塔主。上曰。寡人塔為甚卿作",
    "X76n1517_009:0219a23": "主。僧無對。雪竇代云。合國咸知。",
    "X76n1517_009:0219a24": "辛巳　有梵僧法賢。法天。施護三人。自西域來。太宗",
    "X76n1517_009:0219b01": "受佛記。遂建譯經院。募童子五十人。令習學。得江南",
    "X76n1517_009:0219b02": "李王之子惟淨。慧悟盡能通天竺之文。歷晉及唐。有",
    "X76n1517_009:0219b03": "梵僧自五天來。及華人善竺音者相譯。迄開元凡經",
    "X76n1517_009:0219b04": "律論集。共五千四十八卷　國朝會要曰。太平興國",
    "X76n1517_009:0219b05": "七年辛巳六月。造譯經院成。秋七月。車駕幸譯經院。",
    "X76n1517_009:0219b06": "詔梵學僧。筆受綴文。左右街學僧詳定。十二月。選梵",
    "X76n1517_009:0219b07": "學沙門一人。為筆受。義學沙門十人。為證義。其後以",
    "X76n1517_009:0219b08": "惟淨。為梵學筆受○隋文帝。以沙門彥宗。為翻經舘",
    "X76n1517_009:0219b09": "學士後。始命僧以官。唐以不空。為開府儀同三司試",
    "X76n1517_009:0219b10": "鴻臚卿。亦加朝散大夫。筆受以朝臣為之○佛陀多",
    "X76n1517_009:0219b11": "羅。譯圓覺經。房融為筆受。楞嚴經。亦融為也。宋太宗。",
    "X76n1517_009:0219b12": "雍熈四年。法賢。加試光祿卿。階朝散大夫。法天。累試",
    "X76n1517_009:0219b13": "鴻臚卿。加朝散大夫。惟淨。以故吳主煜弟從鑑之子。",
    "X76n1517_009:0219b14": "為梵學筆受。大中祥符間。同譯經。為試光祿卿也(注太",
    "X76n1517_009:0219b15": "祖朝。僧元靄。亦加朝散大夫也　事物紀原)。",
    "X76n1517_009:0219b16": "上。製金剛經序。略曰。歎不脩之業溥。傷強執之愚述。",
    "X76n1517_009:0219b17": "非下士之所為。豈淺識之能究。大哉聖人之言。深可",
    "X76n1517_009:0219b18": "信服(云云)。",
    "X76n1517_009:0219b19": "丞相呂公蒙正。洛陽人。微時生緒牢落。大雪彌月。徧",
    "X76n1517_009:0219b20": "千豪右。少有周急者。作詩曰。十謁朱門九不開。滿身",
    "X76n1517_009:0219b21": "風雪又歸來。入門懶覩妻兒面。撥盡寒爐一夜灰。途",
    "X76n1517_009:0219b22": "中遇一僧。怜其窘延歸寺。給食與衣。遺遣鏹之。纔經",
    "X76n1517_009:0219b23": "月罄盡。再謁之。僧曰。此非久計。可移家就寺房廊。隨",
    "X76n1517_009:0219b24": "眾給食。可為久計。呂如其言。既不為衣食所困。遂銳",
    "X76n1517_009:0219c01": "志興籍。是年獲鄉薦。僧備僕費衣裝津遣入都。省圍",
    "X76n1517_009:0219c02": "中選殿試。唱名為大魁。初任西京通判。與僧相見如",
    "X76n1517_009:0219c03": "平時。十年除執政。凡遇郊祀俸給並寄閣。上一日問。",
    "X76n1517_009:0219c04": "卿累經郊祀俸給不請何耶。對曰。臣有私恩未報。上",
    "X76n1517_009:0219c05": "結之。以實對。上曰。僧中有如此人邪。賜紫師號以旌",
    "X76n1517_009:0219c06": "異之。呂公逐日晨興禮佛。對天祝曰。不信三寶者。不",
    "X76n1517_009:0219c07": "願生我家。願子孫世世。食祿於朝。",
    "X76n1517_009:0219c08": "戊戌　真宗即位。改元咸平。內翰王禹儞。疏陳五事。",
    "X76n1517_009:0219c09": "一曰。澄汰僧尼。恐驚駭。且罷度人修寺。一二十年。容",
    "X76n1517_009:0219c10": "目銷鑠。亦救弊之一端也(言行錄)。",
    "X76n1517_009:0219c11": "二年。參政陳晉公恕。素不信佛。不喜其徒。常謂。廢譯",
    "X76n1517_009:0219c12": "經院。辭甚激切。真宗曰。三教之興。其來已久。前代之",
    "X76n1517_009:0219c13": "毀者多矣。但存而勿論也。",
    "X76n1517_009:0219c14": "甲辰　景德元年。東吳僧道源。續開平已來。宗師機",
    "X76n1517_009:0219c15": "緣。統集寶林聖胄等傳。為傳燈錄三十卷。詣闕進呈。",
    "X76n1517_009:0219c16": "上覧之嘉賞。命翰林楊億等刊正。入藏頒行。",
    "X76n1517_009:0219c17": "二年。太宗。陳國公主。八月進封吳國。入資聖寺出家。",
    "X76n1517_009:0219c18": "號慈恩正覺大師。賜名清裕。別建崇真院。以居之。受",
    "X76n1517_009:0219c19": "具戒日。詔天下寺院。各放度一人(並前事物紀原)。",
    "X76n1517_009:0219c20": "戊申　改大中祥符。九年秋七月。飛蝗蔽天。上詣開",
    "X76n1517_009:0219c21": "寶寺塔。祈禳有感。御製讚曰。西方有聖釋迦文。接物",
    "X76n1517_009:0219c22": "垂慈世所尊。常願進脩增妙果。庶期饒益在黎元○",
    "X76n1517_009:0219c23": "上注遺教經序。夫道非遠。人教本無類。雖蠢動之形",
    "X76n1517_009:0219c24": "各異。而常樂之性斯同。由愛欲之紛綸。致輪回之增",
    "X76n1517_009:0220a01": "長。是以迦維之聖出世。而流慈舍衛之區。隨機而演",
    "X76n1517_009:0220a02": "法。使含靈而悉度。將順俗以歸真。猶於雙樹之間。普",
    "X76n1517_009:0220a03": "告大乘之眾。示五根之可誡。問四諦之所疑。期法奧",
    "X76n1517_009:0220a04": "之宣揚。俾眾心而堅固。大悲之念。斯謂至乎。朕祇嗣",
    "X76n1517_009:0220a05": "慶基。[(厂@?)*頁]慚涼德。常遵先訓。庶導秘詮。因覽此經。每懷",
    "X76n1517_009:0220a06": "欽奉。冀流通而有益。因注解以斯形。雖寡昧以難精。",
    "X76n1517_009:0220a07": "幸覃研而克就。仍俾鏤於方板。所期貽厥庶邦。凡在",
    "X76n1517_009:0220a08": "群倫。勉同歸向云耳(以前編年)。",
    "X76n1517_009:0220a09": "上欲立章献為后未決。召漣水婁道者入禁。令嬪妃",
    "X76n1517_009:0220a10": "出見。師閱之凡二百許人。皆無語。至章献忽曰。陛下",
    "X76n1517_009:0220a11": "可善遇此人。帝奇之。意遂定○章献明肅劉太后。成",
    "X76n1517_009:0220a12": "都人。少隨父下峽。至玉泉寺。有長老善相。謂其父曰。",
    "X76n1517_009:0220a13": "君貴人也。及見后則大驚曰。君之貴在此耳。盍不進",
    "X76n1517_009:0220a14": "京師乎。贈以白金百兩至京。時上判南京。納后宮中。",
    "X76n1517_009:0220a15": "及即位。為才人。進宸妃。至正位。宮闈聲滿天下。仁宗",
    "X76n1517_009:0220a16": "即位。以太后垂簾。昔之玉泉長老。已住儀真長蘆。召",
    "X76n1517_009:0220a17": "至京。首言長蘆無三門。后乃以本宮服用器物成之。",
    "X76n1517_009:0220a18": "際遇一時。其貴可知也。太后垂簾。賜賚不貲(綿綉萬花谷)。",
    "X76n1517_009:0220a19": "壬戌　乾興仁宗即位。",
    "X76n1517_009:0220a20": "癸亥　改天聖元年。夏初知寧州楊及。因乾元節。献",
    "X76n1517_009:0220a21": "綉佛上壽　上讚法華經云。無邊妙義廣含藏。六萬",
    "X76n1517_009:0220a22": "餘言七軸裝。白玉齒間流舍利。紅蓮舌上放毫光。喉",
    "X76n1517_009:0220a23": "中甘露涓涓潤。口內醍醐滴滴涼。造罪假饒山岳重。",
    "X76n1517_009:0220a24": "只消妙法兩三行。",
    "X76n1517_009:0220b01": "天聖元年十二月。京師定襄代并忻等州地震。上就",
    "X76n1517_009:0220b02": "大慶殿。集僧道設齋醮祈禱。右司諫韓琦上疏曰。大",
    "X76n1517_009:0220b03": "慶殿者。國之路寢。朝之法宮。陛下非行大禮被法服。",
    "X76n1517_009:0220b04": "則未甞臨御。臣下非大朝會。則不能一至于庭。豈容",
    "X76n1517_009:0220b05": "僧道凡庸之人。繼日累月。喧雜其上。非所謂正法度",
    "X76n1517_009:0220b06": "尊威嚴也。又曰。鄉者興國寺雙閣灾。延及開先祖殿。",
    "X76n1517_009:0220b07": "不逾數刻。但有遺燼。陛下宜正襟以求直言。側身而",
    "X76n1517_009:0220b08": "求庶政。却乃內自禁掖寺觀並興祭醮。是由却行以",
    "X76n1517_009:0220b09": "求前揚。湯而止沸。無益之驗昭昭矣。不納○直史舘",
    "X76n1517_009:0220b10": "葉清臣上疏。略曰。今災變屢興。陛下泰然不以為異。",
    "X76n1517_009:0220b11": "徒使內侍。走四方治佛事治道科。非謂消復之實也",
    "X76n1517_009:0220b12": "(宋編年)。",
    "X76n1517_009:0220b13": "天聖六年夏六月。有星流于西南。大如斗。聲如雷。時",
    "X76n1517_009:0220b14": "輔郡又旱。會祈禳于文德殿○御史李佐奏曰。文德",
    "X76n1517_009:0220b15": "殿。乃天子布政之宮。每遇尖異。命緇黃讚唄於其間。",
    "X76n1517_009:0220b16": "非以嚴外朝也(同上)。",
    "X76n1517_009:0220b17": "己巳　七年。都尉李遵勗。造天聖廣燈錄三十卷進",
    "X76n1517_009:0220b18": "呈。上親製序。勑入藏(同上)。",
    "X76n1517_009:0220b19": "戊寅　寶元元年。二年六月。同修起居注宗祁上疏。",
    "X76n1517_009:0220b20": "略云。今有三冗。有三費。僧道日益多。而無定數。而又",
    "X76n1517_009:0220b21": "別築神祠。爭修寺塔。此冗也。帳幄謂之供養。田產謂",
    "X76n1517_009:0220b22": "之常住。道場齋醮。無日不有。此費也。不徭不役。坐享",
    "X76n1517_009:0220b23": "齋名。皆曰不費官帑。自用民財。此誠不逞罔上之尤",
    "X76n1517_009:0220b24": "者。夫民藏於國。國藏於民。財不天來。而由地出。役不",
    "X76n1517_009:0220c01": "使鬼。而得人作。捨國取民。其傷一焉(東都事略)。",
    "X76n1517_009:0220c02": "辛巳　慶曆元年。二年。蝗潦繼作。上責身引咎。祈佛",
    "X76n1517_009:0220c03": "福祐。知制誥田況上疏。其略曰。致灾由役斂重。而民",
    "X76n1517_009:0220c04": "愁怨。未聞陛下。與兩府大臣。議所以救之。乃欲以一",
    "X76n1517_009:0220c05": "爐香數祝牌上塞譴咎。臣所以不得已而言也○是",
    "X76n1517_009:0220c06": "年秋九月。以章得象監修國史。兼譯經院潤文使韓",
    "X76n1517_009:0220c07": "琦。充譯經潤文官。自是譯經潤文。降府入銜矣。",
    "X76n1517_009:0220c08": "甲申　慶曆四年六月。開寶寺舍利塔灾。上遣中貴",
    "X76n1517_009:0220c09": "人。取舍利。迎入內庭供養。頗有光景靈異。合京王公",
    "X76n1517_009:0220c10": "貴人瞻禮。爭施金帛。重修復之　上製讚曰。三皇掩",
    "X76n1517_009:0220c11": "質皆歸土。五帝潛形亦化塵。夫子域中謁是聖。老君",
    "X76n1517_009:0220c12": "世上亦言真。埋軀只見空遺塚。何處將身示後人。惟",
    "X76n1517_009:0220c13": "有吾師金骨在。曾經百煉色長新○獨起居注余靖",
    "X76n1517_009:0220c14": "上疏曰。五行之占。本是灾變。宜誡懼以答天意。而聞",
    "X76n1517_009:0220c15": "有詔。取舊瘞舍利。入禁中。道路傳言。舍利在內庭。有",
    "X76n1517_009:0220c16": "光怪。切恐巧侫之人。推為靈異。再圖營造。臣聞。帝王",
    "X76n1517_009:0220c17": "之道。能勤儉厥德咸得人心。則雖有危難。後必安濟。",
    "X76n1517_009:0220c18": "自西陲用兵。國帑虗竭。士民諸蓄。十室九虗。陛下如",
    "X76n1517_009:0220c19": "不恤民病。廣事浮費。以奉佛求福。非天下所望也。若",
    "X76n1517_009:0220c20": "以舍利經火不壞。即本在土中。火故不及。若言舍利",
    "X76n1517_009:0220c21": "能出光恠。必有神物憑之。此妄言也。且一塔不能自",
    "X76n1517_009:0220c22": "衛。為火所毀。況藉其福以庇於民哉。昔梁武造長干",
    "X76n1517_009:0220c23": "塔。時舍利亦常有光。及臺城之敗。何能致福。況胡人",
    "X76n1517_009:0220c24": "軍校。皆呼舍利入宮。不祥之語。尤可惡也(以上並編年)。",
    "X76n1517_009:0221a01": "帝以高麗所貢磨衲衣。賜雲居佛印元禪師。翰林蘇",
    "X76n1517_009:0221a02": "軾為讚。其略曰。匣而藏之。見衲而不見師。衣而不匣。",
    "X76n1517_009:0221a03": "見師而不見衲。惟衲與師。非一非兩。眇而視之。蟣虱",
    "X76n1517_009:0221a04": "龍象(金山石刻)。",
    "X76n1517_009:0221a05": "己丑　皇祐元年。上聞訥禪師名。詔住淨因。訥稱疾",
    "X76n1517_009:0221a06": "不敢奉詔。有旨令舉自代。遂舉懷璉。或曰。聖天子。旌",
    "X76n1517_009:0221a07": "崇道德。遣使持書。恩被泉石。師何固辭。師曰。予濫廁",
    "X76n1517_009:0221a08": "僧倫。視聽不聦。幸安林下。飯蔬飲水。雖佛祖有所不",
    "X76n1517_009:0221a09": "為。況其他耶。先哲有言。大名之下。難以久居。予平生",
    "X76n1517_009:0221a10": "行知足之計。不以聲名自累。若厭于心。何日而足(正法",
    "X76n1517_009:0221a11": "眼藏)○東坡曰。知安則榮。知足則富。避名全節。善始善",
    "X76n1517_009:0221a12": "終。在訥師得之矣(師名居訥。字中敏。梓州中江褰氏子　寶訓)。",
    "X76n1517_009:0221a13": "二年二月十九日。懷璉禪師至京。於化成殿齋畢。傳",
    "X76n1517_009:0221a14": "宣。效南方儀範演法。宣左街僧錄慈雲大師清滿。啟",
    "X76n1517_009:0221a15": "白謝恩畢。偈曰。帝苑春回。皇家會啟。萬乘既臨於舜",
    "X76n1517_009:0221a16": "殿。兩街獲奉於堯眉。爰當和煦之晨。正是闡揚之日。",
    "X76n1517_009:0221a17": "宜談祖道上副宸衷。謹白。璉遂登座。問答罷。乃曰。古",
    "X76n1517_009:0221a18": "佛堂前曾無異說。流通句內誠有多談。得之者妙用",
    "X76n1517_009:0221a19": "無虧。失之者觸途成滯。所以溪山雲月。處處同風。水",
    "X76n1517_009:0221a20": "鳥樹林。頭頭顯道。若向迦葉門下。直得堯風蕩蕩。舜",
    "X76n1517_009:0221a21": "日高明。野老謳歌。漁人皷舞。當此之時。純樂無為之",
    "X76n1517_009:0221a22": "化。焉知有恁麼事。皇情大悅。勑住什方淨因禪寺。賜",
    "X76n1517_009:0221a23": "號大覺禪師。",
    "X76n1517_009:0221a24": "修撰孫公覺華老遺師書曰。三代以降。列聖相承。政",
    "X76n1517_009:0221b01": "通人和。道傳統續。不以佛教未來為欠。周姬訖[竺二+祿]。更",
    "X76n1517_009:0221b02": "秦換漢。憲網刑巢。蔽空絡野。不以佛教已至而革。四",
    "X76n1517_009:0221b03": "海爪分。異說捷出。由唐至五季為甚。庶務萬機。理亂",
    "X76n1517_009:0221b04": "不常。奉佛之教奚益。間有草衣木食岩棲澗飲。不過",
    "X76n1517_009:0221b05": "獨善其身耳。又有名而異行。假而非真。教化未孚。弊",
    "X76n1517_009:0221b06": "乃生歟。師必有以辯之。佇聞其說○師答曰。妙道之",
    "X76n1517_009:0221b07": "意。聖人寓之於易。周衰。先王法壞。禮義日亡。然後奇",
    "X76n1517_009:0221b08": "言異術。間出亂俗。迨我釋迦教入中土。純以第一義",
    "X76n1517_009:0221b09": "示人。始末設為慈悲化物。亦所以趍時也。自生民以",
    "X76n1517_009:0221b10": "來。淳朴未散。三皇之教簡而素。春也。情竇日鑿。五帝",
    "X76n1517_009:0221b11": "之教詳而文。夏也。時與世異。情隨日遷。三王之教密",
    "X76n1517_009:0221b12": "而嚴。秋也。昔商周誥誓。後世學者。有所難曉。彼當時",
    "X76n1517_009:0221b13": "之民。聽之而不違。則俗與今何如也。及其弊而為秦",
    "X76n1517_009:0221b14": "漢靡所不至。天下有不忍聞者。我佛一推之以性命",
    "X76n1517_009:0221b15": "之理。教之以慈悲之行。冬也。天有四時循環。以生成",
    "X76n1517_009:0221b16": "萬物。聖人之教。迭相扶持。以化行天下。至其極也。皆",
    "X76n1517_009:0221b17": "不能無弊弊跡也。道則一耳。要當有聖賢世起而救",
    "X76n1517_009:0221b18": "之也(云云)。自漢至今。千有餘載。風俗靡靡。愈薄聖人",
    "X76n1517_009:0221b19": "之列。而鼎立。互相詆訾。不知所從。大道寥寥。莫知返",
    "X76n1517_009:0221b20": "真。良可歎也。",
    "X76n1517_009:0221b21": "大宋。皇祐三年。歲辛卯○釋迦如來入般涅槃。至",
    "X76n1517_009:0221b22": "此一千年。",
    "X76n1517_009:0221b23": "四年十二月九日。遣中使降御問淨因璉禪師曰。才",
    "X76n1517_009:0221b24": "去堅拂人立難當。璉方與眾晨粥。遂起謝恩。以頌進",
    "X76n1517_009:0221c01": "呈曰。有節非干竹。三星遶月宮。一人居日下。弗與眾",
    "X76n1517_009:0221c02": "人同。皇情大悅。上與璉禪師問答。詩頌書以賜之。凡",
    "X76n1517_009:0221c03": "十七篇○華嚴隆公謂。即心是佛頌。乃虗空釘橛。然",
    "X76n1517_009:0221c04": "璉公仰酬御問。應機而然然同時禁林酬對。秘殿談",
    "X76n1517_009:0221c05": "禪。而隆公之言。亦有旨哉(林間錄)。",
    "X76n1517_009:0221c06": "璉上書献偈。乞歸老山林。上曰。山即如如體也。將安",
    "X76n1517_009:0221c07": "歸乎。不許云。青山般若如如體。御頌収將甚處歸。賜",
    "X76n1517_009:0221c08": "以龍腦鉢盂。璉對使者焚之曰。吾法以壞色衣。以瓦",
    "X76n1517_009:0221c09": "鉢食。此鉢非法。使者歸奏。上加嘆之。",
    "X76n1517_009:0221c10": "仁宗與璉禪師。為法喜游。和宸辭句甚多。然皆蹤跡",
    "X76n1517_009:0221c11": "上語。初不敢出新奇宏妙之言。至觀其平日所作。則",
    "X76n1517_009:0221c12": "驚人之句甚夥。世疑其瓦注非也。昔宋文帝朝。鮑明",
    "X76n1517_009:0221c13": "遠。為中書舍人。文帝好文章。自謂人莫及。明遠識其",
    "X76n1517_009:0221c14": "旨。故為文多鄙言。世謂其才盡實然也。大覺身世兩",
    "X76n1517_009:0221c15": "忘非。明遠委曲事君。而仁宗生知道妙。涕唾辭章。決",
    "X76n1517_009:0221c16": "非宋文所彷彿。然予知璉之智深。而應世之法。不得",
    "X76n1517_009:0221c17": "不爾也(林間錄　師清湋陳氏子)。",
    "X76n1517_009:0221c18": "甲午　至和元年。上夢。至景德寺門。見龍蟠于地。亟",
    "X76n1517_009:0221c19": "使視之。乃一僧熟睡耳。問其名歸奏。上閱奏名道隆。",
    "X76n1517_009:0221c20": "喜曰吉徵也。明日召至便殿。問宗旨。應對如響斯答。",
    "X76n1517_009:0221c21": "上悅。舘于大相國寺。上以偈句相酧。絡繹於道。或入",
    "X76n1517_009:0221c22": "對留宿禁中。禮遇特厚。賜號應制明悟大師。上召隆",
    "X76n1517_009:0221c23": "與璉問話。機鋒迅捷。上悅○隆即奏疏曰。臣本凡庸。",
    "X76n1517_009:0221c24": "混跡市里。夤緣佛法。依近天顏。出入禁庭。恩渥至厚。",
    "X76n1517_009:0222a01": "荐更歲籥衰病相仍。身未退於山林。坐貪蒙於雨露。",
    "X76n1517_009:0222a02": "因循至此。愧負在顏。恭惟陛下。天縱聖神。生知妙道。",
    "X76n1517_009:0222a03": "染為翰藻。如日昭回下飾萬物。而臣蒙許賡和。侶霧",
    "X76n1517_009:0222a04": "領略纔見一班。人雖不言。臣豈無惟。伏見僧懷璉。比",
    "X76n1517_009:0222a05": "自林藪。召至京師。議論得其淵源。詞句特出流輩。禁",
    "X76n1517_009:0222a06": "林侍問。秘殿談禪。臣所不如。舉以自代。伏望聖慈。許",
    "X76n1517_009:0222a07": "臣於廬山一小剎養痾待盡。不勝大馬戀軒之情。疏",
    "X76n1517_009:0222a08": "奏。不允。有旨。於曹門外北。建精舍以居之。賜額曰華",
    "X76n1517_009:0222a09": "嚴禪寺。師既得謝事。喜見顏色。閑居之特奇衲名士",
    "X76n1517_009:0222a10": "日多過從○隆公。夜臥寺閫之外。朝登秘殿之上。揖",
    "X76n1517_009:0222a11": "讓人主。談出世法。有補宗教。蓋所謂有異能解一世",
    "X76n1517_009:0222a12": "奇衲也。歿後叢林且聞其名。況機緣語句乎。可為太",
    "X76n1517_009:0222a13": "息(僧寶傳)。",
    "X76n1517_009:0222a14": "丙申　嘉祐元年。三年國嗣未立。上夜焚香默禱。翌",
    "X76n1517_009:0222a15": "日化城殿具齋。虔請神僧法華大士。俯臨母却。清晨",
    "X76n1517_009:0222a16": "上道衣凝立以待。俄馳奏言。法華。自右掖門徑趍。侍",
    "X76n1517_009:0222a17": "衛呵止。不可。上笑曰。朕請而來也。有頃至。上曰。朕以",
    "X76n1517_009:0222a18": "儲嗣未立。大臣咸以為言。法華其一決之。師索筆帋。",
    "X76n1517_009:0222a19": "連書十三數十行。擲筆無他語。皆莫測其意。其後英",
    "X76n1517_009:0222a20": "宗登極。乃濮安懿王第十三子。方驗前言也(僧傳)。",
    "X76n1517_009:0222a21": "申國公夷簡。呂公許。問大士。今日祝聖。合談何事。言",
    "X76n1517_009:0222a22": "曲躬叉手云。萬歲萬歲萬萬歲。公甞預化疏。請齋畢。",
    "X76n1517_009:0222a23": "公問未來臧否。言索筆大書亳州二字。公後罷相知",
    "X76n1517_009:0222a24": "亳。治行囊間。忽二字在前。方悟前識也。",
    "X76n1517_009:0222b01": "釋契嵩。號潛子。騰州鐔津李氏。篤愛於豫章歐公昉。",
    "X76n1517_009:0222b02": "時文忠公著本論。李泰伯著潛書排佛。師作原教論",
    "X76n1517_009:0222b03": "十萬言。明儒釋之一貫。注禪宗定相圖傳法正宗記。",
    "X76n1517_009:0222b04": "述護教篇。引佛五戒。通儒五常。解其訾云。不殺仁也。",
    "X76n1517_009:0222b05": "不盜義也。不邪禮也。不飲智也。不妄信也。釋十善云。",
    "X76n1517_009:0222b06": "不殺者。不以非故暴一物。不止不食其肉也。不盜者。",
    "X76n1517_009:0222b07": "不義不取。不止不竊一物也。不邪婬者。不亂其匹偶。",
    "X76n1517_009:0222b08": "不妄語者。不以言語欺人。不飲酒者。不以醉亂其脩",
    "X76n1517_009:0222b09": "心。不綺語者。不飾非言惑群聽。不兩舌者。爭語於人",
    "X76n1517_009:0222b10": "無背面。不惡口者。不罵不道不義之事也。不嫉者。無",
    "X76n1517_009:0222b11": "所妬忌萌於念。不恚者。不以忿恨宿於心。不癡者。不",
    "X76n1517_009:0222b12": "昧乎善惡之因也。脩前五者。資之可以為人。兼修其",
    "X76n1517_009:0222b13": "十者。報之可以生天。脫天下之人以此各修。人人成",
    "X76n1517_009:0222b14": "善。人人皆善。而世不治。未之有也。或曰。佛只言性。性",
    "X76n1517_009:0222b15": "易則與中庸云之矣。烏用乎佛為。師曰。佛言性。與世",
    "X76n1517_009:0222b16": "書一。是聖人與世同其性矣。人多得其同。則廣為道",
    "X76n1517_009:0222b17": "德。同誠其心。同齋戒其身。同推德於人。以福吾親。資",
    "X76n1517_009:0222b18": "吾君之康天下也。指為中國患可乎。書成。游京師。知",
    "X76n1517_009:0222b19": "開封府龍圖王公素奏上。仁宗覧之加嘆。付傳法院。",
    "X76n1517_009:0222b20": "編次入藏○丞相韓公琦。參政歐公脩。閱其文。極口",
    "X76n1517_009:0222b21": "許可曰。僧中有此郎耶。下詔褒寵。賜紫方袍。號明教",
    "X76n1517_009:0222b22": "大師○翰林王公素。為釋契嵩。進輔教篇。上仁宗表。",
    "X76n1517_009:0222b23": "略曰。臣於釋教。親曾留心。觀其削增注述。故非臆論。",
    "X76n1517_009:0222b24": "論亦精微。陛下萬機之暇。深得法樂。原賜聖覽。如有",
    "X76n1517_009:0222c01": "可採。乞降中書看詳。特與編入大藏云(並僧寶傳)。",
    "X76n1517_009:0222c02": "癸卯　七年九月辛亥。大饗明堂。赦文。天下寺觀。未",
    "X76n1517_009:0222c03": "有名額者。特賜之○諫臣司馬光上言。竊以。佛老之",
    "X76n1517_009:0222c04": "教。無益治世。而聚匿游惰。耗蠧良民。是以國家明著",
    "X76n1517_009:0222c05": "法令。剏寺觀一間以上。聽人陳告。科遺制之罪。仍令",
    "X76n1517_009:0222c06": "毀拆。臣聞。為上者。洗濯其心。一以待民。是以令行禁",
    "X76n1517_009:0222c07": "止。而莫敢不從。今立法禁之于前。而發赦勸之於後。",
    "X76n1517_009:0222c08": "凡國之令。將使民何所從乎。其赦一節。乞更不施行。",
    "X76n1517_009:0222c09": "庶使號令為民所信。而游惰不能為奸也(宋編年)。",
    "X76n1517_009:0222c10": "甲辰　英宗即位。改元治平。越三年。懷璉禪師。上表",
    "X76n1517_009:0222c11": "乞歸山林曰。臣聞大道無為。萬物備求其應。聖人在",
    "X76n1517_009:0222c12": "宥。百姓名遂其生。矧當熈洽之晨。得豫便安之理。仰",
    "X76n1517_009:0222c13": "靳俞允。俯集凌兢。臣懷璉伏念。爰自頃年。誤知先帝。",
    "X76n1517_009:0222c14": "忝紹隆於祖席。尤霑被於宸庥。久歷歲華。未忘山藪。",
    "X76n1517_009:0222c15": "屢甞引退。未獲報音。膺陛下纂服之秋。屬海內嚮風",
    "X76n1517_009:0222c16": "之旦。願宣佛事。上答堯仁。奈以暮齡益衰。夙疾增劇。",
    "X76n1517_009:0222c17": "昨捐眾務權止寺居。伏蒙陛下遣使華送回寺。仍傳",
    "X76n1517_009:0222c18": "聖喻。且駐神京。自惟無用之軀。實出非常之遇。是天",
    "X76n1517_009:0222c19": "地有再生之德。而草萊謝重茂之心。伏望聖慈。垂雨",
    "X76n1517_009:0222c20": "露之恩。均日月之照。俯從人欲。下順愚衷。庶令朽鈍",
    "X76n1517_009:0222c21": "之姿。遂得林泉之志。然而微虫得計。誠無易水之情。",
    "X76n1517_009:0222c22": "瘦馬增鳴。但起戀軒之思。誓勤焚誦。式報生成。將遠",
    "X76n1517_009:0222c23": "宸庭。無任瞻天望聖。激切屏營之至。謹奉表辭。并前",
    "X76n1517_009:0222c24": "丐歸頌○千簇雲山萬壑流(御注佛法廣行。非止渠壑也)閑身欲",
    "X76n1517_009:0223a01": "老此峯頭(不〔⊥〕此峰頒〔臾〕須審子細也)餘生願祝無疆壽(但是令星皆同",
    "X76n1517_009:0223a02": "天壽)。一炷清香滿石樓(遍法界自在灰息也)。帝覧注罷。賜劄子曰。",
    "X76n1517_009:0223a03": "大覺禪師懷璉。受先帝聖眷。累賜神章。屢貢欽誠。乞",
    "X76n1517_009:0223a04": "歸林下。今從所請。俾遂閑心。凡經過小可庵院。隨性",
    "X76n1517_009:0223a05": "住持。或什方禪林。不可抑逼。璉既渡江。少留金山西",
    "X76n1517_009:0223a06": "湖。遂往四明。為九峰虔一疏。出住育王。四明人。相與",
    "X76n1517_009:0223a07": "出力建閣。藏所賜詩頌。榜曰宸奎。命翰林學士蘇軾",
    "X76n1517_009:0223a08": "為記。時京師建寶文閣。詔取副本藏焉○廬山圓通",
    "X76n1517_009:0223a09": "訥禪師一見璉。直以大器期之。或問。何自而知之。曰。",
    "X76n1517_009:0223a10": "斯人中正不倚。動靜尊嚴。加以道學行誼。言簡盡理。",
    "X76n1517_009:0223a11": "凡人資稟如此。鮮有不成器者(僧傳)。",
    "X76n1517_009:0223a12": "丁未　四年正月。賜私造寺觀額名。詔曰。民間先私",
    "X76n1517_009:0223a13": "造寺觀。及三十餘間。悉存之。並賜聖壽為額(編年)。",
    "X76n1517_009:0223a14": "張永德。居睢陽時。比隣有書生臥疾。療之獲安。能以",
    "X76n1517_009:0223a15": "水銀同藥。置鼎中即成金。將別。永德求其術。曰不可。",
    "X76n1517_009:0223a16": "吾不悋。恐損君壽。永德留之。辭曰後當見於淮上。周",
    "X76n1517_009:0223a17": "世宗用兵壽春。永德從之。因出射見一僧。乃昔書生",
    "X76n1517_009:0223a18": "也。謂永德曰。若見二屬猪人。善事之。當保五十年富",
    "X76n1517_009:0223a19": "貴。後遇太祖太宗。皆亥生也(東都事略)。",
    "X76n1517_009:0223a20": "錢若水自言。某初應舉。謁陳摶先生。臨出。約後十日",
    "X76n1517_009:0223a21": "却來。至期敬往。迎入山齋。地爐已先與一僧擁褐對",
    "X76n1517_009:0223a22": "坐。某挹之禮以寒暄。亦甚簡傲。某年少氣壯。頗負不",
    "X76n1517_009:0223a23": "平。僧熟視若水。久之不語。以火箸書灰。作做不得三",
    "X76n1517_009:0223a24": "字。而不問。次日復謁陳。且問僧名及言何事。陳曰。麻",
    "X76n1517_009:0223b01": "衣道者也。道行高潔。學通天人。至於知人。尤有神仙",
    "X76n1517_009:0223b02": "之鑑。卿欲留學道。心中不決。遂請道者質疑。他云。足",
    "X76n1517_009:0223b03": "下無神仙骨法。但却得好官。急流中勇退耳(言行錄)○",
    "X76n1517_009:0223b04": "丞相王文正公旦。少時與錢若水。同直史舘。有僧善",
    "X76n1517_009:0223b05": "相。謂若水曰。王舍人。他日位極人臣。當貴無比。若水",
    "X76n1517_009:0223b06": "曰。王舍人。面偏而喉骨高。如何其貴。曰。作相之後。面",
    "X76n1517_009:0223b07": "當自正。喉骨高主。奉身薄耳。為相之日。性充淡寡慾。",
    "X76n1517_009:0223b08": "奉身至薄。天禧元年九月薨。上臨其喪。公寢疾。令人",
    "X76n1517_009:0223b09": "削髮披僧服。蓋悔前之為人也(編年)。",
    "X76n1517_009:0223b10": "章惠公王隨。河陽人。外若方嚴。所治常失於寬。性善",
    "X76n1517_009:0223b11": "慕唐裴休之為人也。為御史中丞。出鎮錢塘。往興教",
    "X76n1517_009:0223b12": "謁小壽禪師。機語契合。為方外友。至相位。為法門城",
    "X76n1517_009:0223b13": "池。臨終書偈云。畫堂燈已滅。彈指向誰說。去住本尋",
    "X76n1517_009:0223b14": "常。春風掃殘雪。寂然長往。蓋寬慈定力之靈也(東都事略)",
    "X76n1517_009:0223b15": "李文靖公沆。有長者之譽。頗通釋典。尤厭榮利。為相",
    "X76n1517_009:0223b16": "所居湫隘。處之裕如。家人勸治居第。答曰。身食厚祿。",
    "X76n1517_009:0223b17": "時有橫賜。計亦可治第。但念內典。以此世界為缺陷。",
    "X76n1517_009:0223b18": "安得圓滿如意。自求稱足耶。人生朝莫焉能久居。巢",
    "X76n1517_009:0223b19": "林一枝。聊自足耳。公後遇疾。右脇寢逝。時盛暑停七",
    "X76n1517_009:0223b20": "日。室中並無穢氣。人謂履踐之驗也(言行錄)。",
    "X76n1517_009:0223b21": "歐陽文忠公脩。素不信釋氏之說。如酬淨照禪師詩",
    "X76n1517_009:0223b22": "云。佛說吾不學。勞師忽欵關。我方仁義急。君且水雲",
    "X76n1517_009:0223b23": "閑。又酧惟吾禪師云。子何獨吾慕。自忘夷其身。其可",
    "X76n1517_009:0223b24": "知也○公昔官洛中。游嵩山。却僕吏。放意而往。至一",
    "X76n1517_009:0223c01": "山寺入門。脩竹滿軒。霜清鳥鳴。風物鮮明。公休于殿",
    "X76n1517_009:0223c02": "陛。傍有老僧。閱經自若。與語不甚[(厂@?)*頁]答。公異之曰。住",
    "X76n1517_009:0223c03": "山久如。對曰。甚久也。又問。誦何經。曰法華。公曰。古之",
    "X76n1517_009:0223c04": "高僧。臨生死之際。類皆談笑脫去。何道致之。曰。定慧",
    "X76n1517_009:0223c05": "力耳。又問。今乃寂寥無有何哉。老僧笑曰。古之人。念",
    "X76n1517_009:0223c06": "念在定慧。臨終安得散亂。今之人。念念在散亂。臨終",
    "X76n1517_009:0223c07": "安得定。文忠公大驚。不知膝之屈也○謝希深。常作",
    "X76n1517_009:0223c08": "文記其事。爾後深肯信之。尚好騷雅。僧中名勝。皆與",
    "X76n1517_009:0223c09": "之游。稱為才智。己豈不心醉。如贈曇頴師云。山林往",
    "X76n1517_009:0223c10": "不返。古亦有吾儒。羨子識所止。双林歸結廬。洛僧文",
    "X76n1517_009:0223c11": "瑩贄見云。未入歐公彀。人間豈有詩。不圖偷格律。且",
    "X76n1517_009:0223c12": "貴識容儀。立事無中外。憑心一險夷。乞居機政地。献",
    "X76n1517_009:0223c13": "替罄論思。公贈別云。飛錫扣書齋。言談得再陪。孤閑",
    "X76n1517_009:0223c14": "乾竺客。平淡少陵才。究道情何篤。爭名念已灰。山林",
    "X76n1517_009:0223c15": "著詩就。應寄日邊來。吳僧慧勤謁別云。記言嚴謹法",
    "X76n1517_009:0223c16": "尼丘。刪次唐書筆力周。要措時康流化物。須公起作",
    "X76n1517_009:0223c17": "濟川舟。公續韻云。告老歸來羨一丘。舜裳無補愧伊",
    "X76n1517_009:0223c18": "周。君今索理歸吳棹。無復同乘泛汴舟○公聞浮山",
    "X76n1517_009:0223c19": "遠禪師德風奇逸。造其室。未有以異之。與客奕碁。遠",
    "X76n1517_009:0223c20": "坐其傍。公取苟請因碁說法。師乃鳴鼓升座云。若論",
    "X76n1517_009:0223c21": "此事。如兩家著棊相似。何謂也。敵手知音。當機不讓。",
    "X76n1517_009:0223c22": "若是綴五饒三。又通一路始得。有一般底。只解閑門",
    "X76n1517_009:0223c23": "作活。不會奪角衝關。硬節與虎口齊彰。局破後徒勞",
    "X76n1517_009:0223c24": "逴斡。所以道。肥邊易得。瘦[月*止]難求。思行則往往失粘。",
    "X76n1517_009:0224a01": "心麤而時時頭撞。休誇國手。謾說神仙。贏局輸籌即",
    "X76n1517_009:0224a02": "不問。且道黑白未分時一著。落在甚麼處。良久云。縱",
    "X76n1517_009:0224a03": "橫十九路。迷悟幾多人。文公加嘆○公既登二府。一",
    "X76n1517_009:0224a04": "日被病凾。忽中夜。夢至一所。如官舍。見十人冠冕環",
    "X76n1517_009:0224a05": "坐。一人云。參政安得至此。宜速返舍。公如其言。遂出",
    "X76n1517_009:0224a06": "門十數步。復往問之曰。公等莫非釋氏所謂十王者",
    "X76n1517_009:0224a07": "乎。曰然。又問。世人飯僧誦經。作利益事。為亡人追福。",
    "X76n1517_009:0224a08": "果有益乎。曰安得無益。既寤病艮愈。自是篤信佛法。",
    "X76n1517_009:0224a09": "公晚景交篤方外。情見乎辭(並丹陽集)○蜀僧祖秀。字紫",
    "X76n1517_009:0224a10": "芝。著歐陽公外傳。蘇養直庠為序。略曰。君子以佛之",
    "X76n1517_009:0224a11": "教。不見證於堯舜禹湯之世。而孔子孟軻之後。歷代",
    "X76n1517_009:0224a12": "先儒。雖當國不少禁。亦聽其橫流寓內。古今持此論",
    "X76n1517_009:0224a13": "者有之。獨秀公以謂。堯之丹朱。不足以受政。而禪舜。",
    "X76n1517_009:0224a14": "舜亦憂商均。而禪禹。至湯武革命。斯教之所始。使孔",
    "X76n1517_009:0224a15": "子行事。亦何以異此。由堯訖武王。佛未誕生。有以也。",
    "X76n1517_009:0224a16": "成康既沒。佛於是顯跡。然而未備中華。以竢聖人生",
    "X76n1517_009:0224a17": "於魯。集大成於古帝王之教也。甚矣。聖人困於魯衛",
    "X76n1517_009:0224a18": "陳宋。欲居九夷。乘桴浮海。當是時。以外數萬里之教。",
    "X76n1517_009:0224a19": "加于中國。天子諸候。疇聽之哉。佛之法不苟傳。非顯",
    "X76n1517_009:0224a20": "宗感物。而求諸遠。恐未能速應耳。此皆秀公京師之",
    "X76n1517_009:0224a21": "書。其駭古震今之論。溢數萬言。特未傳於世矣。",
    "X76n1517_009:0224a22": "杜祈公張。文定公皆。致政居睢陽。里巷相往來。有朱",
    "X76n1517_009:0224a23": "承事者。以醫術游二老之間。祁公每笑安道侫佛。朱",
    "X76n1517_009:0224a24": "乘間。謂文定曰。杜公天下偉人。惜乎未知此事。公有",
    "X76n1517_009:0224b01": "力。盍不勸發之。文定云。君與此老緣熟。我只能助之",
    "X76n1517_009:0224b02": "耳。朱讋應而去。一日祁公呼朱。切脉甚急。朱謂使者",
    "X76n1517_009:0224b03": "曰。汝先往白公。但云看楞嚴經未了。使者如所告。祁",
    "X76n1517_009:0224b04": "公默然。久之朱乃至。挹令坐曰。老夫以君疏通解事。",
    "X76n1517_009:0224b05": "不意近亦闒茸。所謂楞嚴者何等語。乃爾躭著。聖人",
    "X76n1517_009:0224b06": "微言。無出孔孟。捨此而取彼。是大惑也。朱曰。相公未",
    "X76n1517_009:0224b07": "讀此經。何以知其不及孔孟。以其觀之。似過之也。袖",
    "X76n1517_009:0224b08": "中出首卷曰。相公閱之。祁乃取點看。不覺終軸。忽大",
    "X76n1517_009:0224b09": "驚曰。世間何從有此書邪。遣使盡持遍讀之。捉朱手",
    "X76n1517_009:0224b10": "曰。君真我知識。安道知而久之。不以我告何哉。即命",
    "X76n1517_009:0224b11": "駕見文定。敘其事。安道曰。譬如人失物。忽已尋得。當",
    "X76n1517_009:0224b12": "喜而得之。不可追悔得之早晚也。僕非不告。以公與",
    "X76n1517_009:0224b13": "朱君緣熟。故遣之耳。雖佛祖化人。亦必藉其同事也。",
    "X76n1517_009:0224b14": "祁公大悅。於是潛心內興(林間錄)。",
    "X76n1517_009:0224b15": "張文定公。知除州。甞游瑯瑘山。周行廊廡。不忍去。旋",
    "X76n1517_009:0224b16": "抵藏院。有感流涕。指梁間經凾云。此吾前身事也。令",
    "X76n1517_009:0224b17": "取視之。乃所書楞伽二卷。齋沐續之。與前書無少異。",
    "X76n1517_009:0224b18": "蓋前生知藏僧。寫經未了而化。",
    "X76n1517_009:0224b19": "從事朱判官炎。因讀楞嚴經。於真心明妙處有省。遂",
    "X76n1517_009:0224b20": "問講僧義江曰。此身死後。此心何在。江曰。此身未死。",
    "X76n1517_009:0224b21": "此心何在。朱良久。遂呈偈曰。四大不須先後覺。六根",
    "X76n1517_009:0224b22": "還向用時空。難將語默呈師也。只在尋常語默中。",
    "X76n1517_009:0224b23": "文忠公楊億。因唐明嵩馳書至楊云。對而不相識。千",
    "X76n1517_009:0224b24": "里却同風。明云。某甲奉院門。請往復者五。楊喚客司",
    "X76n1517_009:0224c01": "曰。點茶元來是家裏人。茶罷。復問數語。楊乃大笑。献",
    "X76n1517_009:0224c02": "偈云。槌心滅性透玄關。透得玄關亦自閑。說與傍人",
    "X76n1517_009:0224c03": "應不信。唯師為我笑開顏。師酧云。外邊計智在機關。",
    "X76n1517_009:0224c04": "功業雖成總是閑。西掖代言應有暇。與談祖道悅天",
    "X76n1517_009:0224c05": "顏。公悅。朝次語都尉李公冠。近有一衲見訪。真西河",
    "X76n1517_009:0224c06": "獅子。李曰。法拘不得就謁見。奈何。公歸達李公之言。",
    "X76n1517_009:0224c07": "○師凌晨趍謁。李令童子傳語。道得即相見。師曰。今",
    "X76n1517_009:0224c08": "日特來相看。李云。碑文刊白字。當道種青松。師云。不",
    "X76n1517_009:0224c09": "因今日接。餘日實難逢。李云。任麼則請相見去也。師",
    "X76n1517_009:0224c10": "云。脚頭脚底。李乃相見。纔坐便問。我聞西河有金毛",
    "X76n1517_009:0224c11": "師子是否。明云。甚處得這話頭來。李便喝。明云。野干",
    "X76n1517_009:0224c12": "鳴。李又喝。明云恰是。李有偈云。赫日炎風六月餘。水",
    "X76n1517_009:0224c13": "邊林下自涼居。有人來致毗盧問。手拗山花笑與渠。",
    "X76n1517_009:0224c14": "明續韻曰。道在休分智與愚。古今達者任安居。本無",
    "X76n1517_009:0224c15": "萬法知何碍。物物頭頭不是渠。公大悅。",
    "X76n1517_009:0224c16": "楊侍郎。李都尉。與承天嵩禪師問答五段。楊問。彌陀",
    "X76n1517_009:0224c17": "演化於西方。達磨傳心於東土。胡來漢現。水到渠成。",
    "X76n1517_009:0224c18": "五岳鎮靜以崢嶸。百谷朝宗而浩渺。一靈之性。託境",
    "X76n1517_009:0224c19": "現形。三有之中。憑何立命。師云。仙人無婦。玉女無夫。",
    "X76n1517_009:0224c20": "楊云。尼剃頭不復生子。師云。陝府銕牛能哮吼。嘉州",
    "X76n1517_009:0224c21": "大像念摩訶。李云。倒跳上山巔。師云。騎牛不著靴○",
    "X76n1517_009:0224c22": "楊問。玄沙不出嶺。保壽不渡河。善才參知識五十三",
    "X76n1517_009:0224c23": "員。慧遠結黑白一十八士。雪峰三度上投子。智者九",
    "X76n1517_009:0224c24": "旬講法華。這六箇漢。為復野干鳴。為復師子吼。速道",
    "X76n1517_009:0225a01": "速道。師云。水急魚行澁。峰高鳥不栖。楊云。泗洲大聖。",
    "X76n1517_009:0225a02": "師云。土上加泥更一重。李云。舌上覆金錢。師云。半夜",
    "X76n1517_009:0225a03": "歌樂動。誰人得知音○楊問。風穴提印南院。傳衣昭",
    "X76n1517_009:0225a04": "公。演化於西河。嵩師領徒於并壘。南宗之旨。北土大",
    "X76n1517_009:0225a05": "興。且道二師承誰恩力。師云。不入蓮池浴。懶向雪山",
    "X76n1517_009:0225a06": "游。楊云。清涼山裏萬菩薩。師云。維摩會上諸聖集。李",
    "X76n1517_009:0225a07": "云。背負乾薪遭野火。師云。口是禍門○楊問。忉利透",
    "X76n1517_009:0225a08": "日月之上。四禪無風火之灾。三交駕銕牛之車。臨汝",
    "X76n1517_009:0225a09": "握全提之印。獼猴有一面古鏡。狸奴有萬里神光。直",
    "X76n1517_009:0225a10": "下承當。是何人也。師云。朝看東南。暮看西北。楊云。狸",
    "X76n1517_009:0225a11": "奴白牯却知有。師云。淹殺冢頭蒿。李云。月裏煑油鐺。",
    "X76n1517_009:0225a12": "師云。石人腰帶○楊問。一切諸佛。盡在裏許。動則喪",
    "X76n1517_009:0225a13": "身失命。覷著兩頭俱瞎。擬議之間。千山萬水。直下會",
    "X76n1517_009:0225a14": "得。也是炭庫裏坐地。有不惜眉毛者。通箇消息來。師",
    "X76n1517_009:0225a15": "云。百雜碎。楊云。平生不妄語。師云。也要道過。李云。出",
    "X76n1517_009:0225a16": "穴兔遭罥。師云。東西無滯碍。南北得自由(以上類鑑)。",
    "X76n1517_009:0225a17": "楊文忠公。問廣慧。南閻浮提眾生。以財為命。邦國以",
    "X76n1517_009:0225a18": "財聚民。教中有財法二施。何以勸人疎於財寶。師云。",
    "X76n1517_009:0225a19": "剎竿炎上銕龍頭。楊云。任麼則海壇馬子似驢大。師",
    "X76n1517_009:0225a20": "云。楚雞不是丹山鳳。楊云。佛滅二十年。比丘少慚愧",
    "X76n1517_009:0225a21": "○大年楊公。家世學佛。常參雲門諒老安公大師。後",
    "X76n1517_009:0225a22": "依廣慧璉禪師。始大策發。通為璉嗣云。平昔碍膺之",
    "X76n1517_009:0225a23": "物。嚗然自落。積劫未明之事。廓爾現前(云云)。夫繼紹",
    "X76n1517_009:0225a24": "之緣。當嗣廣慧泊寢疾。以偈寄李都尉曰。漚生與漚",
    "X76n1517_009:0225b01": "滅。二法本來齊。欲識真歸處。趙州東院西。遂屏居蛻",
    "X76n1517_009:0225b02": "脫。有紅光貫腦而升。公建寧人氏○仁宗曰。楊文忠",
    "X76n1517_009:0225b03": "公億。為國竭忠。有君子之大節。晚年留心釋典云(東都",
    "X76n1517_009:0225b04": "事略)。",
    "X76n1517_009:0225b05": "李公都尉。因堅上座取辭。李曰。近離上黨。得届中都。",
    "X76n1517_009:0225b06": "方接麈談。遽回虎錫。指雲屏之翠嶠。訪雪嶺之清流。",
    "X76n1517_009:0225b07": "未審此處彼處的的事作麼生。堅云。利劒拂開天地",
    "X76n1517_009:0225b08": "靜。霜刀纔舉斗牛寒。李云。恰值今日耳聵。堅云。一箭",
    "X76n1517_009:0225b09": "落雙鵰。李云。上座為什麼著草鞋睡。堅以衣一拂。李",
    "X76n1517_009:0225b10": "低頭云。今日可謂降伏。堅云。普化出僧堂。○李都尉。",
    "X76n1517_009:0225b11": "見石門聰禪師。問出家事如何。聰云。昔崔趙公。參國",
    "X76n1517_009:0225b12": "一禪師云。弟子出家得否。師云。出家是大丈夫事。非",
    "X76n1517_009:0225b13": "將相之所能為。李於言下大悟。乃作二句偈寄朱。發",
    "X76n1517_009:0225b14": "運正辭。時許公式為淮南漕。朱以李偈寄許。許共和",
    "X76n1517_009:0225b15": "之。李偈云。參禪須是銕漢。著手心頭便判。朱曰。雨催",
    "X76n1517_009:0225b16": "樵子還家。許曰。風送漁舟到岸。又請○浮山遠禪師",
    "X76n1517_009:0225b17": "和曰。參禪須是銕漢。着手心頭便判。通身雖是眼睛。",
    "X76n1517_009:0225b18": "也待紅爐再煅。鉏麑觸樹迷封。豫讓藏身吞炭。鷺鶿",
    "X76n1517_009:0225b19": "影落秋江。風送芦華兩岸。諸公見而大敬之。李乃自",
    "X76n1517_009:0225b20": "和云。參禪須是銕漢。著手心頭便判。直取無上菩提。",
    "X76n1517_009:0225b21": "一切是非莫管○李公。初受左武衛將軍駙馬都尉。",
    "X76n1517_009:0225b22": "歷參宿德。機辯諸方。臨終有尼道堅。就枕問曰。都尉。",
    "X76n1517_009:0225b23": "眾生見劫盡。大火所燒時。切要照顧主人翁。公云。大",
    "X76n1517_009:0225b24": "師與我煎一服藥來。尼無語公云。師姑家藥也不會",
    "X76n1517_009:0225c01": "煎。投枕未安而去○真宗顧待加異。常稱其好學。為",
    "X76n1517_009:0225c02": "人醞藉讀書。通浮屠性理之學。甞師楊公億。為參禪",
    "X76n1517_009:0225c03": "伴侶(東都事略)。",
    "X76n1517_009:0225c04": "許公式守筠日。洞山聰禪師。甞自植松。口誦金剛經",
    "X76n1517_009:0225c05": "不輟。其山北號金剛嶺。公贈詩曰。語言全不滯。高躡",
    "X76n1517_009:0225c06": "祖師蹤。夜坐連雲石。春栽帶雨松。鑑分金殿燭。山答",
    "X76n1517_009:0225c07": "月樓鍾。有問西來意。虗堂對遠峰○公一日與上藍",
    "X76n1517_009:0225c08": "溥泐潭澄二師話次。澄云。承聞。郎中有夜坐連雲石。",
    "X76n1517_009:0225c09": "春栽松帶雨。答洞山甚麼話。許云。今日放衛早。澄云。",
    "X76n1517_009:0225c10": "聞說答泗洲大聖在楊州出現底話。是否。許云。別點",
    "X76n1517_009:0225c11": "茶來。澄云。名不虗得。元來是作得主。許云。和尚早晚",
    "X76n1517_009:0225c12": "回山。澄云。今日被上藍覷破。藍便喝。澄云。須是儞始",
    "X76n1517_009:0225c13": "得。許云。無柰船何打戽斗。",
    "X76n1517_009:0225c14": "員外安鴻漸。問首山念禪師。一物不將來時如何。師",
    "X76n1517_009:0225c15": "云。何得對眾謾語。安擬議。師便打。又問。是法住法位",
    "X76n1517_009:0225c16": "世間相常住。如何是常住底法。師竪打杖云。且道是",
    "X76n1517_009:0225c17": "住是不住。安云。未曉之徒如何領會。師云。依稀侶曲",
    "X76n1517_009:0225c18": "纔堪聽。又被風吹別調中。又問。弟子不會致問。乞師",
    "X76n1517_009:0225c19": "指示。師云。水急浪開魚自現。金麟又透碧潭中。公默",
    "X76n1517_009:0225c20": "領而去。",
    "X76n1517_009:0225c21": "曾學士會守四明。止絕僧道。投刺雪竇顯禪師。因領",
    "X76n1517_009:0225c22": "眾入城化緣。以偈寄之曰。碧落烟凝雪乍晴。住山情",
    "X76n1517_009:0225c23": "緒寄重城。使君道在未相見。空戀甘棠影裏行。曾公",
    "X76n1517_009:0225c24": "答云。勞勞世事逐浮沉。一性澄明亘古今。目擊道存",
    "X76n1517_009:0226a01": "無阻隔。何須見面始知心。令人請相見云。道無阻隔",
    "X76n1517_009:0226a02": "因甚入來不得。師云。復見別長老所請舉向伊。曾云。",
    "X76n1517_009:0226a03": "舉又何妨。師云。山僧罪過。曾云。好好。師云。喏喏(以上類鑑)",
    "X76n1517_009:0226a04": "轉運張僅。問壽寧義禪師曰。下官如今剃却頭。作得",
    "X76n1517_009:0226a05": "長老也無。師以手摩頭喚郎中。郎中應諾。于頭什麼",
    "X76n1517_009:0226a06": "事。示以偈云。星郎功內取無為。秪此真靈信自誰。塵",
    "X76n1517_009:0226a07": "裏認它非是我。境中明得豈言伊。無心暫對求人說。",
    "X76n1517_009:0226a08": "有相權將指嶮疑。憶昔遠公蓮社客。輸他陶令返攢",
    "X76n1517_009:0226a09": "眉。張乃數謝而已(廣燈)。",
    "X76n1517_009:0226a10": "忠肅公馬亮。性純孝。自華顯克終。甄褒朝以米千斛",
    "X76n1517_009:0226a11": "金數百兩命賜公。公慨然曰。祿不養親。比將安用。對",
    "X76n1517_009:0226a12": "親像前誓追冥福。即置清涼寺。以添助營繕。守杭日。",
    "X76n1517_009:0226a13": "有梵僧。遺公舍利一匊囑曰。它日必興佛事。及麾移",
    "X76n1517_009:0226a14": "淝上。僧懷謹。謀建塔於郡永昌。適契前諾。乃輟俸崇",
    "X76n1517_009:0226a15": "成。遂瘞舍利。勑以普慈為額。公歷探竺典。尤邃華嚴。",
    "X76n1517_009:0226a16": "忽一日告所親曰。吾大期非遠。乃絕葷澡頮。更居士",
    "X76n1517_009:0226a17": "服。泊然而逝。公甞於咸平三年。以虞部員外郎。出使",
    "X76n1517_009:0226a18": "江池饒建四州。歲鑄錢百三十五萬貫。銅鈆皆有餘",
    "X76n1517_009:0226a19": "羨。真宗。即以為江南轉運副使。兼都大提點江南福",
    "X76n1517_009:0226a20": "建路鑄錢四監。凡役兵三千八伯餘人(編年)。",
    "X76n1517_009:0226a21": "右丞范冲。謁旻禪師。某甲宿世。作何福業。墮在紫金",
    "X76n1517_009:0226a22": "囊中。去此事稍遠。師呼內翰。范應諾。師云。何遠之有。",
    "X76n1517_009:0226a23": "范躍然曰。乞師再垂指示。師拊膝一下。范擬對。師云。",
    "X76n1517_009:0226a24": "見即便見。擬思即差。范豁如拜謝。",
    "X76n1517_009:0226b01": "丞相丁公謂。杭之西湖僧省常。與朝宰公卿大夫。結",
    "X76n1517_009:0226b02": "淨行社。公有詩云。已悟何須傍水雲。未休終是利名",
    "X76n1517_009:0226b03": "身。今當蘭若親禪客。且向蓬山會史臣。開卷每尋莊",
    "X76n1517_009:0226b04": "子馬。援毫寧待仲尼麟。伊余冷笑陶彭澤。却作蓮華",
    "X76n1517_009:0226b05": "社外人○公齋僧疏云。補仲山衮。曲盡巧心。和傳說",
    "X76n1517_009:0226b06": "羮。難調眾口(云云)。特形歸命。恭發精誠。虔施白金。充",
    "X76n1517_009:0226b07": "修淨供。飯苾蒭之高德。答懶瓚之深慈(云云)虔罄丹",
    "X76n1517_009:0226b08": "誠。永繄法力。",
    "X76n1517_009:0226b09": "諫議謝公泌。與常師少小之交。入社詩云。識師十五",
    "X76n1517_009:0226b10": "年。時已斷塵緣。湖上蓮華社。庭前栢樹禪。智燈明覺",
    "X76n1517_009:0226b11": "路。法雨溉情田。直到無言處。維摩病始痊。",
    "X76n1517_009:0226b12": "范文正公。守吳日。瑯琊覺禪師。謁之留數日。公於言",
    "X76n1517_009:0226b13": "下知歸。與師偈曰。連朝共話釋疑團。豈為浮生半日",
    "X76n1517_009:0226b14": "閑。直欲與師閑到老。盡収識性入玄關。師躡韻云。威",
    "X76n1517_009:0226b15": "竦邊城名以立。化行鄉郡日多閑。手提千古文章印。",
    "X76n1517_009:0226b16": "印定西來佛祖關。師雖為文正公一出。聲振吳中。旬",
    "X76n1517_009:0226b17": "日[月*親]利數千緡。陰送諸寺。同日設齋。辭退而去。",
    "X76n1517_009:0226b18": "察院游公定夫。見開福寧禪師。乞指心要。師曰。道不",
    "X76n1517_009:0226b19": "在說與示處。說示者方便耳。須用就己知歸。外求有",
    "X76n1517_009:0226b20": "相佛。與汝不相似也。公飲默。後致書曰。儒者執父子",
    "X76n1517_009:0226b21": "君臣夫歸兄弟朋友。各盡其分。罔有不合道者。釋氏",
    "X76n1517_009:0226b22": "謂。世間一切虗幻。要人反常反道。旨殊用異。聲可入",
    "X76n1517_009:0226b23": "心可通哉。答云。人溺情塵愛網。晝思夜度。無一息之",
    "X76n1517_009:0226b24": "暫停。須力與之決破。収其心之放者。死生乃可出。若",
    "X76n1517_009:0226c01": "只括其同異。盡分於父子君臣數者之間。我習內薰。",
    "X76n1517_009:0226c02": "愛緣外染。於道何能造合。伊川甞曰。吾所攻者跡也。",
    "X76n1517_009:0226c03": "然跡安所從出哉。能反厥常。心自通。道自合。不然難",
    "X76n1517_009:0226c04": "與口舌爭也。",
    "X76n1517_009:0226c05": "狀元王十朋。謁處之南明雪堂行禪師問道。書云。先",
    "X76n1517_009:0226c06": "佛說法。觀根發言。依言立義可以科。可以釋。凡膠膠",
    "X76n1517_009:0226c07": "生者。皆知誦而習之。禪門乃撥去文字。謂至道不可",
    "X76n1517_009:0226c08": "以理求。真理不可以識解。要人見性成佛。既撥去文",
    "X76n1517_009:0226c09": "字。復刊藏乘流通何耶。答曰。經是佛語。佛語以心為",
    "X76n1517_009:0226c10": "宗。心若不明。惟認佛語。欲以理求而識解者。說食終",
    "X76n1517_009:0226c11": "不能飽也。要在立志堅確。行之精進。然後得之。若不",
    "X76n1517_009:0226c12": "如此。要做聖賢事業。至聖賢地位。何可得哉。師後住",
    "X76n1517_009:0226c13": "薦福謝事。饒之郡侯。嘉其行業。贊師像云。相忘彼此",
    "X76n1517_009:0226c14": "千峯頂。順應高低百草頭。薦福老僧三跳外。季咸何",
    "X76n1517_009:0226c15": "處見壺丘。噫棄榮貴就寂寞。如是高風可勝景仰。",
    "X76n1517_009:0226c16": "司馬溫公光。甞作釋氏解禪偈曰。文中子以佛為西",
    "X76n1517_009:0226c17": "方聖人。信如文中子之言。則佛之心可知矣。今之言",
    "X76n1517_009:0226c18": "禪者。好為隱語以相迷。大言以相勝。學者倀倀然。益",
    "X76n1517_009:0226c19": "入於迷妄。故余廣文中子而解之。若其果然。則中國",
    "X76n1517_009:0226c20": "可行矣。何必西方。若其不然。則非余所知。一曰。忿氣",
    "X76n1517_009:0226c21": "如烈火。利慾若銛鋒。終期長戚戚。是名阿鼻獄。二曰。",
    "X76n1517_009:0226c22": "顏子安陋巷。孟軻養自然。富貴若浮雲。是名極樂國。",
    "X76n1517_009:0226c23": "三曰。仁人之安宅。義人之正路。行之誠且久。是名光",
    "X76n1517_009:0226c24": "明藏。四曰。言為百世師。行為天下法。久久不可掩。是",
    "X76n1517_009:0227a01": "名不壞身。五曰。道義修一身。功德被萬物。為賢為大",
    "X76n1517_009:0227a02": "聖。是名菩薩佛。",
    "X76n1517_009:0227a03": "呂公著晚年多讀釋氏書。益究禪理。司馬溫公。愽學",
    "X76n1517_009:0227a04": "有至行。獨不喜佛。公每勸其留意。且曰。佛學者。直貴",
    "X76n1517_009:0227a05": "其心術簡要爾。非必事事服習為方外人也。自以儒",
    "X76n1517_009:0227a06": "服衣冠。燕居講道。未甞為沙門譏警語。獨於先佛祖",
    "X76n1517_009:0227a07": "師之言。掇其至要而識之。大率以正心無念為宗。公",
    "X76n1517_009:0227a08": "然之(並言行錄)。",
    "X76n1517_009:0227a09": "提刑楊公畋。道過楊岐山下。會禪師出接。楊乃問。和",
    "X76n1517_009:0227a10": "尚法嗣何人。師云。慈明大師。楊云。見箇什麼道理便",
    "X76n1517_009:0227a11": "法嗣他。師云。共鉢盂喫飯。楊云。與麼則不見也。師捺",
    "X76n1517_009:0227a12": "滕云。甚處是不見。楊大笑。師云。須是提刑始得。復請",
    "X76n1517_009:0227a13": "入院燒香。楊云。却待回來。師乃献茶信。楊云。這箇却",
    "X76n1517_009:0227a14": "不消得。有甚乾嚗嚗底禪。見示些子。師指茶信云。這",
    "X76n1517_009:0227a15": "筒尚自不要。豈況乾嚗嚗底禪。楊擬議。師有頌云。示",
    "X76n1517_009:0227a16": "作王臣。佛祖罔措。為指迷源。殺人無數。楊云。和尚為",
    "X76n1517_009:0227a17": "甚就身打劫。師云。元來是我家裏人。楊大笑。師云。山",
    "X76n1517_009:0227a18": "僧罪過。",
    "X76n1517_009:0227a19": "孫比部謁楊岐禪師曰。八萬四千法門。門門見諦。因",
    "X76n1517_009:0227a20": "甚觸途成滯。師曰。是公自生隔礙。曰。日用急切處請",
    "X76n1517_009:0227a21": "師舉。師曰。不見道。執之失度。必入邪路。放之自然。體",
    "X76n1517_009:0227a22": "無去住。請體此用功○師一日訪公。值判決。乃曰。下",
    "X76n1517_009:0227a23": "官為王事所拘。甚欲免離。師云。此正是比部願力深",
    "X76n1517_009:0227a24": "廣。利濟群生處。曰何以見得。師答以偈。應現宰官身。",
    "X76n1517_009:0227b01": "廣弘悲願深。為人重指處。棒下血淋淋。公因偈有省",
    "X76n1517_009:0227b02": "云。內外推尋覓總無。蒙師一語六情枯。世問俗諦皆",
    "X76n1517_009:0227b03": "真諦。善惡何曾有兩途(並類鑑)。",
    "X76n1517_009:0227b04": "白雲端禪師。郭公甫自當塗絕江參謁。師問。牛淳乎。",
    "X76n1517_009:0227b05": "公曰。淳矣。端叱之。公拱手而立。端曰。淳乎淳乎。南泉",
    "X76n1517_009:0227b06": "大溈無異此也。乃贈偈曰。牛來山中。水足草足。牛出",
    "X76n1517_009:0227b07": "山去。東觸西觸。又曰。上大人化三千可知禮也(寶訓)。",
    "X76n1517_009:0227b08": "無為楊次公傑。宰黃梅日。謁端禪師。請升座云。夜來",
    "X76n1517_009:0227b09": "堂上坐。忽聞人呌喚。黃梅楊長官。來到白雲畔。久聞",
    "X76n1517_009:0227b10": "竊我宗。未得當面斷。一夜燈火前。引過舊公案。所犯",
    "X76n1517_009:0227b11": "一一招。也要眾人看。鼻直權骨高。一箇沒量漢(云云)。",
    "X76n1517_009:0227b12": "公以偈呈師云。短世無閑日。虗空有盡時。滿前皆俗",
    "X76n1517_009:0227b13": "諦。隨在合時宣。風剪篆煙落。日移松影欹。祖師心一",
    "X76n1517_009:0227b14": "片。能有幾人知。師云。無為子詩今又古。始明終晦人",
    "X76n1517_009:0227b15": "難覩。豈惟正得國風回。別有一枝通佛祖○次公入",
    "X76n1517_009:0227b16": "寶林寺。因寫七佛殿額。乃問昌禪師。七佛重出世時",
    "X76n1517_009:0227b17": "如何。師云。一回相見一回新。又同游山次。楊拈起大",
    "X76n1517_009:0227b18": "士飯石問。既是飯石。為甚咬不破。師云。只為太硬。楊",
    "X76n1517_009:0227b19": "云。猶涉繁詞。師云。未審提州作麼生。楊云硬。師云。也",
    "X76n1517_009:0227b20": "是第二月○次公與中際野軒可遵禪師為道交。以",
    "X76n1517_009:0227b21": "偈調師曰。無孔銕槌太重。墮在野軒詩頌。酸豏氣息",
    "X76n1517_009:0227b22": "全無。一向撲入虀瓮。遵乃續韻云。無為不甚尊重。到",
    "X76n1517_009:0227b23": "處吟詩作頌。直饒百發百中。未免喚鍾作瓮。無何有",
    "X76n1517_009:0227b24": "僧。往無為軍持鉢。遵以偈送之。且簡次公云。今去無",
    "X76n1517_009:0227c01": "為化有情。野軒無物贈君行。若從楊傑門前過。為我",
    "X76n1517_009:0227c02": "高聲喝一聲○次公。從天衣懷禪師游。師每引老龐",
    "X76n1517_009:0227c03": "機語令研究。後奉祠泰山。雞一鳴覩日如盤湧。大悟。",
    "X76n1517_009:0227c04": "因以有男不婚有女不嫁之偈。別云。男大須婚。女長",
    "X76n1517_009:0227c05": "須嫁。討甚閑工夫。更說無生話。書以寄師。師大稱善。",
    "X76n1517_009:0227c06": "公歷禮部侍郎。至太保。",
    "X76n1517_009:0227c07": "太傅高世則。依芙蓉楷禪師。求指心要。師令去所重",
    "X76n1517_009:0227c08": "扣己而參。一日忽造微妙。呈偈云。懸崖撒手任縱橫。",
    "X76n1517_009:0227c09": "大地虗空自坦平。照壑輝岩不借月。庵頭別有一簾",
    "X76n1517_009:0227c10": "明。師印可之。",
    "X76n1517_009:0227c11": "杜鴻漸。參無住禪師云。弟子撰得起信論章疏。未審",
    "X76n1517_009:0227c12": "稱得佛意否。師云。當知一切諸相。從本已來。離言說",
    "X76n1517_009:0227c13": "相。離文字相。離心緣相。既著種種相。何名真如。漸作",
    "X76n1517_009:0227c14": "禮而退(以上並本傳)。",
    "X76n1517_009:0227c15": "豫章程公關。聞黃龍南禪師居積翠庵。以詩招住翠",
    "X76n1517_009:0227c16": "岩曰。翠岩泉石冠西山。欲得高人住此間。曾是早年",
    "X76n1517_009:0227c17": "聽法者。今生更欲見師顏。南和云。白髮滿頭如雪山。",
    "X76n1517_009:0227c18": "尫羸無力出人間。翻思有負公侯命。旦夕彷徨益厚",
    "X76n1517_009:0227c19": "顏。及程歸朝。二年復除江西漕。南以頌寄之曰。洪并",
    "X76n1517_009:0227c20": "分飛早二年。林問任路兩相懸。近聞北闕明君詔。又",
    "X76n1517_009:0227c21": "領江西漕使權。列郡望風皆草偃。故人高枕得雲眠。",
    "X76n1517_009:0227c22": "馬塵未卜趍何日。預把音書作信傳。公和曰。七字新",
    "X76n1517_009:0227c23": "吟億舊年。此時懷抱極懸懸。師今有道居禪首。我本",
    "X76n1517_009:0227c24": "何人掌吏權。明月每思雲下座。青山一任日高眠。庵",
    "X76n1517_009:0228a01": "前弟子知多少。來者如燈續續傳。程之師豫章。乃治",
    "X76n1517_009:0228a02": "平三年丙午。准勑勘會未名額寺宇賜之。公之力也。",
    "X76n1517_009:0228a03": "中書李林宗。謁益首座於南岳。問意欲出塵今未出。",
    "X76n1517_009:0228a04": "請師端的決疑情。益云。作麼生是出塵底意。李罔措。",
    "X76n1517_009:0228a05": "益召云會麼。李忽省。呈偈云。心鏡從來瑩。黃河本自",
    "X76n1517_009:0228a06": "深。只因師問後。砂石化為金。益云。正趍地獄。李云。人",
    "X76n1517_009:0228a07": "我無相。胡為地獄。益云。汝今何在。李云。現祇對次。益",
    "X76n1517_009:0228a08": "云。只此是黃金。李云。眼中添屑。益大笑。李便拜(類要)。",
    "X76n1517_009:0228a09": "錢塘喻彌陀者。少年專畫彌陀佛為業。次公楊傑。賞",
    "X76n1517_009:0228a10": "識其精妙。以姓呼之為俞彌陀。由是得名。有部使者。",
    "X76n1517_009:0228a11": "問以能畫彌陀。何不參禪。答以偈曰。平生只解畫彌",
    "X76n1517_009:0228a12": "陀。不解參禪可奈何。幸有五湖風月在。太平何用動",
    "X76n1517_009:0228a13": "干戈。尋於七寶山。鐫石為佛。及百尺。使水陸往來悉",
    "X76n1517_009:0228a14": "得瞻仰。(侍郎)薛公問曰。彼彌勒佛。現在天宮。為諸天說",
    "X76n1517_009:0228a15": "法。於此鑿頑石。將奚以為耶。亦以偈對云。咄哉頑石",
    "X76n1517_009:0228a16": "頭。全憑巧匠修。只今彌勒佛。莫待下生求。三十五。占",
    "X76n1517_009:0228a17": "僧籍。名思淨。乃城北僦舍。日持鉢。期飯百萬僧。不二",
    "X76n1517_009:0228a18": "十寒暑。及百萬。郡移妙行院額於其處。以旌其勤。方",
    "X76n1517_009:0228a19": "﨟之亂。所至無噍類。既犯錢塘。淨造其前。願以一身",
    "X76n1517_009:0228a20": "代一城之命。誠心感動。賊鋒為之少戢焉。",
    "X76n1517_009:0228a21": "餘杭政禪師。錢塘人。少游方。問道三十年。歸功臣山。",
    "X76n1517_009:0228a22": "常誇一黃犢。侍郎蔣公堂。出守杭州。與師為方外友。",
    "X76n1517_009:0228a23": "每至郡庭。笑談終日而去。公贈詩曰。禪客尋常入舊",
    "X76n1517_009:0228a24": "都。黃牛角上掛瓶爐。有時帶雪穿雲去。便好和烟盡",
    "X76n1517_009:0228b01": "作圖。一日郡有貴客至。薛公留政曰。明日府有讌。師",
    "X76n1517_009:0228b02": "固奉律。能為我少留一日。因欵清話。政諾之。公喜。明",
    "X76n1517_009:0228b03": "日使人要之。留一偈曰。昨日相將今日期。出門倚杖",
    "X76n1517_009:0228b04": "又思惟。為僧只合居岩谷。國士筵中大不宜。座客皆",
    "X76n1517_009:0228b05": "仰其高韻□秦少游。見政字畫。必収蓄之。",
    "X76n1517_009:0228b06": "吳興郡邵宗益者。剖蚌將食。中有一珠。現羅漢像。偏",
    "X76n1517_009:0228b07": "袒右肩。矯首左顧。衣紋畢具。僧俗剏見。遂奉歸感慈",
    "X76n1517_009:0228b08": "寺。寺臨溪流。建炎間憲使□漢誠與客傳玩。不覺越",
    "X76n1517_009:0228b09": "檻躍入水中。禱佛求之。烟波渺茫之中。一索而獲。噫",
    "X76n1517_009:0228b10": "亦異矣。小蘊葉公詩云。應跡不辭從異類。藏身何意",
    "X76n1517_009:0228b11": "戀窮源。曾公袞和云。疑是吳興清霅水。直通方廣古",
    "X76n1517_009:0228b12": "靈源(詩話)。",
    "X76n1517_009:0228b13": "廬山李商隱。因修造犯土。舉家病腫。求醫不效。乃掃",
    "X76n1517_009:0228b14": "室宇。骨肉各令齋心焚香。誦熾盛光呪。以禳所忤。未",
    "X76n1517_009:0228b15": "滿七日。夜夢白衣老人。騎牛在家。忽地陷旋旋沒去。",
    "X76n1517_009:0228b16": "翌日大小皆無恙。嘻志誠所感。速如影響。非佛力能",
    "X76n1517_009:0228b17": "如是乎(感通錄)。",
    "X76n1517_009:0228b18": "衡岳楚雲上人。唐末有至行。甞刺血寫法華經一部。",
    "X76n1517_009:0228b19": "長七寸。廣四寸。厚半之。以栴檀作匣。藏於福嚴三生",
    "X76n1517_009:0228b20": "藏。於上刻八字曰。若開此經誓同慈氏。皇祐間。有貴",
    "X76n1517_009:0228b21": "人游山見之。疑其妄。使人鉗發之。有血如綫出焉。須",
    "X76n1517_009:0228b22": "臾風雷震山谷。烟雲入屋。相捉不相見。彌日不止。貴",
    "X76n1517_009:0228b23": "人大驚。授誠懺悔。迨今血綫依然。願力所持。乃爾異",
    "X76n1517_009:0228b24": "也○禪月大師。贈之詩曰。剔皮刺血誠何苦。為寫靈",
    "X76n1517_009:0228c01": "山九會文。十指瀝乾終七軸。從來求法更無君(林間錄)。",
    "X76n1517_009:0228c02": "峩眉山記載。成都府無名異僧者。善誦法華經。一日",
    "X76n1517_009:0228c03": "赴西崦人家。一人曰。誦至寶塔品。幸見報。至期。一老",
    "X76n1517_009:0228c04": "人爪甲甚長。乃唐時衣冠。於佛前跪聽誦畢即入。去",
    "X76n1517_009:0228c05": "後問之左右。姓孫。名不敢說。可將手來。遂寫思邈二",
    "X76n1517_009:0228c06": "字。僧忽驚曰孫真人也。回頭忽不見。屋亦俱隱。其僧",
    "X76n1517_009:0228c07": "嘆息久之。孫真人既已留意方書。而得度世。又甞咨",
    "X76n1517_009:0228c08": "決於唐宣律師。既得咨決於宣律師。又甞聽寶塔品",
    "X76n1517_009:0228c09": "於成都無名異僧。此即百丈竿頭更進一步也(感應篇)。",
    "X76n1517_009:0228c10": "廬山棲賢真教杲禪師。南康守擕客游山。客肆其忽",
    "X76n1517_009:0228c11": "慢。果遂著欺客文曰。凡人之所愛人者。必取其道德",
    "X76n1517_009:0228c12": "之淵奧。言行之粹美。出一言則千里伏膺而不倦。立",
    "X76n1517_009:0228c13": "一行則百世景仰而不忘。逃名於盛世。匿耀於靈府。",
    "X76n1517_009:0228c14": "返淳復朴。終日如愚。錐天地至大不足方其志。日月",
    "X76n1517_009:0228c15": "至明不足類其達。却崇高莫大之富貴。若一毫之輕。",
    "X76n1517_009:0228c16": "保光輝非常之事業。若千鈞之重。厲而修。勤而行。至",
    "X76n1517_009:0228c17": "其所至。聞其所聞。徹眾智之源。造絕學之域。允蹈乎",
    "X76n1517_009:0228c18": "六合之外。冥運乎萬機之內。酬酢往來。若空谷之答",
    "X76n1517_009:0228c19": "響。此乃吾之深愛之者也。若夫騁虗聲。被殊服。私一",
    "X76n1517_009:0228c20": "位之雄。踞百人之上。又烏足為驚駭焉。客庸詎欺我。",
    "X76n1517_009:0228c21": "其無能為。而我且不知其所以為者也。欺客若此。其",
    "X76n1517_009:0228c22": "智小哉○師甞註護教篇。洪駒父為後序。又題其像",
    "X76n1517_009:0228c23": "曰。鶴鳴峯前。聲聞于天。瀑布之下。思如涌泉。望之毅",
    "X76n1517_009:0228c24": "然。即之溫然。雙斂屹玄。香爐生烟。之人也德也。與茲",
    "X76n1517_009:0229a01": "山而俱傳(紀談)。",
    "X76n1517_009:0229a02": "歐陽永叔。甞著本論。謂佛法為中國患千載。攻之暫",
    "X76n1517_009:0229a03": "破而愈堅。撲之未滅而愈熾。遂至無可奈何。又醴陵",
    "X76n1517_009:0229a04": "登真閣記云。醴陵為佛老之居。二者之說。皆見斥於",
    "X76n1517_009:0229a05": "吾儒。又湘潭藥師院大殿記曰。潭之李氏。聞浮屠法。",
    "X76n1517_009:0229a06": "有能捨己之有以崇飾尊嚴。我則能陰相之。於是得",
    "X76n1517_009:0229a07": "此寺廢殿而新之。噫觀永叔其所為。心趍而為善可",
    "X76n1517_009:0229a08": "喜也。仲靈述教外別傳之旨。數萬言。以進　仁宗。嘉",
    "X76n1517_009:0229a09": "寵留閔賢寺。公從而論議。方會儒釋一貫。而無兩岐。",
    "X76n1517_009:0229a10": "謂人曰。不意僧中有此郎耶。復與其徒。循循翼翼。日",
    "X76n1517_009:0229a11": "接讌言。若識所止無生樂。則是甞惑釰之似莫耶。玉",
    "X76n1517_009:0229a12": "之似辟盧者。已判然於胸中。而無疑焉耳。",
    "X76n1517_009:0229a13": "荊國公王安石。問張文定公曰。孔子去世百年。而生",
    "X76n1517_009:0229a14": "孟軻。師孔子之孫子思。為之亞聖。後無傳焉。何也。文",
    "X76n1517_009:0229a15": "定公曰。豈無人耶。亦有過於孔孟者。公曰誰。文定曰。",
    "X76n1517_009:0229a16": "江西馬大師。坦然禪師。汾陽無業禪師。雪峯。岩頭。丹",
    "X76n1517_009:0229a17": "霞。雲門。荊公聞舉。意不甚解。乃問曰。何謂也。文定曰。",
    "X76n1517_009:0229a18": "儒門淡泊。収拾不住。皆歸釋氏焉。荊公欣然嘆服。後",
    "X76n1517_009:0229a19": "舉似無盡張居士。居士撫几嘆賞曰。達人之論也。遂",
    "X76n1517_009:0229a20": "授筆紀之(武庫)。",
    "X76n1517_009:0229a21": "顏氏誡子曰。汝曹若願存俗計。樹立門戶。不棄妻子。",
    "X76n1517_009:0229a22": "未能出家者。猶當兼行戒行。留心誦讀。以為來世資",
    "X76n1517_009:0229a23": "粮。人身難得。勿虗過也。嘻博覽尚未窮源。局談豈能",
    "X76n1517_009:0229a24": "盡理。安得以管窺之小心。測扶搖之遠運也。達人大",
    "X76n1517_009:0229b01": "觀。豈誣語哉。",
    "X76n1517_009:0229b03": "歷朝釋氏資鑑卷第九"
}