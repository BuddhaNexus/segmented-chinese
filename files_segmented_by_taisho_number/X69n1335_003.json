{
    "X69n1335_003:0115a16": "善慧大士錄卷第三",
    "X69n1335_003:0115a18": "四相詩",
    "X69n1335_003:0115a19": "生相",
    "X69n1335_003:0115a20": "識託浮泡起。生從愛欲來。昔時曾長大。今日復嬰孩。",
    "X69n1335_003:0115a21": "星眼隨人轉。朱唇向乳開。為迷真法性。還却受輪迴。",
    "X69n1335_003:0115a22": "老相",
    "X69n1335_003:0115a23": "覽鏡容顏改。登堦氣力衰。咄哉今已老。趨拜禮還虧。",
    "X69n1335_003:0115a24": "身似臨崖樹。心同念水龜。尚猶躭有漏。不肯學無為。",
    "X69n1335_003:0115b01": "病相",
    "X69n1335_003:0115b02": "忽染沈痾疾。因成臥病人。妻兒愁不語。朋友猒相親。",
    "X69n1335_003:0115b03": "楚痛抽千脈。呻吟徹四鄰。不知前路險。猶尚恣貪瞋。",
    "X69n1335_003:0115b04": "死相",
    "X69n1335_003:0115b05": "精魄辭生路。游魂入死關。只聞千萬去。不見一人還。",
    "X69n1335_003:0115b06": "寶馬空嘶立。庭花永絕攀。早求無上道。應免四方山。",
    "X69n1335_003:0115b07": "心王銘",
    "X69n1335_003:0115b08": "　觀心空王　　玄玅難測　　無形無相　　有大神力",
    "X69n1335_003:0115b09": "　能滅千災　　成就萬德　　體性雖空　　能施法則",
    "X69n1335_003:0115b10": "　觀之無形　　呼之有聲　　為大法將　　心戒傳經",
    "X69n1335_003:0115b11": "　水中鹽味　　色裡膠清　　決定是有　　不見其形",
    "X69n1335_003:0115b12": "　心王亦爾　　身內居停　　面門出入　　應物隨情",
    "X69n1335_003:0115b13": "　自在無礙　　所作皆成　　了本識心　　識心見佛",
    "X69n1335_003:0115b14": "　是心是佛　　是佛是心　　念念佛心　　佛心念佛",
    "X69n1335_003:0115b15": "　欲得早成　　戒心自律　　淨律淨心　　心即是佛",
    "X69n1335_003:0115b16": "　除此心王　　更無別佛　　欲求成佛　　莫染一物",
    "X69n1335_003:0115b17": "　心性雖空　　貪瞋體實　　入此法門　　端坐成佛",
    "X69n1335_003:0115b18": "　到彼岸已　　得波羅蜜　　慕道之士　　自觀自心",
    "X69n1335_003:0115b19": "　知佛在內　　不向外尋　　即心是佛　　即佛即心",
    "X69n1335_003:0115b20": "　心明識佛　　曉了識心　　離心非佛　　離佛非心",
    "X69n1335_003:0115b21": "　非佛莫測　　無所堪任　　執空滯寂　　於此漂沈",
    "X69n1335_003:0115b22": "　諸佛菩薩　　非此安心　　明心大士　　悟此玄音",
    "X69n1335_003:0115b23": "　身心性玅　　用無更改　　是故智者　　放心自在",
    "X69n1335_003:0115b24": "　莫言心王　　空無體性　　能使色身　　作邪作正",
    "X69n1335_003:0115c01": "　非有非無　　隱顯不定　　心性雖空　　能凡能聖",
    "X69n1335_003:0115c02": "　是故相勸　　好自防慎　　剎那造作　　還復漂沈",
    "X69n1335_003:0115c03": "　清淨心智　　如世黃金　　般若法藏　　竝在身心",
    "X69n1335_003:0115c04": "　無為法寶　　非淺非深　　諸佛菩薩　　了此本心",
    "X69n1335_003:0115c05": "　有緣遇者　　非去來今",
    "X69n1335_003:0115c06": "又頌曰",
    "X69n1335_003:0115c07": "遍瞻四大海。觀尋五陰山。如來行道處。靈智甚清閑。",
    "X69n1335_003:0115c08": "寶殿明珠燿。華座美玉鮮。心王明教法。敷揚般若蓮。",
    "X69n1335_003:0115c09": "淨地菩提子。盇得天中天。觀此色身中。心王般若空。",
    "X69n1335_003:0115c10": "聖智安居處。凡夫路不同。出入無門戶。觀尋不見蹤。",
    "X69n1335_003:0115c11": "大體寬無際。小心塵不容。欲得登彼岸。高張智慧帆。",
    "X69n1335_003:0115c12": "清淨明珠戒。莊嚴佛道場。身作如來相。心為般若王。",
    "X69n1335_003:0115c13": "願早登蓮座。口放大圓光。廣照無邊界。為物作橋梁。",
    "X69n1335_003:0115c14": "開大毗尼藏。名傳戒定香。觀達無生智。空中誰往來。",
    "X69n1335_003:0115c15": "永超三界獄。不染四魔胎。遊戲蓮華上。安居法性臺。",
    "X69n1335_003:0115c16": "天人悉瞻仰。冥空讚善哉。有緣逢廣化。般若玅門開。",
    "X69n1335_003:0115c17": "夜夜抱佛眠。朝朝還共起。行住鎮相隨。坐臥同居止。",
    "X69n1335_003:0115c18": "分毫不相離。如身影相似。欲知佛何在。只這語聲是。",
    "X69n1335_003:0115c19": "寂是法王根。動是法王苗。涅槃既不遠。常住亦非遙。",
    "X69n1335_003:0115c20": "迴心名淨土。煩惱應時消。欲過三途海。勤修六度橋。",
    "X69n1335_003:0115c21": "定當成正覺。喻若待來潮。伏藏不離體。珠在內身中。",
    "X69n1335_003:0115c22": "但向心邊會。莫遠外於空。萬類同真性。千般體一如。",
    "X69n1335_003:0115c23": "若人解此法。何用苦尋渠。四生同一體。六趣會歸余。",
    "X69n1335_003:0115c24": "無明即是佛。煩惱不須除。",
    "X69n1335_003:0116a01": "貪瞋癡",
    "X69n1335_003:0116a02": "不須貪。看取遊魚戲碧潭。只是愛他鈎下餌。一條線",
    "X69n1335_003:0116a03": "向口中含。",
    "X69n1335_003:0116a04": "不須瞋。瞋則能招地獄因。但將定力降風火。便是端",
    "X69n1335_003:0116a05": "嚴紫磨身。",
    "X69n1335_003:0116a06": "不須癡。癡被無明六賊欺。惡業自身心所造。愚迷披",
    "X69n1335_003:0116a07": "却畜生皮。",
    "X69n1335_003:0116a08": "十勸",
    "X69n1335_003:0116a09": "勸君一。專心常念波羅蜜。勤修六度向菩提。五濁三",
    "X69n1335_003:0116a10": "塗自然出。",
    "X69n1335_003:0116a11": "勸君二。夫人出世莫求利。縱然求得暫時間。須臾不",
    "X69n1335_003:0116a12": "久歸蒿里。",
    "X69n1335_003:0116a13": "勸君三。人身難得大須慙。晝夜六時常念佛。勤修三",
    "X69n1335_003:0116a14": "寶向伽藍。",
    "X69n1335_003:0116a15": "勸君四。努力經營修善事。莫言少壯好光容。未委前",
    "X69n1335_003:0116a16": "程是何處。",
    "X69n1335_003:0116a17": "勸君五。尋思地獄真成苦。眼前富貴逞容儀。須臾不",
    "X69n1335_003:0116a18": "久還歸土。",
    "X69n1335_003:0116a19": "勸君六。第一莫喫眾生肉。若非菩薩化身來。便是前",
    "X69n1335_003:0116a20": "生親眷屬。",
    "X69n1335_003:0116a21": "勸君七。萬事無過須的實。朝三暮四不為人。此理安",
    "X69n1335_003:0116a22": "身終不吉。",
    "X69n1335_003:0116a23": "勸君八。喫肉之人真羅剎。今身若也殺佗身。來生還",
    "X69n1335_003:0116a24": "被佗身殺。",
    "X69n1335_003:0116b01": "勸君九。天堂地獄分明有。莫將酒肉勸僧人。五百生",
    "X69n1335_003:0116b02": "中無脚手。",
    "X69n1335_003:0116b03": "勸君十。相勸修行須在急。一朝命盡入黃泉。父孃妻",
    "X69n1335_003:0116b04": "子徒勞泣。",
    "X69n1335_003:0116b05": "頌二首",
    "X69n1335_003:0116b06": "空手把鋤頭。步行騎水牛。牛從橋上過。橋流水不流。",
    "X69n1335_003:0116b07": "有物先天地。無形本寂寥。能為萬象主。不遂四時凋。",
    "X69n1335_003:0116b08": "還源詩十二章",
    "X69n1335_003:0116b09": "還源去。生死涅槃齊。由心不平等。法性有高低。",
    "X69n1335_003:0116b10": "還源去。說易運心難。般若無形相。教作若為觀。",
    "X69n1335_003:0116b11": "還源去。欲求般若易。但息是非心。自然成大智。",
    "X69n1335_003:0116b12": "還源去。觸處可幽棲。涅槃生死是。煩惱即菩提。",
    "X69n1335_003:0116b13": "還源去。依見莫隨情。法性無增減。妄說有虧盈。",
    "X69n1335_003:0116b14": "還源去。何須更遠尋。欲求真解脫。端正自觀心。",
    "X69n1335_003:0116b15": "還源去。心性不思議。志小無為大。芥子納須彌。",
    "X69n1335_003:0116b16": "還源去。解脫無邊際。和光與物同。如空不染世。",
    "X69n1335_003:0116b17": "還源去。何須次第求。法性無前後。一念一時修。",
    "X69n1335_003:0116b18": "還源去。心性不沈浮。安住王三昧。萬行悉圓收。",
    "X69n1335_003:0116b19": "還源去。生死本紛綸。橫計虗為實。六情常自昏。",
    "X69n1335_003:0116b20": "還源去。般若酒澄清。能治煩惱病。自飲勸眾生。",
    "X69n1335_003:0116b21": "浮漚歌",
    "X69n1335_003:0116b22": "君不見驟雨近看庭際流。水上隨生無數漚。一滴初",
    "X69n1335_003:0116b23": "成一滴破。幾迴銷盡幾迴浮。浮漚聚散無窮已。大小",
    "X69n1335_003:0116b24": "殊形色相似。有時忽起名浮漚。銷竟還同本來水。浮",
    "X69n1335_003:0116c01": "漚自有還自無。象空象色總名虗。究竟還同幻化影。",
    "X69n1335_003:0116c02": "愚人喚作半邊珠。此時感歎閑居士。一見浮漚悟生",
    "X69n1335_003:0116c03": "死。皇皇人世總名虗。暫借浮漚以相比。念念人間多",
    "X69n1335_003:0116c04": "盛衰。逝水東注永無期。寄言世上榮豪者。歲月相看",
    "X69n1335_003:0116c05": "能幾時。",
    "X69n1335_003:0116c06": "獨自詩二十章",
    "X69n1335_003:0116c07": "獨自山。茅茨草屋安。熊羆撩人戲。飛鳥共來飡。",
    "X69n1335_003:0116c08": "獨自居。何意此勤劬。翹心尋本性。志節服真如。",
    "X69n1335_003:0116c09": "獨自眠。寂寞好思玄。休息攀緣境。不著有無邊。",
    "X69n1335_003:0116c10": "獨自坐。靜思觀無我。調直箇身心。慈悲成薩埵。",
    "X69n1335_003:0116c11": "獨自處。本誓如應與。示道在經中。扣破無明主。",
    "X69n1335_003:0116c12": "獨自行。見色恰如盲。輕軀同類化。蠕動未曾驚。",
    "X69n1335_003:0116c13": "獨自戲。問我心中有何為。若見無記在心中。急斷令",
    "X69n1335_003:0116c14": "還般若義。",
    "X69n1335_003:0116c15": "獨自往。觸處隨緣皆妄想。妄想心內逼馳求。即此馳",
    "X69n1335_003:0116c16": "求亦非往。",
    "X69n1335_003:0116c17": "獨自歸。登山度嶺何所依。比至所依無定實。熟觀此",
    "X69n1335_003:0116c18": "境竟何為。",
    "X69n1335_003:0116c19": "獨自作。問我心中何所著。推撿四運併無生。千端萬",
    "X69n1335_003:0116c20": "緒何能縛。",
    "X69n1335_003:0116c21": "獨自語。問我心中何所取。照了巧說竝皆空。咽喉唇",
    "X69n1335_003:0116c22": "舌誰為主。",
    "X69n1335_003:0116c23": "獨自情。其實離聲名。三觀一心離萬品。荊棘叢林皆",
    "X69n1335_003:0116c24": "自平。",
    "X69n1335_003:0117a01": "獨自美。迢迢棄朝市。追昔本願證無生。不得無生終",
    "X69n1335_003:0117a02": "不止。",
    "X69n1335_003:0117a03": "獨自佳。禪味朝飡不用蝦。弊此揣食如應與。假借五",
    "X69n1335_003:0117a04": "陰以為家。",
    "X69n1335_003:0117a05": "獨自樂。且欲求無學。急斷三界繩。得免泥犂惡。",
    "X69n1335_003:0117a06": "獨自好。決求菩薩道。萬行為眾生。未取泥洹寶。",
    "X69n1335_003:0117a07": "獨自觀。試取世緣看。捉此無常境。一理向心觀。",
    "X69n1335_003:0117a08": "獨自奇。正是學無為。迴思多許念。運向涅槃池。",
    "X69n1335_003:0117a09": "獨自足。願心無限跼。怨親法界語圓真。始得應身化",
    "X69n1335_003:0117a10": "羣育。",
    "X69n1335_003:0117a11": "獨自宿。意裡心儲蓄。為作良友繫衣珠。歷劫彌生根",
    "X69n1335_003:0117a12": "會熟。",
    "X69n1335_003:0117a13": "爾時大士與諸弟子。晝夜思惟觀察行人。生而不生。",
    "X69n1335_003:0117a14": "滅而不滅。止息攀緣入法相。即是為解脫也。乃作五",
    "X69n1335_003:0117a15": "章詞曰。",
    "X69n1335_003:0117a16": "一更始。擎香佛龕裏。敬禮無上尊。心心已無已。",
    "X69n1335_003:0117a17": "二更至。加趺靜禪思。通達無彼我。真如一不二。",
    "X69n1335_003:0117a18": "三更中。觀法空不空。無起無生滅。體一真如同。",
    "X69n1335_003:0117a19": "四更前。觀法緣無緣。真如四句絕。百非寧復煎。",
    "X69n1335_003:0117a20": "五更初。稽首禮如如。歸依無新故。不實亦不虗。",
    "X69n1335_003:0117a21": "行路難二十篇(并)序",
    "X69n1335_003:0117a22": "夫心性虗凝。量同法界。隨如絕相。無作無緣。湛爾常",
    "X69n1335_003:0117a23": "存而無住。法流滿世界而實理不遷。玅道歸空而普",
    "X69n1335_003:0117a24": "同萬有。法王御此而說金堅。故昔言。欲顯其相。而復",
    "X69n1335_003:0117b01": "不為言之所詮。然觸事該羅。而事之不攝。性非解脫。",
    "X69n1335_003:0117b02": "本無十纏。緣所不起。呼之為玅。言方不及。故號自然。",
    "X69n1335_003:0117b03": "常與世和。而世法不染。俗是其體。而亦不為俗之所",
    "X69n1335_003:0117b04": "牽。爾乃虗玄絕玅。空號坦蕩。心無狀而現形。雖有形",
    "X69n1335_003:0117b05": "而無象。散合無方。而非還非往。由聚斂而不促。設開",
    "X69n1335_003:0117b06": "舒而不廣。斯非物而有音。具大音而稀響。性寂虗冲。",
    "X69n1335_003:0117b07": "非一非兩。廣照分明。徒自明而自朗。未曾暫有。而全",
    "X69n1335_003:0117b08": "體現前。雖復現前。而難習難倣。細於毫末而不微。生",
    "X69n1335_003:0117b09": "遍三千而不長。理無決定。無聽無聞。無而怳晃。生死",
    "X69n1335_003:0117b10": "坦然。非因育養。識類含生。同斯法綱。就悟名為涅槃。",
    "X69n1335_003:0117b11": "而不知者說為憶想。斯則真實無疑。能柔能強。廣望",
    "X69n1335_003:0117b12": "則世界不容。息念則舉體皆同。乃是無色之色。恬靜",
    "X69n1335_003:0117b13": "淵洪。止之。即為無量無窮之體。合之。則非隻非雙。一",
    "X69n1335_003:0117b14": "起普周萬國。無遲無疾。而容不容。非凡非聖。非智非",
    "X69n1335_003:0117b15": "愚。唯有無心質士。合此虗宗。會之者。豁冥昧。照之者。",
    "X69n1335_003:0117b16": "朗迷蒙。遮那湛然。無增無減。四生三有。聞爾還空。若",
    "X69n1335_003:0117b17": "乃幽微寂寞。難見難知。若立一名相。而不合不離。非",
    "X69n1335_003:0117b18": "斷非常。而二邊俱會。無明無暗。非慧非癡。此非世間",
    "X69n1335_003:0117b19": "智辨照之所能及。是無生慧者之所深思。斯乃自悟",
    "X69n1335_003:0117b20": "虗心。即長生而不滅。見而非見。無著無依。世有九十",
    "X69n1335_003:0117b21": "六種外道。亦所不及。唯是無上佛法。要切良基。余既",
    "X69n1335_003:0117b22": "瞥聞。不能默已。抱愚竭智。聊述拙辭。雖不會玅理。然",
    "X69n1335_003:0117b23": "其語意大指。終歸自然。煩憒性迷。制斯遣慮。願高明",
    "X69n1335_003:0117b24": "正士見者不嗤。",
    "X69n1335_003:0117c01": "第一章明非斷非常",
    "X69n1335_003:0117c02": "君不見自心非斷亦非常。普在諸方不入方。亦復不",
    "X69n1335_003:0117c03": "依前後際。又復非圓非短長。湛然無生亦無滅。非白",
    "X69n1335_003:0117c04": "非黑。非青非黃。雖復念慮知諸法。而實不住念中央。",
    "X69n1335_003:0117c05": "眾生入而無所入。雖取六境實無傷。智者分明了知",
    "X69n1335_003:0117c06": "此。是故號曰法中王。自悟知此無知法。因爾智慧等",
    "X69n1335_003:0117c07": "金剛。不藉外緣資內府。戒定慧品自閑防。安住普超",
    "X69n1335_003:0117c08": "三昧頂。憶想顛倒永消亡。覺諸煩惱隨如相。稱此空",
    "X69n1335_003:0117c09": "名為道場。為眾班宣演常教。如此玅義未曾彰。行路",
    "X69n1335_003:0117c10": "難。路難微玅甚難行。若以無知照知法。現前證得本",
    "X69n1335_003:0117c11": "無生。",
    "X69n1335_003:0117c12": "第二章明真照無照",
    "X69n1335_003:0117c13": "君不見真照分明性無照。通鑒坦蕩復無平。安住無",
    "X69n1335_003:0117c14": "明知明照。了達明照之無明。一心永斷於諸行。始復",
    "X69n1335_003:0117c15": "勤行於不行。一心非心亦非一。無一無心行不生。識",
    "X69n1335_003:0117c16": "心即是無生法。非離生法有無生。若知諸緣性無起。",
    "X69n1335_003:0117c17": "隨心顛倒任縱橫。解了空心無隔礙。世間言論不勞",
    "X69n1335_003:0117c18": "爭。若復苦欲爭言論。方為貪癡之所盲。是故經言樂",
    "X69n1335_003:0117c19": "知見。五陰塵勞隨復生。若能慧心持本際。自得正道",
    "X69n1335_003:0117c20": "坦然平。性正心平無有正。假設平正引羣生。行路難。",
    "X69n1335_003:0117c21": "路難常居五陰山。涅槃虗玄不為寂。雖有生死獨清",
    "X69n1335_003:0117c22": "閑。",
    "X69n1335_003:0117c23": "第三章明心相實相",
    "X69n1335_003:0117c24": "君不見心相微細最奇精。非作非緣非色名。雖復恬",
    "X69n1335_003:0118a01": "然非有相。若凡若聖己之靈。此靈無形而常應。雖復",
    "X69n1335_003:0118a02": "常應實無形。心性無來亦無去。緣慮流轉實無停。正",
    "X69n1335_003:0118a03": "覺此是真常覺。方便鹿苑制尊經。為度妄想諸邪見。",
    "X69n1335_003:0118a04": "令知寂滅得安寧。廣說菩提與諸行。而此二法即音",
    "X69n1335_003:0118a05": "聲。了達音聲處非處。三毒煩惱不虧盈。又達五陰皆",
    "X69n1335_003:0118a06": "空寂。正慧無生制六情。於茲六情還念滅。即是真了",
    "X69n1335_003:0118a07": "涅槃城。行路難。路難無往復無還。貪瞋不在於內外。",
    "X69n1335_003:0118a08": "亦復的不在中間。",
    "X69n1335_003:0118a09": "第四章明無相虗融",
    "X69n1335_003:0118a10": "君不見決定法中無決定。虗妄顛倒是菩提。若心分",
    "X69n1335_003:0118a11": "別菩提法。分別菩提還復迷。若了此迷無分別。迷與",
    "X69n1335_003:0118a12": "分別即菩提。分別菩提非一異。恒同一體不相攜。安",
    "X69n1335_003:0118a13": "住性空真實性。空性無空亦不賷。同體大悲含一切。",
    "X69n1335_003:0118a14": "故知真法不乖迷。只此昏迷即無性。亦復不論齊不",
    "X69n1335_003:0118a15": "齊。若捨塵勞更無法。喻若淨華生淤泥。如來法身無",
    "X69n1335_003:0118a16": "別處。普通三界苦泥犂。三界泥犂本非有。微玅誰復",
    "X69n1335_003:0118a17": "得知蹊。行路難。路難本自是泥洹。內外身心併空寂。",
    "X69n1335_003:0118a18": "顛倒貪瞋何處安。",
    "X69n1335_003:0118a19": "第五章明凡聖非一非二",
    "X69n1335_003:0118a20": "君不見煩惱茫然非是一。雖復非一亦非多。若能照",
    "X69n1335_003:0118a21": "知其本際。即是真身盧遮那。入於微塵亦無礙。無礙",
    "X69n1335_003:0118a22": "體寂遍娑婆。凡聖兩途非二處。生死涅槃常共和。雖",
    "X69n1335_003:0118a23": "復強立和名字。只箇愛癡真佛陀。般若深空智非智。",
    "X69n1335_003:0118a24": "以無心意制眾魔。余既誠心學此述。聊抽拙抱作斯",
    "X69n1335_003:0118b01": "歌。行路難。路難心性實奇寬。貪欲本來常寂滅。智者",
    "X69n1335_003:0118b02": "於此可盤桓。",
    "X69n1335_003:0118b03": "第六章明懲心性無染",
    "X69n1335_003:0118b04": "君不見智人求心不求佛。諸法寂滅即貪婬。愛欲貪",
    "X69n1335_003:0118b05": "婬從心起。我亦懲心於不心。若也求心復不得。自然",
    "X69n1335_003:0118b06": "無處起貪婬。貪婬無起亦無滅。顛倒非淺亦非深。又",
    "X69n1335_003:0118b07": "亦不得非貪欲。無得不得玅難尋。三毒性中恒如此。",
    "X69n1335_003:0118b08": "具足常同堅固林。余事貪婬為佛事。更無三毒橫相",
    "X69n1335_003:0118b09": "侵。若求出離還沈沒。分別出沒還復沈。諸佛善得於",
    "X69n1335_003:0118b10": "三毒。眾生虗妄不能任。我亦勤修三毒性。更不願求",
    "X69n1335_003:0118b11": "諸佛心。行路難。路難心中本無物。無物即是淨菩提。",
    "X69n1335_003:0118b12": "無見心中常見佛。",
    "X69n1335_003:0118b13": "第七章明般若無諍",
    "X69n1335_003:0118b14": "君不見般若真源本常淨。生死根際自虗微。即此生",
    "X69n1335_003:0118b15": "死真般若。離斯外覔反相違。心若分別於生死。諸苦",
    "X69n1335_003:0118b16": "毒難竟相追。今若事之為功匠。虗妄顛倒不能歸。而",
    "X69n1335_003:0118b17": "此但假空言語。淨穢兩邊俱不依。無心捨離於生死。",
    "X69n1335_003:0118b18": "涅槃無心亦不追。涅槃無心即生死。生死無心般若",
    "X69n1335_003:0118b19": "暉。般若明心無照用。無照無用斷言辭。亦復不欲有",
    "X69n1335_003:0118b20": "諸見。即是法王無上醫。善解於此無心藥。三有諸病",
    "X69n1335_003:0118b21": "盡能治。行路難。路難遣之而復遣。識此遣性本來空。",
    "X69n1335_003:0118b22": "無心終是摩訶衍。",
    "X69n1335_003:0118b23": "第八章明本際不可得",
    "X69n1335_003:0118b24": "君不見本際之中無復本。無本真際無人知。若人無",
    "X69n1335_003:0118c01": "知了斯際。清淨微玅不為奇。知與無知常自爾。苦樂",
    "X69n1335_003:0118c02": "等同於大悲。三界眾生乃迷務。於其實錄是無為。亦",
    "X69n1335_003:0118c03": "復無此無為法。強自生心是苦疲。苦疲皆空如炎響。",
    "X69n1335_003:0118c04": "生滅不住不分離。能知此心無隔礙。生死虗妄不能",
    "X69n1335_003:0118c05": "羈。而此一心皆悉具。八萬四千諸律儀。亦復不墮過",
    "X69n1335_003:0118c06": "人法。嶮巇絕危而不危。一切法中無有法。世人遑遽",
    "X69n1335_003:0118c07": "欲何為。行路難。路難心中無可看。昔日謂言諸佛遠。",
    "X69n1335_003:0118c08": "今知貪瞋是涅槃。",
    "X69n1335_003:0118c09": "第九章明無斷煩惱",
    "X69n1335_003:0118c10": "君不見文殊玅德非為遠。三障三毒即三空。五分法",
    "X69n1335_003:0118c11": "身纏五陰。六入無知為六通。四倒四果何曾異。八邪",
    "X69n1335_003:0118c12": "八正體還同。七覺菩提性無別。七識流浪會真宗。一",
    "X69n1335_003:0118c13": "切煩惱皆空寂。諸佛法藏在心胸。恒將法忍相隨逐。",
    "X69n1335_003:0118c14": "只自差升不相逢。諸佛如來住何所。併在貪婬愛欲",
    "X69n1335_003:0118c15": "中。今勸斷貪婬愛欲。但是方便化童蒙。貪欲本相真",
    "X69n1335_003:0118c16": "清淨。假說空名名亦空。行路難。路難心中非是心。寄",
    "X69n1335_003:0118c17": "語真修無念士。慎勿分別毀貪婬。",
    "X69n1335_003:0118c18": "第十章明寂滅無心常行精進",
    "X69n1335_003:0118c19": "君不見寂滅性中無有滅。真實覺中無覺知。亦復無",
    "X69n1335_003:0118c20": "有無知覺。清虗寂寞離方規。法性自爾無因致。憶想",
    "X69n1335_003:0118c21": "顛倒性無為。正使飄流遍三界。於其心中實不移。無",
    "X69n1335_003:0118c22": "去無來亦無住。善達無住亦無虧。諸佛世雄非尊大。",
    "X69n1335_003:0118c23": "三毒四倒亦非卑。却尋緣心無所得。無緣心中緣復",
    "X69n1335_003:0118c24": "彌。若欲速求無上道。無知三毒性能資。三毒生於三",
    "X69n1335_003:0119a01": "解脫。七識還生七覺支。倒心去來無有實。去來無急",
    "X69n1335_003:0119a02": "亦無遲。覺諸煩惱觀前境。但自懲心而却推。心本無",
    "X69n1335_003:0119a03": "根何有本。六塵五欲不能羈。行路難。路難微玅甚希",
    "X69n1335_003:0119a04": "奇。昔日殷勤勇精進。不知精進背無為。",
    "X69n1335_003:0119a05": "第十一章明法身得用自在",
    "X69n1335_003:0119a06": "君不見大士自觀身中法。身是如來淨法身。虗空往",
    "X69n1335_003:0119a07": "還能迅速。獨脫自在不由人。出入毛孔而無礙。愛取",
    "X69n1335_003:0119a08": "塵時不染塵。見處凡情等諸聖。離斯求道更無真。建",
    "X69n1335_003:0119a09": "立諸法而無法。即是真如無上真。億劫本有而非故。",
    "X69n1335_003:0119a10": "於今見覺亦非新。成就大我而無我。具足大人無有",
    "X69n1335_003:0119a11": "人。聖體無明不可說。為復方便名心神。即此心是真",
    "X69n1335_003:0119a12": "常法。亦是涅槃之上珍。願諸學人同此悟。各自守門",
    "X69n1335_003:0119a13": "而禁津。行路難。路難名異理無分。若能了於無生死。",
    "X69n1335_003:0119a14": "便得消除生死雲。",
    "X69n1335_003:0119a15": "第十二章明金剛解脫",
    "X69n1335_003:0119a16": "君不見金剛語句非真實。萬象森羅同一無。而此空",
    "X69n1335_003:0119a17": "無為佛母。復是真如無上珠。世人不知求此寶。貧窮",
    "X69n1335_003:0119a18": "忽忽六趣奴。不事身中法身佛。穴穴向外禮浮圖。乍",
    "X69n1335_003:0119a19": "看而欲似精進。撿責身中皆併麤。用箇麤心逞言語。",
    "X69n1335_003:0119a20": "不了真源由是愚。隨情憶想而分別。五陰六賊競來",
    "X69n1335_003:0119a21": "誅。不肯尋求無上道。但知虗妄取名譽。口雖唱善還",
    "X69n1335_003:0119a22": "生惡。空言真實反成虗。余今反虗持作實。亦不證實",
    "X69n1335_003:0119a23": "入無餘。行路難。路難舉世皆虗妄。十纏五陰性無知。",
    "X69n1335_003:0119a24": "愚人於中自生鄣。",
    "X69n1335_003:0119b01": "第十三章明寂靜無照無得",
    "X69n1335_003:0119b02": "君不見諸法但假空施設。寂靜無門為法門。一切法",
    "X69n1335_003:0119b03": "中心為主。余今不復得心源。究檢心源既不得。豈知",
    "X69n1335_003:0119b04": "諸法併無根。用此無根心照境。照之分明彌復惛。即",
    "X69n1335_003:0119b05": "此惛心還自照。正照之理未曾存。照之與境俱差異。",
    "X69n1335_003:0119b06": "是故智士不能論。世人狂狂強分別。無中照見亂精",
    "X69n1335_003:0119b07": "魂。若能智照亡非照。分別智照復還奔。諸法本爾誰",
    "X69n1335_003:0119b08": "人作。寂靜無靜亦無喧。故知眾生顛倒想。還是眾生",
    "X69n1335_003:0119b09": "無上尊。行路難。路難捨癡而復癡。飛禽走獸我能伏。",
    "X69n1335_003:0119b10": "只箇心賊獨難治。",
    "X69n1335_003:0119b11": "第十四章明三空無性",
    "X69n1335_003:0119b12": "君不見諸佛聖人心無礙。為通道化說三無。雖說三",
    "X69n1335_003:0119b13": "無實非說。心於萬境不由居。正使顛倒造五逆。隨情",
    "X69n1335_003:0119b14": "所作併歸如。抱朴澄神念無念。亦不分別滅無餘。所",
    "X69n1335_003:0119b15": "以安心不擇處。了知真俗體非殊。息慮心空不捨事。",
    "X69n1335_003:0119b16": "名理言行不相扶。不依六塵心動搖。隨如無作順空",
    "X69n1335_003:0119b17": "虗。無去無來常不住。心神竭盡亦非無。不壞於身隨",
    "X69n1335_003:0119b18": "一相。不斷貪婬而不拘。若謂無差還自縛。言其體異",
    "X69n1335_003:0119b19": "轉傷體。猶如夢幻無真實。本來非有若為除。行路難。",
    "X69n1335_003:0119b20": "路難頓爾難料理。凡夫妄見有差殊。真實凝心無彼",
    "X69n1335_003:0119b21": "此。",
    "X69n1335_003:0119b22": "第十五章明空有不違",
    "X69n1335_003:0119b23": "君不見邪見非邊不離邊。顛倒分別亦非緣。自心非",
    "X69n1335_003:0119b24": "心念非念。常來常去實無遷。猶若金剛難沮壞。諸佛",
    "X69n1335_003:0119c01": "用此作金堅。世人稱譽涅槃玅。余道生死最深玄。即",
    "X69n1335_003:0119c02": "是無生之上忍。又是摩訶無礙禪。正士由心於是觀。",
    "X69n1335_003:0119c03": "不為八風之所牽。天樂自在無心戀。小小財色豈能",
    "X69n1335_003:0119c04": "纏。隨逢苦樂心無變。永別憶想忘憂煎。虗心無人無",
    "X69n1335_003:0119c05": "我所。任性浮沈如似顛。實照常法知無定。知法無性",
    "X69n1335_003:0119c06": "號為賢。行路難。路難非空亦非有。有無雙遣兩俱存。",
    "X69n1335_003:0119c07": "俱存無遣亦無受。",
    "X69n1335_003:0119c08": "第十六章明魔怨",
    "X69n1335_003:0119c09": "君不見大道寂寞叵思尋。通融萬像盡皆深。一切恬",
    "X69n1335_003:0119c10": "然無起滅。顛倒分別併從心。智者求心無處所。茫然",
    "X69n1335_003:0119c11": "色相離貪婬。了了分明何所見。猶如病眼覩空針。若",
    "X69n1335_003:0119c12": "人體知顛倒想。不為妄苦所漂沈。世間諸法如陽焰。",
    "X69n1335_003:0119c13": "行者慎莫致怨嫌。恒以空心而反照。無上佛道亦能",
    "X69n1335_003:0119c14": "任。行路難。路難微玅實無雙。若識六情空非有。眾魔",
    "X69n1335_003:0119c15": "結賊自然降。",
    "X69n1335_003:0119c16": "第十七章明法性用平等",
    "X69n1335_003:0119c17": "君不見法性無知不可說。有漏無漏併虗通。雖復乖",
    "X69n1335_003:0119c18": "差作諸地。尋其本際盡皆同。亦復無同可同法。亦不",
    "X69n1335_003:0119c19": "以空持作空。若欲知斯殊玅道。但自窮搜五陰叢。如",
    "X69n1335_003:0119c20": "實無來亦無去。亦不的在六情中。即是無原真法界。",
    "X69n1335_003:0119c21": "湛然常存無始終。行路難。路難苦樂何未央。時往西",
    "X69n1335_003:0119c22": "方無量壽。或復託化現東方。",
    "X69n1335_003:0119c23": "第十八章明不思議佛母",
    "X69n1335_003:0119c24": "君不見愛欲貪婬諸佛母。諸佛世尊貪欲兒。從來菩",
    "X69n1335_003:0120a01": "提為我匠。今使我為眾匠師。昔日千端外求佛。佛在",
    "X69n1335_003:0120a02": "衣中今始知。無量癡心本是道。三毒四倒不思議。虗",
    "X69n1335_003:0120a03": "妄行慈慜眾苦。不知諸苦是慈悲。瞋恚無明最微玅。",
    "X69n1335_003:0120a04": "□□智者不能思。昔日辛勤學知見。不知知見自無",
    "X69n1335_003:0120a05": "知。四趣三途悉非有。三鄣三脫不分離。行路難。路難",
    "X69n1335_003:0120a06": "無有俱併忘。了知煩惱無生想。即是如來坐道場。",
    "X69n1335_003:0120a07": "第十九章明無覺精進",
    "X69n1335_003:0120a08": "君不見正心諸佛子。以見非心故不憂。知心非心意",
    "X69n1335_003:0120a09": "非意。八風傷逼豈懷愁。隨風東西無我所。獨脫逍遙",
    "X69n1335_003:0120a10": "不繫舟。設使住時終非住。走遍十方而不流。不見我",
    "X69n1335_003:0120a11": "時於無我。善哉適性任沈浮。世間妄想無真實。吾於",
    "X69n1335_003:0120a12": "此中何所求。只用非心覺非覺。亦復正修於不修。若",
    "X69n1335_003:0120a13": "人不知如此處。不應稱名作比丘。為箇癡心作奴僕。",
    "X69n1335_003:0120a14": "愛結纏之不自由。而此更增諸苦惱。永劫長塗三界",
    "X69n1335_003:0120a15": "囚。生死相連彌復甚。判不能得永長休。行路難。路難",
    "X69n1335_003:0120a16": "無令過諸念。無念之念乃為真。真念無真還自炎。",
    "X69n1335_003:0120a17": "第二十章明善微玅",
    "X69n1335_003:0120a18": "君不見無上菩提最為近。四大五陰皆深奧。其實清",
    "X69n1335_003:0120a19": "淨玅難知。不悟此心真卒暴。和合性中無有實。是故",
    "X69n1335_003:0120a20": "稱為諸法要。於中無妄亦無真。只用無為作微玅。尋",
    "X69n1335_003:0120a21": "其體寂不應言。假為眾生立名號。若知名號即非名。",
    "X69n1335_003:0120a22": "解了眾生知佛教。覺知無因之正因。當得無因無果",
    "X69n1335_003:0120a23": "報。善達貪愛得無生。無明去來無動搖。不見聖果異",
    "X69n1335_003:0120a24": "凡情。分別聖凡還復倒。若人無願亦無修。必定當為",
    "X69n1335_003:0120b01": "世間導。行路難。路難非穢亦非淨。是非雙泯復還存。",
    "X69n1335_003:0120b02": "行路易十五首",
    "X69n1335_003:0120b03": "佛空俱一體。空佛本來同。觸目皆如此。無心自性中。",
    "X69n1335_003:0120b04": "行路易。路易不修行。有無心永息。只箇是無生。",
    "X69n1335_003:0120b05": "眾生是佛祖。佛是眾生翁。三寶不相離。菩提皆共同。",
    "X69n1335_003:0120b06": "行路易。路易真無作。持經不動口。坐禪終日臥。",
    "X69n1335_003:0120b07": "無生無處所。無處是無生。若覔無生處。無生無處生。",
    "X69n1335_003:0120b08": "行路易。路易坦然平。無心真解脫。自性任縱橫。",
    "X69n1335_003:0120b09": "菩提無處所。無處是菩提。若覔菩提處。終身累劫迷。",
    "X69n1335_003:0120b10": "行路易。路易真不虗。善惡無分別。此則是真如。",
    "X69n1335_003:0120b11": "有無皆解脫。累息在無生。菩提是顛倒。生死最為精。",
    "X69n1335_003:0120b12": "行路易。路易人莫疑。解吾如此語。修道不須師。",
    "X69n1335_003:0120b13": "東山水上浮。西山行不住。北斗下閻浮。是真解脫處。",
    "X69n1335_003:0120b14": "行路易。路易人不識。半夜日頭明。不悟真疲劇。",
    "X69n1335_003:0120b15": "猛風不動樹。打鼓不聞聲。日出樹無影。牛從水上行。",
    "X69n1335_003:0120b16": "行路易。路易真可怜。修道解此意。長伸兩脚眠。",
    "X69n1335_003:0120b17": "佛心與眾生。是三終不移。虗空合真理。人我在無為。",
    "X69n1335_003:0120b18": "行路易。路易真難測。寄語行路人。大應須努力。",
    "X69n1335_003:0120b19": "人道行路難。我道行路易。入山十二年。長伸兩脚睡。",
    "X69n1335_003:0120b20": "行路易。路易莫思量。剎那心不二。終日是天堂。",
    "X69n1335_003:0120b21": "須彌芥子父。芥子須彌爺。山海坦平地。燒氷將煑茶。",
    "X69n1335_003:0120b22": "行路易。路易真冥寞。菩提心在中。世人元不覺。",
    "X69n1335_003:0120b23": "有無去來心永息。內外中間心總無。欲覔如來真佛",
    "X69n1335_003:0120b24": "處。但看石牛生象兒。行路易。路易須及早。不用學多",
    "X69n1335_003:0120c01": "聞。無言真是道。",
    "X69n1335_003:0120c02": "無用是無作。無作是無心。無見無心處。楊花水底沈。",
    "X69n1335_003:0120c03": "行路易。路易真無得。講說千般論。不如少時默。",
    "X69n1335_003:0120c04": "無情正是道。木石盡真如。達時遍境是。不悟永乖踈。",
    "X69n1335_003:0120c05": "行路易。路易真可樂。剎那登正覺。不用披三教。",
    "X69n1335_003:0120c06": "無事真無事。無事少人知。無為無處所。無處是無為。",
    "X69n1335_003:0120c07": "行路易。路易人莫驚。無有無為事。空有無為名。",
    "X69n1335_003:0120c08": "無我無人真出家。何須鬀髮染袈裟。欲識逍遙真解",
    "X69n1335_003:0120c09": "脫。但看水牛生象牙。行路易。路易君諦聽。無覺無菩",
    "X69n1335_003:0120c10": "提。無垢亦無淨。",
    "X69n1335_003:0120c11": "率題六章",
    "X69n1335_003:0120c12": "第一章歎佇歸珠至今未獲",
    "X69n1335_003:0120c13": "擕明是今日。感應在明陽。想思深洞盡。企子實難當。",
    "X69n1335_003:0120c14": "朝憶生眷戀。夕望動心傷。若期靈樹下。度脫不相忘。",
    "X69n1335_003:0120c15": "惡見孤憔悴。俱願普趨鏘。雙飛白日頂。出氣紫雲光。",
    "X69n1335_003:0120c16": "神龍左右梵。散華來芬芳。菲菲常樂境。藹藹昇金堂。",
    "X69n1335_003:0120c17": "第二章歎斷高遂昔先志",
    "X69n1335_003:0120c18": "近背天宮否。念苦蹔羈斯。舒散金來抱。流緇布交知。",
    "X69n1335_003:0120c19": "唯仰相隨善。依領使忘疲。同登八位境。共樂寶蓮池。",
    "X69n1335_003:0120c20": "□□□金體。玅果遂眾奇。",
    "X69n1335_003:0120c21": "第三章勸修無上道",
    "X69n1335_003:0120c22": "改緇素容轉。體淨得金蘭。從修無上道。常樂自然完。",
    "X69n1335_003:0120c23": "拂拭明珠瑩。光發遍能看。",
    "X69n1335_003:0120c24": "第四章歎世人不厭苦信自纏嬰",
    "X69n1335_003:0121a01": "肯入七寶車。寧歸地獄所。刀山已傷形。劒樹方應處。",
    "X69n1335_003:0121a02": "月月病難當。年年無暫弭。流洩三塗中。憔悴玉容毀。",
    "X69n1335_003:0121a03": "不同余今訓。爾時仙步阻。",
    "X69n1335_003:0121a04": "第五章勸請仁賢背苦就樂",
    "X69n1335_003:0121a05": "願子從為善。名價身為呈。諸天散華下。飛梵來相迎。",
    "X69n1335_003:0121a06": "同昇珍寶殿。處處皆光明。共居常樂境。齊悅證無生。",
    "X69n1335_003:0121a07": "第六章勸同趣至真解因緣縛",
    "X69n1335_003:0121a08": "唯願趣真道。研慮蕩眾緣。累盡超玅國。逍遙無畏天。",
    "X69n1335_003:0121a09": "有沙門問。大士那不出家。答曰。不敢住家。不",
    "X69n1335_003:0121a10": "敢出家。爾時又為東卿侯率題二章。略說理",
    "X69n1335_003:0121a11": "要云",
    "X69n1335_003:0121a12": "脫中如不如。縛中穆如相。乃會三菩提。如如等無上。",
    "X69n1335_003:0121a13": "法相竝非雙。恒乖未曾各。沈浮隨不隨。搖漾泊無泊。",
    "X69n1335_003:0121a14": "勸喻詩三首",
    "X69n1335_003:0121a15": "持戒如天日。能明炬夜軀。照見家中寶。兼開額上珠。",
    "X69n1335_003:0121a16": "直超三有海。徑到薩雲衢。竝會等無等。齊證拘不拘。",
    "X69n1335_003:0121a17": "破戒如船浛。沒溺大江海。臨窮方喚佛。志操不能改。",
    "X69n1335_003:0121a18": "命如風中燈。迅滅寧相待。身死罪由存。牽向阿鼻門。",
    "X69n1335_003:0121a19": "千苦俱時至。萬痛切神魂。獨嬰燒煑炙。困劇事難論。",
    "X69n1335_003:0121a20": "修空截三有。精進作醫王。共弘調御法。甘雨注無方。",
    "X69n1335_003:0121a21": "澤潤羣生等。慧解悉芬芳。普會三菩室。齊證真如房。",
    "X69n1335_003:0121a22": "率題兩章",
    "X69n1335_003:0121a23": "罷世還本源。離有絕名相。栖神不二境。體一上無上。",
    "X69n1335_003:0121a24": "性狎無彼此。心由不去歸。逍遙空寂苑。悅意境忘依。",
    "X69n1335_003:0121b01": "碑文",
    "X69n1335_003:0121b02": "菩薩戒弟子侍中尚書左僕射領大著",
    "X69n1335_003:0121b03": "作建昌縣開國侯東海徐陵奉　勅撰",
    "X69n1335_003:0121b04": "夫至人無己。屈體申教。聖人無名。顯用藏跡。故維摩",
    "X69n1335_003:0121b05": "詰降同長者之儀。文殊師利或現儒生之像。提河獻",
    "X69n1335_003:0121b06": "供之旅。王城迾眾之端。抑號居士。時為善宿。大經所",
    "X69n1335_003:0121b07": "說。當轉法輪大品之言。皆紹尊位。斯則神通應化。不",
    "X69n1335_003:0121b08": "可思議者乎。東陽郡烏傷縣雙林寺傅大士者。即其",
    "X69n1335_003:0121b09": "縣人也。昔巖谿蘊德。渭浦程祥。天賜殷宗。誕興元相。",
    "X69n1335_003:0121b10": "景侯佐命。樊勝是埒。介子揚名。甘陳為伍。東京世載。",
    "X69n1335_003:0121b11": "西晉重光。惟是良家。降神所託。若如本生．本行。或示",
    "X69n1335_003:0121b12": "緣起。子長．子雲自敘元系。則云。補處菩薩。仰嗣釋迦",
    "X69n1335_003:0121b13": "法王真子。是號彌勒。雖三會濟濟。華林之道未孚。千",
    "X69n1335_003:0121b14": "尺巖巖。穰佉之化猶遠。但分身世界。濟度群生。機有",
    "X69n1335_003:0121b15": "殊源。應無恒質。自敘因緣。大宗如此。按停水經云。觀",
    "X69n1335_003:0121b16": "世音菩薩有五百身在此閻浮提地。示同凡品。教化",
    "X69n1335_003:0121b17": "眾生。彌勒菩薩亦有五百身在閻浮提。種種示現。利",
    "X69n1335_003:0121b18": "益眾生。故其本迹。難得而詳言者也。爾其蒸蒸大孝。",
    "X69n1335_003:0121b19": "肅肅惟恭。厥行以禮教為宗。其言以忠信為本。加以",
    "X69n1335_003:0121b20": "風神爽朗。氣調清高。流化親朋。善和紛諍。豈惟更盈",
    "X69n1335_003:0121b21": "毀璧。宜僚下丸而已哉。至於王戎吏部．鄧禹司徒。同",
    "X69n1335_003:0121b22": "此時年。有懷栖遁。仍隱居松山雙林寺。棄捨恩愛。非",
    "X69n1335_003:0121b23": "梁鴻之竝遊。拜辭親老。如蘇躭之永別。自修禪遠壑。",
    "X69n1335_003:0121b24": "絕粒長齋。非服流霞。若飡朝沅。太守王烋言其詭詐。",
    "X69n1335_003:0121c01": "乃使邦佐。幽諸後曹。迄至兼旬。曾無段食。於是州鄉",
    "X69n1335_003:0121c02": "媿伏。遠邇歸依。逃迹山林。肆行蘭若。又自敘云。七佛",
    "X69n1335_003:0121c03": "如來。十方竝現。釋尊摩頂。願受深法。每至犍槌應節。",
    "X69n1335_003:0121c04": "法鼓裁鳴。空界神仙共來行道。其外人所見者。拳握",
    "X69n1335_003:0121c05": "之內。或吐異香。胸臆之間。乍表金色。時有信安縣比",
    "X69n1335_003:0121c06": "丘僧朔。與其同類遠來觀化。未及祗肅。忽見大士身",
    "X69n1335_003:0121c07": "長丈餘。朔等驚慙。相趍禮拜。虔恭既畢。更覩常形。又",
    "X69n1335_003:0121c08": "有比丘智勰．優婆夷錢滿願等。伏膺累載。頻覩異儀。",
    "X69n1335_003:0121c09": "或見脚長二尺。指長五寸餘。兩眼光明。雙瞳照燿。皆",
    "X69n1335_003:0121c10": "為金色。竝若金錢。譬李老而相侔。同周文而等狀。姜",
    "X69n1335_003:0121c11": "嫄所履天步可以為儔河流。大戾神足宜其相比。支",
    "X69n1335_003:0121c12": "郎之彥既恥黃精。瞿曇之師有慙青目。既而四空玅",
    "X69n1335_003:0121c13": "定薰修。已成八解明心。莊嚴斯滿。時還鄉黨。化度鄉",
    "X69n1335_003:0121c14": "親。俱識還源。竝知迴向。或立捨鬚髮。如聞善來。大傾",
    "X69n1335_003:0121c15": "財寶。同修淨福。大士薰禪所憩。獨在高巖。爰挺嘉木。",
    "X69n1335_003:0121c16": "是名擣樹。擢本相對。似雙槐於俠門。合榦成陰。類雙",
    "X69n1335_003:0121c17": "桐於空井。厥體貞勁。無爽大年。置霜停雪。寒暑[葸-十+夕]翠。",
    "X69n1335_003:0121c18": "信可以方諸堅固。譬彼娑羅。既見守於神龍。將為疑",
    "X69n1335_003:0121c19": "於變鶴。乃於山根嶺下。創造伽藍。因此高柯。故名雙",
    "X69n1335_003:0121c20": "林寺矣。大士亦還其里舍。貨貿妻兒。營締支提。繕寫",
    "X69n1335_003:0121c21": "尊法。甞以聚沙畫地。皆成圓果。芥子菴羅。無疑褊陋。",
    "X69n1335_003:0121c22": "乃起九層塼塔。形相巋然。六時虔拜。巡繞斯託。又以",
    "X69n1335_003:0121c23": "大乘方等．靈藥寶珠。眷言山谷。希得傳寫龍鄉。思其",
    "X69n1335_003:0121c24": "曉照象駕。乏其流通。復造五時經典。千有餘卷。與夫",
    "X69n1335_003:0122a01": "鬻子而塟。同其至誠。嫁妻而隱。無殊高節。若寄搏麨。",
    "X69n1335_003:0122a02": "如因賣花。共指菩提。方成親眷。至如一相無相之懷",
    "X69n1335_003:0122a03": "虗已。虗心之德。化鷄在臂。方推理於自然。毒蛇傷體。",
    "X69n1335_003:0122a04": "終無擾於深定。門徒肅肅。學侶詵詵。通被慈悲。義無",
    "X69n1335_003:0122a05": "偏黨。大通元年。縣中長宿傅普通等一百人。詣縣令",
    "X69n1335_003:0122a06": "范胥。連名薦述。又以中大通四年。縣中豪傑傅德宣",
    "X69n1335_003:0122a07": "等道俗三百人。詣縣令蕭詡。具陳德業。夫以連城之",
    "X69n1335_003:0122a08": "寶。照廡之珍。野老恠而相捐。工人迷而不識。胥等體",
    "X69n1335_003:0122a09": "有流俗。才無鑒真。亟欲騰聞。終成虧怠。梁高祖武皇",
    "X69n1335_003:0122a10": "帝。紹隆三寶。弘濟四生。迹冠優填。神高仙豫。夫以陳",
    "X69n1335_003:0122a11": "蕃靜室。猶懷天下之心。伊尹躬耕。思弘聖王之道。況",
    "X69n1335_003:0122a12": "我有慧日明炬。如風寶車。濟是沈舟。能升彼岸。固宜",
    "X69n1335_003:0122a13": "光宜正法影響人王者乎。於是以中大通六年正月",
    "X69n1335_003:0122a14": "二十八日。遣弟子傅暀出都。致書高祖。其辭曰。雙林",
    "X69n1335_003:0122a15": "樹下當來解脫善慧大士白國主救世菩薩。今條上．",
    "X69n1335_003:0122a16": "中．下善。希能受持。其上善。以虗懷為本。不著為宗。妄",
    "X69n1335_003:0122a17": "想為因。涅槃為果。其中善。以治身為本。治國為宗。天",
    "X69n1335_003:0122a18": "上人間。果報安樂。其下善。以護養眾生。勝殘去殺。普",
    "X69n1335_003:0122a19": "令百姓俱稟六齋。夫以四海之君。萬邦之主。預居王",
    "X69n1335_003:0122a20": "士。莫不祇肅。爾時國師智者法師與名德諸眾僧等。",
    "X69n1335_003:0122a21": "言辭謹敬。多乖釋遠之書。文牒卑恭。翻豫山公之啟。",
    "X69n1335_003:0122a22": "大士年非長老。位匪沙門。通疏乘輿。過無虔恪。京都",
    "X69n1335_003:0122a23": "道俗莫不嗟疑。暀至都。投太樂令何昌。并有弘誓。誓",
    "X69n1335_003:0122a24": "在御路。燒其左手。以此因緣。希當聞達。昌以此書呈",
    "X69n1335_003:0122b01": "同泰寺僧皓法師。師眾所知識。名稱普聞。見書隨喜。",
    "X69n1335_003:0122b02": "勸以呈奏。",
    "X69n1335_003:0122b03": "皇心懽悅。遽遣招迎。來謁宸圍。亟論經典。同泰寺前",
    "X69n1335_003:0122b04": "臨北闕。密邇南宮。仍請安居。備諸資給。後徙居鐘山",
    "X69n1335_003:0122b05": "之下定林寺。遊巖倚樹。宴坐經行。京洛名僧。學徒雲",
    "X69n1335_003:0122b06": "聚。莫不提函負袟。問慧[言*恣]禪。居蔭高松。臥依盤石。於",
    "X69n1335_003:0122b07": "是四徹之中。恒泫甘露。六旬之內。常雨天酒。豈非神",
    "X69n1335_003:0122b08": "仙影響。示現禎祥者乎。",
    "X69n1335_003:0122b09": "帝於華林園重雲殿自開講三慧．般若經。窮須真之",
    "X69n1335_003:0122b10": "所問。御法勝之高堂。百千龍象圍繞飡聽。黑貂朱紋",
    "X69n1335_003:0122b11": "王侯滿筵。國華民秀公卿連席。乃令大士獨榻。對揚",
    "X69n1335_003:0122b12": "天扆。并遣傳詔及宣傳左右四人接受言論。爾時納",
    "X69n1335_003:0122b13": "揆之於臺內。司隷之在殿中。杜預還朝。馬防親貴。舊",
    "X69n1335_003:0122b14": "儀懸席。皆等庶僚。以大士絕世通人。故加其殊禮矣。",
    "X69n1335_003:0122b15": "及王輦升殿。雲蹕在堦。宴然箕坐。曾不山立。憲司譏",
    "X69n1335_003:0122b16": "問。愈見凝跱。但答云。法地若動。則一切法不安。應對",
    "X69n1335_003:0122b17": "言語。皆為爽異。昔漢皇受道。欒大不臣。魏祖優賢。揚",
    "X69n1335_003:0122b18": "敻如客。河上之老。輕舉臨於孝文。嚴子之高。閑臥加",
    "X69n1335_003:0122b19": "於光武。方其古烈。信可為儔。帝又於壽光殿獨延大",
    "X69n1335_003:0122b20": "士。講論玄賾。言無重頌。句備伽陀。音會宮商。義兼華",
    "X69n1335_003:0122b21": "藻。豈惟寶積獻盇。文成七言。釋子彈琴。歌為千偈而",
    "X69n1335_003:0122b22": "已。固非論經於白虎之殿。應詔於金馬之門。說義雲",
    "X69n1335_003:0122b23": "臺。受釐宣室。可同年而語哉。自火運將終。民無先覺。",
    "X69n1335_003:0122b24": "雖復五湖內贔。蒼鵞之兆未萌。四海橫流。夷羊之祓",
    "X69n1335_003:0122c01": "匪現。大士天眼所照。預覩未來摩掌之明。夙鑒時禍。",
    "X69n1335_003:0122c02": "哀羣生之版蕩。泣世道之崩淪。救苦為懷。大悲為病。",
    "X69n1335_003:0122c03": "誓欲虗中閉氣。識食為齋。非服名香。但資禪悅。方乃",
    "X69n1335_003:0122c04": "燒其苦器。製造華燈。願以此一光明。遍照十方佛土。",
    "X69n1335_003:0122c05": "勸請調御。常住世間。救現在之兵災。除當來之苦集。",
    "X69n1335_003:0122c06": "於是學眾悲號。山門踊叫。弟子居士徐普拔．潘普成",
    "X69n1335_003:0122c07": "等九人。求輸己命。願代宗師。其中或馘耳而刊鼻。或",
    "X69n1335_003:0122c08": "焚臂而燒手。善財童子重覩知識。忍辱仙人是馮相",
    "X69n1335_003:0122c09": "輩。大士乃延其教化。更住閻浮。弘訓門人。備行眾善。",
    "X69n1335_003:0122c10": "於是弟子居士范難陀．弟子比丘法曠．弟子優婆夷",
    "X69n1335_003:0122c11": "嚴比丘。各在山林燒身現滅。次有比丘寶月等二人。",
    "X69n1335_003:0122c12": "窮身繫索。挂錠為燈。次有比丘慧海．菩提等八人。燒",
    "X69n1335_003:0122c13": "指供養。次有比丘尼曇展．慧光．法纖等四十九人。行",
    "X69n1335_003:0122c14": "不食齋法。次有比丘僧拔．慧品等六十二人。割耳出",
    "X69n1335_003:0122c15": "血。用和名香。奉依師教。竝載在碑陰。書其名品。夫二",
    "X69n1335_003:0122c16": "儀大德所貴曰生。六趣含靈所重唯命。雖復夢幻影",
    "X69n1335_003:0122c17": "響。同歸磨滅。愛使迷情。唯貪長久。自非善巧方便。漚",
    "X69n1335_003:0122c18": "和舍羅。照以慈燈。沽其玅藥。豈或捨不貲之體。而能",
    "X69n1335_003:0122c19": "行希有之事。若令割身奉鬼。聞半偈於涅槃。賣髓祠",
    "X69n1335_003:0122c20": "天。能供養於般若。理當匏心。靡吝擢骨無疑者乎。大",
    "X69n1335_003:0122c21": "士小學之年。不遊黌舍。大成之德。自通墳典。安禪合",
    "X69n1335_003:0122c22": "掌。說偈論經。滴海未盡其書。懸河不窮其義。前後講",
    "X69n1335_003:0122c23": "維摩．思益經等。比丘智瓚傳習受持。所應度者。化緣",
    "X69n1335_003:0122c24": "既畢。以太建元年。朱明始獻。奄然右臥。將歸大空。二",
    "X69n1335_003:0123a01": "旬初滿。三心是滅。爾時隆暑便已赫曦。屈伸如常。溫",
    "X69n1335_003:0123a02": "暖無異。洗浴究竟。扶坐著衣。色貌敷渝。光彩鮮潔。爰",
    "X69n1335_003:0123a03": "經信次。宛若平生。烏傷縣令陳鍾耆即往臨赴。猶復",
    "X69n1335_003:0123a04": "反手傳香。皆如疇昔。若此神變無聞前古。雖復青牛",
    "X69n1335_003:0123a05": "道士．白馬先生。便遁形骸。本慙希企。若其滅定無想。",
    "X69n1335_003:0123a06": "彈指而石壁已開。法王在殯。申足而金棺猶啟。非斯",
    "X69n1335_003:0123a07": "類矣。莫與為儔。遺誡於雙林山頂。如法燒身。一分舍",
    "X69n1335_003:0123a08": "利起塔於冢。一分舍利起塔在山。又造彌勒像二軀",
    "X69n1335_003:0123a09": "置此雙塔。莫移我眠牀。當取法猛上人織成彌勒像",
    "X69n1335_003:0123a10": "永安牀上。寄此尊儀。以標形相也。於是門徒巨痛。遂",
    "X69n1335_003:0123a11": "爽遺言。用震旦之常儀。乖闍維之舊法。四部皆集。悲",
    "X69n1335_003:0123a12": "同白車。七眾攀號。哀踰青樹。弟子比丘法璿．菩提．智",
    "X69n1335_003:0123a13": "瓚等。以為伯陽之德貞。桓紀於賴卿。仲尼之道高。碑",
    "X69n1335_003:0123a14": "書於魯縣。亦有楊雄弟子．鄭玄門人。俱述清猷。載刊",
    "X69n1335_003:0123a15": "玄石。於是祈聞兩觀。冐涉三江。爰降絲綸。克成豐晱。",
    "X69n1335_003:0123a16": "陵雖不敏。夙仰高風。輕課庸音。乃為銘曰。",
    "X69n1335_003:0123a17": "　大矣權迹　　勞哉赴時　　或現商主　　聊為國師",
    "X69n1335_003:0123a18": "　卑同巧匠　　屈示良醫　　猗歟開士　　類此難思",
    "X69n1335_003:0123a19": "　當來解脫　　克紹迦維　　玅道猶祕　　機緣未適",
    "X69n1335_003:0123a20": "　弗降鷄頭　　寧開狼迹　　北地爰徙　　東山所宅",
    "X69n1335_003:0123a21": "　族貴泥陽　　宗分蘭石　　莫測其本　　徒觀其跡",
    "X69n1335_003:0123a22": "　邈有蒲塞　　心冥世雄　　明宣苦苦　　玅鑒空空",
    "X69n1335_003:0123a23": "　汲引三界　　行藏六通　　爰初隱逸　　宴處林叢",
    "X69n1335_003:0123a24": "　食等飡露　　齋疑服風　　敬禮珍塔　　歸依靈像",
    "X69n1335_003:0123b01": "　未若天尊　　躬臨方丈　　慧炬常照　　慈燈斯朗",
    "X69n1335_003:0123b02": "　釋梵天僊　　晨昏來往　　濟濟行法　　詵詵談講",
    "X69n1335_003:0123b03": "　德秀臧丈　　風高廣成　　來儀上國　　抗禮承明",
    "X69n1335_003:0123b04": "　玅辯無相　　深言不生　　撞鐘比說　　擊鼓慙英",
    "X69n1335_003:0123b05": "　樂論天口　　誰其與京　　乍現仙掌　　爰標神足",
    "X69n1335_003:0123b06": "　色艶浮檀　　香踰薝蔔　　我有邊際　　隨機延促",
    "X69n1335_003:0123b07": "　誓毀身城　　當開心獄　　忽示泡影　　俄如風燭",
    "X69n1335_003:0123b08": "　噭噭門人　　承師若親　　寧焚輭疊　　弗燎香薪",
    "X69n1335_003:0123b09": "　合窟為窆　　方墳以堙　　須彌據海　　變炭揚塵",
    "X69n1335_003:0123b10": "　淨土無壞　　靈儀自真　　何時湧塔　　復覩全身",
    "X69n1335_003:0123b11": "維陳太建五年太歲癸巳七月五日都下白山造",
    "X69n1335_003:0123b12": "還珠留書記",
    "X69n1335_003:0123b13": "浙江東道都團練觀察處置等使正議大夫使",
    "X69n1335_003:0123b14": "持節都督越州諸軍事守越州刺史兼御史大",
    "X69n1335_003:0123b15": "夫上柱國賜紫金魚袋元　稹述",
    "X69n1335_003:0123b16": "梁陳以上。號婺州義烏縣為東陽烏傷縣。縣民傅翕。",
    "X69n1335_003:0123b17": "字玄風。娶留玅光為妻。生二子。年二十四。猶為漁。因",
    "X69n1335_003:0123b18": "異僧嵩謂曰。爾彌勒化身。何為漁。遂令自鑒於水。廼",
    "X69n1335_003:0123b19": "見圓光異狀。夫西人所謂為佛者。始自異。一旦。入松",
    "X69n1335_003:0123b20": "山。坐兩大樹下。自號為雙林樹下當來解脫善慧大",
    "X69n1335_003:0123b21": "士。久之。賣妻子以充僧施。遠近多歸之。梁大通中。移",
    "X69n1335_003:0123b22": "書　武帝。召至都下。聞其多詭異。因",
    "X69n1335_003:0123b23": "勅諸城吏。翕至。輒扃[[門@卞]其門戶。翕先是持大椎以往。",
    "X69n1335_003:0123b24": "人不之測。至是撾一門。而諸門盡啟。",
    "X69n1335_003:0123c01": "帝異之。他日。坐法榻上。",
    "X69n1335_003:0123c02": "帝至不起。翕不知書。而言語辯論皆可奇。",
    "X69n1335_003:0123c03": "帝甞賜大珠。能出水火於日月。陳太建初。卒於雙林",
    "X69n1335_003:0123c04": "寺。寺在翕所坐兩大樹之山下。故名焉。凡翕有神異",
    "X69n1335_003:0123c05": "變現。若佛書之所云不可思議者。前進士樓頴為之",
    "X69n1335_003:0123c06": "實錄。凡七卷。而侍中徐陵亦為文於碑。翕卒後。弟子",
    "X69n1335_003:0123c07": "菩提等。多請王公大臣為護法檀越。陳後主為王時。",
    "X69n1335_003:0123c08": "亦甞益其請。而司空侯安都。以至有唐盧熈。凡一百",
    "X69n1335_003:0123c09": "七十五人。皆手字名姓。殷勤願言。寶曆中。余莅越婺。",
    "X69n1335_003:0123c10": "余所刺郡。因出教義烏索其事實。雙林僧挈梁陳以",
    "X69n1335_003:0123c11": "來書詔洎碑錄十三軸。與水火珠．扣門椎．織成佛。大",
    "X69n1335_003:0123c12": "水突偕至焉。余因返其珠．椎．佛突。取其蕭陳二主書。",
    "X69n1335_003:0123c13": "洎侯安都等名氏。治背裝剪。異日將廣之於好古者。",
    "X69n1335_003:0123c14": "亦所以大翕遺事於天下也。與夫委棄殘爛於空山。",
    "X69n1335_003:0123c15": "盇不侔矣。固無讓於義。取焉而又償以束帛。且為書",
    "X69n1335_003:0123c16": "其事於寺石。以相當之。取其復還之最重者為名。故",
    "X69n1335_003:0123c17": "曰還珠留書記。二年十月二十日。",
    "X69n1335_003:0123c18": "開成三年十二月內供奉大德慧元清涔令弘",
    "X69n1335_003:0123c19": "深禪師及永慶送歸",
    "X69n1335_003:0123c21": "善慧大士錄卷第三"
}