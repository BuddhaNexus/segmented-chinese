{
    "T51n2079_001:0768c25": "傳法正宗定祖圖卷第一(并序十作卷)",
    "T51n2079_001:0768c27": "宋鐔津東山沙門臣僧契嵩撰",
    "T51n2079_001:0768c28": "原夫菩提達磨。實佛氏一教之二十八祖也。",
    "T51n2079_001:0768c29": "與乎大迦葉。乃釋迦文如來。直下之相承者",
    "T51n2079_001:0769a01": "也。傳之中國。年世積遠。譜諜差謬。而學者寡",
    "T51n2079_001:0769a02": "識。不能推詳其本。真遂不諒。紛然異論。古",
    "T51n2079_001:0769a03": "今頗爾。契嵩平生以此為大患。適考其是非",
    "T51n2079_001:0769a04": "正其宗祖。其書垂出。會頒祖師傳法授衣之",
    "T51n2079_001:0769a05": "圖。布諸天下。而學佛者雖皆榮之。猶聽瑩",
    "T51n2079_001:0769a06": "未諭上意。契嵩幸此。竊謂識者曰。吾佛以正",
    "T51n2079_001:0769a07": "法要為一大教之宗。以密傳受為一大教之",
    "T51n2079_001:0769a08": "祖。其宗乃聖賢之道源。天地生靈之妙本也。",
    "T51n2079_001:0769a09": "其祖乃萬世學戒定慧者之大範。十二部說",
    "T51n2079_001:0769a10": "之真驗也。自書傳亂之曖昧漫漶。天下疑之",
    "T51n2079_001:0769a11": "幾千百載矣。今上大聖。特頒圖以正其宗祖。",
    "T51n2079_001:0769a12": "然聖人教道。必聖人乃能正之。是豈唯萬世",
    "T51n2079_001:0769a13": "佛氏之徒之大幸也。亦天地生靈者之大幸",
    "T51n2079_001:0769a14": "也。契嵩因不避其僭越愚妄之誅。敢昧死引",
    "T51n2079_001:0769a15": "其舊事。推衍上聖意。仰箋乎祖圖。亦先所",
    "T51n2079_001:0769a16": "頒祖師傳法授衣之謂也。然其始亂吾宗祖。",
    "T51n2079_001:0769a17": "熒惑天下學者。莫若乎付法藏傳。正其宗祖",
    "T51n2079_001:0769a18": "斷萬世之諍者。莫若乎禪經。禪經乃先乎付",
    "T51n2079_001:0769a19": "法傳。六十二載始終備。二十八祖。已見於晉",
    "T51n2079_001:0769a20": "之世矣。付法傳乃真君廢教之後。缺然但謂",
    "T51n2079_001:0769a21": "二十四世。方見乎魏之時耳。適以禪經驗。而",
    "T51n2079_001:0769a22": "付法藏傳果其謬也。若如來獨以正法眼藏",
    "T51n2079_001:0769a23": "密付乎大迦葉者。則現之涅槃經智度論禪",
    "T51n2079_001:0769a24": "經。與其序也。以意求之。而佛之微旨存焉。上",
    "T51n2079_001:0769a25": "睿性高妙。獨得乎言謂之外。是乃天資佛記",
    "T51n2079_001:0769a26": "也。故其發揮禪祖。雅與經合。宜乎垂之萬世。",
    "T51n2079_001:0769a27": "永為定斷三學。佛子遵之仰之。天下不復疑",
    "T51n2079_001:0769a28": "也。其圖所列。自釋迦文佛大迦葉。至乎曹溪",
    "T51n2079_001:0769a29": "第六祖大鑒禪師。凡三十四位。又以儒釋之",
    "T51n2079_001:0769b01": "賢其言吾宗祖。素有證據者十位。列于諸祖",
    "T51n2079_001:0769b02": "之左。謹隨其傳法正宗記。詣闕上進。塵黷宸",
    "T51n2079_001:0769b03": "眷。不任惶恐震懼之至。謹序。",
    "T51n2079_001:0769b04": "始祖釋迦牟尼佛。示生於中天竺國。為淨飯",
    "T51n2079_001:0769b05": "聖王之子。尋捨轉輪聖王位。出家成無上道",
    "T51n2079_001:0769b06": "轉大法輪。其後七十九歲垂般涅槃。乃以其",
    "T51n2079_001:0769b07": "大法印付其高第弟子摩訶迦葉。并勅阿難",
    "T51n2079_001:0769b08": "副貳傳化。復以金縷僧伽梨衣。令大迦葉轉",
    "T51n2079_001:0769b09": "付當來補處彌勒佛。其說偈曰。",
    "T51n2079_001:0769b10": "　法本法無法　　無法法亦法",
    "T51n2079_001:0769b11": "　今付無法時　　法法何曾法",
    "T51n2079_001:0769b12": "第一祖摩訶迦葉。本摩竭陀國人。出於婆羅",
    "T51n2079_001:0769b13": "門氏。其形金色。先捨家入山。以頭陀法自修。",
    "T51n2079_001:0769b14": "及會佛出世。遂歸之為師。佛般涅槃之後。乃",
    "T51n2079_001:0769b15": "命眾阿羅漢與結集法藏。其後持佛衣。將入",
    "T51n2079_001:0769b16": "定於雞足山以待彌勒下生。乃以其法印傳",
    "T51n2079_001:0769b17": "之阿難。說偈曰。",
    "T51n2079_001:0769b18": "　法法本來法　　無法無非法",
    "T51n2079_001:0769b19": "　何於一法中　　有法有非法",
    "T51n2079_001:0769b20": "第二祖阿難。姓剎帝利。斛飯王子。釋迦如來",
    "T51n2079_001:0769b21": "之從弟。慕佛出家為佛侍者。總持第一。傳佛",
    "T51n2079_001:0769b22": "所說之法。若水傳器。未甞忘逸。及其欲趣滅",
    "T51n2079_001:0769b23": "度。乃以法付其弟子商那和修。又囑累乎末",
    "T51n2079_001:0769b24": "田底迦者。說偈曰。",
    "T51n2079_001:0769b25": "　本來付有法　　付了言無法",
    "T51n2079_001:0769b26": "　各各須自悟　　悟了無無法",
    "T51n2079_001:0769b27": "第三祖商那和修。亦曰舍那婆斯。摩突羅國",
    "T51n2079_001:0769b28": "人。姓毘舍多氏在母之胎六年生。有自然之",
    "T51n2079_001:0769b29": "服隨身而長。出家為阿難之徒。預受佛記居",
    "T51n2079_001:0769c01": "優留茶伽藍。先伏其地之二火龍。然後領眾",
    "T51n2079_001:0769c02": "處之。及其將入涅槃。乃以法付其弟子優波",
    "T51n2079_001:0769c03": "毱多。說偈曰。",
    "T51n2079_001:0769c04": "　非法亦非心　　無心亦無法",
    "T51n2079_001:0769c05": "　說是心法時　　是法非心法",
    "T51n2079_001:0769c06": "第四祖優波毱多。吒利國人。姓首陀氏。師商",
    "T51n2079_001:0769c07": "那和修。出家得道。有異迹。號為無相好佛。度",
    "T51n2079_001:0769c08": "人最眾。所記其人籌數盈溢石室。將入滅。遂",
    "T51n2079_001:0769c09": "以法付其弟子提多迦。說偈曰。",
    "T51n2079_001:0769c10": "　心自本來心　　本心非有法",
    "T51n2079_001:0769c11": "　有法有本心　　非心非本法",
    "T51n2079_001:0769c12": "第五祖提多迦摩伽國人其姓則未詳。初從",
    "T51n2079_001:0769c13": "毱多尊者出家。行化至中印土。會大仙者彌",
    "T51n2079_001:0769c14": "遮迦自說夙緣。求為其徒。及將入滅。乃以法",
    "T51n2079_001:0769c15": "付彌遮迦。說偈曰。",
    "T51n2079_001:0769c16": "　通達本心法　　無法無非法",
    "T51n2079_001:0769c17": "　悟了同未悟　　無心亦無法",
    "T51n2079_001:0769c18": "第六祖彌遮迦。中印土人。姓則未詳。初厭仙",
    "T51n2079_001:0769c19": "術。求師提多迦出家學佛。既而證果。行化至",
    "T51n2079_001:0769c20": "北天竺。得異人婆須蜜。為其說佛昔嘗記汝",
    "T51n2079_001:0769c21": "將紹祖位。即攝受為之弟子。將般涅槃。乃以",
    "T51n2079_001:0769c22": "法付婆須蜜。說偈曰。",
    "T51n2079_001:0769c23": "　無心無可得　　說得不名法",
    "T51n2079_001:0769c24": "　若了心非心　　始了心心法",
    "T51n2079_001:0769c25": "第七祖婆須蜜。北天竺國人。姓頗羅墮氏。始",
    "T51n2079_001:0769c26": "常服淨衣。持一酒器。神氣自若。人皆不測。及",
    "T51n2079_001:0769c27": "遇彌遮迦顯其夙因。遂投器從之出家。證道",
    "T51n2079_001:0769c28": "納戒。行化至迦摩羅國。以論議服佛陀難提。",
    "T51n2079_001:0769c29": "為之弟子。將入涅槃。乃以法付之。說偈曰。",
    "T51n2079_001:0770a01": "　心同虛空界　　示等虛空法",
    "T51n2079_001:0770a02": "　證得虛空時　　無是無非法",
    "T51n2079_001:0770a03": "第八祖佛陀難提。迦摩羅國人。姓瞿曇氏。生",
    "T51n2079_001:0770a04": "而頂有肉髻。性大聰明。能一覽悉記。其齒已",
    "T51n2079_001:0770a05": "四十歲。會婆須蜜來其本國。乃慕其說法。從",
    "T51n2079_001:0770a06": "之出家。得道納戒。亦務遊化。至提伽國。得奇",
    "T51n2079_001:0770a07": "人伏馱蜜多。為之弟子。臨般涅槃。乃以法付",
    "T51n2079_001:0770a08": "之。說偈曰。",
    "T51n2079_001:0770a09": "　虛空無內外　　心法亦如此",
    "T51n2079_001:0770a10": "　若了虛空故　　是達真如理",
    "T51n2079_001:0770a11": "第九祖伏馱蜜多。提伽國人。姓毘舍羅氏。生",
    "T51n2079_001:0770a12": "已五十歲矣。口未甞言。足未甞履。遇佛陀難",
    "T51n2079_001:0770a13": "提至其舍。父母將以見之。既見難提忽自發",
    "T51n2079_001:0770a14": "語趨其前而行。即願師之出家。尋亦成道。戒",
    "T51n2079_001:0770a15": "已遊化至中印土。得香蓋長者子。即脇尊者",
    "T51n2079_001:0770a16": "也。以為弟子。將滅度。遂以法付之。說偈曰。",
    "T51n2079_001:0770a17": "　真理本無名　　因名顯真理",
    "T51n2079_001:0770a18": "　受得真實法　　非真亦非偽",
    "T51n2079_001:0770a19": "第十祖脇尊者。中印土人。在胎凡十六年乃",
    "T51n2079_001:0770a20": "生。因名難生。多有異迹。會佛陀難提至其國。",
    "T51n2079_001:0770a21": "父香蓋携詣之。求與攝受。及為比丘修潔精",
    "T51n2079_001:0770a22": "苦。晝夜脇不至席。故號脇尊者。遊化至花氏",
    "T51n2079_001:0770a23": "國。先示瑞相。後果得富那夜奢。出家為之弟",
    "T51n2079_001:0770a24": "子。及其垂滅。乃以法付之。說偈曰。",
    "T51n2079_001:0770a25": "　真體自然真　　因真說有理",
    "T51n2079_001:0770a26": "　領得真真法　　無行亦無止",
    "T51n2079_001:0770a27": "第十一祖富那夜奢。花氏國人。姓瞿曇氏。生",
    "T51n2079_001:0770a28": "有道性。自知當遇聖師。及脇尊者至其國。乃",
    "T51n2079_001:0770a29": "詣其法會。語論相契。即從之出家。得道遊化",
    "T51n2079_001:0770b01": "至波羅奈國。得馬鳴為之弟子。然正合佛記。",
    "T51n2079_001:0770b02": "及臨入滅。乃以法付之。說偈曰。",
    "T51n2079_001:0770b03": "　迷悟如隱顯　　明暗不相離",
    "T51n2079_001:0770b04": "　今付隱顯法　　非一亦非二",
    "T51n2079_001:0770b05": "第十二祖馬鳴。波羅奈國人。未詳其姓氏。初",
    "T51n2079_001:0770b06": "從富那夜奢。出家得戒。其師為說夙緣曰。汝",
    "T51n2079_001:0770b07": "昔嘗化彼一國之人。裸形如馬而其人悲鳴。",
    "T51n2079_001:0770b08": "戀汝之德。因是號汝馬鳴也。遊化至花氏國。",
    "T51n2079_001:0770b09": "遂降迦毘摩羅大魔。即攝伏為之弟子。垂般",
    "T51n2079_001:0770b10": "涅槃。乃以法付之。說偈曰。",
    "T51n2079_001:0770b11": "　隱顯即本法　　明暗元不二",
    "T51n2079_001:0770b12": "　今付悟了法　　非取亦非棄",
    "T51n2079_001:0770b13": "第十三祖迦毘摩羅。花氏國人。未詳其姓氏。",
    "T51n2079_001:0770b14": "初為外道。有大幻術。因詣馬鳴。較法不勝。遂",
    "T51n2079_001:0770b15": "為其徒。得道戒已。亦遊化至西天竺。降大火",
    "T51n2079_001:0770b16": "龍。因之得龍樹。為之弟子。將滅乃以其法付",
    "T51n2079_001:0770b17": "之。說偈曰。",
    "T51n2079_001:0770b18": "　非隱非顯法　　說是真實際",
    "T51n2079_001:0770b19": "　悟此隱顯法　　非愚亦非智",
    "T51n2079_001:0770b20": "第十四祖龍樹。西天竺國人。未詳其姓氏。大",
    "T51n2079_001:0770b21": "聰叡。世學無所不通。其國有山名龍勝。其",
    "T51n2079_001:0770b22": "山先有神龍。所居有巨樹能蔭眾龍。及龍樹",
    "T51n2079_001:0770b23": "有所感悟。意欲出家。遂入其山依樹修行。已",
    "T51n2079_001:0770b24": "能為群龍宣說佛法。迦毘摩羅知其名。乃來",
    "T51n2079_001:0770b25": "就見。龍樹遂禮之為師納戒。遊化至南天竺。",
    "T51n2079_001:0770b26": "得迦那提婆。垂滅度以其法付之。說偈曰。",
    "T51n2079_001:0770b27": "　為明隱顯法　　方說解脫理",
    "T51n2079_001:0770b28": "　於法心不證　　無嗔亦無喜",
    "T51n2079_001:0770b29": "第十五祖迦那提婆。南天竺國人。姓毘舍羅。",
    "T51n2079_001:0770c01": "會龍樹至其家及門。龍樹先遣以滿鉢水置",
    "T51n2079_001:0770c02": "其前。那提即以一針投之水中。遂師龍樹出",
    "T51n2079_001:0770c03": "家。為其高足弟子。其後行化至迦毘羅國。得",
    "T51n2079_001:0770c04": "羅睺羅多為徒。將入滅以法付之。說偈曰。",
    "T51n2079_001:0770c05": "　本對傳法人　　為說解脫理",
    "T51n2079_001:0770c06": "　於法實無證　　無終亦無始",
    "T51n2079_001:0770c07": "第十六祖羅睺羅多。迦毘羅國人姓梵摩氏。",
    "T51n2079_001:0770c08": "既遇提婆。得明其家樹耳之緣。即師之出家。",
    "T51n2079_001:0770c09": "悟法有異迹。其後統徒遊化至室羅筏城。以",
    "T51n2079_001:0770c10": "佛記訪僧伽難提。尋亦得其出家為弟子。將",
    "T51n2079_001:0770c11": "般涅槃。乃以法付之。說偈曰。",
    "T51n2079_001:0770c12": "　於法實無證　　不取亦不離",
    "T51n2079_001:0770c13": "　法非有無相　　內外云何起",
    "T51n2079_001:0770c14": "第十七祖僧伽難提。室羅筏國人。姓剎帝利。",
    "T51n2079_001:0770c15": "乃其國王之子。謂是昔婆羅王佛也。示生王",
    "T51n2079_001:0770c16": "家。遂於王宮落髮受戒。尋出其國之名山石",
    "T51n2079_001:0770c17": "室修禪。會羅睺羅多至其禪所。因伏膺益求",
    "T51n2079_001:0770c18": "法要。羅多即以法傳之。後往摩提國。尋羅多",
    "T51n2079_001:0770c19": "所記嗣法之者。乃得伽耶舍多。入滅以法付",
    "T51n2079_001:0770c20": "之。說偈曰。",
    "T51n2079_001:0770c21": "　心地本無生　　因地從緣起",
    "T51n2079_001:0770c22": "　緣種不相妨　　花果亦復爾",
    "T51n2079_001:0770c23": "第十八祖伽耶舍多。摩提國人。姓欝頭藍氏。",
    "T51n2079_001:0770c24": "平生尤多奇迹。會僧伽難提來其舍相求。因",
    "T51n2079_001:0770c25": "師而出家納戒。即得付法。遊化至月支國。遇",
    "T51n2079_001:0770c26": "鳩摩羅多。為說其家異大之緣及原吉夢。鳩",
    "T51n2079_001:0770c27": "摩羅多即師之出家。將入涅槃乃以法付之。",
    "T51n2079_001:0770c28": "說偈曰。",
    "T51n2079_001:0770c29": "　有種有心地　　因緣能發萌",
    "T51n2079_001:0771a01": "　於緣不相礙　　常生生不生",
    "T51n2079_001:0771a02": "第十九祖鳩摩羅多。月支國人。姓婆羅門氏。",
    "T51n2079_001:0771a03": "夙稱不測之人。以緣示生於此。尋得師伽耶",
    "T51n2079_001:0771a04": "舍多。出家傳法。行化至中天竺。得闍夜多為",
    "T51n2079_001:0771a05": "其弟子。將滅乃以法付之。說偈曰。",
    "T51n2079_001:0771a06": "　性上本無生　　為對求人說",
    "T51n2079_001:0771a07": "　於法既無得　　何懷決不決",
    "T51n2079_001:0771a08": "第二十祖闍夜多。北天竺人。未詳其姓氏。會",
    "T51n2079_001:0771a09": "鳩摩羅多至其本國。聞其所說業通三世。感",
    "T51n2079_001:0771a10": "悟從之。出家得法。乃遊化諸國至羅閱城。得",
    "T51n2079_001:0771a11": "婆修槃頭比丘為徒。將滅以法付之。說偈曰。",
    "T51n2079_001:0771a12": "　言下合無生　　同於法界性",
    "T51n2079_001:0771a13": "　若能如是解　　通達事理竟",
    "T51n2079_001:0771a14": "第二十一祖婆修槃頭。羅閱國人。姓毘舍佉",
    "T51n2079_001:0771a15": "氏。在胎甞有聖僧。以其夙緣告其父母。及生",
    "T51n2079_001:0771a16": "大異。稍長從光度羅漢出家。慕飲光修杜多",
    "T51n2079_001:0771a17": "行。尋會闍夜多得傳大法。遊化至那提國。得",
    "T51n2079_001:0771a18": "摩挐羅為徒。將滅以法付之。說偈曰。",
    "T51n2079_001:0771a19": "　泡幻同無礙　　如何不了悟",
    "T51n2079_001:0771a20": "　達法在其中　　非今亦非古",
    "T51n2079_001:0771a21": "第二十二祖摩挐羅。那提國人。姓剎帝利。乃",
    "T51n2079_001:0771a22": "其國王之子也。有大神力。父王命師婆修盤",
    "T51n2079_001:0771a23": "頭出家。已得戒付法。遊化自西天竺以神通",
    "T51n2079_001:0771a24": "自舉至月支國。得鶴勒那比丘。即以法付之。",
    "T51n2079_001:0771a25": "尋般涅槃。其付法偈曰。",
    "T51n2079_001:0771a26": "　心隨萬境轉　　轉處實能幽",
    "T51n2079_001:0771a27": "　隨流認得性　　無喜復無憂",
    "T51n2079_001:0771a28": "第二十三祖鶴勒那。月支國人。姓婆羅門氏。",
    "T51n2079_001:0771a29": "在胎及生。頗有異迹。尋從羅漢比丘出家納",
    "T51n2079_001:0771b01": "戒。常林栖誦經。以夙因緣感群鶴依之。故得",
    "T51n2079_001:0771b02": "其號。晚因摩挐羅得法。遊化至中天竺國。得",
    "T51n2079_001:0771b03": "師子比丘為其徒。將滅以法付之。復誡之曰",
    "T51n2079_001:0771b04": "汝往他國。其國有難。而累在汝躬。慎早付授。",
    "T51n2079_001:0771b05": "無令斷絕。偈曰。",
    "T51n2079_001:0771b06": "　認得心性時　　可說不思議",
    "T51n2079_001:0771b07": "　了了無可得　　得時不說知",
    "T51n2079_001:0771b08": "第二十四祖師子比丘。中天竺國人。姓婆羅",
    "T51n2079_001:0771b09": "門氏。少已出家習定。晚又師鶴勒那。得付大",
    "T51n2079_001:0771b10": "法。往化於罽賓國。先化正他宗者如達磨達",
    "T51n2079_001:0771b11": "等甚眾。後得長者子斯多。決其握珠之緣。遂",
    "T51n2079_001:0771b12": "受之出家。以其夙緣特加其名曰婆舍斯多。",
    "T51n2079_001:0771b13": "斯多戒已師子乃謂曰。適觀此國。將加難於",
    "T51n2079_001:0771b14": "我。我豈苟免。而吾所傳如來大法眼藏今付",
    "T51n2079_001:0771b15": "於汝。汝宜奉之。即去自務傳化。或有疑者。即",
    "T51n2079_001:0771b16": "以吾僧伽梨衣為信。說偈曰。",
    "T51n2079_001:0771b17": "　正說知見時　　知見俱是心",
    "T51n2079_001:0771b18": "　當心即知見　　知見即于今",
    "T51n2079_001:0771b19": "第二十五祖婆舍斯多。罽賓國人。姓婆羅門",
    "T51n2079_001:0771b20": "氏(以方言不同本傳。凡三出其名)生有異迹。既遇師子。與辯",
    "T51n2079_001:0771b21": "其夙緣。乃為其徒。師子知自有難。遂預以法",
    "T51n2079_001:0771b22": "付之。斯多即去。歷中天竺南印土。所化多有",
    "T51n2079_001:0771b23": "異事。遂得南天竺國王之子不知蜜多。為之",
    "T51n2079_001:0771b24": "弟子。與之還其前所化境。將滅以法付之。說",
    "T51n2079_001:0771b25": "偈曰。",
    "T51n2079_001:0771b26": "　聖人說知見　　當境無是非",
    "T51n2079_001:0771b27": "　我今悟真性　　無道亦無理",
    "T51n2079_001:0771b28": "第二十六祖不如蜜多。南天竺國人。姓剎帝",
    "T51n2079_001:0771b29": "利。亦多異迹。以太子從婆舍斯多出家得果。",
    "T51n2079_001:0771c01": "尋從斯多出宮。乃得付法。遊化至東天竺。得",
    "T51n2079_001:0771c02": "聖童子瓔珞。出家為徒。改名般若多羅。謂",
    "T51n2079_001:0771c03": "是大勢至菩薩垂迹。將入滅乃以法付之。說",
    "T51n2079_001:0771c04": "偈曰。",
    "T51n2079_001:0771c05": "　真性心地藏　　無頭亦無尾",
    "T51n2079_001:0771c06": "　應緣而化物　　方便呼為智",
    "T51n2079_001:0771c07": "第二十七祖般若多羅。東天竺國人。姓婆羅",
    "T51n2079_001:0771c08": "門氏。初以童子遇不如蜜多。其聖迹既顯。遂",
    "T51n2079_001:0771c09": "從之出家納戒。得傳法印。遊化南天竺國。得",
    "T51n2079_001:0771c10": "其國王之子菩提多羅。為之弟子。改其法名",
    "T51n2079_001:0771c11": "曰菩提達磨。此後更四十餘載入滅。乃以法",
    "T51n2079_001:0771c12": "付之說偈曰。",
    "T51n2079_001:0771c13": "　心地生諸種　　因事復生理",
    "T51n2079_001:0771c14": "　果滿菩提圓　　花開世界起",
    "T51n2079_001:0771c15": "第二十八祖菩提達磨(其名稱呼不同。如達磨多羅之類。凡三四說)南",
    "T51n2079_001:0771c16": "天竺國人。姓剎帝利。蓋其國王之子也。從般",
    "T51n2079_001:0771c17": "若多羅出家。得其付法。謂是觀音菩薩之所",
    "T51n2079_001:0771c18": "垂迹。其後六十七年。乃以法東來震旦其所",
    "T51n2079_001:0771c19": "傳授直指人心見性成佛。不資文字。初至梁。",
    "T51n2079_001:0771c20": "以其機緣不契乃往北魏。止於嵩少九年。方",
    "T51n2079_001:0771c21": "得慧可。從其求道。其後果以大法付慧可。并",
    "T51n2079_001:0771c22": "衣鉢為信。乃為此土傳法之初祖也。後去少",
    "T51n2079_001:0771c23": "林而示滅度。其傳法偈曰。",
    "T51n2079_001:0771c24": "　吾本來茲土　　傳法救迷情",
    "T51n2079_001:0771c25": "　一花開五葉　　結果自然成",
    "T51n2079_001:0771c26": "第二十九祖慧可。武牢人。姓姬氏。三十捐世",
    "T51n2079_001:0771c27": "書出家尋得戒。三十二以異夢辭其本師。混",
    "T51n2079_001:0771c28": "迹於京洛。遇達磨大師。乃立雪斷臂。懇求法",
    "T51n2079_001:0771c29": "印。果得其傳授。因為易名。遂為眾之所歸。尋",
    "T51n2079_001:0772a01": "得三祖僧璨為之弟子。以法付之。却往鄴都。",
    "T51n2079_001:0772a02": "償其夙累。其傳法偈曰。",
    "T51n2079_001:0772a03": "　本來緣有地　　因地種花生",
    "T51n2079_001:0772a04": "　本來無有種　　花亦不曾生",
    "T51n2079_001:0772a05": "第三十祖僧璨。不知其何許人。初以處士見",
    "T51n2079_001:0772a06": "慧可尊者。不稱姓名。因問法發悟。乃師之出",
    "T51n2079_001:0772a07": "家。遂命今法名納戒。可祖乃以法付之。去隱",
    "T51n2079_001:0772a08": "舒州皖公山三十載。方為眾所歸。尋得道信",
    "T51n2079_001:0772a09": "以沙彌師之。道信既納戒。即以法付之。其後",
    "T51n2079_001:0772a10": "孑然乃南遊于羅浮山。其傳法偈曰。",
    "T51n2079_001:0772a11": "　花種雖因地　　從地種花生",
    "T51n2079_001:0772a12": "　若無人下種　　花地盡無生",
    "T51n2079_001:0772a13": "第三十一祖道信。蘄陽人。姓司馬氏。以頴悟",
    "T51n2079_001:0772a14": "得法於三祖。至唐初乃居蘄之雙峯山。途中",
    "T51n2079_001:0772a15": "得奇童。度為弟子。遂名之曰弘忍。尋以法并",
    "T51n2079_001:0772a16": "前祖信衣付之。後乃滅度。其傳法偈曰。",
    "T51n2079_001:0772a17": "　花種有生性　　因地花生生",
    "T51n2079_001:0772a18": "　大緣與信合　　當生生不生",
    "T51n2079_001:0772a19": "第三十二祖弘忍。蘄陽黃梅人。姓周氏。生有",
    "T51n2079_001:0772a20": "殊相。有賢者見之曰。此具大人相。所不及如",
    "T51n2079_001:0772a21": "來者七種耳。師四祖道信。出家納戒。尋得其",
    "T51n2079_001:0772a22": "付法繼居破頭山(即雙峯是)教化大盛。咸亨中客",
    "T51n2079_001:0772a23": "有盧居士。自稱慧能。自嶺南而來趨其法會。",
    "T51n2079_001:0772a24": "忍祖器之。以其所呈法偈。遂以居士傳法。并",
    "T51n2079_001:0772a25": "以衣鉢。說偈曰。",
    "T51n2079_001:0772a26": "　有情來下種　　因地果還生",
    "T51n2079_001:0772a27": "　無情既無種　　無性亦無生",
    "T51n2079_001:0772a28": "第三十三祖慧能。新州新興人。姓盧氏。初以",
    "T51n2079_001:0772a29": "至孝事母。家貧以鬻薪為資。因聞商客誦經。",
    "T51n2079_001:0772b01": "乃知五祖弘忍傳佛心印。遂備資與母。辭去",
    "T51n2079_001:0772b02": "就黃梅以求其法。見五祖相契。竊以居士受",
    "T51n2079_001:0772b03": "法。南還廣州落髮於法性寺。得具戒後居韶",
    "T51n2079_001:0772b04": "陽曹侯溪。大為四眾所歸。方以其法普傳前",
    "T51n2079_001:0772b05": "祖所授衣鉢。則置之於其所居之寺。其後說",
    "T51n2079_001:0772b06": "偈示徒以顯其法。偈曰。",
    "T51n2079_001:0772b07": "　心地含諸種　　普雨悉皆生",
    "T51n2079_001:0772b08": "　頓悟花情已　　菩提果自成",
    "T51n2079_001:0772b09": "竺大力者。第二十三祖鶴勒那之弟子也。以",
    "T51n2079_001:0772b10": "漢獻帝之世至于洛邑。後乃適吳。與康僧會",
    "T51n2079_001:0772b11": "相遇。僧會嘗問大力曰。仁者師誰。曰吾師鶴",
    "T51n2079_001:0772b12": "勒那。僧會曰。鶴勒之徒如仁者幾何人。復有",
    "T51n2079_001:0772b13": "過之者耶。大力曰。似我者三千。若其頴出但",
    "T51n2079_001:0772b14": "一上人耳。其號師子比丘。其人密受正法。與",
    "T51n2079_001:0772b15": "我師繼世。方揚化於北天竺國。",
    "T51n2079_001:0772b16": "佛馱跋陀。天竺人也。本姓釋迦氏。甘露飯王",
    "T51n2079_001:0772b17": "之後也。初會秦僧智嚴於罽賓國。乃懇請跋",
    "T51n2079_001:0772b18": "陀偕來諸夏。傳授禪法。初至長安。其後乃之",
    "T51n2079_001:0772b19": "廬山。遂出其禪經與遠公同譯。譯成遠公為",
    "T51n2079_001:0772b20": "之序。嘗謂遠公曰。西土傳法祖師。自大迦葉",
    "T51n2079_001:0772b21": "直下相承。凡有二十七人。其二十六祖近世",
    "T51n2079_001:0772b22": "滅度。名不如蜜多者。所出其繼世弟子曰不",
    "T51n2079_001:0772b23": "若多羅者。方在南天竺國行其教化(達磨未繼世作",
    "T51n2079_001:0772b24": "祖。故未稱之)故其禪經曰。佛滅度後。尊者大迦葉。",
    "T51n2079_001:0772b25": "尊者阿難(云云)乃至不如蜜多羅。諸持法人。以",
    "T51n2079_001:0772b26": "此慧燈次第相傳。我今如其所明。而說是義。",
    "T51n2079_001:0772b27": "所聞者即達磨多羅也。後為二十八祖。故遠",
    "T51n2079_001:0772b28": "公序曰。達磨多羅。西域之俊。禪訓之宗。寶林",
    "T51n2079_001:0772b29": "傳所謂。跋陀嘗與遠公言其傳法諸祖世數。",
    "T51n2079_001:0772c01": "固驗於禪經矣。愚考其飜譯禪經之時。乃先",
    "T51n2079_001:0772c02": "於付法藏傳六十二年而已。有二十八祖而",
    "T51n2079_001:0772c03": "付傳。輒出魏氏毀教之後。但列二十四世。妄",
    "T51n2079_001:0772c04": "斷其相付法人於此便絕。反于禪經。豈其欲",
    "T51n2079_001:0772c05": "有所欺乎。愚正宗論嘗指其傳之非詳矣。然",
    "T51n2079_001:0772c06": "其謬書可焚也。",
    "T51n2079_001:0772c07": "曇摩迦羅者。中印土人。以魏黃初壬寅三年。",
    "T51n2079_001:0772c08": "至于許昌。許昌僧光璨嘗問曰。西國有何勝",
    "T51n2079_001:0772c09": "師。以何法住持。迦羅曰。西土凡有二大士。一",
    "T51n2079_001:0772c10": "曰摩拏羅(二十二祖也)一曰鶴勒那(二十三祖也)皆傳正",
    "T51n2079_001:0772c11": "法。以法住持。其一化西印土。其一化中天竺",
    "T51n2079_001:0772c12": "國。",
    "T51n2079_001:0772c13": "僧祐者。本齊人。歸梁以持律知名。嘗著出三",
    "T51n2079_001:0772c14": "藏記。其薩婆多部相承傳目錄曰。娑羅多羅",
    "T51n2079_001:0772c15": "(二十五祖)弗若蜜多(二十六祖)不若多羅(二十七祖)達磨多羅(二十",
    "T51n2079_001:0772c16": "八祖)祐尋終於梁也。",
    "T51n2079_001:0772c17": "支強梁樓者。中天竺國人也。以前魏陳留王",
    "T51n2079_001:0772c18": "世至洛陽。與曇諦康僧鎧輩譯經。因謂諸僧",
    "T51n2079_001:0772c19": "曰。我昔在西域。嘗往罽賓國。至葱塗源。入其",
    "T51n2079_001:0772c20": "象白山。見達磨達年壽甚高。謂其得法之師",
    "T51n2079_001:0772c21": "師子尊者。嘗為彌羅崛王起難橫害。先難預",
    "T51n2079_001:0772c22": "以其相承大迦葉所傳佛之心印妙法付其同",
    "T51n2079_001:0772c23": "學(達磨達同學)號婆舍斯多也(二十五祖也)復授衣為信。其",
    "T51n2079_001:0772c24": "時即遣往化於南天竺國。支強自謂。亦相識",
    "T51n2079_001:0772c25": "婆舍斯多。然諸祖事迹。自七佛以來至乎二",
    "T51n2079_001:0772c26": "十五祖婆舍斯多。乃此支強之所譯也。",
    "T51n2079_001:0772c27": "那連耶舍者。罽賓國人也。以東魏孝靜之世",
    "T51n2079_001:0772c28": "至于鄴都。初與處士萬天懿譯出尊勝陀羅",
    "T51n2079_001:0772c29": "尼。後因謂天懿曰。西國諸祖二十七大士。亦",
    "T51n2079_001:0773a01": "受持此經。然二十七祖號般若多羅。其所出",
    "T51n2079_001:0773a02": "繼世弟子。曰達磨多羅者。昔當魏明帝世正",
    "T51n2079_001:0773a03": "光元年至于洛陽。其人亦喜此經。萬天懿曰。",
    "T51n2079_001:0773a04": "然此大士我亦聞其當於祖位傳佛正法。不",
    "T51n2079_001:0773a05": "悉其後。復有繼之者乎。耶舍遂以偈答之。其",
    "T51n2079_001:0773a06": "說皆隱語。凡自七佛至二十七祖與達磨二",
    "T51n2079_001:0773a07": "十八祖傳受之事。蓋此耶舍之所譯也。",
    "T51n2079_001:0773a08": "波羅芬多者。中天竺人也。以前魏廢帝齊王",
    "T51n2079_001:0773a09": "之嘉平二年來洛陽。至晉太始三載。其弟子",
    "T51n2079_001:0773a10": "摩伽陀復來芬多因問曰。汝在西時。頗遊北",
    "T51n2079_001:0773a11": "天竺耶。或謂師子尊者無辜為其國王所害",
    "T51n2079_001:0773a12": "是否。今復有傳法者與其相繼耶。摩伽陀曰",
    "T51n2079_001:0773a13": "然。師子害死至今二十三白。有沙門號婆舍",
    "T51n2079_001:0773a14": "斯多。本罽賓國人。先難得其付法授衣。即日",
    "T51n2079_001:0773a15": "去之。方於中天竺大隆佛事。芬多謂其弟子",
    "T51n2079_001:0773a16": "曰。我亦聞之。汝言驗矣。當時好事者即書留",
    "T51n2079_001:0773a17": "于白馬寺。後有玄朗法師者。得於其寺乃傳",
    "T51n2079_001:0773a18": "於世。",
    "T51n2079_001:0773a19": "犍那者。不知其西域何國人也。未詳何時至",
    "T51n2079_001:0773a20": "諸夏。唐天寶中。與河南尹李常者相會。常問",
    "T51n2079_001:0773a21": "曰。天竺禪門祖師多少。犍那曰。自大迦葉直",
    "T51n2079_001:0773a22": "至般若多羅。凡有二十七祖(不言達磨以其為此土初祖也。若",
    "T51n2079_001:0773a23": "總以西土言之。乃有二十八祖也)。若敘師子尊者旁出。達磨達",
    "T51n2079_001:0773a24": "四世二十二人。總有四十九祖。若從七佛至",
    "T51n2079_001:0773a25": "此璨大師(時慶三祖璨師舍利作齋)不括橫枝。凡有三十一",
    "T51n2079_001:0773a26": "世。常又問他僧曰。余見祖圖。或引五十餘祖。",
    "T51n2079_001:0773a27": "至其枝派差殊宗族不定。或但有空名。此何",
    "T51n2079_001:0773a28": "以然。時有六祖弟子曰智本禪師。對曰。斯蓋",
    "T51n2079_001:0773a29": "後魏之時佛法毀廢。當時有僧曇曜。於倉卒",
    "T51n2079_001:0773b01": "間單錄諸祖名目。不暇備寫。懷之亡於山谷。",
    "T51n2079_001:0773b02": "後三十餘年當其君孝文帝之世。曜出之與",
    "T51n2079_001:0773b03": "眾絹綴。為付法藏傳。其差誤亡失事實。乃曇",
    "T51n2079_001:0773b04": "曜之所致也。然愚嘗考。曇曜輩所為付法藏",
    "T51n2079_001:0773b05": "傳。其文誠類單錄。自彌遮多迦至乎師子羅",
    "T51n2079_001:0773b06": "漢。凡七祖師最缺。殊無本末。亦李常所謂祖",
    "T51n2079_001:0773b07": "圖但空有其名者。此是也。",
    "T51n2079_001:0773b08": "裴休字公美。自唐會昌中以兵部侍郎御史",
    "T51n2079_001:0773b09": "大夫同平章事。號為名相。撰圭峯密師傳法",
    "T51n2079_001:0773b10": "碑曰。釋迦如來最後以法眼付大迦葉。令祖",
    "T51n2079_001:0773b11": "祖相傳。別行於世。非私於迦葉而外人天聲",
    "T51n2079_001:0773b12": "聞菩薩也。自大迦葉至於達磨。凡二十八世。",
    "T51n2079_001:0773b13": "達磨傳可。可傳璨。璨傳信。信傳忍。忍傳能為",
    "T51n2079_001:0773b14": "六祖。",
    "T51n2079_001:0773b15": "劉昫字耀遠。涿州歸義人也。天祐中。始以軍",
    "T51n2079_001:0773b16": "事衙推仕。及開運初。授司空平章事。又監修",
    "T51n2079_001:0773b17": "國史故其撰唐書神秀傳曰。昔後魏未有僧",
    "T51n2079_001:0773b18": "達磨者。本天竺國王子。以護國出家入南海",
    "T51n2079_001:0773b19": "得禪宗妙法。自釋迦相傳有衣鉢為記。世相",
    "T51n2079_001:0773b20": "付授。初來至梁詣武帝。帝問以有為之事。",
    "T51n2079_001:0773b21": "達磨不悅。乃之魏隱於嵩山少林寺而卒。其",
    "T51n2079_001:0773b22": "年魏使宋雲。於葱嶺迴見之。門徒發其墓但",
    "T51n2079_001:0773b23": "見衣履而已。達磨傳慧可。慧可傳僧璨。僧璨",
    "T51n2079_001:0773b24": "傳道信。道信傳弘忍。弘忍傳慧能神秀。昫卒",
    "T51n2079_001:0773b25": "於宋太保。",
    "T51n2079_001:0773b26": "傳法正宗記定祖圖卷第一"
}