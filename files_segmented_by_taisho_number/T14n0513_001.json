{
    "T14n0513_001:0783b12": "No. 513",
    "T14n0513_001:0783b13": "佛說琉璃王經",
    "T14n0513_001:0783b15": "西晉月氏國三藏竺法護譯",
    "T14n0513_001:0783b16": "聞如是：一時，佛遊迦維羅衛釋氏精舍，尼",
    "T14n0513_001:0783b17": "拘類樹下，與五百比丘、侍者阿難、金剛力士",
    "T14n0513_001:0783b18": "樓由俱。於城中有舍夷貴姓五百長者，共為",
    "T14n0513_001:0783b19": "世尊造立講堂，自相興誓：「講堂成已，當請",
    "T14n0513_001:0783b20": "正覺於上設供，沙門、梵志、長者居士、群黎人",
    "T14n0513_001:0783b21": "民，不得先佛妄昇此堂；若違要者，罪在不",
    "T14n0513_001:0783b22": "測。」舍衛國王，時有太子名維樓黎——產育之",
    "T14n0513_001:0783b23": "初，與琉璃寶俱，因以為號——領衛士定省外",
    "T14n0513_001:0783b24": "氏，方來入城，見視講堂，高廣嚴淨，都雅殊",
    "T14n0513_001:0783b25": "妙，世所希有，則於其上，頓止息涼。監講堂",
    "T14n0513_001:0783b26": "者，往白諸貴姓言：「舍衛太子來止講堂。」貴",
    "T14n0513_001:0783b27": "姓聞之，興怒罵曰：「吾等家產。有何異德，敢",
    "T14n0513_001:0783b28": "登此堂？本造斯殿，乃為佛舉，當具上饌，延",
    "T14n0513_001:0783b29": "屈世尊至真聖眾，供養畢訖，然後吾等乃宜",
    "T14n0513_001:0783c01": "自處；而微者前尊，置體于此。」尋遣使者面",
    "T14n0513_001:0783c02": "罵辱之，催逐發遣，令不久滯，所蹈之地，剗",
    "T14n0513_001:0783c03": "去足跡，所履寶階，輒更貿易。時，琉璃太子",
    "T14n0513_001:0783c04": "聞其罵音，姿色變動，心懷毒恚，勅太史曰：「深",
    "T14n0513_001:0783c05": "憶記之，須吾為王，當誅此類。」太史阿薩陀",
    "T14n0513_001:0783c06": "晉名無信能觀天文、占究災怪，令書此狀內于帶中，",
    "T14n0513_001:0783c07": "俠惡識非，嚴退還歸，不復前至朝覲外家。太",
    "T14n0513_001:0783c08": "子父王名波斯匿，與后末利，駕乘導從，詣",
    "T14n0513_001:0783c09": "祇樹園。下車却蓋，免冠解劍，屏拂脫屣，除",
    "T14n0513_001:0783c10": "四種兵。步涉小徑，與末利俱，五體投地，稽",
    "T14n0513_001:0783c11": "首為禮，却坐一面。琉璃太子時歸還宮，無",
    "T14n0513_001:0783c12": "所瞻覩，問左右曰：「父王、太后今為所湊？」",
    "T14n0513_001:0783c13": "曰：「造佛。」太子聞問，欣率所領，不復解嚴，遂",
    "T14n0513_001:0783c14": "至精舍，曰：「宜知是時。」於是，太子逼害翼從、",
    "T14n0513_001:0783c15": "王之近臣，五百餘人，一時夷滅，却王冠幘蓋",
    "T14n0513_001:0783c16": "劍拂履服乘諸飾，外無白者。於時，世尊為",
    "T14n0513_001:0783c17": "王及后說世無常、愛欲合、會別離法句，王立",
    "T14n0513_001:0783c18": "不退轉，后得覩道迹。佛說經已，王稽首退，",
    "T14n0513_001:0783c19": "不見侍輔，而僵尸狼籍，唯王衣冠二人得",
    "T14n0513_001:0783c20": "免，逃入樹間，還與王遇。王問之曰：「群僚所",
    "T14n0513_001:0783c21": "在？」二人答曰：「太子率勒所統，脇將還宮。」王",
    "T14n0513_001:0783c22": "謂末利：「子造不順，謀逆如斯。素知此，吾當避，",
    "T14n0513_001:0783c23": "以國付，之精舍。」左有族姓，愍王及后體柔",
    "T14n0513_001:0783c24": "狀樂不堪步，濟以車乘，弊陋難處，遂昇進邁",
    "T14n0513_001:0783c25": "至于城門。先時，太子列五百人置門鎮衛，勅",
    "T14n0513_001:0783c26": "門監曰：「若父王來，勿聽使入。」王曰：「若不得",
    "T14n0513_001:0783c27": "入，吾將焉如？」曰：「詔大王當令出境。」時，王波斯",
    "T14n0513_001:0783c28": "匿涕泣哽噎，以偈歎曰：",
    "T14n0513_001:0783c29": "「誠哉世尊教，　　所演審而諦，",
    "T14n0513_001:0784a01": "興衰與貴賤，　　一切無常住。",
    "T14n0513_001:0784a02": "寧守戒念道，　　不貪厚俸祿，",
    "T14n0513_001:0784a03": "僥聞講法會，　　不願億國土。",
    "T14n0513_001:0784a04": "王據國恣情，　　饕穢遑所欲，",
    "T14n0513_001:0784a05": "聞法蒙解脫，　　塵垢用消除。」",
    "T14n0513_001:0784a06": "爾時，觀者無數千人，聞王歎音，八百人發",
    "T14n0513_001:0784a07": "大道意，皆立不退，轉憂色不悅。王后末利",
    "T14n0513_001:0784a08": "白王曰：「幸勿愁憒，可共俱逝還我父國。」即",
    "T14n0513_001:0784a09": "便進發，七日七夜，到迦維羅衛兜薩聚，值",
    "T14n0513_001:0784a10": "冥門閉，亦不得入。各共飢渴，無所向仰，求",
    "T14n0513_001:0784a11": "乞無地，止於水傍人洗菜處，得迸蘿蔔食",
    "T14n0513_001:0784a12": "之，臚脹腹痛而薨。王后悲慟，舉聲大哭，",
    "T14n0513_001:0784a13": "守聚者問曰：「何人乎？」曰：「吾王后也。」又問：「王",
    "T14n0513_001:0784a14": "為在何乎？」后曰：「痛哉！王薨水側。」聚守門者",
    "T14n0513_001:0784a15": "即馳白舍夷諸貴姓，貴姓聞凶，奔波驚愕，",
    "T14n0513_001:0784a16": "尋皆來，出賵贈殯棺，闍維如法，咸皆號悼，",
    "T14n0513_001:0784a17": "莫不摧感。爾時，貴族釋摩男者，瞿夷之父也，",
    "T14n0513_001:0784a18": "與諸豪右，以偈歎曰：",
    "T14n0513_001:0784a19": "「有子有財思惟波波，　　我自非我何有子財，",
    "T14n0513_001:0784a20": "愚癡自怙豪尊有終，　　太子用國殪入地獄。」",
    "T14n0513_001:0784a21": "釋氏貴姓二百五十，深惟無常，得不退轉。五",
    "T14n0513_001:0784a22": "百女人，未出家者，得不起法忍。於是，琉璃",
    "T14n0513_001:0784a23": "太子聞父王薨，即在殿稱制為王。異道太史",
    "T14n0513_001:0784a24": "出帶中書，證案本狀記惡之忌。聞之大怒，",
    "T14n0513_001:0784a25": "心意憤踊，召四種兵，伐迦維羅衛。佛知其",
    "T14n0513_001:0784a26": "意，從精舍出，止于路要，坐於荄枯樹下。斯",
    "T14n0513_001:0784a27": "須之頃，太子軍至。時，琉璃王遙見世尊，即",
    "T14n0513_001:0784a28": "便下象車，稽首于地，長跪問佛：「唯，天中天！",
    "T14n0513_001:0784a29": "有菩提附差、尼拘類、畢鉢、優曇鉢、薩羅、",
    "T14n0513_001:0784b01": "怛羅、揵尼赦羅，有此七樹，其蔭高大，有德",
    "T14n0513_001:0784b02": "茂盛，何因棄捨，處枯槁多刺樹耶？」佛告琉璃",
    "T14n0513_001:0784b03": "王：「雖有七樹，樹蔭茂盛，盛豈有常？吾坐刺樹，",
    "T14n0513_001:0784b04": "以為安隱，用哀愍傷親屬故也。」王心念言：「先",
    "T14n0513_001:0784b05": "古所載，藏室祕讖，用兵征旅遇沙門者，轉",
    "T14n0513_001:0784b06": "迴軍還，況今值佛，焉得進乎？」稽首佛足，即",
    "T14n0513_001:0784b07": "便反旅。還于舍衛來日未久，侍者阿難、力",
    "T14n0513_001:0784b08": "士樓由，翼從世尊還尼拘類園，令阿難敷",
    "T14n0513_001:0784b09": "座，宣告四輩，皆令集會。時佛尊顏姿容無",
    "T14n0513_001:0784b10": "燿，項無光明，衣服變色。阿難察坐已定，則",
    "T14n0513_001:0784b11": "整衣法服，右膝投地，叉手白言：「侍尊積年，",
    "T14n0513_001:0784b12": "未覩三變。」佛告阿難：「却數七日，迦維羅衛",
    "T14n0513_001:0784b13": "釋氏貴姓，皆當傷斃。現斯變者，為中家持",
    "T14n0513_001:0784b14": "服故也。」大目揵連前白世尊：「是何足言？我",
    "T14n0513_001:0784b15": "之神力，正覺所究，能以右掌，舉舍夷國，跳",
    "T14n0513_001:0784b16": "置空中，上不至天，下不至地，琉璃王殺焉",
    "T14n0513_001:0784b17": "能得乎？」佛告目連：「知汝威德，過足如斯，",
    "T14n0513_001:0784b18": "宿命之罪，誰當代受？」又曰：「能以鐵文籠，䟽",
    "T14n0513_001:0784b19": "遮此國，上又以鉢覆，使無形候，擲置他方",
    "T14n0513_001:0784b20": "異土；又以四披須彌山，南內著于山，然後",
    "T14n0513_001:0784b21": "合之，各得所安；又大海水，深廣之量，三百",
    "T14n0513_001:0784b22": "三十六萬里，我以此國，浮置中央，令諸人",
    "T14n0513_001:0784b23": "民無往來想；又一以此國，倚須彌山頂，復",
    "T14n0513_001:0784b24": "能倒覆，令無毀害；又下沒之金剛地際，又",
    "T14n0513_001:0784b25": "打擲于琉璃王眾四種之兵，置大鐵圍山表，",
    "T14n0513_001:0784b26": "使兩怨敵不相討伐。」佛言：「善哉！世尊信汝，此",
    "T14n0513_001:0784b27": "十威力，能辦此舉。舍夷貴戚，宿世殃罪，孰",
    "T14n0513_001:0784b28": "堪畢償而代受者？」阿難白佛：「寧有譎詭，祐護",
    "T14n0513_001:0784b29": "此國，令安隱乎？」佛言：「若舍夷人能同心，不",
    "T14n0513_001:0784c01": "與外讎有往來緣，國可全也。」太史三諫：「王",
    "T14n0513_001:0784c02": "宜用時進討舍夷。」王聞赫怒，興軍勒眾。世",
    "T14n0513_001:0784c03": "尊知之，還坐枯樹。如是至三，王亦三還。第",
    "T14n0513_001:0784c04": "四征時，佛不遂屬，精銳四品之兵，到舍夷",
    "T14n0513_001:0784c05": "國界。釋氏豪姓，又亦多集，眾出而禦之。族",
    "T14n0513_001:0784c06": "黨驍勇，強盛善射，射四十里者、射二十里",
    "T14n0513_001:0784c07": "者、十里者、七里者任其本德，御飛破初，",
    "T14n0513_001:0784c08": "箭不虛發，能析一髮，以為七分，去有里數",
    "T14n0513_001:0784c09": "射盡中之，尋聲應弦，曾無遺漏。於是交戰，",
    "T14n0513_001:0784c10": "射琉璃王軍，穿幡折幢，裂蓋摧杠；截轅𩌹",
    "T14n0513_001:0784c11": "攝，決鎧帶韅；絕弓弩弦，不害象馬牛畜",
    "T14n0513_001:0784c12": "之命；射珥臂指環釧瓔珞，而不中肌；翦除",
    "T14n0513_001:0784c13": "鬚髮左右眉鬚髮毛睫，亦不害體。琉璃怖",
    "T14n0513_001:0784c14": "駭，問臣下曰：「敵去此幾何？而箭所至傷毀",
    "T14n0513_001:0784c15": "若茲。」答曰：「或四十里、二十里、十里，近者七",
    "T14n0513_001:0784c16": "里。」王聞加悸，不能自寧，將破敵軍，即悸退",
    "T14n0513_001:0784c17": "還。太史諫曰：「大王莫懼！慎無敗却。舍夷人",
    "T14n0513_001:0784c18": "民，皆奉佛戒，為清信士，慈仁不殺，以箭恐",
    "T14n0513_001:0784c19": "人，無傷害意，寧自喪身，不夭生命。且更整",
    "T14n0513_001:0784c20": "陣，併心撲討，將牢持重，尅捷不久。」諸臣啟",
    "T14n0513_001:0784c21": "曰：「察敵軍射，陷遠無形，非力所距，懼被摧",
    "T14n0513_001:0784c22": "折，永令臣等為糜戮之，慮箭不可當，置時",
    "T14n0513_001:0784c23": "據安，小史之謀，不足專從，各各心動，志在",
    "T14n0513_001:0784c24": "迸徂。」王大奮怒，催勅進戰。舍夷外眾，奔走",
    "T14n0513_001:0784c25": "保城，閉門自固，列陣圍繞。至于七日，示悟",
    "T14n0513_001:0784c26": "去就，招懷誘納，唱令內寇，宜時歸命，若不",
    "T14n0513_001:0784c27": "出降，殄滅爾類。釋氏共議，當堅城守禦當閉",
    "T14n0513_001:0784c28": "門稽顙，當密潛奔竄，躊躇狼狽，則各賦籌，",
    "T14n0513_001:0784c29": "驗定眾心。受籌者多，不受者少，以少從多，",
    "T14n0513_001:0785a01": "開門助惡成禍，內與外應，欲令敵勝。勸善",
    "T14n0513_001:0785a02": "者少，得開門入，入挌殺門衛五百人，斬",
    "T14n0513_001:0785a03": "害不訾，生縛貴姓三萬人，埋著于地，但令",
    "T14n0513_001:0785a04": "頭現，驅迫群象，比足蹈殺，然後駕犁而耕",
    "T14n0513_001:0785a05": "其首，值此酷者，皆須陀洹。釋摩男者，波斯",
    "T14n0513_001:0785a06": "匿之舊好也，自謂國人：「諦觀無常，苦毒之",
    "T14n0513_001:0785a07": "對，宿罪當償，勿懷怨恨，生現尋死，存者忽",
    "T14n0513_001:0785a08": "終，若干之痛斧解五杌。」喟然悲歎：「食福同",
    "T14n0513_001:0785a09": "時，而受禍一處。」豪族七萬餘生，復見生獲，",
    "T14n0513_001:0785a10": "鐵鎖其頸。貴姓女千人，以鎖貫之，羅竪",
    "T14n0513_001:0785a11": "道側。貴姓年少嬰兒，置于格上，而射殺之。時",
    "T14n0513_001:0785a12": "琉璃王，見釋摩男與眾辛苦，顧謂臣曰：「是",
    "T14n0513_001:0785a13": "何人乎？」答曰：「釋摩男。釋摩男之來，欲有所",
    "T14n0513_001:0785a14": "乞。」王曰：「現之。」釋自陳曰：「王之大王！存遇隆",
    "T14n0513_001:0785a15": "厚，聽納所啟，當具以聞。」王識委曲，恣其所說。",
    "T14n0513_001:0785a16": "「願節威怒，唯權止兵，無令放逸，多所殘",
    "T14n0513_001:0785a17": "害。我入池中，斯須當還，與王密議立見策也，",
    "T14n0513_001:0785a18": "待我出水，乃復燿旅。」王心與口言：「人在水",
    "T14n0513_001:0785a19": "中，勢不得久。」即聽所白。於是摩男，為國人",
    "T14n0513_001:0785a20": "民遭大厄故，辭行入池，解髮繫樹，自沈于",
    "T14n0513_001:0785a21": "水，良久不還。王大怪焉，遂遣左右，往求料",
    "T14n0513_001:0785a22": "索，於樹根下，得其尸喪，出殯池側。王甚憐",
    "T14n0513_001:0785a23": "之，有慈哀心：「用門族故，自沈而死，其義若",
    "T14n0513_001:0785a24": "茲。吾為國主，不忍小忿，豈當急戰，使所害彌",
    "T14n0513_001:0785a25": "熾乎？」前三億人畢對併命；次三億人蒙自",
    "T14n0513_001:0785a26": "次之，救得皆視息，奔突走脫，得全濟命；又",
    "T14n0513_001:0785a27": "三億人，修家供養，歡宴熙怡，伎樂自娛，不",
    "T14n0513_001:0785a28": "知外有併命之厄，亦不聞有奔波之怖，安",
    "T14n0513_001:0785a29": "雅如常，一無所豫。琉璃王厚葬摩男，存寵",
    "T14n0513_001:0785b01": "其後，王平舍夷更立長，安慰畢訖，還舍衛",
    "T14n0513_001:0785b02": "國。佛與弟子至迦維羅衛，見諸人民傷殘",
    "T14n0513_001:0785b03": "者多，又察眾女人，杌無手足耳鼻支體，身",
    "T14n0513_001:0785b04": "形裸露，委在坑塹，無用自蔽，世間苦痛如",
    "T14n0513_001:0785b05": "是，不仁之人，相害甚酷。佛言諸比丘：「彼琉",
    "T14n0513_001:0785b06": "璃王，肆意惡逆，罪盛乃爾，却數七日，有",
    "T14n0513_001:0785b07": "地獄火，當燒殺之，現世作罪，便現世受。」大",
    "T14n0513_001:0785b08": "史奏讖，怪與佛同，王大恐怖，乘船入海，冀",
    "T14n0513_001:0785b09": "得自免，停住海中。至于七日期盡，水中則",
    "T14n0513_001:0785b10": "有自然火出，燒船及王，一時灰滅。世尊哀",
    "T14n0513_001:0785b11": "愍諸裸露者，即以威神動忉利天紫紺之殿，",
    "T14n0513_001:0785b12": "帝釋及后、首耶之等，無數天子各齎天衣，",
    "T14n0513_001:0785b13": "俱供來下，以服覆遍裸露厄者。佛為眾女",
    "T14n0513_001:0785b14": "而說偈曰：",
    "T14n0513_001:0785b15": "「諸仁目所見，　　現在變如是，",
    "T14n0513_001:0785b16": "畢故莫造新，　　後可長度脫。」",
    "T14n0513_001:0785b17": "佛歎偈已，復為說法。諸來觀者，天、龍、鬼神、",
    "T14n0513_001:0785b18": "阿須倫、迦留羅、真陀羅、摩休勒、梵志、居士、長",
    "T14n0513_001:0785b19": "者、人民，無央數千聞佛所說，五百比丘漏",
    "T14n0513_001:0785b20": "盡意解；五百梵志、其餘現人，見國荒毀傷",
    "T14n0513_001:0785b21": "殘之痛，出家遵道，皆為沙門；五百天子，立",
    "T14n0513_001:0785b22": "不起法忍；二百阿須倫、千龍王，皆發無上正",
    "T14n0513_001:0785b23": "真道意；溝坑五杌裸形男女，命盡得上生",
    "T14n0513_001:0785b24": "忉利天；千五百人得見道迹；千人得不還證。",
    "T14n0513_001:0785b25": "佛說此已，一切遍聞，稽首而退。",
    "T14n0513_001:0785b26": "佛說琉璃王經"
}