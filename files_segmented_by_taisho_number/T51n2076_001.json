{
    "T51n2076_001:0204b02": "景德傳燈錄卷第一",
    "T51n2076_001:0204b04": "七佛天竺祖師七佛天竺祖師",
    "T51n2076_001:0204b05": "七佛",
    "T51n2076_001:0204b06": "毘婆尸佛尸棄佛",
    "T51n2076_001:0204b07": "毘舍浮佛拘留孫佛",
    "T51n2076_001:0204b08": "拘那含牟尼佛迦葉佛",
    "T51n2076_001:0204b09": "釋迦牟尼佛",
    "T51n2076_001:0204b10": "天竺一十五祖內一祖旁出無錄",
    "T51n2076_001:0204b11": "第一祖摩訶迦葉第二祖阿難旁出末田底迦",
    "T51n2076_001:0204b12": "第三祖商那和修第四祖優波毱多",
    "T51n2076_001:0204c01": "第五祖提多迦第六祖彌遮迦",
    "T51n2076_001:0204c02": "第七祖婆須蜜第八祖佛陀難提",
    "T51n2076_001:0204c03": "第九祖伏馱蜜多第十祖脇尊者",
    "T51n2076_001:0204c04": "第十一祖富那夜奢第十二祖馬鳴大士",
    "T51n2076_001:0204c05": "第十三祖迦毘摩羅第十四祖龍樹大士",
    "T51n2076_001:0204c06": "七佛敘七佛敘七佛",
    "T51n2076_001:0204c07": "古佛應世。綿歷無窮。不可以周知而悉數也。",
    "T51n2076_001:0204c08": "故近譚賢劫有千如來。暨于釋迦。但紀七佛。",
    "T51n2076_001:0204c09": "案長阿含經云。七佛精進力。放光滅暗冥。各",
    "T51n2076_001:0204c10": "各坐諸樹。於中成正覺。又曼殊室利為七佛",
    "T51n2076_001:0204c11": "祖師。金華善慧大士。登松山頂行道。感七佛",
    "T51n2076_001:0204c12": "引前維摩接後。今之撰述。斷自七佛而下。",
    "T51n2076_001:0204d01": "毘婆尸佛毘婆尸佛過去莊嚴劫第九百九十八尊偈曰。",
    "T51n2076_001:0204d02": "身從無相中受生　　猶如幻出諸形象",
    "T51n2076_001:0204d03": "幻人心識本來無　　罪福皆空無所住",
    "T51n2076_001:0204d04": "長阿含經云。人壽八萬歲時此佛出世。種剎",
    "T51n2076_001:0204d05": "利。姓拘利若。父槃頭。母槃頭婆提。居槃",
    "T51n2076_001:0204d06": "頭婆提城。坐波波羅樹下。說法三會。度人",
    "T51n2076_001:0204d07": "三十四萬八千人。神足二。一名騫茶。二名提",
    "T51n2076_001:0204d08": "舍。侍者無憂。子方膺。",
    "T51n2076_001:0204d09": "尸棄佛尸棄佛莊嚴劫第九百九十九尊偈曰。",
    "T51n2076_001:0204d10": "起諸善法本是幻　　造諸惡業亦是幻",
    "T51n2076_001:0204d11": "身如聚沫心如風　　幻出無根無實性",
    "T51n2076_001:0204d12": "長阿含經云。人壽七萬歲時此佛出世。種剎",
    "T51n2076_001:0205a01": "利。姓拘利若。父明相。母光耀。居光相城。坐",
    "T51n2076_001:0205a02": "分陀利樹下。說法三會。度人二十五萬。神",
    "T51n2076_001:0205a03": "足二。一名阿毘浮。二名婆婆。侍者忍行。子無",
    "T51n2076_001:0205a04": "量。",
    "T51n2076_001:0205a05": "毘舍浮佛毘舍浮佛莊嚴劫第一千尊偈曰。",
    "T51n2076_001:0205a06": "假借四大以為身　　心本無生因境有",
    "T51n2076_001:0205a07": "前境若無心亦無　　罪福如幻起亦滅",
    "T51n2076_001:0205a08": "長阿含經云。人壽六萬歲時此佛出世。種剎",
    "T51n2076_001:0205a09": "利。姓拘利若。父善燈。母稱戒。居無喻城。坐",
    "T51n2076_001:0205a10": "婆羅樹下。說法二會。度人一十三萬。神足二。",
    "T51n2076_001:0205a11": "一扶遊。二欝多摩。侍者寂滅。子妙覺。",
    "T51n2076_001:0205a12": "拘留孫佛拘留孫佛見在賢劫第一尊偈曰。",
    "T51n2076_001:0205a13": "見身無實是佛身　　了心如幻是佛幻",
    "T51n2076_001:0205a14": "了得身心本性空　　斯人與佛何殊別",
    "T51n2076_001:0205a15": "長阿含經云。人壽四萬歲時此佛出世。種婆",
    "T51n2076_001:0205a16": "羅門。姓迦葉。父禮得。母善枝。居安和城。坐",
    "T51n2076_001:0205a17": "尸利沙樹下。說法一會。度人四萬。神足二。一",
    "T51n2076_001:0205a18": "薩尼。二毘樓。侍者善覺。子上勝。",
    "T51n2076_001:0205a19": "拘那含牟尼佛拘那含牟尼佛賢劫第二尊偈曰。",
    "T51n2076_001:0205a20": "佛不見身知是佛　　若實有知別無佛",
    "T51n2076_001:0205a21": "智者能知罪性空　　坦然不怖於生死",
    "T51n2076_001:0205a22": "長阿含經云。人壽三萬歲時此佛出世。種婆",
    "T51n2076_001:0205a23": "羅門姓迦葉。父大德。母善勝。居清淨城。坐烏",
    "T51n2076_001:0205a24": "暫婆羅門樹下。說法一會。度人三萬。神足二。",
    "T51n2076_001:0205a25": "一舒槃那。二欝多樓。侍者安和。子道師。",
    "T51n2076_001:0205a26": "迦葉佛迦葉佛賢劫第三尊偈曰。",
    "T51n2076_001:0205a27": "一切眾生性清淨　　從本無生無可滅",
    "T51n2076_001:0205a28": "即此身心是幻生　　幻化之中無罪福",
    "T51n2076_001:0205a29": "長阿含經云。人壽二萬歲時此佛出世。種婆",
    "T51n2076_001:0205b01": "羅門。姓迦葉。父梵德。母財主。居波羅柰城。",
    "T51n2076_001:0205b02": "坐尼拘律樹下。說法一會。度人二萬。神足二。",
    "T51n2076_001:0205b03": "一提舍。二婆羅婆。侍者善友。子集軍。",
    "T51n2076_001:0205b04": "釋迦牟尼佛釋迦牟尼佛賢劫第四尊姓剎利。父淨飯天。母大清",
    "T51n2076_001:0205b05": "淨妙。位登補處生兜率天上。名曰勝善天人。",
    "T51n2076_001:0205b06": "亦名護明大士。度諸天眾說補處行。亦於十",
    "T51n2076_001:0205b07": "方界中現身說法。普耀經云。佛初生剎利王",
    "T51n2076_001:0205b08": "家。放大智光明照十方世界。地涌金蓮華自",
    "T51n2076_001:0205b09": "然捧雙足。東西及南北各行於七步。分手指",
    "T51n2076_001:0205b10": "天地作師子吼聲。上下及四維無能尊我者。",
    "T51n2076_001:0205b11": "即周昭王二十四年甲寅歲四月八日也。至",
    "T51n2076_001:0205b12": "四十二年二月八日。年十九欲求出家。而自",
    "T51n2076_001:0205b13": "念言。當復何遇。即於四門遊觀見四等事。心",
    "T51n2076_001:0205b14": "有悲喜而作思惟。此老病死終可厭離。於是",
    "T51n2076_001:0205b15": "夜子時有一天人。名曰淨居。於窓牖中叉手",
    "T51n2076_001:0205b16": "白太子言。出家時至可去矣。太子聞已心生",
    "T51n2076_001:0205b17": "歡喜。即逾城而去。於檀特山中修道。始於阿",
    "T51n2076_001:0205b18": "藍迦藍處。三年學不用處定。知非便捨。復至",
    "T51n2076_001:0205b19": "欝頭藍弗處。三年學非非想定。知非亦捨。又",
    "T51n2076_001:0205b20": "至象頭山同諸外道。日食麻麥經于六年。故",
    "T51n2076_001:0205b21": "經云。以無心意無授行而悉摧伏諸外道。先",
    "T51n2076_001:0205b22": "歷試邪法示諸方便發諸異見令至菩提。故",
    "T51n2076_001:0205b23": "普集經云。菩薩於二月八日明星出時。成佛",
    "T51n2076_001:0205b24": "號天人師。時年三十矣。即穆王三年癸未歲",
    "T51n2076_001:0205b25": "也。既而於鹿野苑中。為憍陳如等五人轉四",
    "T51n2076_001:0205b26": "諦法輪而論道果。說法住世四十九年。後告",
    "T51n2076_001:0205b27": "弟子摩訶迦葉。吾以清淨法眼涅槃妙心實",
    "T51n2076_001:0205b28": "相無相微妙正法將付於汝。汝當護持。并勅",
    "T51n2076_001:0205b29": "阿難副貳傳化無令斷絕。而說偈言。",
    "T51n2076_001:0205c01": "法本法無法　　無法法亦法",
    "T51n2076_001:0205c02": "今付無法時　　法法何曾法",
    "T51n2076_001:0205c03": "爾時世尊說此偈已。復告迦葉。吾將金縷僧",
    "T51n2076_001:0205c04": "伽梨衣傳付於汝。轉授補處。至慈氏佛出世",
    "T51n2076_001:0205c05": "勿令朽壞。迦葉聞偈頭面禮足曰。善哉善哉。",
    "T51n2076_001:0205c06": "我當依勅。恭順佛故。爾時世尊至拘尸那城。",
    "T51n2076_001:0205c07": "告諸大眾。吾今背痛欲入涅槃。即往熙連河",
    "T51n2076_001:0205c08": "側娑羅雙樹下。右脇累足泊然宴寂。復從棺",
    "T51n2076_001:0205c09": "起為母說法。特示雙足化婆耆。并說無常偈",
    "T51n2076_001:0205c10": "曰。",
    "T51n2076_001:0205c11": "諸行無常　　是生滅法　　生滅滅已",
    "T51n2076_001:0205c12": "寂滅為樂",
    "T51n2076_001:0205c13": "時諸弟子即以香薪競茶毘之。燼後金棺如",
    "T51n2076_001:0205c14": "故。爾時大眾即於佛前以偈讚曰。",
    "T51n2076_001:0205c15": "凡俗諸猛熾　　何能致火爇",
    "T51n2076_001:0205c16": "請尊三昧火　　闍維金色身",
    "T51n2076_001:0205c17": "爾時金棺從坐而舉高七多羅樹。往反空中",
    "T51n2076_001:0205c18": "化火三昧須臾灰生。得舍利八斛四斗。即穆",
    "T51n2076_001:0205c19": "王五十二年壬申歲二月十五日也。自世尊",
    "T51n2076_001:0205c20": "滅後一千一十七年教至中夏。即後漢永平",
    "T51n2076_001:0205c21": "十年戊辰歲也。",
    "T51n2076_001:0205c22": "天竺祖師",
    "T51n2076_001:0205c23": "門。父飲澤。母香志。昔為鍛金師。善明金性使",
    "T51n2076_001:0205c24": "其柔伏。付法傳云。嘗於久遠劫中毘婆尸佛",
    "T51n2076_001:0205c25": "入涅槃後。四眾起塔。塔中像面上金色有少",
    "T51n2076_001:0205c26": "缺壞。時有貧女將金珠往金師所請飾佛面。",
    "T51n2076_001:0205c27": "既而因共發願。願我二人為無姻夫妻。由是",
    "T51n2076_001:0205c28": "因緣九十一劫身皆金色。後生梵天。天壽盡",
    "T51n2076_001:0205c29": "生中天摩竭陀國婆羅門家。名曰迦葉波。此",
    "T51n2076_001:0206a01": "云飲光勝尊。蓋以金色為號也。繇是志求出",
    "T51n2076_001:0206a02": "家冀度諸有。佛言。善來比丘。鬚髮自除袈裟",
    "T51n2076_001:0206a03": "著體。常於眾中稱歎第一。復言。吾以清淨法",
    "T51n2076_001:0206a04": "眼將付於汝。汝可流布無令斷絕。涅槃經云。",
    "T51n2076_001:0206a05": "爾時世尊欲涅槃時。迦葉不在眾會。佛告諸",
    "T51n2076_001:0206a06": "大弟子。迦葉來時可令宣揚正法眼藏。爾時",
    "T51n2076_001:0206a07": "迦葉在耆闍堀山賓鉢羅窟。覩勝光明即入",
    "T51n2076_001:0206a08": "三昧。以淨天眼觀見世尊。於熙連河側入般",
    "T51n2076_001:0206a09": "涅槃。乃告其徒曰。如來涅槃也。何其駛哉。即",
    "T51n2076_001:0206a10": "至雙樹間悲戀號泣。佛於金棺內現雙足。爾",
    "T51n2076_001:0206a11": "時迦葉告諸比丘。佛已茶毘。金剛舍利非我",
    "T51n2076_001:0206a12": "等事。我等宜當結集法眼無令斷絕。乃說偈",
    "T51n2076_001:0206a13": "曰。",
    "T51n2076_001:0206a14": "如來弟子　　且莫涅槃　　得神通者",
    "T51n2076_001:0206a15": "當赴結集",
    "T51n2076_001:0206a16": "於是得神通者。悉集王舍耆闍堀山賓鉢羅",
    "T51n2076_001:0206a17": "窟。時阿難為漏未盡不得入會。後證阿羅漢",
    "T51n2076_001:0206a18": "果。由是得入。迦葉乃白眾言。此阿難比丘多",
    "T51n2076_001:0206a19": "聞總持有大智慧。常隨如來梵行清淨。所聞",
    "T51n2076_001:0206a20": "佛法如水傳器無有遺餘。佛所讚歎聰敏第",
    "T51n2076_001:0206a21": "一。宜可請彼集修多羅藏。大眾默然。迦葉告",
    "T51n2076_001:0206a22": "阿難曰。汝今宜宣法眼。阿難聞語信受。觀察",
    "T51n2076_001:0206a23": "眾心。而宣偈言。",
    "T51n2076_001:0206a24": "比丘諸眷屬　　離佛不莊嚴",
    "T51n2076_001:0206a25": "猶如虛空中　　眾星之無月",
    "T51n2076_001:0206a26": "說是偈已。禮眾僧足升法坐而說是言。如是",
    "T51n2076_001:0206a27": "我聞一時佛住某處說某經教。乃至人天等",
    "T51n2076_001:0206a28": "作禮奉行。時迦葉問諸比丘。阿難所言不錯",
    "T51n2076_001:0206a29": "謬乎。皆曰。不異世尊所說。迦葉乃告阿難言。",
    "T51n2076_001:0206b01": "我今年不久留。今將正法付囑於汝。汝善守",
    "T51n2076_001:0206b02": "護。聽吾偈言。",
    "T51n2076_001:0206b03": "法法本來法　　無法無非法",
    "T51n2076_001:0206b04": "何於一法中　　有法有不法",
    "T51n2076_001:0206b05": "說偈已。乃持僧伽梨衣入雞足山。俟慈氏下",
    "T51n2076_001:0206b06": "生。即周孝王五年丙辰歲也五年當作四年自此至第十三祖迦毘摩",
    "T51n2076_001:0206b07": "羅年數錯誤今皆依史記年表中六甲改正。",
    "T51n2076_001:0206b08": "姓剎利帝。父斛飯王。實佛之從弟也。梵語",
    "T51n2076_001:0206b09": "阿難陀。此云慶喜。亦云歡喜。如來成道夜生",
    "T51n2076_001:0206b10": "因為之名。多聞博達智慧無礙。世尊以為總",
    "T51n2076_001:0206b11": "持第一。嘗所讚歎。加以宿世有大功德。受持",
    "T51n2076_001:0206b12": "法藏如水傳器。佛乃命為侍者。後阿闍世王",
    "T51n2076_001:0206b13": "白言。仁者。如來迦葉尊勝二師皆已涅槃。而",
    "T51n2076_001:0206b14": "我多故悉不能覩。仁者。般涅槃時願垂告別。",
    "T51n2076_001:0206b15": "阿難許之。後自念言。我身危脆猶如聚沫。況",
    "T51n2076_001:0206b16": "復衰老豈堪長久。又念。阿闍世王與吾有約。",
    "T51n2076_001:0206b17": "乃詣王宮告之曰。吾欲入涅槃來辭耳。門者",
    "T51n2076_001:0206b18": "曰。王寢不可以聞。阿難曰。俟王覺時當為我",
    "T51n2076_001:0206b19": "說。時阿闍世王夢中見一寶蓋。七寶嚴飾千",
    "T51n2076_001:0206b20": "萬億眾圍繞瞻仰。俄而風雨暴至吹折其柄。",
    "T51n2076_001:0206b21": "珍寶瓔珞悉墜於地。心甚驚異。既寤。門者具",
    "T51n2076_001:0206b22": "白上事王聞語已。失聲號慟哀感天地。即至",
    "T51n2076_001:0206b23": "毘舍離城。見阿難在常河中流跏趺而坐。王",
    "T51n2076_001:0206b24": "乃作禮而說偈言。",
    "T51n2076_001:0206b25": "稽首三界尊　　棄我而至此",
    "T51n2076_001:0206b26": "暫憑悲願力　　且莫般涅槃",
    "T51n2076_001:0206b27": "時毘舍離王亦在河側。復說偈言。",
    "T51n2076_001:0206b28": "尊者一何速　　而歸寂滅場",
    "T51n2076_001:0206b29": "願住須臾間　　而受於供養",
    "T51n2076_001:0206c01": "爾時阿難見二國王咸來勸請。乃說偈言。",
    "T51n2076_001:0206c02": "二王善嚴住　　勿為苦悲戀",
    "T51n2076_001:0206c03": "涅槃當我淨舊本作靜此依寶林傳正宗記易此一字",
    "T51n2076_001:0206c04": "而無諸有故",
    "T51n2076_001:0206c05": "阿難復念。我若偏向一國而般涅槃。諸國爭",
    "T51n2076_001:0206c06": "競。無有是處。應以平等度諸有情。遂於常",
    "T51n2076_001:0206c07": "河中流將入寂滅。是時山河大地六種震動。",
    "T51n2076_001:0206c08": "雪山中有五百仙人。覩茲瑞應飛空而至。禮",
    "T51n2076_001:0206c09": "阿難足胡跪白言。我於長老當證佛法。願垂",
    "T51n2076_001:0206c10": "大慈度脫我等。阿難默然受請。即變殑伽河",
    "T51n2076_001:0206c11": "悉為金地。為其仙眾說諸大法。阿難復念。先",
    "T51n2076_001:0206c12": "所度脫弟子應當來集。須臾五百羅漢從空",
    "T51n2076_001:0206c13": "而下。為諸仙人出家受具。其仙眾中有二羅",
    "T51n2076_001:0206c14": "漢。一名商那和修。二名末田底迦。阿難知是",
    "T51n2076_001:0206c15": "法器。乃告之曰。昔如來以大法眼付大迦葉。",
    "T51n2076_001:0206c16": "迦葉入定而付於我。我今將滅。用傳於汝汝",
    "T51n2076_001:0206c17": "受吾教。當聽偈言。",
    "T51n2076_001:0206c18": "本來付有法　　付了言無法",
    "T51n2076_001:0206c19": "各各須自悟　　悟了無無法",
    "T51n2076_001:0206c20": "阿難付法眼藏竟。踊身虛空作十八變。入風",
    "T51n2076_001:0206c21": "奮迅三昧分身四分。一分奉忉利天。一分奉",
    "T51n2076_001:0206c22": "娑竭羅龍宮。一分奉毘舍離舊本作毘舍離龍王今依寶林傳正宗記",
    "T51n2076_001:0206c23": "除龍字王。一分奉阿闍世王。各造寶塔而供養之。",
    "T51n2076_001:0206c24": "乃厲王十二年癸巳歲也當作十年。",
    "T51n2076_001:0206c25": "第三祖商那和修第三祖商那和修者正宗記云。梵語商諾迦此云自然服。以生時身自有衣也。洪",
    "T51n2076_001:0206c26": "覺範志林云。謂僧伽梨衣與雲巖同也。而傳燈曰自然服。即西域九枝秀草名未詳摩突羅國人",
    "T51n2076_001:0206c27": "也。亦名舍那婆斯姓毘舍多。父林勝。母憍奢",
    "T51n2076_001:0206c28": "耶。在胎六年而生。梵云商諾迦。此云自然服。",
    "T51n2076_001:0206c29": "即西域九枝秀草名也。若羅漢聖人降生則",
    "T51n2076_001:0207a01": "此草生於淨潔之地。和脩生時瑞草斯應。昔",
    "T51n2076_001:0207a02": "如來行化至摩突羅國。見一青林枝葉茂盛。",
    "T51n2076_001:0207a03": "語阿難曰。此林地名優留茶。吾滅度後一百",
    "T51n2076_001:0207a04": "年。有比丘商那和脩。於此地轉妙法輪。後百",
    "T51n2076_001:0207a05": "歲果誕。和脩出家證道。受慶喜尊者法眼。化",
    "T51n2076_001:0207a06": "導有情及止此林。降二火龍歸順佛教。龍因",
    "T51n2076_001:0207a07": "施其地以建梵宮。尊者化緣既久思付正法。",
    "T51n2076_001:0207a08": "尋於吒利國得優波毱多以為給侍。因問毱",
    "T51n2076_001:0207a09": "多曰。汝年幾耶。答曰。我年十七。師曰。汝身",
    "T51n2076_001:0207a10": "十七性十七耶。答曰。師髮已白。為髮白耶。",
    "T51n2076_001:0207a11": "心白耶。師曰。我但髮白。非心白耳。毱多曰。",
    "T51n2076_001:0207a12": "我身十七。非性十七也。和脩知是法器。後三",
    "T51n2076_001:0207a13": "載遂為落髮受具。乃告曰昔如來以無上法",
    "T51n2076_001:0207a14": "眼藏付囑迦葉。展轉相授而至於我。我今付",
    "T51n2076_001:0207a15": "汝勿令斷絕。汝受吾教。聽吾偈言。",
    "T51n2076_001:0207a16": "非法亦非心舊本作非法亦非法今依寶林傳正宗記改作非法亦非心也",
    "T51n2076_001:0207a17": "無心亦無法　　說是心法時",
    "T51n2076_001:0207a18": "是法非心法",
    "T51n2076_001:0207a19": "說偈已。即隱於罽賓國南象白山中。後於三",
    "T51n2076_001:0207a20": "昧中見弟子毱多。有五百徒眾常多懈慢。尊",
    "T51n2076_001:0207a21": "者乃往彼。現龍奮迅三昧以調伏之。而說偈",
    "T51n2076_001:0207a22": "曰。",
    "T51n2076_001:0207a23": "通達非彼此　　至聖無長短",
    "T51n2076_001:0207a24": "汝除輕慢意　　疾得阿羅漢",
    "T51n2076_001:0207a25": "五百比丘聞偈已。依教奉行皆獲無漏。尊者",
    "T51n2076_001:0207a26": "乃作十八變火光三昧用焚其身。毱多收舍",
    "T51n2076_001:0207a27": "利葬於梵迦羅山。五百比丘人持一幡。迎導",
    "T51n2076_001:0207a28": "至彼建塔供養。乃宣王二十三年乙未歲也",
    "T51n2076_001:0207a29": "當作二十二年。",
    "T51n2076_001:0207b01": "第四祖優波毱多第四祖優波毱多者。吒利國人也。亦名優波",
    "T51n2076_001:0207b02": "崛多。又名鄔波毱多。姓首陀。父善意。十七",
    "T51n2076_001:0207b03": "出家。二十證果。隨方行化至摩突羅國。得度",
    "T51n2076_001:0207b04": "者甚眾。由是魔宮震動。波旬愁怖遂竭其魔",
    "T51n2076_001:0207b05": "力以害正法。尊者即入三昧觀其所由。波旬",
    "T51n2076_001:0207b06": "復伺便。密持瓔珞縻之于頸。及尊者出定。",
    "T51n2076_001:0207b07": "乃取人狗蛇三屍化為華鬘。軟言慰諭波旬",
    "T51n2076_001:0207b08": "曰。汝與我瓔珞甚是珍妙。吾有華鬘以相酬",
    "T51n2076_001:0207b09": "奉波旬大喜引頸受之。即變為三種臭屍蟲",
    "T51n2076_001:0207b10": "蛆壞爛。波旬厭惡大生憂惱。盡己神力不能",
    "T51n2076_001:0207b11": "移動。乃升六欲天告諸天王。又詣梵王求其",
    "T51n2076_001:0207b12": "解免。彼各告言。十力弟子所作神變。我輩凡",
    "T51n2076_001:0207b13": "陋何能去之。波旬曰。然則奈何。梵王曰。汝",
    "T51n2076_001:0207b14": "可歸心尊者即能除斷。乃為說偈令其迴向",
    "T51n2076_001:0207b15": "曰。",
    "T51n2076_001:0207b16": "若因地倒　　還因地起　　離地求起",
    "T51n2076_001:0207b17": "終無其理",
    "T51n2076_001:0207b18": "波旬受教已。即下天宮禮尊者足哀露懺悔。",
    "T51n2076_001:0207b19": "毱多告曰。汝自今去。於如來正法更不作",
    "T51n2076_001:0207b20": "嬈害否。波旬曰。我誓迴向佛道永斷不善。毱",
    "T51n2076_001:0207b21": "多曰。若然者汝可口自唱言歸依三寶。魔王",
    "T51n2076_001:0207b22": "合掌三唱。華鬘悉除乃歡喜踊躍。作禮尊者",
    "T51n2076_001:0207b23": "而說偈曰。",
    "T51n2076_001:0207b24": "稽首三昧尊　　十力聖弟子",
    "T51n2076_001:0207b25": "我今願迴向　　勿令有劣弱",
    "T51n2076_001:0207b26": "尊者在世化導證果最多。每度一人以一籌",
    "T51n2076_001:0207b27": "置於石室。其室縱十八肘。廣十二肘。充滿其",
    "T51n2076_001:0207b28": "間。最後有一長者子。名曰香眾。來禮尊者志",
    "T51n2076_001:0207b29": "求出家。尊者問曰。汝身出家心出家。答曰。我",
    "T51n2076_001:0207c01": "來出家非為身心。尊者曰。不為身心復誰出",
    "T51n2076_001:0207c02": "家。答曰。夫出家者無我我故。無我我故即心",
    "T51n2076_001:0207c03": "不生滅。心不生滅即是常道。諸佛亦常。心無",
    "T51n2076_001:0207c04": "形相其體亦然。尊者曰。汝當大悟心自通達。",
    "T51n2076_001:0207c05": "宜依佛法僧紹隆聖種。即為剃度受具足戒",
    "T51n2076_001:0207c06": "仍告之曰。汝父嘗夢金日而生汝。可名提多",
    "T51n2076_001:0207c07": "迦。復謂曰。如來以大法眼藏。次第傳授以至",
    "T51n2076_001:0207c08": "於我。今復付汝。聽吾偈言。",
    "T51n2076_001:0207c09": "心自本來心　　本心非有法",
    "T51n2076_001:0207c10": "有法有本心　　非心非本法",
    "T51n2076_001:0207c11": "付法已。乃踊身虛空呈十八變。然復本坐跏",
    "T51n2076_001:0207c12": "趺而逝。多迦以室內籌用焚其軀。收舍利建",
    "T51n2076_001:0207c13": "塔供養即平王三十一年庚子歲也當作三十年。",
    "T51n2076_001:0207c14": "第五祖提多迦第五祖提多迦者。摩伽陀國人也。初生之時",
    "T51n2076_001:0207c15": "父夢金日自屋而出照耀天地。前有大山諸",
    "T51n2076_001:0207c16": "寶嚴飾。山頂泉涌滂沱四流。後遇毱多尊者。",
    "T51n2076_001:0207c17": "為解之曰。寶山者吾身也。泉涌者法無盡也。",
    "T51n2076_001:0207c18": "日從屋出者汝今入道之相也。照耀天地者",
    "T51n2076_001:0207c19": "汝智慧超越也。尊者本名香眾。師因易今名",
    "T51n2076_001:0207c20": "焉。梵云提多迦。此云通真量也。多迦聞師說",
    "T51n2076_001:0207c21": "已歡喜踊躍。而唱偈言。",
    "T51n2076_001:0207c22": "巍巍七寶山　　常出智慧泉",
    "T51n2076_001:0207c23": "迴為真法味　　能度諸有緣",
    "T51n2076_001:0207c24": "毱多尊者亦說偈曰。",
    "T51n2076_001:0207c25": "我法傳於汝　　當現大智慧",
    "T51n2076_001:0207c26": "金日從屋出　　照耀於天地",
    "T51n2076_001:0207c27": "提多迦聞師妙偈設禮奉持。後至中印度。彼",
    "T51n2076_001:0207c28": "國有八千大仙。彌遮迦為首。聞尊者至率眾",
    "T51n2076_001:0207c29": "瞻禮。謂尊者曰。昔與師同生梵天。我遇阿私",
    "T51n2076_001:0208a01": "陀僊人授我僊法。師逢十力弟子修習禪那。",
    "T51n2076_001:0208a02": "自此報分殊塗已經六劫。尊者曰。支離累劫",
    "T51n2076_001:0208a03": "誠哉不虛。今可捨邪歸正以入佛乘。彌遮迦",
    "T51n2076_001:0208a04": "曰。昔阿私陀僊人授我記云。汝却後六劫。當",
    "T51n2076_001:0208a05": "遇同學獲無漏果。今也相遇非宿緣邪。願師",
    "T51n2076_001:0208a06": "慈悲令我解脫。尊者即度出家命聖授戒餘",
    "T51n2076_001:0208a07": "僊眾始生我慢。尊者示大神通。於是俱發菩",
    "T51n2076_001:0208a08": "提心一時出家。乃告彌遮迦曰。昔如來以大",
    "T51n2076_001:0208a09": "法眼藏密付迦葉。展轉相授而至於我。我今",
    "T51n2076_001:0208a10": "付汝當護念之。乃說偈曰。",
    "T51n2076_001:0208a11": "通達本法心　　無法無非法",
    "T51n2076_001:0208a12": "悟了同未悟　　無心亦無法",
    "T51n2076_001:0208a13": "說偈已。踊身虛空作十八變火光三昧自焚",
    "T51n2076_001:0208a14": "其軀。彌遮迦與八千比丘同收舍利。於班茶",
    "T51n2076_001:0208a15": "山中起塔供養。即莊王七年己丑歲也當作五年。",
    "T51n2076_001:0208a16": "第六祖彌遮迦第六祖彌遮迦者。中印度人也。既傳法已遊",
    "T51n2076_001:0208a17": "化至北天竺國。見雉堞之上有金色祥雲。歎",
    "T51n2076_001:0208a18": "曰。斯道人氣也。必有大士為吾法嗣乃入城。",
    "T51n2076_001:0208a19": "於闤闠間有一人。手持酒器逆而問曰。師何",
    "T51n2076_001:0208a20": "方而來欲往何所。師曰。從自心來欲往無處。",
    "T51n2076_001:0208a21": "曰識我手中物否。師曰。此是觸器而負淨者。",
    "T51n2076_001:0208a22": "曰師還識我否。師曰。我即不識識即非我。又",
    "T51n2076_001:0208a23": "謂曰。汝試自稱名氏。吾當後示本因。彼人說",
    "T51n2076_001:0208a24": "偈而答。我從無量劫。至于生此國。本姓頗羅",
    "T51n2076_001:0208a25": "墮。名字婆須蜜。師曰。我師提多迦說。世尊昔",
    "T51n2076_001:0208a26": "遊北印度。語阿難言。此國中吾滅後三百年",
    "T51n2076_001:0208a27": "有一聖人。姓頗羅墮。名婆須蜜。而於禪祖當",
    "T51n2076_001:0208a28": "獲第七。世尊記汝。汝應出家。彼乃置器禮師",
    "T51n2076_001:0208a29": "側立而言曰。我思往劫嘗作檀那。獻一如來",
    "T51n2076_001:0208b01": "寶坐。彼佛記我云。汝於賢劫釋迦法中宣傳",
    "T51n2076_001:0208b02": "至教。今符師說。願加度脫。師即與披剃復圓",
    "T51n2076_001:0208b03": "戒相。乃告之曰。正法眼藏今付於汝勿令斷",
    "T51n2076_001:0208b04": "絕。乃說偈曰。",
    "T51n2076_001:0208b05": "無心無可得　　說得不名法",
    "T51n2076_001:0208b06": "若了心非心　　始解心心法",
    "T51n2076_001:0208b07": "師說偈已。入師子奮迅三昧。踊身虛空高七",
    "T51n2076_001:0208b08": "多羅樹。却復本坐化火自焚。婆須蜜收靈骨",
    "T51n2076_001:0208b09": "貯七寶函。建浮圖寘于上級。即襄王十七年",
    "T51n2076_001:0208b10": "甲申歲也當作十五年。",
    "T51n2076_001:0208b11": "第七祖婆須蜜第七祖婆須蜜者。北天竺國人也。姓頗羅墮。",
    "T51n2076_001:0208b12": "常服淨衣執酒器遊行里閈。或吟或嘯人謂",
    "T51n2076_001:0208b13": "之狂。及遇彌遮迦尊者。宣如來往誌。自惺",
    "T51n2076_001:0208b14": "前緣投器出家。授法行化至迦摩羅國廣興",
    "T51n2076_001:0208b15": "佛事。於法坐前忽有一智者。自稱我名佛陀",
    "T51n2076_001:0208b16": "難提。今與師論義。師曰。仁者論即不義。義即",
    "T51n2076_001:0208b17": "不論。若擬論義終非義論。難提知師義勝。心",
    "T51n2076_001:0208b18": "即欽伏曰。我願求道霑甘露味。尊者遂與剃",
    "T51n2076_001:0208b19": "度而授具戒。復告之曰。如來正法眼藏。我今",
    "T51n2076_001:0208b20": "付汝汝當護持。乃說偈曰。",
    "T51n2076_001:0208b21": "心同虛空界　　示等虛空法",
    "T51n2076_001:0208b22": "證得虛空時　　無是無非法",
    "T51n2076_001:0208b23": "尊者即入慈心三昧。時梵王帝釋及諸天眾。",
    "T51n2076_001:0208b24": "俱來作禮。而說偈言。",
    "T51n2076_001:0208b25": "賢劫眾聖祖　　而當第七位",
    "T51n2076_001:0208b26": "尊者哀念我　　請為宣佛地",
    "T51n2076_001:0208b27": "尊者從三昧起示眾云。我所得法而非有故。",
    "T51n2076_001:0208b28": "若識佛地離有無故。說此語已。還入三昧示",
    "T51n2076_001:0208b29": "涅槃相。難提即於本坐起七寶塔以葬全身。",
    "T51n2076_001:0208c01": "即定王十九年辛未歲也當作十七年。",
    "T51n2076_001:0208c02": "第八祖佛陀難提第八祖佛陀難提者。迦摩羅國人也。姓瞿曇",
    "T51n2076_001:0208c03": "氏。頂有肉髻辯捷無礙。初遇婆須蜜尊者出",
    "T51n2076_001:0208c04": "家受教。既而領徒行化至提伽國城毘舍羅",
    "T51n2076_001:0208c05": "家。見舍上有白光上騰。謂其徒曰。此家當有",
    "T51n2076_001:0208c06": "聖人。口無言說真大乘器。不行四衢知觸穢",
    "T51n2076_001:0208c07": "耳。言訖。長者出致禮問何所須。尊者曰。我求",
    "T51n2076_001:0208c08": "侍者。曰我有一子。名伏馱蜜多。年已五十。口",
    "T51n2076_001:0208c09": "未曾言足未曾履。尊者曰。如汝所說真吾弟",
    "T51n2076_001:0208c10": "子。尊者見之遽起禮拜。而說偈曰。",
    "T51n2076_001:0208c11": "父母非我親　　誰是最親者",
    "T51n2076_001:0208c12": "諸佛非我道　　誰為最道者",
    "T51n2076_001:0208c13": "尊者以偈答曰。",
    "T51n2076_001:0208c14": "汝言與心親　　父母非可比",
    "T51n2076_001:0208c15": "汝行與道合　　諸佛心即是",
    "T51n2076_001:0208c16": "外求有相佛　　與汝不相似",
    "T51n2076_001:0208c17": "欲識汝本心　　非合亦非離",
    "T51n2076_001:0208c18": "伏馱蜜多聞師妙偈便行七步。師曰。此子昔",
    "T51n2076_001:0208c19": "曾值佛悲願廣大。慮父母愛情難捨故不言",
    "T51n2076_001:0208c20": "不履耳。時長者遂捨令出家。尊者尋授具戒。",
    "T51n2076_001:0208c21": "復告之曰。我今以如來正法眼藏付囑於汝",
    "T51n2076_001:0208c22": "勿令斷絕。乃說偈曰。",
    "T51n2076_001:0208c23": "虛空無內外　　心法亦如此",
    "T51n2076_001:0208c24": "若了虛空故　　是達真如理",
    "T51n2076_001:0208c25": "伏馱蜜多承師付囑。以偈讚曰。",
    "T51n2076_001:0208c26": "我師禪祖中　　當得為第八",
    "T51n2076_001:0208c27": "法化眾無量　　悉獲阿羅漢",
    "T51n2076_001:0208c28": "爾時尊者佛陀難提。即現神變却復本坐儼",
    "T51n2076_001:0208c29": "然寂滅。眾興寶塔葬其全身。即景王十二年",
    "T51n2076_001:0209a01": "丙寅歲也當作十年。",
    "T51n2076_001:0209a02": "第九祖伏馱蜜多第九祖伏馱蜜多者。提伽國人。姓毘舍羅。既",
    "T51n2076_001:0209a03": "受佛陀難提付囑。後至中印度行化。時有長",
    "T51n2076_001:0209a04": "者香蓋。携一子而來瞻禮尊者曰。此子處胎",
    "T51n2076_001:0209a05": "六十歲。因號難生。復嘗會一仙者。謂此兒非",
    "T51n2076_001:0209a06": "凡當為法器。今遇尊者可令出家。尊者即與",
    "T51n2076_001:0209a07": "落髮授戒。羯磨之際祥光燭坐。仍感舍利三",
    "T51n2076_001:0209a08": "十一作七粒現前。自此精進忘疲。既而師告曰。",
    "T51n2076_001:0209a09": "如來大法眼藏今付於汝。汝護念之。乃說偈",
    "T51n2076_001:0209a10": "曰。",
    "T51n2076_001:0209a11": "真理本無名　　因名顯真理",
    "T51n2076_001:0209a12": "受得真實法　　非真亦非偽",
    "T51n2076_001:0209a13": "尊者付法已。即入滅盡三昧而般涅槃。眾以",
    "T51n2076_001:0209a14": "香油旃檀闍維真體。收舍利建塔于那爛陀",
    "T51n2076_001:0209a15": "寺。即敬王三十五年甲寅歲也當作三十三年。",
    "T51n2076_001:0209a16": "第十祖脇尊者第十祖脇尊者。中印度人也。本名難生。初尊",
    "T51n2076_001:0209a17": "者將誕。父夢一白象背有寶坐坐上安一明",
    "T51n2076_001:0209a18": "珠。從門而入光照四眾。既覺遂生。後值伏馱",
    "T51n2076_001:0209a19": "尊者。執侍左右未嘗睡眠。謂其脇不至席。遂",
    "T51n2076_001:0209a20": "號脇尊者焉。初至華氏國憩一樹下。右手指",
    "T51n2076_001:0209a21": "地而告眾曰。此地變金色當有聖人入會。言",
    "T51n2076_001:0209a22": "訖即變金色。時有長者子富那夜奢。合掌前",
    "T51n2076_001:0209a23": "立。尊者問。汝從何來。夜奢曰。我心非往。尊",
    "T51n2076_001:0209a24": "者曰。汝何處住。曰我心非止。尊者曰。汝不定",
    "T51n2076_001:0209a25": "耶。曰諸佛亦然。尊者曰。汝非諸佛。曰諸佛亦",
    "T51n2076_001:0209a26": "非尊者。因說偈曰。",
    "T51n2076_001:0209a27": "此地變金色　　預知於聖至",
    "T51n2076_001:0209a28": "當坐菩提樹　　覺華而成已",
    "T51n2076_001:0209a29": "夜奢復說偈曰。",
    "T51n2076_001:0209b01": "師坐金色地　　常說真實義",
    "T51n2076_001:0209b02": "迴光而照我　　令入三摩諦",
    "T51n2076_001:0209b03": "尊者知其意。即度出家復具戒品。乃告之曰。",
    "T51n2076_001:0209b04": "如來大法眼藏今付於汝。汝護念之。乃說偈",
    "T51n2076_001:0209b05": "言。",
    "T51n2076_001:0209b06": "真體自然真　　因真說有理",
    "T51n2076_001:0209b07": "領得真真法　　無行亦無止",
    "T51n2076_001:0209b08": "尊者付法已。即現神變而入涅槃。化火自焚。",
    "T51n2076_001:0209b09": "四眾各以衣裓古得切盛舍利。隨處興塔而供",
    "T51n2076_001:0209b10": "養之。即貞王二十二年己亥歲也當作二十七年。",
    "T51n2076_001:0209b11": "第十一祖富那夜奢第十一祖富那夜奢。華氏國人也。姓瞿曇氏。",
    "T51n2076_001:0209b12": "父寶身。既得法於脇尊者。尋詣波羅柰國。有",
    "T51n2076_001:0209b13": "馬鳴大士迎而作禮。因問曰。我欲識佛。何者",
    "T51n2076_001:0209b14": "即是。師曰。汝欲識佛。不識者是。曰佛既不識",
    "T51n2076_001:0209b15": "焉知是乎。師曰。既不識佛焉知不是。曰此是",
    "T51n2076_001:0209b16": "鋸義。師曰。彼是木義。復問。鋸義者何。曰與",
    "T51n2076_001:0209b17": "師平出。又問。木義者何。師曰。汝被我解。馬",
    "T51n2076_001:0209b18": "鳴豁然惺悟。稽首歸依遂求剃度。師謂眾",
    "T51n2076_001:0209b19": "曰。此大士者。昔為毘舍離國王。其國有一類",
    "T51n2076_001:0209b20": "人如馬裸露。王運神力分身為蠶。彼乃得衣。",
    "T51n2076_001:0209b21": "王後復生中印度。馬人感戀悲鳴。因號馬鳴",
    "T51n2076_001:0209b22": "焉。如來記云。吾滅度後六百年。當有賢者馬",
    "T51n2076_001:0209b23": "鳴。於波羅柰國摧伏異道。度人無量繼吾傳",
    "T51n2076_001:0209b24": "化。今正是時。即告之曰。如來大法眼藏今付",
    "T51n2076_001:0209b25": "於汝。即說偈曰。",
    "T51n2076_001:0209b26": "迷悟如隱顯　　明暗不相離",
    "T51n2076_001:0209b27": "今付隱顯法　　非一亦非二",
    "T51n2076_001:0209b28": "尊者付法已。即現神變湛然圓寂。眾興寶塔",
    "T51n2076_001:0209b29": "以閟全身。即安王十四年戊戌歲也當作十九年。",
    "T51n2076_001:0209c01": "第十二祖馬鳴大士第十二祖馬鳴大士者。波羅柰國人也。亦名",
    "T51n2076_001:0209c02": "功勝。以有作無作諸功德最為殊勝故名焉。",
    "T51n2076_001:0209c03": "既受法於夜奢尊者。後於華氏國轉妙法輪。",
    "T51n2076_001:0209c04": "忽有老人坐前仆地。師謂眾曰。此非庸流當",
    "T51n2076_001:0209c05": "有異相。言訖不見。俄從地踊出一金色人。復",
    "T51n2076_001:0209c06": "化為女子右手指師。而說偈曰。",
    "T51n2076_001:0209c07": "稽首長老尊　　當受如來記",
    "T51n2076_001:0209c08": "今於此地上　　宣通第一義",
    "T51n2076_001:0209c09": "說偈已瞥然不見。師曰。將有魔來與吾校力。",
    "T51n2076_001:0209c10": "有頃風雨暴至天地晦冥。師曰。魔之來信矣。",
    "T51n2076_001:0209c11": "吾當除之。即指空中現一大金龍。奮發威神",
    "T51n2076_001:0209c12": "震動山岳。師儼然於坐魔事隨滅。經七日有",
    "T51n2076_001:0209c13": "一小蟲。大若蟭螟潛形坐下。師以手取之示",
    "T51n2076_001:0209c14": "眾曰。斯乃魔之所變。盜聽吾法耳。乃放之令",
    "T51n2076_001:0209c15": "去。魔不能動。師告之曰。汝但歸依三寶即得",
    "T51n2076_001:0209c16": "神通。遂復本形作禮懺悔。師問曰。汝名誰耶。",
    "T51n2076_001:0209c17": "眷屬多少。曰我名迦毘摩羅有三千眷屬。師。",
    "T51n2076_001:0209c18": "曰。汝盡神力變化若何。曰我化巨海極為小",
    "T51n2076_001:0209c19": "事。師曰。汝化性海得否。曰何謂性海。我未嘗",
    "T51n2076_001:0209c20": "知。師即為說性海云。山河大地皆依建立。三",
    "T51n2076_001:0209c21": "昧六通舊云六神通依正宗記除神字由茲發現。迦毘摩羅聞",
    "T51n2076_001:0209c22": "言遂發信心與徒眾三千俱求剃度。師乃召",
    "T51n2076_001:0209c23": "五百羅漢與授具戒。復告之曰。如來大法眼",
    "T51n2076_001:0209c24": "藏今當付汝。汝聽偈言。",
    "T51n2076_001:0209c25": "隱顯即本法　　明暗元不二",
    "T51n2076_001:0209c26": "今付悟了法　　非取亦非離",
    "T51n2076_001:0209c27": "付法已。即入龍奮迅三昧。挺身空中如日輪",
    "T51n2076_001:0209c28": "相。然後示滅。四眾以真體藏之龍龕。即顯王",
    "T51n2076_001:0209c29": "三十七年甲午歲也當作四十二年。",
    "T51n2076_001:0210a01": "羅者。華氏國人也。初為外道有徒三千通諸",
    "T51n2076_001:0210a02": "異論。後於馬鳴尊者得法領徒至西印度。彼",
    "T51n2076_001:0210a03": "有太子。名雲自在。仰尊者名請於宮中供養",
    "T51n2076_001:0210a04": "尊者曰。如來有教沙門不得親近國王大臣",
    "T51n2076_001:0210a05": "權勢之家。太子曰。今我國城之北有大山焉。",
    "T51n2076_001:0210a06": "山中有一石窟。師可禪寂于此否。尊者曰諾。",
    "T51n2076_001:0210a07": "即入彼山行數里逢一大蟒。尊者直進不顧。",
    "T51n2076_001:0210a08": "遂盤繞師身。師因與受三歸依。蟒聽訖而去。",
    "T51n2076_001:0210a09": "尊者將至石窟。復有一老人素服而出合掌",
    "T51n2076_001:0210a10": "問訊。尊者曰。汝何所止。答曰。我昔甞為比丘",
    "T51n2076_001:0210a11": "多樂寂靜。有初學比丘數來請益。而我煩於",
    "T51n2076_001:0210a12": "應答起瞋恨想。命終墮為蟒身。住是窟中今",
    "T51n2076_001:0210a13": "已千載。適遇尊者。獲聞戒法故來謝耳。尊者",
    "T51n2076_001:0210a14": "問曰。此山更有何人居止。曰北去十里有大",
    "T51n2076_001:0210a15": "樹蔭覆五百大龍。其樹王名龍樹。常為龍眾",
    "T51n2076_001:0210a16": "說法。我亦聽受耳。尊者遂與徒眾詣彼。龍樹",
    "T51n2076_001:0210a17": "出迎尊者曰。深山孤寂龍蟒所居。大德至尊",
    "T51n2076_001:0210a18": "何枉神足。師曰。吾非至尊來訪賢者。龍樹默",
    "T51n2076_001:0210a19": "念曰。此師得決定性明道眼否。是大聖繼真",
    "T51n2076_001:0210a20": "乘否。師曰。汝雖心語吾已意知。但辦出家。何",
    "T51n2076_001:0210a21": "慮吾之不聖。龍樹聞已悔謝。尊者即與度脫。",
    "T51n2076_001:0210a22": "及五百龍眾俱受具戒。復告龍樹曰。今以如",
    "T51n2076_001:0210a23": "來大法眼藏付囑於汝。諦聽偈言。",
    "T51n2076_001:0210a24": "非隱非顯法　　說是真實際",
    "T51n2076_001:0210a25": "悟此隱顯法　　非愚亦非智",
    "T51n2076_001:0210a26": "付法已。即現神變化火焚身。龍樹收五色舍",
    "T51n2076_001:0210a27": "利建塔瘞之。即𧹞王四十一年壬辰歲也當作",
    "T51n2076_001:0210a28": "四十六年。",
    "T51n2076_001:0210a29": "第十四祖龍樹尊者第十四祖龍樹尊者。西天竺國人也。亦名龍",
    "T51n2076_001:0210b01": "勝。始於毘羅尊者得法。後至南印度。彼國之",
    "T51n2076_001:0210b02": "人多信福業。聞尊者為說妙法遞相謂曰。人",
    "T51n2076_001:0210b03": "有福業世間第一。徒言佛信誰能覩之。尊者",
    "T51n2076_001:0210b04": "曰。汝欲見佛性先須除我慢。彼人曰。佛性大",
    "T51n2076_001:0210b05": "小。尊者曰。非大非小非廣非狹。無福無報不",
    "T51n2076_001:0210b06": "死不生。彼聞理勝悉迴初心。尊者復於座上",
    "T51n2076_001:0210b07": "現自在身如滿月輪。一切眾唯聞法音不覩",
    "T51n2076_001:0210b08": "師相。彼眾中有長者子。名迦那提婆。謂眾曰。",
    "T51n2076_001:0210b09": "識此相否。眾曰。目所未覩安能辨識。提婆曰。",
    "T51n2076_001:0210b10": "此是尊者現佛性體相以示我等。何以知之。",
    "T51n2076_001:0210b11": "蓋以。無相三昧形如滿月。佛性之義廓然虛",
    "T51n2076_001:0210b12": "明。言訖。輪相即隱復居本座。而說偈言。",
    "T51n2076_001:0210b13": "身現圓月相　　以表諸佛體",
    "T51n2076_001:0210b14": "說法無其形　　用辨非聲色",
    "T51n2076_001:0210b15": "彼眾聞偈頓悟無生。咸願出家以求解脫。尊",
    "T51n2076_001:0210b16": "者即為剃髮命諸聖授具。其國先有外道五",
    "T51n2076_001:0210b17": "千餘人。作大幻術眾皆宗仰。尊者悉為化之",
    "T51n2076_001:0210b18": "令歸三寶。復造大智度論中論十二門論垂",
    "T51n2076_001:0210b19": "之於世。後告上首弟子迦那提婆曰。如來大",
    "T51n2076_001:0210b20": "法眼藏今當付汝。聽吾偈言。",
    "T51n2076_001:0210b21": "為明隱顯法　　方說解脫理",
    "T51n2076_001:0210b22": "於法心不證　　無瞋亦無喜",
    "T51n2076_001:0210b23": "付法訖入月輪三昧廣現神變。復就本座凝",
    "T51n2076_001:0210b24": "然禪寂。迦那提婆與諸四眾。共建寶塔以葬",
    "T51n2076_001:0210b25": "焉。即秦始皇三十五年己丑歲也。",
    "T51n2076_001:0210b26": "景德傳燈錄卷第一"
}