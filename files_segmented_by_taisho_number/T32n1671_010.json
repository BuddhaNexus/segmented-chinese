{
    "T32n1671_010:0738b11": "福蓋正行所集經卷第十",
    "T32n1671_010:0738b13": "龍樹菩薩集",
    "T32n1671_010:0738b14": "西天譯經三藏朝散大夫",
    "T32n1671_010:0738b15": "試鴻臚卿宣梵大師賜紫",
    "T32n1671_010:0738b16": "沙門臣日稱等奉　詔譯",
    "T32n1671_010:0738b17": "是時長者復以伽陀。稱讚佛已。發誠實言。作",
    "T32n1671_010:0738b18": "大誓願。以我所修善根功德。願未來世。得成",
    "T32n1671_010:0738b19": "佛道。亦如世尊。具足成就三十二相。八十種",
    "T32n1671_010:0738b20": "好。以無礙智無上法藥。能愈眾生貪恚癡病。",
    "T32n1671_010:0738b21": "於無親者。為作主宰。於黑暗者。為作照明。未",
    "T32n1671_010:0738b22": "調伏者。令善調伏。未信解者。令生信解。未",
    "T32n1671_010:0738b23": "安隱者。令得安隱。未涅盤者。令得涅盤。畢",
    "T32n1671_010:0738b24": "竟出離生老病死憂悲苦惱。咸使生天。受妙",
    "T32n1671_010:0738b25": "快樂。復能勸修八聖道行。開示宣暢四聖諦",
    "T32n1671_010:0738b26": "法。令彼聞已。心得悟解。讚佛法僧種種功德。",
    "T32n1671_010:0738b27": "無量智慧。自性清淨。廣大威神。無能勝者。能",
    "T32n1671_010:0738b28": "拔輪迴生死苦惱。方便誘導。入解脫城。漸次",
    "T32n1671_010:0738b29": "令修諸功德法。守護淨戒。修奢摩他。毘鉢舍",
    "T32n1671_010:0738c01": "那。於四無畏。及四神足。四正勤等。治諸懈怠。",
    "T32n1671_010:0738c02": "於四念處。明記不忘。四無量心。平等修習。依",
    "T32n1671_010:0738c03": "五根力。斷五趣障。了五蘊相。自他同等。具足",
    "T32n1671_010:0738c04": "圓成六波羅蜜。以七聖財。普施一切。修淨戒",
    "T32n1671_010:0738c05": "足。蹈七覺花。一心安住七方便觀。分別演說",
    "T32n1671_010:0738c06": "八聖道支。善能修習九次第定。具足十力。名",
    "T32n1671_010:0738c07": "聞十方。得十自在。乃至成佛。",
    "T32n1671_010:0738c08": "爾時世尊。見彼長者。於大眾中。發誓願已。讚",
    "T32n1671_010:0738c09": "言。善哉。汝今真是人中大龍。人中師子。最上",
    "T32n1671_010:0738c10": "最勝。人中大仙。離諸垢染。如白蓮華。堪能運",
    "T32n1671_010:0738c11": "載一切眾生。堪能荷擔無上菩提。是時世尊。",
    "T32n1671_010:0738c12": "舒金色手。如蓮華開。指間網絻。其紋巧妙。如",
    "T32n1671_010:0738c13": "父撫子。按長者頂。以梵音聲。如春雷震而作",
    "T32n1671_010:0738c14": "是言。汝於來世。當得作佛。號能滿眾生志願",
    "T32n1671_010:0738c15": "如來應供。正遍知。明行足。善逝。世間解。無",
    "T32n1671_010:0738c16": "上士。調御丈夫。天人師。佛世尊。具足十力。",
    "T32n1671_010:0738c17": "破諸魔眾。其土清淨。廣大富樂。時虛空中。有",
    "T32n1671_010:0738c18": "諸天子。雨妙香花。而為供養。普佛世界一切",
    "T32n1671_010:0738c19": "有情。皆發信心。樂修福行。爾時世尊。而說偈",
    "T32n1671_010:0738c20": "言。",
    "T32n1671_010:0738c21": "　汝於未來世　　積集勝功德",
    "T32n1671_010:0738c22": "　於生死海中　　拯濟諸沈溺",
    "T32n1671_010:0738c23": "　過無數劫已　　當得成佛道",
    "T32n1671_010:0738c24": "　慧眼淨無垢　　現證一切法",
    "T32n1671_010:0738c25": "　具相放光明　　如世間杲日",
    "T32n1671_010:0738c26": "　令一切眾生　　除三毒黑暗",
    "T32n1671_010:0738c27": "　天人大眾中　　最勝無過上",
    "T32n1671_010:0738c28": "　善調伏有情　　皆令修梵行",
    "T32n1671_010:0738c29": "　為第一導師　　具足一切智",
    "T32n1671_010:0739a01": "　得最上菩提　　如蓮華出水",
    "T32n1671_010:0739a02": "爾時世尊。與彼長者。於大眾中。授佛記已。時",
    "T32n1671_010:0739a03": "頻婆娑羅王國內人民。咸發信心。歎未曾有。",
    "T32n1671_010:0739a04": "由於佛等。專修施行。於人天中。常為主宰。有",
    "T32n1671_010:0739a05": "大威力。常以大悲。利益安樂一切眾生。無上",
    "T32n1671_010:0739a06": "菩提。決定獲得。是故佛勅。諸比丘等。於此經",
    "T32n1671_010:0739a07": "典。常當受持。為人宣說。",
    "T32n1671_010:0739a08": "廣明施行。恐繁且止。持戒功德。今當顯示。云",
    "T32n1671_010:0739a09": "何布施之後。即云持戒。此依諸經。次第如是。",
    "T32n1671_010:0739a10": "又諸眾生。放逸著樂。多由內心。自邪思惟。隨",
    "T32n1671_010:0739a11": "順造作。乃至現行。流至身語。破毀禁戒。為令",
    "T32n1671_010:0739a12": "眾生發起對治。故布施後。說持戒相。若佛弟",
    "T32n1671_010:0739a13": "子。及諸白衣。於彼禁戒。堅持無犯。此說是名",
    "T32n1671_010:0739a14": "清淨持戒。若諸眾生。發起邪思。身語意業。造",
    "T32n1671_010:0739a15": "眾多罪。殺害眾生。斷人命根。他所有物。不與",
    "T32n1671_010:0739a16": "而取。妉著染欲。心無暫捨。妄言。綺語。惡口。",
    "T32n1671_010:0739a17": "兩舌。起大邪見。撥無因果。殺父。害母。殺阿",
    "T32n1671_010:0739a18": "羅漢。以惡毒心。出佛身血。破和合僧。破塔壞",
    "T32n1671_010:0739a19": "寺。盜眾僧物。污淨行尼。於諸善人。喜生罵",
    "T32n1671_010:0739a20": "辱。常樂聚集。說無義語。輕法慢教。貪營世",
    "T32n1671_010:0739a21": "務。為邪活命。造諸惡業。魁膾獄卒。屠殺捕",
    "T32n1671_010:0739a22": "魚。穿窬抄劫。乃至貧人微少財物。亦行剝奪。",
    "T32n1671_010:0739a23": "與他毒藥。損害眾生。象馬牛等。樂為犍犗。破",
    "T32n1671_010:0739a24": "壞聚落。斫伐林木。發言磣毒。譏刺賢善。詐現",
    "T32n1671_010:0739a25": "威儀。其心諂曲。善說不善。與令不與。造眾罪",
    "T32n1671_010:0739a26": "已。臨命終時。種種苦相。皆悉現前。識既滅",
    "T32n1671_010:0739a27": "謝。惡業隨逐。墮地獄中。受極重苦。地獄有",
    "T32n1671_010:0739a28": "四。一曰煻煨。二曰屍糞。三曰劍林。四曰灰",
    "T32n1671_010:0739a29": "河。是四地獄。名為近邊。復有八熱根本地",
    "T32n1671_010:0739b01": "獄。一名燒然。二極燒然。三名眾合。四名號",
    "T32n1671_010:0739b02": "叫。五大號叫。六名炎熱。七極炎熱。八名無",
    "T32n1671_010:0739b03": "間。時彼獄中。有諸獄卒。厥狀醜惡。甚可怖",
    "T32n1671_010:0739b04": "畏。或作牛頭。驢象頭等。其形長大。肥壯多",
    "T32n1671_010:0739b05": "力。身皮黑澁。髮毛黃赤。皺眉怒目。褰鼻嚲",
    "T32n1671_010:0739b06": "脣。兩臂堅硬。手執鐵棒。或持利斧。槍戟鎚",
    "T32n1671_010:0739b07": "鋸。劍輪罥索。種種苦具。皆出猛焰。是諸獄卒。",
    "T32n1671_010:0739b08": "兇險卒暴。於彼罪人。無少慈心。或燒或煮。或",
    "T32n1671_010:0739b09": "斫或鋸。尋即命終。須臾復活。或復驅入煻煨",
    "T32n1671_010:0739b10": "屍糞地獄之中。下足燋爛。舉復如故。遙見林",
    "T32n1671_010:0739b11": "木。即往逃避。到已枝葉皆為鋒刃。從上而墜。",
    "T32n1671_010:0739b12": "斫截其身。有諸鷙獸虎兕師子。摩竭魚等。張",
    "T32n1671_010:0739b13": "口吐火。齒牙銛利。咀嚼吞噉。造惡有情。有大",
    "T32n1671_010:0739b14": "鐵樹。名娑拉末黎。上有百千鋒刃鐵刺。一一",
    "T32n1671_010:0739b15": "鐵刺。長十六指。時彼獄卒。驅逐罪人。隨其上",
    "T32n1671_010:0739b16": "下。而逆刺之。諸惡飛禽。競集其上。利喙堅",
    "T32n1671_010:0739b17": "爪。或鵮或躩。獄卒或以大熱鐵丸。以鈐擘口。",
    "T32n1671_010:0739b18": "逼令吞之。或鎔銅汁。灌其口中。從咽徹下。悉",
    "T32n1671_010:0739b19": "皆燋爛。或以鐵釘。而釘其舌。復以鐵犁。使牛",
    "T32n1671_010:0739b20": "耕之。或投罪人大鐵臼中。復以其杵。而擣碎",
    "T32n1671_010:0739b21": "之。或以鐵匣。而夾其身。耳鼻口中。悉皆流",
    "T32n1671_010:0739b22": "血。一切身分。破壞無餘。有大炭坑。極深炎",
    "T32n1671_010:0739b23": "熾。以彼罪人。擲入其中。倏然之間。變成火",
    "T32n1671_010:0739b24": "聚。時諸獄卒。咸共呵責。汝於昔時。多造諸",
    "T32n1671_010:0739b25": "惡。心無慈行。破犯禁戒。今受其報。自當知",
    "T32n1671_010:0739b26": "之。此中極苦。難堪難忍。長時受罪。業盡方",
    "T32n1671_010:0739b27": "出。是故佛勅。汝等比丘。常於此經。受持讀",
    "T32n1671_010:0739b28": "誦。為人演說。令修施戒。得成福蓋。",
    "T32n1671_010:0739b29": "佛言彼破戒者。由彼惡慧。內心思構。不起對",
    "T32n1671_010:0739c01": "治。熱惱逼迫。造作眾罪。猶如乾枯樹穴之中。",
    "T32n1671_010:0739c02": "置之炎火。必為所燒。如敗種子。雖植良田。畢",
    "T32n1671_010:0739c03": "竟不能生長其芽。彼破戒者。於佛法田。不生",
    "T32n1671_010:0739c04": "善芽。亦復如是。又如林木。悉伐其本。莖幹枝",
    "T32n1671_010:0739c05": "葉。不復滋茂。破戒之人。斷其善根。壞功德",
    "T32n1671_010:0739c06": "法。亦復如是。猶如枯井。諸渴乏者。欲求其",
    "T32n1671_010:0739c07": "水。必不可得。彼破戒者。一切善人。從其求",
    "T32n1671_010:0739c08": "法。亦不復得。如旃茶羅。不堪為王。一切人",
    "T32n1671_010:0739c09": "民。不肯信伏。彼破戒者。不堪說法。一切眾",
    "T32n1671_010:0739c10": "生。不能聽受。譬如人於腐爛甘蔗。欲求其味。",
    "T32n1671_010:0739c11": "終不可得。若於毀犯。禁戒之人。求其功德。畢",
    "T32n1671_010:0739c12": "竟無有。又諸白衣。見彼沙門。孤單無累。寂靜",
    "T32n1671_010:0739c13": "安樂。棄捨其家。樂作沙門。彼無正因。心不決",
    "T32n1671_010:0739c14": "定。愚癡暗鈍。作沙門已。復樂經營世俗事業。",
    "T32n1671_010:0739c15": "妉著染欲。破毀禁戒。時彼眾中。有諸耆德。呵",
    "T32n1671_010:0739c16": "責於彼。為說偈言。",
    "T32n1671_010:0739c17": "　汝持佛三衣　　樂作非法行",
    "T32n1671_010:0739c18": "　污辱彼淨眾　　旃茶羅無異",
    "T32n1671_010:0739c19": "　內心邪思惟　　五欲諸境界",
    "T32n1671_010:0739c20": "　猶如彼犢子　　常念於水草",
    "T32n1671_010:0739c21": "　樂作世俗事　　貨易諸珍異",
    "T32n1671_010:0739c22": "　增減其價直　　言說無誠實",
    "T32n1671_010:0739c23": "　彼則如漏巵　　其心常不足",
    "T32n1671_010:0739c24": "　為求少財利　　營構虛詐事",
    "T32n1671_010:0739c25": "　譬如蜂採花　　當依蓮花林",
    "T32n1671_010:0739c26": "　返入荊棘叢　　枉受諸艱苦",
    "T32n1671_010:0739c27": "　我佛法大海　　終不容其屍",
    "T32n1671_010:0739c28": "　彼鹻鹵田中　　不復生種子",
    "T32n1671_010:0739c29": "　如癩病縈纏　　無方可療治",
    "T32n1671_010:0740a01": "　汝作諸惡業　　何不生驚怖",
    "T32n1671_010:0740a02": "　亦如漏舡舫　　自他豈能渡",
    "T32n1671_010:0740a03": "佛言。破戒之人。無所堪任。由多欲故。心則多",
    "T32n1671_010:0740a04": "求。侵犯他色。常懷驚懼。失壞名聞。離善知",
    "T32n1671_010:0740a05": "識。當知此輩。如彼慳者。畢竟無有少施功",
    "T32n1671_010:0740a06": "德。彼破戒人。如貧無手。雖至寶山。而無所",
    "T32n1671_010:0740a07": "得。如不淨瓶。滿而流溢。如彼陷穽。人見遠",
    "T32n1671_010:0740a08": "避。如室中蛇。人常恐懼。如好園林。中蹲猛",
    "T32n1671_010:0740a09": "虎。如險惡道。人不欲往。如彼破車。不能運",
    "T32n1671_010:0740a10": "載。如彼惡人。眾皆擯棄。如彼毒蛇。眼不欲",
    "T32n1671_010:0740a11": "視。如尸陀林。人多厭惡。如彼狂象。惡人所",
    "T32n1671_010:0740a12": "制。如竊盜人。富者所忌。猶如彩畫占博迦",
    "T32n1671_010:0740a13": "花。彼無戒香。亦復如是。如旃檀林。有蓖麻",
    "T32n1671_010:0740a14": "樹。其臭相雜。速當斫伐。假使口中。有百千",
    "T32n1671_010:0740a15": "舌。不能盡說破戒過失。欲知其數。無有邊際。",
    "T32n1671_010:0740a16": "由破戒故。不能增長一切眾生平等善法。如",
    "T32n1671_010:0740a17": "契經說。有一士夫。謂其婿曰。汝今駕車。入林",
    "T32n1671_010:0740a18": "伐薪。由伐薪故。乃失其牛。因尋牛故。令人守",
    "T32n1671_010:0740a19": "車。牛尚未獲。車復失矣。是人周慞。處處推",
    "T32n1671_010:0740a20": "覓。到一池所。見有飛禽。即取其斧。遠而擲",
    "T32n1671_010:0740a21": "之。擊禽不中。斧墜池中。脫衣岸上。入池求",
    "T32n1671_010:0740a22": "斧。斧不復得。衣為人偷。裸形歸家。時已昏",
    "T32n1671_010:0740a23": "黑。既至門首。潛窺牕下。彼家中人。咸謂賊",
    "T32n1671_010:0740a24": "至。以杖擊之。而傷一目。眼中流血。悶絕于",
    "T32n1671_010:0740a25": "地。時有惡蟲。從上而墜。聞其血腥。復食一",
    "T32n1671_010:0740a26": "目。向曉丈人自舍而出。知其是婿。怪而詰之。",
    "T32n1671_010:0740a27": "具陳上事。即為其婿。乃說偈曰。",
    "T32n1671_010:0740a28": "　失衣及壞目　　人身何所為",
    "T32n1671_010:0740a29": "　既不堪承事　　由此而遐棄",
    "T32n1671_010:0740b01": "　亦如佛弟子　　寧廢其多聞",
    "T32n1671_010:0740b02": "　於戒當護持　　破戒如無目",
    "T32n1671_010:0740b03": "　是知毀戒者　　假名為沙門",
    "T32n1671_010:0740b04": "　不應受供養　　失諸善功德",
    "T32n1671_010:0740b05": "此中復說。譬如長者。而有多子。常加訓誨。令",
    "T32n1671_010:0740b06": "無放逸。即以庫藏。種種財物。奴婢僕從。悉付",
    "T32n1671_010:0740b07": "與之。如此則能長守快樂。其諸子中。或有奢",
    "T32n1671_010:0740b08": "侈。樂著女色。長者聞已。即集親屬。苦切責",
    "T32n1671_010:0740b09": "之。以少財物。遣出其舍。復誡之曰。慎莫放",
    "T32n1671_010:0740b10": "逸。散壞汝財。後受貧苦。為他所棄。是長者",
    "T32n1671_010:0740b11": "子。不從其教。未久之間。所費都盡。形容憔",
    "T32n1671_010:0740b12": "悴。以乞自活。為彼親族之所惡賤。時父長",
    "T32n1671_010:0740b13": "者。見已憂惱。心則棄捨。於眾人前。高聲唱",
    "T32n1671_010:0740b14": "言。此非我子。此非我子。令彼聞已。深懷慚",
    "T32n1671_010:0740b15": "恧。佛言。我亦如是。若諸弟子。破毀禁戒。無",
    "T32n1671_010:0740b16": "慚無愧。即便擯出佛法之中。亦不付與菩提",
    "T32n1671_010:0740b17": "分等。諸功德法。種種聖財。乃於人天。沙門婆",
    "T32n1671_010:0740b18": "羅門等。大眾之中。高聲唱言。此破戒者。非",
    "T32n1671_010:0740b19": "我弟子。令彼聞已。羞恥過罪。",
    "T32n1671_010:0740b20": "又諸白衣。既出家已。當依沙門。清淨而住。著",
    "T32n1671_010:0740b21": "袈裟衣。執持應器。被精進鐙。修習多聞。返依",
    "T32n1671_010:0740b22": "世俗。作邪活命。乘御象馬。身擐甲冑。持弓負",
    "T32n1671_010:0740b23": "矢。入軍陣中。如是等比。於我法中。毀壞律",
    "T32n1671_010:0740b24": "儀。眼不欲視。譬如世間彩畫燈炬。設使眾多。",
    "T32n1671_010:0740b25": "不能除暗。彼愚癡人。不能發起無漏聖智。為",
    "T32n1671_010:0740b26": "世照明。亦復如是。如俳優者。著妙衣冠。於眾",
    "T32n1671_010:0740b27": "人前。自稱王者。然彼實無第一娛樂。破戒之",
    "T32n1671_010:0740b28": "人。雖服袈裟。作沙門相。則無清淨出世妙",
    "T32n1671_010:0740b29": "樂。又如貧人。詐稱豪貴。於大眾中。高聲自",
    "T32n1671_010:0740c01": "謂我是長者。然彼實無隨意自在。彼破戒者。",
    "T32n1671_010:0740c02": "假名沙門。則不能得解脫妙果。",
    "T32n1671_010:0740c03": "福蓋正行所集經卷第十"
}