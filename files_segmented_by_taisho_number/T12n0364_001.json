{
    "T12n0364_001:0326c07": "大阿彌陀佛經序",
    "T12n0364_001:0326c09": "大藏經中，有十餘經，言阿彌陀佛濟度眾生。",
    "T12n0364_001:0326c10": "其間四經本為一種，譯者不同，故有四名：",
    "T12n0364_001:0326c11": "一名《無量清淨平等覺經》，乃後漢月支三藏",
    "T12n0364_001:0326c12": "支婁加讖譯。二曰《無量壽經》，乃曹魏康僧鎧",
    "T12n0364_001:0326c13": "譯。三曰《阿彌陀過度人道經》，乃吳月支支謙",
    "T12n0364_001:0326c14": "譯。四曰《無量壽莊嚴經》，乃本朝西天三藏法",
    "T12n0364_001:0326c15": "賢譯。其大略雖同，然其中甚有差互。若不",
    "T12n0364_001:0326c16": "觀省者，又其文或失於太繁，而使人厭觀；",
    "T12n0364_001:0326c17": "或失於太嚴，而喪其本真；或其文適中，而",
    "T12n0364_001:0326c18": "其意則失之。由是釋迦文佛所以說經、阿彌",
    "T12n0364_001:0326c19": "陀佛所以度人之旨，紊而無序，欝而不章。予",
    "T12n0364_001:0326c20": "深惜之，故熟讀而精考，敘為一經，蓋欲復",
    "T12n0364_001:0326c21": "其本也。其校正之法，若言一事，抂此本為",
    "T12n0364_001:0326c22": "安，彼本為杌隉，則取其安者；或此本為要，",
    "T12n0364_001:0326c23": "彼本為泛濫，則取其要者；或此本為近，彼",
    "T12n0364_001:0326c24": "本為迂，則取其近者；或彼本有之，而此本",
    "T12n0364_001:0326c25": "闕，則取其所有；或彼本彰明，而此本隱晦，",
    "T12n0364_001:0326c26": "則取其明者；大概乃取其所優，去其所劣。",
    "T12n0364_001:0326c27": "又有其文碎雜而失統，錯亂而不倫者，則用",
    "T12n0364_001:0326c28": "其意以修其辭，刪其重以暢其義；其或可",
    "T12n0364_001:0326c29": "疑者，則闕焉而不敢取。若此之類，皆欲訂",
    "T12n0364_001:0327a01": "正聖言，發明本旨，使不惑於四種之異，而",
    "T12n0364_001:0327a02": "知其指歸也。又各從其事類，析為五十六分，",
    "T12n0364_001:0327a03": "欲觀者易見而喜於讀誦；庶幾流傳之廣，",
    "T12n0364_001:0327a04": "而一切眾生，皆受濟度也。予每校正，必禱",
    "T12n0364_001:0327a05": "於觀音菩薩求冥助，以開悟識性，使無舛誤，",
    "T12n0364_001:0327a06": "始末三年而後畢。既畢乃拜而自喜，目之曰",
    "T12n0364_001:0327a07": "《大阿彌陀經》。蓋佛與舍利弗說者，亦《阿彌陀",
    "T12n0364_001:0327a08": "經》；彼則其文少，故此言大以別之。然佛說",
    "T12n0364_001:0327a09": "經，非若吾聖人所說也。吾聖人所說，或深",
    "T12n0364_001:0327a10": "其文而叢其意，使人索之而愈見其多；或簡",
    "T12n0364_001:0327a11": "其文而晦其意，使人思而後得。佛則不然，",
    "T12n0364_001:0327a12": "必欲詳陳曲布，使人人可曉，雖至愚下者，",
    "T12n0364_001:0327a13": "亦知其意焉。然而有辭直而意愈深者，經所",
    "T12n0364_001:0327a14": "謂須信佛語深是也，切不可以輕其辭而忽",
    "T12n0364_001:0327a15": "其意。紹興壬午秋，國學進士龍舒王日休謹",
    "T12n0364_001:0327a16": "序",
    "T12n0364_001:0327a17": "禮祝儀式",
    "T12n0364_001:0327a18": "誦淨口業真言：唵　修利　修利　摩訶修利　修修",
    "T12n0364_001:0327a19": "利　娑婆訶",
    "T12n0364_001:0327a20": "次誦五淨真言：唵　尾鼠提　娑婆訶",
    "T12n0364_001:0327a21": "淨身器神呪：唵　秫殿都　戌陀那耶　娑婆訶",
    "T12n0364_001:0327a22": "次向西頂禮祝云：",
    "T12n0364_001:0327a23": "「弟子(某甲)謹為盡虛空界一切眾生，歸依盡虛",
    "T12n0364_001:0327a24": "空界一切諸佛，一切正法，一切聖僧；西方極",
    "T12n0364_001:0327a25": "樂世界阿彌陀佛，觀世音菩薩，大勢至菩薩，",
    "T12n0364_001:0327a26": "一切菩薩、聲聞、諸上善人。(某甲)今為盡虛空界",
    "T12n0364_001:0327a27": "一切眾生，持誦《大阿彌陀經》，及讚佛、懺罪、迴",
    "T12n0364_001:0327a28": "向、發願，願如此等眾生各各自誦經，讚佛、懺",
    "T12n0364_001:0327a29": "罪、迴向、發願，願盡拔濟生於極樂世界，乃念",
    "T12n0364_001:0327b01": "大慈菩薩，讚佛、懺罪、迴向、發願。」偈云：",
    "T12n0364_001:0327b02": "「十方三世佛，　　阿彌陀第一；",
    "T12n0364_001:0327b03": "　九品度眾生，　　威德無窮極。",
    "T12n0364_001:0327b04": "　我今大歸依，　　懺悔三業罪；",
    "T12n0364_001:0327b05": "　凡有諸善福，　　至心用迴向。",
    "T12n0364_001:0327b06": "　願同念佛人，　　盡生極樂國；",
    "T12n0364_001:0327b07": "　見佛了生死，　　如佛度一切。」",
    "T12n0364_001:0327b08": "如為薦亡、或禳災、或保安，則隨意祝願，不須",
    "T12n0364_001:0327b09": "如前祈禱。亦須誦真言，先歸依三寶及西方",
    "T12n0364_001:0327b10": "四聖，然後祝願。若為自身往生，則宜一一如",
    "T12n0364_001:0327b11": "前，其功德甚大矣。",
    "T12n0364_001:0327b14": "佛說大阿彌陀經卷上",
    "T12n0364_001:0327b16": "國學進士龍舒王日休校輯",
    "T12n0364_001:0327b17": "法會大眾分第一",
    "T12n0364_001:0327b18": "如是我聞：一時佛在王舍國靈鷲山中，與大",
    "T12n0364_001:0327b19": "弟子眾千二百五十人俱，一切大聖神通已",
    "T12n0364_001:0327b20": "達，其名曰：尊者了本際、尊者正願、尊者正語、",
    "T12n0364_001:0327b21": "尊者大號、尊者仁賢、尊者離垢、尊者名聞、",
    "T12n0364_001:0327b22": "尊者善實、尊者具足、尊者阿難，若此皆上",
    "T12n0364_001:0327b23": "首者。又大乘眾菩薩：普賢菩薩、妙德菩薩、",
    "T12n0364_001:0327b24": "慈氏菩薩等，此賢劫中一切菩薩。又賢護等",
    "T12n0364_001:0327b25": "十六正士：善思議菩薩、信慧菩薩、空無菩",
    "T12n0364_001:0327b26": "薩、神通華菩薩，皆尊普賢大士之德，具諸菩",
    "T12n0364_001:0327b27": "薩無量行願，安住一切功德之法。如是等菩",
    "T12n0364_001:0327b28": "薩大士，一時來會。",
    "T12n0364_001:0327b29": "阿難發問分第二",
    "T12n0364_001:0327c01": "爾時世尊，容色光麗異於他日。尊者阿難，",
    "T12n0364_001:0327c02": "即從座起偏袒右肩，長跪合掌而白佛言：「今",
    "T12n0364_001:0327c03": "日世尊諸根悅豫，姿色清淨光顯巍巍，如鏡",
    "T12n0364_001:0327c04": "明瑩暢徹表裏。自我侍佛以來，未嘗獲覩威",
    "T12n0364_001:0327c05": "容有如今日。豈非念過去諸佛，或現在、未來",
    "T12n0364_001:0327c06": "諸佛，故致然耶？」佛言：「善哉！阿難！有諸天教",
    "T12n0364_001:0327c07": "汝來問？汝自問耶？」阿難言：「我自以所見而",
    "T12n0364_001:0327c08": "發此問。」佛言：「汝所問者，勝於供養一天下",
    "T12n0364_001:0327c09": "聲聞、緣覺，及布施諸天人民，下至蜎飛蠕動",
    "T12n0364_001:0327c10": "之類，雖至累劫，尚百千萬億倍不可以及。",
    "T12n0364_001:0327c11": "所以者何？蓋諸天帝王人民，下至蜎飛蠕動",
    "T12n0364_001:0327c12": "之類，皆因汝所問而得度脫之道。阿難！如世",
    "T12n0364_001:0327c13": "間有優曇鉢華，雖有其實不見其華，有佛出",
    "T12n0364_001:0327c14": "世華然後有，佛難值遇亦如此華。今我出世，",
    "T12n0364_001:0327c15": "汝善知吾意，特為發問，誠不妄侍佛矣！汝當",
    "T12n0364_001:0327c16": "諦聽！吾為汝說。」對言：「誠欲聞之！」",
    "T12n0364_001:0327c17": "五十三佛分第三",
    "T12n0364_001:0327c18": "佛言：「前已過去劫，大眾多不可計，無邊幅",
    "T12n0364_001:0327c19": "不可議。爾時有佛出世，名定光如來，教化",
    "T12n0364_001:0327c20": "度脫無量眾生皆令得道，乃取滅度。次有佛",
    "T12n0364_001:0327c21": "名光遠，次有佛名月光，次有佛名栴檀香，",
    "T12n0364_001:0327c22": "次有佛名善山王，次有佛名須彌天冠，次有",
    "T12n0364_001:0327c23": "佛名須彌等曜，次有佛名月色，次有佛名正",
    "T12n0364_001:0327c24": "念，次有佛名離垢，次有佛名無著，次有佛",
    "T12n0364_001:0327c25": "名龍天，次有佛名夜光，次有佛名安明頂，",
    "T12n0364_001:0327c26": "次有佛名不動地，次有佛名瑠璃妙花，次有",
    "T12n0364_001:0327c27": "佛名瑠璃金色，次有佛名金藏，次有佛名炎",
    "T12n0364_001:0327c28": "光，次有佛名炎根，次有佛名地種，次有佛",
    "T12n0364_001:0327c29": "名月像，次有佛名日音，次有佛名解脫華，",
    "T12n0364_001:0328a01": "次有佛名莊嚴光明，次有佛名海覺神通，次",
    "T12n0364_001:0328a02": "有佛名水光，次有佛名大香，次有佛名離塵",
    "T12n0364_001:0328a03": "垢，次有佛名捨厭意，次有佛名寶炎，次有",
    "T12n0364_001:0328a04": "佛名妙頂，次有佛名勇力，次有佛名功德持",
    "T12n0364_001:0328a05": "慧，次有佛名蔽日月光，次有佛名日月瑠璃",
    "T12n0364_001:0328a06": "光，次有佛名無上瑠璃光，次有佛名最上首，",
    "T12n0364_001:0328a07": "次有佛名菩提華，次有佛名月明，次有佛名",
    "T12n0364_001:0328a08": "日光，次有佛名華色王，次有佛名水月光，",
    "T12n0364_001:0328a09": "次有佛名除癡冥，次有佛名度蓋行，次有佛",
    "T12n0364_001:0328a10": "名淨信，次有佛名善宿，次有佛名威神，次",
    "T12n0364_001:0328a11": "有佛名法慧，次有佛名鸞音，次有佛名師子",
    "T12n0364_001:0328a12": "音，次有佛名龍音，次有佛名處世，如此諸",
    "T12n0364_001:0328a13": "佛皆已過去。」",
    "T12n0364_001:0328a14": "法藏本因分第四",
    "T12n0364_001:0328a15": "佛言：「次有佛名世自在王如來、應供、等正覺、",
    "T12n0364_001:0328a16": "明行足、善逝、世間解、無上士、調御丈夫、天人師、",
    "T12n0364_001:0328a17": "佛、世尊，十號具足，在世教化四十二劫。爾",
    "T12n0364_001:0328a18": "時有大國王，聞佛說法喜悅開悟，即弃王位",
    "T12n0364_001:0328a19": "往作沙門，號法藏比丘，高才智慧勇猛無能",
    "T12n0364_001:0328a20": "及者。詣彼佛所稽首禮足，右繞三匝長跪合",
    "T12n0364_001:0328a21": "掌，以偈讚佛：",
    "T12n0364_001:0328a22": "「『如來妙色相，　　世間無等倫；",
    "T12n0364_001:0328a23": "　　遠勝日摩尼，　　火月清淨水。",
    "T12n0364_001:0328a24": "　　威神無有極，　　名聲震十方；",
    "T12n0364_001:0328a25": "　　皆由三昧力，　　精進成智慧；",
    "T12n0364_001:0328a26": "　　持覺若溟海，　　深廣無涯底。",
    "T12n0364_001:0328a27": "　　無明與貪恚，　　冰釋已無餘；",
    "T12n0364_001:0328a28": "　　從是超世間，　　歎仰不能已。",
    "T12n0364_001:0328a29": "　　端如好樹華，　　莫不愛樂者，",
    "T12n0364_001:0328b01": "　　處處人民見，　　一切皆歡喜。",
    "T12n0364_001:0328b02": "　　布施及淨戒，　　忍辱并精進，",
    "T12n0364_001:0328b03": "　　禪定、大智慧，　　吾誓得此事。",
    "T12n0364_001:0328b04": "　　一切諸恐懼，　　普為獲大安；",
    "T12n0364_001:0328b05": "　　過度諸生死，　　無不解脫者。",
    "T12n0364_001:0328b06": "　　我至作佛時，　　種種如法王；",
    "T12n0364_001:0328b07": "　　假使恒沙數，　　諸佛悉供養，",
    "T12n0364_001:0328b08": "　　不如求正覺，　　堅勇必成就。",
    "T12n0364_001:0328b09": "　　能使無量剎，　　光明普照耀，",
    "T12n0364_001:0328b10": "　　濟度越恒沙，　　威德誰可量；",
    "T12n0364_001:0328b11": "　　我剎及莊嚴，　　華好獨超卓。",
    "T12n0364_001:0328b12": "　　凡欲求生者，　　清淨安以樂；",
    "T12n0364_001:0328b13": "　　度脫永無窮，　　幸佛作明證。",
    "T12n0364_001:0328b14": "　　發願既如是，　　力行無懈怠；",
    "T12n0364_001:0328b15": "　　雖居苦毒中，　　忍之終不悔。』」",
    "T12n0364_001:0328b16": "大願問佛分第五",
    "T12n0364_001:0328b17": "佛言：「爾時法藏比丘說此偈已，復白世自在",
    "T12n0364_001:0328b18": "王佛言：『世尊！我發無上菩提之心，願作佛時，",
    "T12n0364_001:0328b19": "於十方無央數佛中為最。智慧勇猛，頂中光",
    "T12n0364_001:0328b20": "明照耀十方，無有窮極。所居剎土自然七寶",
    "T12n0364_001:0328b21": "極明麗溫柔。我化度名號，皆聞於十方無央",
    "T12n0364_001:0328b22": "數世界，莫有不聞知者。諸無央數諸天人民，",
    "T12n0364_001:0328b23": "以至蜎飛蠕動之類，來生我剎者，悉皆菩薩、",
    "T12n0364_001:0328b24": "聲聞，其數不可窮盡，比諸佛世界悉皆勝之。",
    "T12n0364_001:0328b25": "如是者寧可得否？』時世自在王佛，知其智識",
    "T12n0364_001:0328b26": "高明心願廣大。即為說言：『譬如大海一人斗",
    "T12n0364_001:0328b27": "量，歷劫不止尚可見底；況人至心求道，",
    "T12n0364_001:0328b28": "精進不止，何求不得？何願不遂？』時法藏比丘，",
    "T12n0364_001:0328b29": "聞佛所說則大歡喜。佛乃選擇二千一百萬",
    "T12n0364_001:0328c01": "佛剎中，諸天人民之善惡、國土之麁妙，隨其",
    "T12n0364_001:0328c02": "心願悉令顯現。法藏即一其心，遂得天眼，莫",
    "T12n0364_001:0328c03": "不徹見。」",
    "T12n0364_001:0328c04": "四十八願分第六",
    "T12n0364_001:0328c05": "佛言：「爾時法藏比丘，乃往一靜處，其心寂然",
    "T12n0364_001:0328c06": "俱無所著，默坐思惟。攝取彼佛剎清淨之行，",
    "T12n0364_001:0328c07": "如彼修持。復詣佛所而白佛言：『世尊！我已",
    "T12n0364_001:0328c08": "攝取二千一百萬佛剎，所以莊嚴國土清淨",
    "T12n0364_001:0328c09": "之行。願有敷陳，惟佛聽察！』彼佛告言：『善哉！汝",
    "T12n0364_001:0328c10": "可具說。諸菩薩眾聞汝志願因以警策，亦能",
    "T12n0364_001:0328c11": "於諸佛剎修習莊嚴。』「法藏白言：『第一願，我作",
    "T12n0364_001:0328c12": "佛時，我剎中無地獄、餓鬼、禽畜，以至蜎飛蠕",
    "T12n0364_001:0328c13": "動之類。不得是願終不作佛。「『第二願，我作佛",
    "T12n0364_001:0328c14": "時，我剎中無婦女；無央數世界諸天人民，以",
    "T12n0364_001:0328c15": "至蜎飛蠕動之類，來生我剎者，皆於七寶水",
    "T12n0364_001:0328c16": "池蓮華中化生。不得是願終不作佛。「『第三願，",
    "T12n0364_001:0328c17": "我作佛時，我剎中人欲食時，七寶鉢中百味",
    "T12n0364_001:0328c18": "飲食，化現在前，食已器用自然化去。不得是",
    "T12n0364_001:0328c19": "願終不作佛。「『第四願，我作佛時，我剎中人，所",
    "T12n0364_001:0328c20": "欲衣服隨念即至，不假裁縫、擣染、浣濯。不得",
    "T12n0364_001:0328c21": "是願終不作佛。「『第五願，我作佛時，我剎中",
    "T12n0364_001:0328c22": "自地以上至於虛空，皆有宅宇、宮殿、樓閣、池",
    "T12n0364_001:0328c23": "流、花樹，悉以無量雜寶百千種香而共合成，",
    "T12n0364_001:0328c24": "嚴飾奇妙，殊勝超絕，其香普熏十方世界，眾",
    "T12n0364_001:0328c25": "生聞是香者皆修佛行。不得是願終不作佛。",
    "T12n0364_001:0328c26": "「『第六願，我作佛時，我剎中人，皆心相愛敬",
    "T12n0364_001:0328c27": "無相憎嫉。不得是願終不作佛。「『第七願，我",
    "T12n0364_001:0328c28": "作佛時，我剎中人，盡無[泳永+(炙火+(午/一))]泆、瞋怒、愚癡之心。",
    "T12n0364_001:0328c29": "不得是願終不作佛。「『第八願，我作佛時，我",
    "T12n0364_001:0329a01": "剎中人皆同一善心，無惑他念，其所欲言皆",
    "T12n0364_001:0329a02": "豫相知意。不得是願終不作佛。「『第九願，我",
    "T12n0364_001:0329a03": "作佛時，我剎中人，皆不聞不善之名，況有",
    "T12n0364_001:0329a04": "其實。不得是願終不作佛。「『第十願，我作佛",
    "T12n0364_001:0329a05": "時，我剎中人，知身如幻，無貪著心。不得是",
    "T12n0364_001:0329a06": "願終不作佛。「『第十一願，我作佛時，我剎中雖",
    "T12n0364_001:0329a07": "有諸天與世人之異，而其形容皆一類金色，",
    "T12n0364_001:0329a08": "面目端正淨好，無復醜異。不得是願終不作",
    "T12n0364_001:0329a09": "佛。「『第十二願，我作佛時，假令十方無央數",
    "T12n0364_001:0329a10": "世界諸天人民，以至蜎飛蠕動之類，皆得為",
    "T12n0364_001:0329a11": "人，皆作緣覺、聲聞，皆坐禪一心，共欲計數我",
    "T12n0364_001:0329a12": "年壽幾千億萬劫，無有能知者。不得是願終",
    "T12n0364_001:0329a13": "不作佛。「『第十三願，我作佛時，假令十方各千",
    "T12n0364_001:0329a14": "億世界，有諸天人民，以至蜎飛蠕動之類，",
    "T12n0364_001:0329a15": "皆得為人，皆作緣覺、聲聞，皆坐禪一心，共",
    "T12n0364_001:0329a16": "欲計數我剎中人數有幾千億萬，無有能知",
    "T12n0364_001:0329a17": "者。不得是願終不作佛。「『第十四願，我作佛",
    "T12n0364_001:0329a18": "時，我剎中人壽命皆無央數劫，無有能計知",
    "T12n0364_001:0329a19": "其數者。不得是願終不作佛。「『第十五願，我",
    "T12n0364_001:0329a20": "作佛時，我剎中人，所受快樂，一如漏盡比",
    "T12n0364_001:0329a21": "丘。不得是願終不作佛。「『第十六願，我作佛",
    "T12n0364_001:0329a22": "時，我剎中人住正信位，離顛倒想，遠離分別，",
    "T12n0364_001:0329a23": "諸根寂靜，所止盡般泥洹。不得是願終不作",
    "T12n0364_001:0329a24": "佛。「『第十七願，我作佛時，說經行道十倍於",
    "T12n0364_001:0329a25": "諸佛。不得是願終不作佛。「『第十八願，我作",
    "T12n0364_001:0329a26": "佛時，我剎中人盡通宿命，知百千億那由他",
    "T12n0364_001:0329a27": "劫事。不得是願終不作佛。「『第十九願，我作",
    "T12n0364_001:0329a28": "佛時，我剎中人盡得天眼，見百千億那由他",
    "T12n0364_001:0329a29": "世界。不得是願終不作佛。「『第二十願，我作",
    "T12n0364_001:0329b01": "佛時，我剎中人盡得天耳，聞百千億那由他",
    "T12n0364_001:0329b02": "諸佛說法，悉能受持。不得是願終不作佛。",
    "T12n0364_001:0329b03": "「『第二十一願，我作佛時，我剎中人得他心智，",
    "T12n0364_001:0329b04": "知百千億那由他世界眾生心念。不得是願",
    "T12n0364_001:0329b05": "終不作佛。「『第二十二願，我作佛時，我剎中",
    "T12n0364_001:0329b06": "人盡得神足，於一念頃，能超過百千億那由",
    "T12n0364_001:0329b07": "他世界。不得是願終不作佛。「『第二十三願，",
    "T12n0364_001:0329b08": "我作佛時，我名號聞於十方無央數世界，諸",
    "T12n0364_001:0329b09": "佛各於大眾中，稱我功德及國土之勝；諸天",
    "T12n0364_001:0329b10": "人民以至蜎飛蠕動之類，聞我名號乃慈心",
    "T12n0364_001:0329b11": "喜悅者，皆令來生我剎。不得是願終不作佛。",
    "T12n0364_001:0329b12": "「『第二十四願，我作佛時，我頂中光明絕妙，",
    "T12n0364_001:0329b13": "勝如日月之明，百千億萬倍。不得是願終不",
    "T12n0364_001:0329b14": "作佛。「『第二十五願，我作佛時，光明照諸無",
    "T12n0364_001:0329b15": "央數天下，幽冥之處皆當大明，諸天人民以",
    "T12n0364_001:0329b16": "至蜎飛蠕動之類，見我光明莫不慈心作善，",
    "T12n0364_001:0329b17": "皆令來生我國。不得是願終不作佛。「『第二十",
    "T12n0364_001:0329b18": "六願，我作佛時，十方無央數世界諸天人民，",
    "T12n0364_001:0329b19": "以至蜎飛蠕動之類，蒙我光明觸其身者，身",
    "T12n0364_001:0329b20": "心慈和過諸天人。不得是願終不作佛。「『第二",
    "T12n0364_001:0329b21": "十七願，我作佛時，十方無央數世界諸天人",
    "T12n0364_001:0329b22": "民，有發菩提心，奉持齋戒，行六波羅蜜，修",
    "T12n0364_001:0329b23": "諸功德，至心發願欲生我剎，臨壽終時我與",
    "T12n0364_001:0329b24": "大眾，現其人前引至來生，作不退轉地菩薩。",
    "T12n0364_001:0329b25": "不得是願終不作佛。「『第二十八願，我作佛",
    "T12n0364_001:0329b26": "時，十方無央數世界諸天人民，聞我名號，",
    "T12n0364_001:0329b27": "燒香、散花、然燈、懸繒，飯食沙門，起立塔寺，齋",
    "T12n0364_001:0329b28": "戒清淨益作諸善，一心繫念於我，雖止於一",
    "T12n0364_001:0329b29": "晝夜不絕，亦必生我剎。不得是願終不作佛。",
    "T12n0364_001:0329c01": "「『第二十九願，我作佛時，十方無央數世界諸",
    "T12n0364_001:0329c02": "天人民，至心信樂欲生我剎，十聲念我名號",
    "T12n0364_001:0329c03": "必遂來生；惟除五逆誹謗正法。不得是願終",
    "T12n0364_001:0329c04": "不作佛。「『第三十願，我作佛時，十方無央數世",
    "T12n0364_001:0329c05": "界諸天人民，以至蜎飛蠕動之類，前世作惡，",
    "T12n0364_001:0329c06": "聞我名號即懺悔為善，奉持經戒，願生我剎，",
    "T12n0364_001:0329c07": "壽終皆不經三惡道徑遂來生，一切所欲無",
    "T12n0364_001:0329c08": "不如意。不得是願終不作佛。「『第三十一願，",
    "T12n0364_001:0329c09": "我作佛時，十方無央數世界諸天人民，聞我",
    "T12n0364_001:0329c10": "名號，五體投地稽首作禮，喜悅信樂修菩薩",
    "T12n0364_001:0329c11": "行，諸天世人莫不致敬。不得是願終不作佛。",
    "T12n0364_001:0329c12": "「『第三十二願，我作佛時，十方無央數世界",
    "T12n0364_001:0329c13": "有女人，聞我名號喜悅信樂，發菩提心厭惡",
    "T12n0364_001:0329c14": "女身，壽終之後其身不復為女。不得是願終",
    "T12n0364_001:0329c15": "不作佛。「『第三十三願，我作佛時，凡生我剎者，",
    "T12n0364_001:0329c16": "一生遂補佛處，惟除本願欲往他方，設化眾",
    "T12n0364_001:0329c17": "生修菩薩行、供養諸佛，即自在往生；我以",
    "T12n0364_001:0329c18": "威神之力，令彼教化一切眾生皆發信心，修",
    "T12n0364_001:0329c19": "菩提行、普賢行、寂滅行、淨梵行、最勝行、",
    "T12n0364_001:0329c20": "及一切善行。不得是願終不作佛。「『第三十",
    "T12n0364_001:0329c21": "四願，我作佛時，我剎中人欲生他方者，如",
    "T12n0364_001:0329c22": "其所願不復墜於三惡道。不得是願終不作",
    "T12n0364_001:0329c23": "佛。「『第三十五願，我作佛時，剎中菩薩以香",
    "T12n0364_001:0329c24": "華、旛蓋、真珠、纓絡種種供具，欲往無量世界",
    "T12n0364_001:0329c25": "供養諸佛，一食之頃即可遍至。不得是願",
    "T12n0364_001:0329c26": "終不作佛。「『第三十六願，我作佛時，剎中菩",
    "T12n0364_001:0329c27": "薩欲萬種之物，供養十方無央數佛，即自",
    "T12n0364_001:0329c28": "在前；供養既遍，是日未午即還我剎。不得是",
    "T12n0364_001:0329c29": "願終不作佛。「『第三十七願，我作佛時，剎中",
    "T12n0364_001:0330a01": "菩薩受持經法，諷誦宣說，必得辯才智慧。",
    "T12n0364_001:0330a02": "不得是願終不作佛。「『第三十八願，我作佛時，",
    "T12n0364_001:0330a03": "剎中菩薩能演說一切法，其智慧辯才不可",
    "T12n0364_001:0330a04": "限量。不得是願終不作佛。「『第三十九願，我",
    "T12n0364_001:0330a05": "作佛時，剎中菩薩得金剛那羅延力，其身皆",
    "T12n0364_001:0330a06": "紫磨金色，具三十二相、八十種好，說經行道",
    "T12n0364_001:0330a07": "無異於諸佛。不得是願終不作佛。「『第四十願，",
    "T12n0364_001:0330a08": "我作佛時，剎中清淨照見十方無量世界；菩",
    "T12n0364_001:0330a09": "薩欲於寶樹中見十方一切嚴淨佛剎，即時",
    "T12n0364_001:0330a10": "應現，猶如明鏡覩其面相。不得是願終不作",
    "T12n0364_001:0330a11": "佛。「『第四十一願，我作佛時，剎中菩薩雖少",
    "T12n0364_001:0330a12": "功德者，亦能知見我道場樹高四千由旬。不",
    "T12n0364_001:0330a13": "得是願終不作佛。「『第四十二願，我作佛時，",
    "T12n0364_001:0330a14": "剎中諸天世人及一切萬物，皆嚴淨光麗形",
    "T12n0364_001:0330a15": "色殊特，窮微極妙無能稱量者，眾生雖得天",
    "T12n0364_001:0330a16": "眼不能辯其名數。不得是願終不作佛。「『第四",
    "T12n0364_001:0330a17": "十三願，我作佛時，我剎中人隨其志願，所",
    "T12n0364_001:0330a18": "欲聞法皆自然得聞。不得是願終不作佛。「『第",
    "T12n0364_001:0330a19": "四十四願，我作佛時，剎中菩薩、聲聞皆智慧",
    "T12n0364_001:0330a20": "成神，頂中皆有光明，語音鴻暢，說經行道無",
    "T12n0364_001:0330a21": "異於諸佛。不得是願終不作佛。「『第四十五願，",
    "T12n0364_001:0330a22": "我作佛時，他方世界諸菩薩，聞我名號歸依",
    "T12n0364_001:0330a23": "精進，皆逮得清淨解脫三昧；住是三昧一發",
    "T12n0364_001:0330a24": "意頃，供養不可思議諸佛，而不失定意。不",
    "T12n0364_001:0330a25": "得是願終不作佛。「『第四十六願，我作佛時，",
    "T12n0364_001:0330a26": "他方世界諸菩薩，聞我名號歸依精進，皆逮",
    "T12n0364_001:0330a27": "得普等三昧；至于成佛，常見無量不可思議",
    "T12n0364_001:0330a28": "一切諸佛。不得是願終不作佛。「『第四十七願，",
    "T12n0364_001:0330a29": "我作佛時，他方世界諸菩薩，聞我名號歸依",
    "T12n0364_001:0330b01": "精進，即得至不退轉地。不得是願終不作佛。",
    "T12n0364_001:0330b02": "「『第四十八願，我作佛時，他方世界諸菩薩，",
    "T12n0364_001:0330b03": "聞我名號歸依精進，即得至第一忍、第二忍、",
    "T12n0364_001:0330b04": "第三法忍，於諸佛法永不退轉。不得是願終",
    "T12n0364_001:0330b05": "不作佛。』」",
    "T12n0364_001:0330b06": "願後說偈分第七",
    "T12n0364_001:0330b07": "佛言：「爾時法藏比丘發此願已，復說偈言：",
    "T12n0364_001:0330b08": "「『我今對佛前，　　特發誠實願；",
    "T12n0364_001:0330b09": "　　如獲十力身，　　威德無能勝。",
    "T12n0364_001:0330b10": "　　復為大國王，　　富豪而自在；",
    "T12n0364_001:0330b11": "　　常施諸財寶，　　利樂於貧苦，",
    "T12n0364_001:0330b12": "　　盡令諸眾生，　　長夜無憂惱，",
    "T12n0364_001:0330b13": "　　發生眾善根，　　長養菩提果。",
    "T12n0364_001:0330b14": "　　我至成佛時，　　名聲超十方；",
    "T12n0364_001:0330b15": "　　人天欣得聞，　　俱來生我剎。",
    "T12n0364_001:0330b16": "　　我以智慧光，　　廣照無央界；",
    "T12n0364_001:0330b17": "　　除滅諸有情，　　貪、瞋、煩惱暗。",
    "T12n0364_001:0330b18": "　　地獄、鬼、畜生，　　亦生我剎中，",
    "T12n0364_001:0330b19": "　　一切來生者，　　修習清淨行；",
    "T12n0364_001:0330b20": "　　如佛金色身，　　妙相悉圓滿，",
    "T12n0364_001:0330b21": "　　還以大慈心，　　普濟諸沈溺。",
    "T12n0364_001:0330b22": "　　我於未來世，　　當作天人師，",
    "T12n0364_001:0330b23": "　　百億世界中，　　說法師子吼；",
    "T12n0364_001:0330b24": "　　一切聞音者，　　解悟復圓明。",
    "T12n0364_001:0330b25": "　　又如過去佛，　　所生慈愍行；",
    "T12n0364_001:0330b26": "　　度脫諸有情，　　已無量無邊；",
    "T12n0364_001:0330b27": "　　我行亦如斯，　　咸使登覺岸。",
    "T12n0364_001:0330b28": "　　此願若剋果，　　大千應震動；",
    "T12n0364_001:0330b29": "　　虛空諸天神，　　必雨珍妙華。』」",
    "T12n0364_001:0330c01": "初修善行分第八",
    "T12n0364_001:0330c02": "佛言：「爾時法藏比丘，於彼佛所，諸天魔梵",
    "T12n0364_001:0330c03": "龍神八部大眾之中，發斯弘誓。應時大地震",
    "T12n0364_001:0330c04": "動，天雨妙華以散其上。空中讚言：『決定成",
    "T12n0364_001:0330c05": "佛。』於是法藏住真實慧，勇猛精進，修習無",
    "T12n0364_001:0330c06": "量功德，以莊嚴其國；是故入三摩地，歷大",
    "T12n0364_001:0330c07": "阿僧祇劫，修菩薩行，不生慾想、瞋想、癡想，",
    "T12n0364_001:0330c08": "不生慾覺、瞋覺、癡覺，不著色、聲、香、味諸法，忍",
    "T12n0364_001:0330c09": "力成就不計眾苦。但樂憶念過去諸佛所修",
    "T12n0364_001:0330c10": "善根，行寂靜行，遠離虛妄，堅守誠正。常以",
    "T12n0364_001:0330c11": "和顏愛語饒益眾生，於佛、法、僧信重恭敬，依",
    "T12n0364_001:0330c12": "真諦門植眾德本。善護口業不譏他過，善護",
    "T12n0364_001:0330c13": "身業不失律儀，善護意業清淨無染。恒以布",
    "T12n0364_001:0330c14": "施、持戒、忍辱、精進、禪定、智慧，利樂眾生；令諸",
    "T12n0364_001:0330c15": "眾生功德成就，遠離麁言，免自害害彼，免",
    "T12n0364_001:0330c16": "彼此俱害；修習善語自利利人，致人我兼利。",
    "T12n0364_001:0330c17": "復教化眾生修行六度，於一切法而得自在，",
    "T12n0364_001:0330c18": "了空、無相、無願、無為、無生、無滅，軌範具足善",
    "T12n0364_001:0330c19": "根圓滿。隨其生處在意所欲，有無量寶藏自",
    "T12n0364_001:0330c20": "然發現。以此施惠眾生令生歡喜，以行教化。",
    "T12n0364_001:0330c21": "致無量無數眾生發無上菩提之心，如是善",
    "T12n0364_001:0330c22": "行無量無邊說不能盡。」",
    "T12n0364_001:0330c23": "親近諸佛分第九",
    "T12n0364_001:0330c24": "佛言：「法藏比丘行菩薩行時，於諸佛所尊重、",
    "T12n0364_001:0330c25": "恭敬、承事、供養未嘗間斷。為四大天王，詣佛",
    "T12n0364_001:0330c26": "所，恭敬、禮拜、承事、供養。為忉利天王，詣佛所，",
    "T12n0364_001:0330c27": "恭敬、禮拜、承事、供養。為夜摩天王、兜率天王、",
    "T12n0364_001:0330c28": "化樂天王、他化自在天王、乃至大梵天王等，",
    "T12n0364_001:0330c29": "詣佛所，恭敬、禮拜、承事、供養。其次處閻浮提，",
    "T12n0364_001:0331a01": "為轉輪王受灌頂位，及大臣官族等，詣佛所，",
    "T12n0364_001:0331a02": "恭敬、禮拜、承事、供養。為剎帝利、婆羅門等，詣",
    "T12n0364_001:0331a03": "佛所，恭敬、禮拜、承事、供養。如是無量無數百",
    "T12n0364_001:0331a04": "千萬億劫，親近諸佛植眾德本，以成就所",
    "T12n0364_001:0331a05": "願。」",
    "T12n0364_001:0331a06": "願成作佛分第十",
    "T12n0364_001:0331a07": "佛言：「法藏比丘行菩薩行時，容體端嚴，三十",
    "T12n0364_001:0331a08": "二相、八十種好悉皆具足。口中常出栴檀之",
    "T12n0364_001:0331a09": "香，身諸毛孔出優鉢羅華香，其香普熏無量",
    "T12n0364_001:0331a10": "無邊不可思議那由他由旬；眾生聞此香者，",
    "T12n0364_001:0331a11": "皆發無上菩提之心。又手中恒出一切衣服，",
    "T12n0364_001:0331a12": "一切飲食，一切幢旛、寶蓋，一切音樂，及一切",
    "T12n0364_001:0331a13": "最上所須之物，利樂一切眾生令歸佛道。如",
    "T12n0364_001:0331a14": "是積功累德，無量無數百千萬億劫，功德圓",
    "T12n0364_001:0331a15": "滿威神熾盛，方得成就所願而入佛位。」",
    "T12n0364_001:0331a16": "蜎蠕亦度分第十一",
    "T12n0364_001:0331a17": "阿難白言：「法藏比丘為已成佛而取滅度？為",
    "T12n0364_001:0331a18": "未成佛？為今現在？」佛言：「彼佛如來，來無所來，",
    "T12n0364_001:0331a19": "去無所去，無生無滅，非過去、現在、未來，但",
    "T12n0364_001:0331a20": "以酬其志願度一切眾生，現在西方，去此百",
    "T12n0364_001:0331a21": "萬世界，其世界名曰極樂；其佛號阿彌陀，",
    "T12n0364_001:0331a22": "成佛以來于今十劫。又在十方世界，教化無",
    "T12n0364_001:0331a23": "央數諸天人民，以至蜎飛蠕動之類，莫不得",
    "T12n0364_001:0331a24": "過度解脫者。」",
    "T12n0364_001:0331a25": "光明獨勝分第十二",
    "T12n0364_001:0331a26": "佛言：「阿彌陀佛光明最為遠著，諸佛光明皆",
    "T12n0364_001:0331a27": "所不及。十方無央數佛，其頂中光明有照一",
    "T12n0364_001:0331a28": "里者，有照二里者，有照三里者，如是展轉漸",
    "T12n0364_001:0331a29": "遠，有至於照千二百萬里。復有佛頂中光明",
    "T12n0364_001:0331b01": "照一世界者，有照二世界者，有照三世界者，",
    "T12n0364_001:0331b02": "如是展轉漸遠，有至於照二百萬世界者。惟",
    "T12n0364_001:0331b03": "阿彌陀佛頂中光明，照千萬世界無有窮極。",
    "T12n0364_001:0331b04": "諸佛光明所以有遠近者，何以故？初為菩薩",
    "T12n0364_001:0331b05": "時，願力功德各有大小，至期作佛，皆隨所得，",
    "T12n0364_001:0331b06": "是故光明亦從而異。若威神自在隨意所作，",
    "T12n0364_001:0331b07": "不必豫計則無不同。阿彌陀佛願力無邊，功",
    "T12n0364_001:0331b08": "德超絕故，比諸佛光明特為殊勝。」",
    "T12n0364_001:0331b09": "十三佛號分第十三",
    "T12n0364_001:0331b10": "佛言：「阿彌陀佛光明，明麗快甚絕殊無極，",
    "T12n0364_001:0331b11": "勝於日月之明千萬億倍，而為諸佛光明之",
    "T12n0364_001:0331b12": "王，故號無量壽佛；亦號無量光佛、無邊光",
    "T12n0364_001:0331b13": "佛、無礙光佛、無對光佛、炎王光佛、清淨光",
    "T12n0364_001:0331b14": "佛、歡喜光佛、智慧光佛、不斷光佛、難思光",
    "T12n0364_001:0331b15": "佛、難稱光佛、超日月光佛。其光明所照無",
    "T12n0364_001:0331b16": "央數天下，幽冥之處皆常大明。諸天、人民、禽",
    "T12n0364_001:0331b17": "獸、蜎飛蠕動之類，見此光明莫不喜悅而生",
    "T12n0364_001:0331b18": "慈心。其淫泆、瞋怒、愚癡者，見此光明莫不遷",
    "T12n0364_001:0331b19": "善。地獄、餓鬼、畜生，考掠痛苦之處，見此光",
    "T12n0364_001:0331b20": "明無復苦惱，命終之後皆得解脫。不獨我今",
    "T12n0364_001:0331b21": "稱讚阿彌陀佛光明，十方無央數佛、菩薩、緣",
    "T12n0364_001:0331b22": "覺、聲聞之眾，悉皆稱讚亦復如是。若有眾生，",
    "T12n0364_001:0331b23": "聞此光明威神功德，日夜歸命稱讚不已，隨",
    "T12n0364_001:0331b24": "其志願必生其剎。復為諸菩薩、聲聞所共稱",
    "T12n0364_001:0331b25": "讚，當亦如是。我說阿彌陀佛光明威神巍巍",
    "T12n0364_001:0331b26": "殊妙，晝夜一劫尚未能盡，今為汝等略言之",
    "T12n0364_001:0331b27": "耳。」",
    "T12n0364_001:0331b28": "阿闍世王分第十四",
    "T12n0364_001:0331b29": "爾時阿闍世王太子與五百長者子，各持一",
    "T12n0364_001:0331c01": "金華蓋，前以獻佛，却坐一面，聞說阿彌陀佛",
    "T12n0364_001:0331c02": "功德光明，皆大歡喜。其心願言：「我等後作佛",
    "T12n0364_001:0331c03": "時，皆如阿彌陀佛。」佛即知之，告諸比丘言：",
    "T12n0364_001:0331c04": "「阿闍世王太子與五百長者子，後無央數劫",
    "T12n0364_001:0331c05": "皆當作佛，如阿彌陀佛。此等行菩薩道已",
    "T12n0364_001:0331c06": "無央數劫，皆各供養四百億佛，今復供養於",
    "T12n0364_001:0331c07": "我。往昔迦葉佛時，皆常為我弟子，今又至",
    "T12n0364_001:0331c08": "此是復會遇也。」時諸比丘聞是語已，莫不喜",
    "T12n0364_001:0331c09": "悅、恭敬、讚歎。",
    "T12n0364_001:0331c10": "地平氣和分第十五",
    "T12n0364_001:0331c11": "佛言：「阿彌陀佛剎中皆自然七寶，所謂黃金、",
    "T12n0364_001:0331c12": "白銀、水晶、瑠璃、珊瑚、琥珀、硨磲，其體性溫柔，",
    "T12n0364_001:0331c13": "以是七寶相間為地。或純以一寶為地，光色",
    "T12n0364_001:0331c14": "照耀奇妙清淨，超越十方一切世界。其國恢",
    "T12n0364_001:0331c15": "廓曠蕩不可窮盡，地皆平正，無須彌山及金",
    "T12n0364_001:0331c16": "剛圍一切諸山；亦無大海、小海，及坑坎、井谷，",
    "T12n0364_001:0331c17": "亦無幽暗之所。無地獄、餓鬼、眾生、禽虫，以至",
    "T12n0364_001:0331c18": "蜎飛蠕動之類；無阿須倫及諸龍、鬼神。亦無",
    "T12n0364_001:0331c19": "雨露，惟有自然流泉；亦無寒暑，氣象常春清",
    "T12n0364_001:0331c20": "快明麗，不可具言。有萬種自然之物，如百味",
    "T12n0364_001:0331c21": "飲食，意有所欲悉現在前；意若不用自然化",
    "T12n0364_001:0331c22": "去，隨其所念無不得之。此娑婆世界，有他化",
    "T12n0364_001:0331c23": "自在天，其中天人一切所須自然化現；以比",
    "T12n0364_001:0331c24": "於此佛剎中自然之物，猶萬億倍不可以及。」",
    "T12n0364_001:0331c25": "講堂宅宇分第十六",
    "T12n0364_001:0331c26": "佛言：「阿彌陀佛講堂、精舍，皆自然七寶相間",
    "T12n0364_001:0331c27": "而成。復有七寶以為樓觀、欄楯；復以七寶為",
    "T12n0364_001:0331c28": "之纓絡懸飾其側；復以白珠、明月珠、摩尼珠，",
    "T12n0364_001:0331c29": "為之交絡遍覆其上，殊特妙好清淨光輝不",
    "T12n0364_001:0332a01": "可勝言。其餘菩薩、聲聞所居宮宇，亦復如是。",
    "T12n0364_001:0332a02": "彼諸天及世人，衣服、飲食、華香、纓絡、傘蓋、幢",
    "T12n0364_001:0332a03": "旛、微妙音樂，隨意而現。所居宮宇、樓閣，稱其",
    "T12n0364_001:0332a04": "形色、高下、大小，或以一寶、二寶乃至無量眾",
    "T12n0364_001:0332a05": "寶，悉化現而成。然宮宇有隨意高大浮於空",
    "T12n0364_001:0332a06": "中若雲氣者；有不能隨意高大，止在地上如",
    "T12n0364_001:0332a07": "世間者。其故非他，能隨意者，乃前世求道時",
    "T12n0364_001:0332a08": "慈心精進，益作諸善德厚所致。不能隨意者，",
    "T12n0364_001:0332a09": "乃前世求道時不慈心精進，作善微尠德薄",
    "T12n0364_001:0332a10": "所致。若衣服、飲食則皆平等，惟宮宇不同。",
    "T12n0364_001:0332a11": "所以別進有勤墮，德有大小，示眾見之。此講",
    "T12n0364_001:0332a12": "堂宮宇，初無作者，亦無所從來，以此佛願",
    "T12n0364_001:0332a13": "大德重，自然化生。」",
    "T12n0364_001:0332a14": "寶池大小分第十七",
    "T12n0364_001:0332a15": "佛言：「阿彌陀佛剎中講堂、宮宇，勝於此世界",
    "T12n0364_001:0332a16": "中第六天上天帝所居，百千萬倍終不可及。",
    "T12n0364_001:0332a17": "其內、外復有自然流泉及諸池沼，與自然七",
    "T12n0364_001:0332a18": "寶俱生。有純一寶池者，其底沙亦以一寶；",
    "T12n0364_001:0332a19": "若黃金池者底白銀沙，水晶池者底瑠璃沙，",
    "T12n0364_001:0332a20": "珊瑚池者底琥珀沙。有二寶為一池者，其底",
    "T12n0364_001:0332a21": "沙亦以二寶；若黃金、白銀池者，底沙則以水",
    "T12n0364_001:0332a22": "晶、瑠璃；若水晶、瑠璃池者，底沙則以珊瑚、琥",
    "T12n0364_001:0332a23": "珀；若珊瑚、琥珀池者，底沙則以硨磲、瑪瑙。",
    "T12n0364_001:0332a24": "若三寶、四寶以至七寶，共為一池，則底沙亦",
    "T12n0364_001:0332a25": "如是。此諸寶池有方四十里者，有方五十里",
    "T12n0364_001:0332a26": "者，有方六十里者，如是展轉漸大，以至於",
    "T12n0364_001:0332a27": "方二萬四百八十里若大海。然是諸池者，皆",
    "T12n0364_001:0332a28": "菩薩、聲聞諸上善人生長之所，有時浴於其",
    "T12n0364_001:0332a29": "間。若彼佛池其方倍此，皆七寶相間而成，白",
    "T12n0364_001:0332b01": "珠、明月珠、摩尼珠為之底沙。是諸池者，皆八",
    "T12n0364_001:0332b02": "功德水湛然盈滿，清淨香潔味如甘露。其間",
    "T12n0364_001:0332b03": "復有百種異華，枝皆千葉，光色既異，香氣",
    "T12n0364_001:0332b04": "亦異芬芳，馥郁不可勝言。」",
    "T12n0364_001:0332b05": "蓮華化生分第十八",
    "T12n0364_001:0332b06": "佛言：「十方無央數世界諸天人民，以至蜎飛",
    "T12n0364_001:0332b07": "蠕動之類，往生阿彌陀佛剎者，皆於七寶池",
    "T12n0364_001:0332b08": "蓮華中化生，自然長大亦無乳養之者，皆食",
    "T12n0364_001:0332b09": "自然之食。其容貌、形色端正淨好，固非世人",
    "T12n0364_001:0332b10": "可比，亦非天人可比；皆受自然清虛之身、無",
    "T12n0364_001:0332b11": "極之壽。」",
    "T12n0364_001:0332b12": "[句口+止]者比類分第十九",
    "T12n0364_001:0332b13": "佛言：「譬如[句口+止]者在帝王之側，相容儀寧可",
    "T12n0364_001:0332b14": "類否？」阿難答言：「[句口+止]者在帝王之側，羸陋醜",
    "T12n0364_001:0332b15": "惡無以為喻，百千萬倍不可以及。所以然者，",
    "T12n0364_001:0332b16": "皆坐前世不植德本，積財不施，富有益慳，但",
    "T12n0364_001:0332b17": "欲唐得，貪求無厭。不信修善得福，益作諸惡，",
    "T12n0364_001:0332b18": "如是壽終墮於惡趣，受諸長苦；得出為人，下",
    "T12n0364_001:0332b19": "賤醜弊，示眾見之。所以帝王人中尊貴，皆由",
    "T12n0364_001:0332b20": "宿世積德所致，慈惠溫良，博施兼濟，損已利",
    "T12n0364_001:0332b21": "物，無所違爭，是以壽終應生天上享其福樂；",
    "T12n0364_001:0332b22": "餘慶猶存遂生王家，自然尊貴，儀容端正，眾",
    "T12n0364_001:0332b23": "所敬事；美衣珍饍隨心服御，自非宿福何以",
    "T12n0364_001:0332b24": "能然。」佛言：「汝言是矣！若言形相威光，帝王",
    "T12n0364_001:0332b25": "雖人中尊貴，比轉輪聖王猶如鄙陋，若彼[句口+止]",
    "T12n0364_001:0332b26": "者在帝王之側。轉輪聖王天下第一，比忉利",
    "T12n0364_001:0332b27": "天王，又百千萬倍不可以及。忉利天王比第",
    "T12n0364_001:0332b28": "六天王，又百千萬倍不可以及。第六天王，",
    "T12n0364_001:0332b29": "比阿彌陀佛剎中諸菩薩、聲聞、諸上善人，又",
    "T12n0364_001:0332c01": "百千萬倍不可以及。」",
    "T12n0364_001:0332c02": "澡雪形體分第二十",
    "T12n0364_001:0332c03": "佛言：「阿彌陀佛剎中，諸菩薩、聲聞、諸上善人，",
    "T12n0364_001:0332c04": "若入七寶池中澡雪形體；意欲令水沒足水",
    "T12n0364_001:0332c05": "即沒足，欲令至膝水即至膝，欲令至腰至腋，",
    "T12n0364_001:0332c06": "以至于頸，水亦如是。欲淋灌其身悉如其意，",
    "T12n0364_001:0332c07": "欲令其水如初，即亦如初。調和冷暖無不順",
    "T12n0364_001:0332c08": "適，開神悅體滌蕩情慮，清明澄潔瑩若無形。",
    "T12n0364_001:0332c09": "既出浴已，各坐於一蓮華之上，自然微風徐",
    "T12n0364_001:0332c10": "動，吹諸寶樹，或作音樂，或作法音；吹諸寶",
    "T12n0364_001:0332c11": "華皆成異香，散諸菩薩、聲聞、大眾之上。華墮",
    "T12n0364_001:0332c12": "地者積厚四寸，極目明麗芳香無比，及至小",
    "T12n0364_001:0332c13": "萎，自然亂風吹去。諸菩薩、聲聞、大眾，有欲聞",
    "T12n0364_001:0332c14": "法音者，有欲聞音樂者，有欲聞華香者，有",
    "T12n0364_001:0332c15": "皆不欲聞者；其欲聞者輒獨聞之，不欲聞者",
    "T12n0364_001:0332c16": "寂無所聞，各適其意無所違忤，其為快樂常",
    "T12n0364_001:0332c17": "得自然。」",
    "T12n0364_001:0332c18": "澡畢進業分第二十一",
    "T12n0364_001:0332c19": "佛言：「饒皆浴已各往修進，有在地講經者，有",
    "T12n0364_001:0332c20": "在地誦經者，有在地自說經者，有在地口授",
    "T12n0364_001:0332c21": "經者，有在地聽經者，有在地念經者，有在地",
    "T12n0364_001:0332c22": "思道者，有在地坐禪一心者，有在地經行者；",
    "T12n0364_001:0332c23": "仍有在虛空中講經者，在虛空中誦經者，在",
    "T12n0364_001:0332c24": "虛空中自說經者，在虛空中口授經者，在虛",
    "T12n0364_001:0332c25": "空中聽經者，在虛空中念經者，在虛空中思道",
    "T12n0364_001:0332c26": "者，在虛空中坐禪一心者，在虛空中經行者。",
    "T12n0364_001:0332c27": "其間有未得須陀洹者，因是得須陀洹；未得",
    "T12n0364_001:0332c28": "斯陀含者，因是得斯陀含；未得阿那含者，得",
    "T12n0364_001:0332c29": "阿那含；未得阿羅漢者，得阿羅漢；有未得不",
    "T12n0364_001:0333a01": "退轉地菩薩者，乃得不退轉地菩薩。各隨其",
    "T12n0364_001:0333a02": "質而有所得，莫不欣然適意而悅。」",
    "T12n0364_001:0333a03": "佛說大阿彌陀經卷上"
}