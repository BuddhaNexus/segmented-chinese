{
    "X26n0542_001:0827c03": "般若波羅蜜多心經直說",
    "X26n0542_001:0827c05": "明那羅延山海印沙門釋　德清　述",
    "X26n0542_001:0827c06": "此經題稱般若者何。乃梵語也。此云智慧。稱波羅",
    "X26n0542_001:0827c07": "蜜多者何。亦梵語也。此云到彼岸。謂生死苦趣。猶",
    "X26n0542_001:0827c08": "如大海。而眾生情想無涯。無明不覺。識浪奔騰。起",
    "X26n0542_001:0827c09": "惑造業。流轉生死。苦果無窮。不能得度。故云此岸",
    "X26n0542_001:0827c10": "惟吾佛以大智慧光明。照破情塵。煩惱永斷。諸苦",
    "X26n0542_001:0827c11": "皆盡。二死永亡。直超苦海。高證涅槃。故云彼岸。所",
    "X26n0542_001:0827c12": "言心者。正是大智慧到彼岸之心。殆非世人肉團",
    "X26n0542_001:0827c13": "妄想之心也。良由世人不知本有智慧光明之心",
    "X26n0542_001:0827c14": "但認妄想攀緣影子。而以依附血肉之團者為真",
    "X26n0542_001:0827c15": "心。所以執此血肉之軀以為我有。故依之造作種",
    "X26n0542_001:0827c16": "種惡業。念念流浪。曾無一念回光返照而自覺者。",
    "X26n0542_001:0827c17": "日積月累。從生至死。從死至生。無非是業。無非是",
    "X26n0542_001:0827c18": "苦。何由得度。惟吾佛聖人。能自覺本真智慧。照破",
    "X26n0542_001:0827c19": "五蘊身心。本來不有。當體全空。故頓超彼岸。直渡",
    "X26n0542_001:0827c20": "苦海。因愍迷者。而復以此自證法門而開導之。欲",
    "X26n0542_001:0827c21": "使人人皆自覺悟。智慧本有。妄想元虗。身心皆空。",
    "X26n0542_001:0827c22": "世界如化。不造眾惡。遠離生死。咸出苦海。至涅槃",
    "X26n0542_001:0827c23": "樂。故說此經。經即聖人之言教。所謂終古之常法",
    "X26n0542_001:0827c24": "也。",
    "X26n0542_001:0828a01": "觀自在菩薩。行深般若波羅蜜多時。照見五蘊皆空。",
    "X26n0542_001:0828a02": "度一切苦厄。",
    "X26n0542_001:0828a03": "菩薩。即能修之人。甚深般若。即所修之法。照見五",
    "X26n0542_001:0828a04": "蘊皆空。則修之之方。度一切苦厄。則修之實效也。",
    "X26n0542_001:0828a05": "以此菩薩。從佛聞此甚深般若。即思而修之。以智",
    "X26n0542_001:0828a06": "慧觀。返照五蘊內外一空。身心世界洞然無物。忽",
    "X26n0542_001:0828a07": "然超越世出世間。永離諸苦。得大自在。由是觀之。",
    "X26n0542_001:0828a08": "菩薩既能以此得度。足知人人皆可依之而修矣。",
    "X26n0542_001:0828a09": "是故世尊特告尊者。以示觀音之妙行。欲曉諸人",
    "X26n0542_001:0828a10": "人也。吾人苟能作如是觀。若一念頓悟自心本有",
    "X26n0542_001:0828a11": "智慧光明如此廣大靈通。徹照五蘊元空。四大非",
    "X26n0542_001:0828a12": "有。有何苦而不度。又何業累之牽纏。人我是非之",
    "X26n0542_001:0828a13": "強辯。窮通得失之較計。富貴貧賤之可嬰心者哉。",
    "X26n0542_001:0828a14": "此上乃菩薩學般若之實效也。言五蘊者。即色受",
    "X26n0542_001:0828a15": "想行識耳。然照乃能觀之智。五蘊即所觀之境。皆",
    "X26n0542_001:0828a16": "空則實效也。",
    "X26n0542_001:0828a17": "舍利子。",
    "X26n0542_001:0828a18": "此佛弟子之名也。然舍利亦梵語。此云鶖也。此鳥",
    "X26n0542_001:0828a19": "目最明利。其母目如之。故以為名。此尊者乃鶖之",
    "X26n0542_001:0828a20": "子也。故云舍利子。在佛弟子中。居智慧第一。而此",
    "X26n0542_001:0828a21": "般若法門。最為甚深。非大智慧者不能領悟。故特",
    "X26n0542_001:0828a22": "告之。所謂可與智者道也。",
    "X26n0542_001:0828a23": "色不異空。空不異色。色即是空。空即是色。受想行識。",
    "X26n0542_001:0828a24": "亦復如是。",
    "X26n0542_001:0828b01": "此正對鶖子釋前五蘊皆空之意。而五蘊中先舉",
    "X26n0542_001:0828b02": "色蘊而言者。色乃人之身相也。以其此身人人執",
    "X26n0542_001:0828b03": "之以為已有。乃堅固妄想之所凝結。所謂我執之",
    "X26n0542_001:0828b04": "根本。最為難破者。今入觀之初。先觀此身四大假",
    "X26n0542_001:0828b05": "合。本來不有。當體全空。內外洞然。不為此身之所",
    "X26n0542_001:0828b06": "籠罩。則生死去來。了無&#;礙。名色蘊破。色蘊若破。",
    "X26n0542_001:0828b07": "則彼四蘊可漸次深觀。例此而推矣。而言色不異",
    "X26n0542_001:0828b08": "空者。此句破凡夫之常見也。良由凡夫但認色身。",
    "X26n0542_001:0828b09": "執為真實。將謂是常。而作千秋百歲之計。殊不知",
    "X26n0542_001:0828b10": "此身虗假不實。為生老病死四相所遷。念念不停。",
    "X26n0542_001:0828b11": "以至老死。畢竟無常。終歸於空。此猶屬生滅之空。",
    "X26n0542_001:0828b12": "尚未盡理。良以四大幻色。元不異於真空耳。凡夫",
    "X26n0542_001:0828b13": "不知。故曉之曰色不異空。謂色身本不異於真空",
    "X26n0542_001:0828b14": "也。空不異色者。此句破外道二乘斷滅之見也。因",
    "X26n0542_001:0828b15": "外道修行。不知身從業生。業從心生。三世循環。輪",
    "X26n0542_001:0828b16": "轉不息。由不達三世因果報應之理。乃謂人死之",
    "X26n0542_001:0828b17": "後。清氣歸天。濁氣歸地。一靈真性還乎太虗。苟如",
    "X26n0542_001:0828b18": "此說。則絕無報應之理。而作善者為徒勞。作惡者",
    "X26n0542_001:0828b19": "為得計矣。以性歸太虗。則善惡無徵。幾於淪滅。豈",
    "X26n0542_001:0828b20": "不幸哉。孔子言曰。游魂為變。故知鬼神之情狀。此",
    "X26n0542_001:0828b21": "正謂死而不亡者。乃輪迴報應之理昭然也。而世",
    "X26n0542_001:0828b22": "人不察。橫為斷滅。謬之甚耳。然二乘雖依佛教而",
    "X26n0542_001:0828b23": "修。由不達三界唯心。萬法唯識。不了生死如幻如",
    "X26n0542_001:0828b24": "化。將謂三界之相以為實有。故觀三界如牢獄。厭",
    "X26n0542_001:0828c01": "四生如桎梏。不起一念度生之心。沈空滯寂。淪於",
    "X26n0542_001:0828c02": "寂滅。故曉之曰空不異色。謂真空本不異於幻色。",
    "X26n0542_001:0828c03": "非是離色斷滅之空。正顯般若乃實相真空耳。何",
    "X26n0542_001:0828c04": "也。以般若真空。如大圓鏡。一切幻色。如鏡中像。苟",
    "X26n0542_001:0828c05": "知像不離鏡。則知空不異色矣。此正破二乘離色",
    "X26n0542_001:0828c06": "斷滅之空。及外道豁達之空也。又恐世人將色空",
    "X26n0542_001:0828c07": "二字話為兩橛。不能平等一如而觀。故又和會之",
    "X26n0542_001:0828c08": "曰色即是空空即是色耳。苟如此觀。知色不異空。",
    "X26n0542_001:0828c09": "則無聲色貨利可貪。亦無五欲塵勞可戀。此則頓",
    "X26n0542_001:0828c10": "度凡夫之苦也。苟知空不異色。則不起滅定而現",
    "X26n0542_001:0828c11": "諸威儀。不動本際而作度生事業。居空而萬行沸",
    "X26n0542_001:0828c12": "騰。涉有而一道清淨。此則頓超外道二乘之執也。",
    "X26n0542_001:0828c13": "苟知色空平等一如。則念念度生不見生之可度。",
    "X26n0542_001:0828c14": "心心求佛不見佛果可求。所謂圓成一心無智無",
    "X26n0542_001:0828c15": "得。此則超越菩薩而頓登佛地彼岸者也。即此色",
    "X26n0542_001:0828c16": "蘊一法能作如是觀。則其四蘊應念圓明。正如一",
    "X26n0542_001:0828c17": "根既返源。六根成解脫。故云受想行識亦復如是",
    "X26n0542_001:0828c18": "也。誠能如是。則諸苦頓斷。佛果可至。彼岸非遙。只",
    "X26n0542_001:0828c19": "在當人一念觀心成就耳。如此之法。豈非甚深者",
    "X26n0542_001:0828c20": "哉。",
    "X26n0542_001:0828c21": "舍利子。是諸法空相。不生不滅。不垢不淨。不增不減。",
    "X26n0542_001:0828c22": "此又恐世人以生滅心。錯認真空實相般若之法。",
    "X26n0542_001:0828c23": "而作生滅垢淨增減之解。故召尊者以曉之曰。所",
    "X26n0542_001:0828c24": "言真空之實相者。不是生滅垢淨增減之法也。且",
    "X26n0542_001:0829a01": "生滅垢淨增減者。乃眾生情見之法耳。而我般若",
    "X26n0542_001:0829a02": "真空實相之體。湛然清淨。猶若虗空。乃出情之法",
    "X26n0542_001:0829a03": "也。豈然之哉。故以不字不之。謂五蘊諸法。即是真",
    "X26n0542_001:0829a04": "空實相。一一皆離此諸過也。",
    "X26n0542_001:0829a05": "是故空中無色。無受想行識。無眼耳鼻舌身意。無色",
    "X26n0542_001:0829a06": "聲香味觸法。無眼界。乃至無意識界。無無明。亦無無",
    "X26n0542_001:0829a07": "明盡。乃至無老死。亦無老死盡。無苦集滅道。無智亦",
    "X26n0542_001:0829a08": "無得。",
    "X26n0542_001:0829a09": "此乃通釋般若所以離過之意。謂般若真空所以",
    "X26n0542_001:0829a10": "永離諸過者。以此中清淨無物。故無五蘊之跡。不",
    "X26n0542_001:0829a11": "但無五蘊。亦無六根。不但無六根。亦無六塵。不但",
    "X26n0542_001:0829a12": "無六塵。亦無六識。斯則根塵識界。皆凡夫法。般若",
    "X26n0542_001:0829a13": "真空。總皆離之。故都云無。此則離凡夫法也。然般",
    "X26n0542_001:0829a14": "若中。不但無凡夫法。亦無聖人法。以四諦十二因",
    "X26n0542_001:0829a15": "緣六度等。皆出世三乘聖人之法也。苦集滅道四",
    "X26n0542_001:0829a16": "諦。以厭苦斷集慕滅修道。乃聲聞法也。無明緣行。",
    "X26n0542_001:0829a17": "行緣識。識緣名色。名色緣六入。六入緣觸。觸緣受。",
    "X26n0542_001:0829a18": "受緣愛。愛緣取。取緣有。有緣生。生緣老死。乃十二",
    "X26n0542_001:0829a19": "因緣流轉門。即苦集二諦。無明盡至老死盡。乃還",
    "X26n0542_001:0829a20": "滅門。即滅道二諦。此緣覺所觀法也。般若體中本",
    "X26n0542_001:0829a21": "皆無之。極而推之。不但無二乘法。亦無菩薩法。何",
    "X26n0542_001:0829a22": "也。智即觀智。乃六度之智慧能求之心。得即佛果。",
    "X26n0542_001:0829a23": "乃所求之境。然菩薩修行。以智為首。下化眾生。只",
    "X26n0542_001:0829a24": "為上求佛果。良以佛境如空無所依。若以有所得",
    "X26n0542_001:0829b01": "心而求之。皆非真也。以般若真空體中本無此事。",
    "X26n0542_001:0829b02": "故曰無智亦無得。無得乃真得。方得為究竟耳。",
    "X26n0542_001:0829b03": "以無所得故。菩提薩埵。依般若波羅蜜多故。心無罣",
    "X26n0542_001:0829b04": "礙。無罣礙故。無有恐怖。遠離顛倒夢想。究竟涅槃。",
    "X26n0542_001:0829b05": "良由佛果以無得而得。故菩薩修行依般若而觀。",
    "X26n0542_001:0829b06": "然一切諸法本皆空寂。若依情想分別而觀。則心",
    "X26n0542_001:0829b07": "境纏緜。不能解脫。處處貪著。皆是罣礙。若依般若",
    "X26n0542_001:0829b08": "真智而觀。則心境皆空。觸處洞然。無非解脫。故云",
    "X26n0542_001:0829b09": "依此般若故心無罣礙。由心無罣礙。則無生死可",
    "X26n0542_001:0829b10": "怖。故云無有恐怖。既無生死可怖。則亦無佛果可",
    "X26n0542_001:0829b11": "求。以怖生死求涅槃。皆夢想顛倒之事耳。圓覺云",
    "X26n0542_001:0829b12": "生死涅槃猶如昨夢。然非般若圓觀。決不能離此",
    "X26n0542_001:0829b13": "顛倒夢想之相。既不能離顛倒夢想。決不能究竟",
    "X26n0542_001:0829b14": "涅槃。然涅槃亦梵語。此云寂滅。又云圓寂。謂圓除",
    "X26n0542_001:0829b15": "五住。寂滅永安。乃佛所歸之極果也。意謂能離聖",
    "X26n0542_001:0829b16": "凡之情者。方能證入涅槃耳。菩薩修行。捨此決非",
    "X26n0542_001:0829b17": "真修也。",
    "X26n0542_001:0829b18": "三世諸佛。依般若波羅蜜多故。得阿耨多羅三藐三",
    "X26n0542_001:0829b19": "菩提。故知般若波羅蜜多。是大神呪。是大明呪。是無",
    "X26n0542_001:0829b20": "上呪。是無等等呪。能除一切苦。真實不虗。",
    "X26n0542_001:0829b21": "謂不但菩薩依此般若而修。即三世諸佛。莫不皆",
    "X26n0542_001:0829b22": "依此般若。得成無上正等正覺之果。故云三世諸",
    "X26n0542_001:0829b23": "佛依般若波羅蜜多故得阿耨多羅三藐三菩提。",
    "X26n0542_001:0829b24": "此梵語也。阿云無。耨多羅云上。三云正。藐云等。菩",
    "X26n0542_001:0829c01": "提云覺。乃佛果之極稱也。由此而觀。故知般若波",
    "X26n0542_001:0829c02": "羅蜜多。能驅生死煩惱之魔。故云是大神呪。能破",
    "X26n0542_001:0829c03": "生死長夜癡暗。故云是大明呪。世出世間無有一",
    "X26n0542_001:0829c04": "法過般若者。故云是無上呪。般若為諸佛母。出生",
    "X26n0542_001:0829c05": "一切無量功德故。世出世間無物與等。惟此能等",
    "X26n0542_001:0829c06": "一切。故云是無等等呪。所言呪者。非別有呪。即此",
    "X26n0542_001:0829c07": "般若便是。然既曰般若。而又名呪者。何也。極言神",
    "X26n0542_001:0829c08": "效之速耳。如軍中之密令。能默然奉行者。無不決",
    "X26n0542_001:0829c09": "勝。般若能破生死魔軍決勝如此。又如甘露。飲之",
    "X26n0542_001:0829c10": "者能不死。而般若有味之者。則頓除生死大患。故",
    "X26n0542_001:0829c11": "云能除一切苦。而言真實不虗者。以示佛語不妄。",
    "X26n0542_001:0829c12": "欲人諦信不疑。決定修行為要也。",
    "X26n0542_001:0829c13": "故說般若波羅蜜多呪。即說呪曰。",
    "X26n0542_001:0829c14": "由其般若實有除苦得樂之功。所以即說密呪。使",
    "X26n0542_001:0829c15": "人默持。以取速效耳。",
    "X26n0542_001:0829c16": "揭諦　揭諦　波羅揭諦　波羅僧揭諦　菩提薩",
    "X26n0542_001:0829c17": "婆訶",
    "X26n0542_001:0829c18": "此梵語也。前文為顯說般若。此呪為密說般若。不",
    "X26n0542_001:0829c19": "容意解。但直默誦。其收功之速。正在忘情絕解不",
    "X26n0542_001:0829c20": "思議之力耳。然此般若所以收功之速者。乃人人",
    "X26n0542_001:0829c21": "本有之心光。諸佛證之以為神通妙用。眾生迷之",
    "X26n0542_001:0829c22": "以作妄想塵勞。所以日用而不知。自昧本真。枉受",
    "X26n0542_001:0829c23": "辛苦。可不哀哉。苟能頓悟本有。當下迴光返照。一",
    "X26n0542_001:0829c24": "念熏修。則生死情關忽然隳裂。正如千年暗室。一",
    "X26n0542_001:0830a01": "燈能破。更不別求方便耳。吾人有志出生死者。舍",
    "X26n0542_001:0830a02": "此決無舟筏矣。所謂滔滔苦海中。般若為舟航。冥",
    "X26n0542_001:0830a03": "冥長夜中。般若為燈燭。今夫人者。驅馳險道。泛濫",
    "X26n0542_001:0830a04": "苦海。甘心而不求此者。吾不知其所歸矣。雖然。般",
    "X26n0542_001:0830a05": "若如宵練。遇物即斷。物斷而不自知。非神聖者不",
    "X26n0542_001:0830a06": "能用。況小丈夫哉。",
    "X26n0542_001:0830a07": "心經直說(終)",
    "X26n0542_001:0830a11": "心經直說跋",
    "X26n0542_001:0830a12": "圓覺云。智慧愚癡。通為般若。又云。諸戒定慧。及淫怒",
    "X26n0542_001:0830a13": "癡。俱是梵行。修多羅奧要微義。指人於一切凡聖法",
    "X26n0542_001:0830a14": "中。得決定正位。此可與證者道。不足為麤識言也。詎",
    "X26n0542_001:0830a15": "意狂禪撥無者。反藉為口實。宗門流弊。今日為甚。究",
    "X26n0542_001:0830a16": "其始。皆由浮慕之士。不從生死發心。以大道為名聞",
    "X26n0542_001:0830a17": "之資。以名聞為利養之實。持此心行。未有不錯。會古",
    "X26n0542_001:0830a18": "人向上之語。謬謂無凡無聖。無古無今。明撤藩籬。暗",
    "X26n0542_001:0830a19": "滋情習。不知凡聖既遣。今古混同。此一著絕大總持。",
    "X26n0542_001:0830a20": "誰為承當。誰為轉變。決了慧用。甚深難辨。正謂以少",
    "X26n0542_001:0830a21": "方便。疾證菩提。從聲聞緣覺。以迄菩薩佛地。皆不能",
    "X26n0542_001:0830a22": "忘般若之功也。大慧云。擊石火。閃電光。引得無限人。",
    "X26n0542_001:0830a23": "悟將去。傳將去。有什麼了日。圓悟為之吐舌曰。祇要",
    "X26n0542_001:0830a24": "契證。若不契證。終不放過。以此觀之。則圓悟所謂契",
    "X26n0542_001:0830b01": "證者。證何等事耶。永嘉曰。無明實性即佛性。幻化空",
    "X26n0542_001:0830b02": "身即法身。會者曰。眾生根本無明。即是諸佛不動智。",
    "X26n0542_001:0830b03": "且詰之曰。何為不動智。曰淫怒癡。何為根本無明。曰",
    "X26n0542_001:0830b04": "不知淫怒癡。審爾則能知淫怒癡者。不可謂非般若",
    "X26n0542_001:0830b05": "也。迺有境緣相逼。若或與不知者。同一流轉即不然。",
    "X26n0542_001:0830b06": "安之與勉。順之與逆。亦人各自知。始知理不能該事。",
    "X26n0542_001:0830b07": "悟不可當證。合斷德以成其智。舉一般若。而三德具",
    "X26n0542_001:0830b08": "備。豈乾慧之足言哉。昰歸自捿賢。趨侍吾師。得捧讀",
    "X26n0542_001:0830b09": "心經直說。可謂深救禪病。因乞流通。以示來學。復承",
    "X26n0542_001:0830b10": "命跋。謹述見聞所欲言。願與吾人同具擇法。固不自",
    "X26n0542_001:0830b11": "知其淺昧也。丹霞沙門釋天然圅昰誌撰"
}