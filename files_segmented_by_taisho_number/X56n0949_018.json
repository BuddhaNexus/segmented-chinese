{
    "X56n0949_018:0892b01": "閑居編第十八",
    "X56n0949_018:0892b02": "宋孤山沙門　智圓　著",
    "X56n0949_018:0892b03": "善惡有餘論",
    "X56n0949_018:0892b04": "易曰積善之家必有餘慶積不善之家必有餘殃舊",
    "X56n0949_018:0892b05": "說謂善惡延于子孫故曰餘殃餘慶也而世共疑之",
    "X56n0949_018:0892b06": "且瞽鮌積惡而有舜禹之餘慶勛華積善而有朱均",
    "X56n0949_018:0892b07": "之餘殃何聖言之無徵邪以無徵言以訓人是誘人",
    "X56n0949_018:0892b08": "嚮惡而倍善也豈聖人之意邪故牛僧儒作善惡無",
    "X56n0949_018:0892b09": "餘論謂積善慶於身積不善殃於身俱無餘也理則",
    "X56n0949_018:0892b10": "美矣奈何反聖人之經乎聖人言有餘僧儒言無餘",
    "X56n0949_018:0892b11": "非反而何吾觀聖人之言聖人之旨若仰青天而覩",
    "X56n0949_018:0892b12": "白日非不明也由先儒瞽說雰而翳之使僧儒之才",
    "X56n0949_018:0892b13": "往往未見其旨而惑其言也請揚搉而陳之夫餘殃",
    "X56n0949_018:0892b14": "餘慶之說蓋繫於己不繫於子孫也何哉且士有履",
    "X56n0949_018:0892b15": "仁義盡忠孝者之謂積善也豈但享福於一朝其實",
    "X56n0949_018:0892b16": "垂令名於百世也垂令名於百世非餘慶邪其悖逆",
    "X56n0949_018:0892b17": "殘賊者之謂積惡也豈但速禍於一朝其亦垂醜名",
    "X56n0949_018:0892b18": "於百世垂醜名於百世非餘殃邪抑又積善之大者",
    "X56n0949_018:0892b19": "唯堯舜乎人到于今以天下之善歸之而堯舜之善",
    "X56n0949_018:0892b20": "未必若是之極也故曰博施濟眾堯舜其猶病諸今",
    "X56n0949_018:0892b21": "以天下之善悉歸之餘慶之驗也積惡之大者非桀",
    "X56n0949_018:0892b22": "紂邪人到于今以天下之惡歸之而桀紂之惡未必",
    "X56n0949_018:0892b23": "若是之極也故曰紂之為惡不如是之甚也今以天",
    "X56n0949_018:0892b24": "下之惡悉歸之餘殃之驗也噫聖人之言之旨微而",
    "X56n0949_018:0892c01": "顯哉先儒誤傳於前故使驅逐舊說者流而忘反僧",
    "X56n0949_018:0892c02": "孺雖知善惡不可延於子孫而皆不察說者之非而",
    "X56n0949_018:0892c03": "臲卼於聖言故論之以杜詭說如謂不然以俟君子。",
    "X56n0949_018:0892c04": "周公撻伯禽論",
    "X56n0949_018:0892c05": "禮記曾子問曰周公相踐阼而治抗世子法於伯禽",
    "X56n0949_018:0892c06": "欲令成王之知父子君臣長幼之道成王有過則撻",
    "X56n0949_018:0892c07": "於伯禽所以示成王世子之道也鄭康成云以成王",
    "X56n0949_018:0892c08": "之過擊伯禽則足以感喻焉吾謂周公無撻伯禽之",
    "X56n0949_018:0892c09": "事也蓋傳之者濫耳漢儒因而妄錄焉非聖師仲尼",
    "X56n0949_018:0892c10": "之所述也康成隨而妄注焉非七十子之徒面受聖",
    "X56n0949_018:0892c11": "旨也請試論之夫周公大聖也治其家有治國之道",
    "X56n0949_018:0892c12": "故能刑于四海訓乎萬世也罰者必以罪賞者必以",
    "X56n0949_018:0892c13": "功不畏強禦不侮鰥寡是聖人之用心也於民乃爾",
    "X56n0949_018:0892c14": "況於己子哉是故聖人意誠而後心正心正而後身",
    "X56n0949_018:0892c15": "修身修而後家齊家齊而後國治國治而後天下平",
    "X56n0949_018:0892c16": "且伯禽傳體也苟無辜而受撻是周公自撻於己身",
    "X56n0949_018:0892c17": "也苟成王日十其過則伯禽十受其撻百其過則百",
    "X56n0949_018:0892c18": "受其撻嗚呼伯禽無辜受撻其狂濫無告者何甚乎",
    "X56n0949_018:0892c19": "周公知無罪而撻之其欺心亦何甚乎夫瞽瞍之虐",
    "X56n0949_018:0892c20": "舜未如是之甚也何哉夫瞽瞍實不識舜之賢且聖",
    "X56n0949_018:0892c21": "也以情之所惡故虐之耳周公知伯禽之無罪又非",
    "X56n0949_018:0892c22": "情之惡但以成王有過故撻以威之者則虐於瞽瞍",
    "X56n0949_018:0892c23": "遠矣豈聖人之用心哉。",
    "X56n0949_018:0892c24": "生死無好惡論",
    "X56n0949_018:0893a01": "予中庸子寢疾于床其手足也將啟其神爽也將亡",
    "X56n0949_018:0893a02": "而乃怡然無悶以道自強客有問予疾者避席而起",
    "X56n0949_018:0893a03": "握手而語曰夫人好之大者莫若生乎惡之大者莫",
    "X56n0949_018:0893a04": "若死乎予觀子也於生似無所好於死似無所惡予",
    "X56n0949_018:0893a05": "也惑敢問中庸子喟然歎曰大哉問居吾語汝野哉",
    "X56n0949_018:0893a06": "世人唯知惡其死而不知惡其生可不大哀乎何居",
    "X56n0949_018:0893a07": "(音基楚語)夫枝必有根流必有源噫生者不曰死之根源",
    "X56n0949_018:0893a08": "乎既有其生安得無死生也人之始死也人之終物",
    "X56n0949_018:0893a09": "既有始終人故有生死故涅槃曰功德黑闇姉妹相",
    "X56n0949_018:0893a10": "隨有智主人二俱不受此則不受其生故無其死矣",
    "X56n0949_018:0893a11": "且夫春必有冬晝必有夜其有好春而惡冬好晝而",
    "X56n0949_018:0893a12": "惡夜豈不大愚乎生死者亦猶春冬晝夜也何所好",
    "X56n0949_018:0893a13": "惡哉故莊周曰以無為首以生為脊以死為臗故知",
    "X56n0949_018:0893a14": "有無死生乃一體也豈可存其脊而去其臗耶吾以",
    "X56n0949_018:0893a15": "此觀之故於生無所好於死無所惡也抑又吾年四",
    "X56n0949_018:0893a16": "十有七矣比夫顏子不曰天壽乎苟有期頥之壽比",
    "X56n0949_018:0893a17": "于容彭輩亦殤子耳高下之相形長短之相傾蒙(音尨)",
    "X56n0949_018:0893a18": "茸乎豈有止足哉吾無顏子之賢而壽且過之敢有",
    "X56n0949_018:0893a19": "不足之心耶然此皆域內之說非吾域外之旨也吾",
    "X56n0949_018:0893a20": "欲談之將恐中士在乎存亡之際下士聞之則大笑",
    "X56n0949_018:0893a21": "之也客曰願聞域外之說以袪蒙吝予曰夫天理寂",
    "X56n0949_018:0893a22": "然曾無生滅之朕乎妄情分動遂見去來之迹矣譬",
    "X56n0949_018:0893a23": "夫以清淨目觀晴明空唯一精虗都無瑕翳苟瞪目",
    "X56n0949_018:0893a24": "勞視則狂華亂生華既有生而亦有滅愚者無故好",
    "X56n0949_018:0893b01": "華生而惡華滅而不知華本自無好惡之心是徒勞",
    "X56n0949_018:0893b02": "耳故楞嚴曰皆由不知常住真心性淨明體用諸妄",
    "X56n0949_018:0893b03": "想此想不真故有輪轉又曰尚無有生欲何名滅又",
    "X56n0949_018:0893b04": "曰生滅去來本如來藏蓋謂此也吾又以是觀之故",
    "X56n0949_018:0893b05": "於生無所欣於死無所怖也客曰美哉言乎夫至當",
    "X56n0949_018:0893b06": "歸一精義無二我將稟子之言踐而行之而子之兩",
    "X56n0949_018:0893b07": "說予誰適從予曰夫諸佛常依二諦說法吾敢違之",
    "X56n0949_018:0893b08": "哉吾前之說俗諦也後之說真諦也吾以真俗求之",
    "X56n0949_018:0893b09": "而見於生不足可欣於死不足可惡又甞以二說交",
    "X56n0949_018:0893b10": "戰於胸中而真諦勝子思吾兩說隨其所得足可以",
    "X56n0949_018:0893b11": "治心矣雖孟子有言曰魚亦吾好也熊掌亦吾所好",
    "X56n0949_018:0893b12": "也二者不可兼捨魚而食熊掌矣爾果能捨俗諦之",
    "X56n0949_018:0893b13": "魚食真諦之熊掌者不亦美乎爾其勉之客霍然驚",
    "X56n0949_018:0893b14": "視且曰未之聞也敢不寤寐思之使至斯道也於是",
    "X56n0949_018:0893b15": "再拜于牀下循墻而去(乾興改元之歲正月五日予中庸子有疾弗瘳乃口占斯",
    "X56n0949_018:0893b16": "文命門人雲卿者筆之)。",
    "X56n0949_018:0893b17": "福善禍淫論",
    "X56n0949_018:0893b18": "傳曰福善禍淫或者謂驗之於事則為善而召禍為",
    "X56n0949_018:0893b19": "惡而致福亦多矣其鬼神之無靈耶格言之近誣耶",
    "X56n0949_018:0893b20": "故論以辨之以示昧者夫世所謂禍福者以富貴崇",
    "X56n0949_018:0893b21": "高安康壽考之謂福也貧賤側陋刑戮短折之謂禍",
    "X56n0949_018:0893b22": "也苟惡人之享富貴善人之處貧賤則反覆而懷疑",
    "X56n0949_018:0893b23": "必謂鬼神之無靈格言之近誣矣蓋庸人之情也夫",
    "X56n0949_018:0893b24": "君子之謂禍福者異乎哉為仁者有大順之顯名垂",
    "X56n0949_018:0893c01": "于億載之下雖童子婦人猶知貴而好之非福如何",
    "X56n0949_018:0893c02": "豈以一世貧賤側陋刑戮短折之為禍也夷齊實貧",
    "X56n0949_018:0893c03": "賤矣而曰伯夷叔齊賢人也比干實刑戮矣而曰商",
    "X56n0949_018:0893c04": "有三仁焉顏回實短折矣而曰回也三月不違仁由",
    "X56n0949_018:0893c05": "是後世聞其名愛之如父母斯謂福善也為不仁者",
    "X56n0949_018:0893c06": "有至惡之顯名垂于億載之下雖童子婦人猶知賤",
    "X56n0949_018:0893c07": "而惡之非禍如何豈一世富貴崇高安康壽考之謂",
    "X56n0949_018:0893c08": "福也商受齊景實富貴崇高矣而謂之獨夫受又曰",
    "X56n0949_018:0893c09": "無德而稱焉其安康壽考者不可勝說咸以不仁不",
    "X56n0949_018:0893c10": "道使後世聞其名者賤之如禽獸斯謂禍淫也嗚呼",
    "X56n0949_018:0893c11": "以億載之美名使人從而尊之不愈乎一世之富貴",
    "X56n0949_018:0893c12": "耶億載之惡名使人從而卑之不愈乎一世之貧賤",
    "X56n0949_018:0893c13": "耶故世所謂禍福者得其小者近者君子所謂禍福",
    "X56n0949_018:0893c14": "者得其大者遠者也詩云愷悌君子求福不回者吾",
    "X56n0949_018:0893c15": "謂求大者遠者也或曰箕子陳五福則子無取耶曰",
    "X56n0949_018:0893c16": "以仁義而直富壽者其誰曰不然乎以不仁而幸富",
    "X56n0949_018:0893c17": "貴者吾無取焉仲尼所謂不義而富且貴於我如浮",
    "X56n0949_018:0893c18": "雲孟子曰以不仁而處大位是播醜於眾人之上也",
    "X56n0949_018:0893c19": "矧箕子五福其五者曰攸好德且所好在德而獲富",
    "X56n0949_018:0893c20": "壽康寧考終命者豈不偉與孟子云修天爵而人爵",
    "X56n0949_018:0893c21": "從之是也以無德而幸富貴康寧考終命者吾無取",
    "X56n0949_018:0893c22": "也故嚮謂福有大小遠近者蘊乎五中也噫吳太宰",
    "X56n0949_018:0893c23": "[壹*丕]以阿君受賂於世則富貴矣人到于今賤之必謂",
    "X56n0949_018:0893c24": "之讒賊也伍員以忠諫致死於世則刑戮矣人到于",
    "X56n0949_018:0894a01": "今貴之必謂之忠賢也而布在祀典享血食之不暇",
    "X56n0949_018:0894a02": "福善禍淫之驗其昭昭乎其昭昭乎若為善而享富",
    "X56n0949_018:0894a03": "貴為惡而受貧賤者何必論為。",
    "X56n0949_018:0894a05": "閑居編第十八"
}