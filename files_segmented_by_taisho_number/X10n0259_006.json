{
    "X10n0259_006:0537b04": "大方廣圓覺脩多羅了義經近釋卷六",
    "X10n0259_006:0537b05": "明二楞庵釋通潤　述",
    "X10n0259_006:0537b06": "於是普覺菩薩在大眾中即從座起。頂禮佛足。右繞",
    "X10n0259_006:0537b07": "三帀。長跪叉手。而白佛言。大悲世尊。快說禪病。令諸",
    "X10n0259_006:0537b08": "大眾得未曾有。心意蕩然。獲大安隱。世尊。末世眾生",
    "X10n0259_006:0537b09": "去佛漸遠。賢聖隱伏邪法增熾。使諸眾生求何等人。",
    "X10n0259_006:0537b10": "依何等法。行何等行。除去何病。云何發心。令彼羣盲",
    "X10n0259_006:0537b11": "不墮邪見。作是語已五體投地。如是三請終而復始。",
    "X10n0259_006:0537b12": "雖四相已明病根盡顯。若不識正知見人。則不值",
    "X10n0259_006:0537b13": "正法。不知正行。不去正病。不發正心。亦不得究竟",
    "X10n0259_006:0537b14": "成就。覺心未普。此普覺所以乘機發問也。快說禪",
    "X10n0259_006:0537b15": "病者。謂說得禪病極痛快也。禪本無病。由習禪者",
    "X10n0259_006:0537b16": "以病為法不得其門不能得入。故說為病。今一聞",
    "X10n0259_006:0537b17": "之後病根已除。故心意蕩然毫無疑滯得大安隱",
    "X10n0259_006:0537b18": "矣。世尊下正請。師者人以模[墓-旲+汜]邪正之所自出。故",
    "X10n0259_006:0537b19": "問求何等善知識為增上緣則不墮邪見。良以師",
    "X10n0259_006:0537b20": "為指南教為繩墨。故古人悟後要須得遇真善知",
    "X10n0259_006:0537b21": "識。深錐痛劄去其所重方是正法。不然便落窠臼。",
    "X10n0259_006:0537b22": "故藥山云。纔有所重便成窠臼。故問依何等法。且",
    "X10n0259_006:0537b23": "行以成德不可不擇其要。故問行何等行。若所依",
    "X10n0259_006:0537b24": "之法有執而不去。則執藥成病認病為法。不唯無",
    "X10n0259_006:0537c01": "益而且有損。故問除去何病。發心為入道之初。邪",
    "X10n0259_006:0537c02": "正大小全在最初一步。故問云何發心。若知此五",
    "X10n0259_006:0537c03": "種自眼既明。亦能普覺諸盲入於正道。若己眼不",
    "X10n0259_006:0537c04": "明。是以盲引盲。未有不墮坑塹者。",
    "X10n0259_006:0537c05": "爾時世尊告普覺菩薩言。善哉善哉。善男子。汝等乃",
    "X10n0259_006:0537c06": "能諮問如來如是修行。能施末世一切眾生無畏道",
    "X10n0259_006:0537c07": "眼。令彼眾生得成聖道。汝今諦聽當為汝說。時普覺",
    "X10n0259_006:0537c08": "菩薩奉教歡喜。及諸大眾默然而聽。",
    "X10n0259_006:0537c09": "無畏道眼者。謂具五種性。則能辨龍蛇分邪正。決",
    "X10n0259_006:0537c10": "能直進不生怯故。",
    "X10n0259_006:0537c11": "善男子。末世眾生將發大心求善知識欲修行者。當",
    "X10n0259_006:0537c12": "求一切正知見人。心不住相。不著聲聞緣覺境界。雖",
    "X10n0259_006:0537c13": "現塵勞心恆清淨。示有諸過讚歎梵行。不令眾生入",
    "X10n0259_006:0537c14": "不律儀。求如是人即得成就阿耨多羅三藐三菩提。",
    "X10n0259_006:0537c15": "末世眾生見如是人。應當供養不惜身命。彼善知識",
    "X10n0259_006:0537c16": "四威儀中常現清淨。乃至示現種種過患心無憍慢。",
    "X10n0259_006:0537c17": "況復摶財妻子眷屬。若善男子。於彼善友不起惡念。",
    "X10n0259_006:0537c18": "即能究竟成就正覺。心華發明照十方剎。",
    "X10n0259_006:0537c19": "先答第一求何等人也。謂末世眾生將發大心欲",
    "X10n0259_006:0537c20": "求善知識為師依之而修。要先擇正知見人為師。",
    "X10n0259_006:0537c21": "以師如良醫善知藥忌。師如導師善知通塞。故須",
    "X10n0259_006:0537c22": "先擇也。所謂正知見者。謂離凡夫境界心不住色",
    "X10n0259_006:0537c23": "相。離二乘境界心不住空相。既不住色空即是菩",
    "X10n0259_006:0537c24": "薩根器。故雖現塵勞而不染塵勞。如淨名云。雖有",
    "X10n0259_006:0538a01": "妻子常修梵行示有眷屬常樂遠離是也。示有諸",
    "X10n0259_006:0538a02": "過而讚歎梵行者。如淨名經云。入諸淫舍示欲之",
    "X10n0259_006:0538a03": "過是也。此皆內祕外現。與人作同事攝。不令眾生",
    "X10n0259_006:0538a04": "入不律儀。若求如此正知見人為師。則能與人抽",
    "X10n0259_006:0538a05": "釘拔楔換骨換髓成就菩提。故遇如是正知見人。",
    "X10n0259_006:0538a06": "應當不惜身命盡心供養。如雪山捨身神光斷臂",
    "X10n0259_006:0538a07": "之類。此善知識具大作用。能實能權。或時以順境",
    "X10n0259_006:0538a08": "化人現清淨相則慈悲藹然。或時以逆境接人現",
    "X10n0259_006:0538a09": "貪瞋相則棒喝交馳。所謂或順或違皆名增上。如",
    "X10n0259_006:0538a10": "慈明之罵。德山之棒。臨濟之喝。汾陽之肉。誌公之",
    "X10n0259_006:0538a11": "鴿。遇賢之酒等。皆逆行也。若遇此境不當便生憍",
    "X10n0259_006:0538a12": "慢不起恭敬。故智度論云。於諸師尊如世尊想。若",
    "X10n0259_006:0538a13": "能開釋深義解散眾疑於我有益。則盡心恭敬不",
    "X10n0259_006:0538a14": "念餘惡。如弊囊盛寶不以囊惡故不取其寶。又如",
    "X10n0259_006:0538a15": "夜行險道弊人執炬不以人惡故不取其照也。縱",
    "X10n0259_006:0538a16": "使現種種過患尚不當生心憍慢。況復祇是摶取",
    "X10n0259_006:0538a17": "財物及有妻子僕從便生憍慢哉。若事善知識不",
    "X10n0259_006:0538a18": "生憍慢。即驗此心穩貼不起愛憎平等一相。決能",
    "X10n0259_006:0538a19": "究竟入清淨覺。覺華自然發明圓滿清淨照十方",
    "X10n0259_006:0538a20": "剎。",
    "X10n0259_006:0538a21": "善男子。彼善知識所證妙法應離四病。云何四病。一",
    "X10n0259_006:0538a22": "者作病。若復有人作如是言。我於本心作種種行欲",
    "X10n0259_006:0538a23": "求圓覺。彼圓覺性非作得故。說名為病。二者任病。若",
    "X10n0259_006:0538a24": "復有人作如是言。我等今者不斷生死不求涅槃。涅",
    "X10n0259_006:0538b01": "槃生死無起滅念。任彼一切隨諸法性欲求圓覺。彼",
    "X10n0259_006:0538b02": "圓覺性非任有故。說名為病。三者止病。若復有人作",
    "X10n0259_006:0538b03": "如是言。我今自心永息諸念。得一切性寂然平等。欲",
    "X10n0259_006:0538b04": "求圓覺。彼圓覺性非止合故。說名為病。四者滅病。若",
    "X10n0259_006:0538b05": "復有人作如是言。我今永斷一切煩惱。身心畢竟空",
    "X10n0259_006:0538b06": "無所有。何況根塵虗妄境界。一切永寂欲求圓覺。彼",
    "X10n0259_006:0538b07": "圓覺性非寂相故。說名為病。離四病者則知清淨。作",
    "X10n0259_006:0538b08": "是觀者名為正觀。若他觀者名為邪觀。",
    "X10n0259_006:0538b09": "此答第二依何等法也。此善知識所證妙法應離",
    "X10n0259_006:0538b10": "四病方是正法。此四病者。即前所修三觀及無修",
    "X10n0259_006:0538b11": "無證之圓覺。由執而不化遂轉成病。故不起執心",
    "X10n0259_006:0538b12": "即病是藥。若起執心即藥成病。古德所謂通身是",
    "X10n0259_006:0538b13": "藥通身是病也。言作病者是服三摩提藥所成也。",
    "X10n0259_006:0538b14": "彼意自謂。此圓覺性必須劬勞肯綮作種種行度",
    "X10n0259_006:0538b15": "諸眾生方得成就。不知彼圓覺性本非可作。妙性",
    "X10n0259_006:0538b16": "靈臺不受熏鍊。豈可修種種行而妄得之乎。此則",
    "X10n0259_006:0538b17": "迷天真而事竅鑿。故名作病。言任病者是服圓覺",
    "X10n0259_006:0538b18": "清淨本無修證之藥所成也。彼意自謂生死本空",
    "X10n0259_006:0538b19": "不必更斷。涅槃本寂亦不必求。故不求涅槃不斷",
    "X10n0259_006:0538b20": "生死。但是任意而行。信緣而去。隨諸法性。逢貪即",
    "X10n0259_006:0538b21": "貪。遇瞋即瞋。逢衣便著。遇食便喫。了無忌憚。不避",
    "X10n0259_006:0538b22": "譏訶。起如是心欲求圓覺。此則恃天真而不修。常",
    "X10n0259_006:0538b23": "居幻化不得解脫。故名任病。疏云。前則驅馳覓佛。",
    "X10n0259_006:0538b24": "此則放縱身心。設令善惡不拘。亦墮無記之性。七",
    "X10n0259_006:0538c01": "賢豈是大道。四皓寧為聖人。尚昧欲天。焉冥覺體。",
    "X10n0259_006:0538c02": "行人至此溺水沉舟。宜自警懷勿沾斯病。止病者",
    "X10n0259_006:0538c03": "是服奢摩他藥所成也。彼意自謂永息安心猶如",
    "X10n0259_006:0538c04": "木石。方能對境不生分別。得與一切法性契合寂",
    "X10n0259_006:0538c05": "然平等。欲以止息妄想而求圓覺。不知覺性如水",
    "X10n0259_006:0538c06": "上葫蘆按著便轉。如日中寶石色無定形。而欲以",
    "X10n0259_006:0538c07": "止契合之乎。起如是心求圓覺者名為止病。言滅",
    "X10n0259_006:0538c08": "病者此服禪那藥所成也。止則但止徧計。滅則并",
    "X10n0259_006:0538c09": "滅依他。彼意自謂永滅根本枝葉二種無明。則身",
    "X10n0259_006:0538c10": "尚無所有況世界乎。以彼無明為器界之本。若斷",
    "X10n0259_006:0538c11": "其源流則自絕。故欲滅盡無明以求圓覺。不知彼",
    "X10n0259_006:0538c12": "圓覺性不變而能隨緣成一切相。頭頭上彰。法法",
    "X10n0259_006:0538c13": "上顯。起如是心欲斷盡煩惱求圓覺者名為滅病。",
    "X10n0259_006:0538c14": "所謂生心動念即涉迷倒。謂但有纖毫即是塵也。",
    "X10n0259_006:0538c15": "然則如何除此四病。前不云乎。居一切時不起妄",
    "X10n0259_006:0538c16": "念於諸妄心亦不息滅等。如是而修方離四病。故",
    "X10n0259_006:0538c17": "古德云。莫動著。動著即頭角生。故離四病者則能",
    "X10n0259_006:0538c18": "離念。若能離念則見清淨覺性。若於此法作如是",
    "X10n0259_006:0538c19": "觀名正知見。若於此法略有沾帶即墮四病。即名",
    "X10n0259_006:0538c20": "邪見。故曰般若如大火聚四面不可入。又云般若",
    "X10n0259_006:0538c21": "如清涼池四面皆可入。故知作止任滅亦是藥亦",
    "X10n0259_006:0538c22": "是病。前四相約能證。故說證取方現我體悟已超",
    "X10n0259_006:0538c23": "過一切證者等。此四病約所證。故說作種種行欲",
    "X10n0259_006:0538c24": "求圓覺任彼一切欲求圓覺等。",
    "X10n0259_006:0539a01": "善男子。末世眾生欲修行者。應當盡命供養善友事",
    "X10n0259_006:0539a02": "善知識。彼善知識欲來親近應斷憍慢。若復遠離應",
    "X10n0259_006:0539a03": "斷瞋恨。現逆順境猶如虗空。了知身心畢竟平等。與",
    "X10n0259_006:0539a04": "諸眾生同體無異。如是修行方入圓覺。",
    "X10n0259_006:0539a05": "此答行何等行也。自具佛性為正因。善知識為增",
    "X10n0259_006:0539a06": "上緣。如木中火性是火正因。若無外緣火不能發。",
    "X10n0259_006:0539a07": "故知供事善知識是第一修行。以善知識難遇如",
    "X10n0259_006:0539a08": "優曇華故也。言盡命者謂不惜身命。身命不惜何",
    "X10n0259_006:0539a09": "況其他。彼善知識若來親近勿以其近之而生憍",
    "X10n0259_006:0539a10": "慢。若復遠離勿以為遠之而生瞋恨。近如四祖之",
    "X10n0259_006:0539a11": "訪牛頭。遠如石門之罵浮山。若遇此二境而心不",
    "X10n0259_006:0539a12": "動猶如虗空。非真見自他身心平等無二者不能",
    "X10n0259_006:0539a13": "也。若能如是方得證入。若使近之不遜遠之則怨。",
    "X10n0259_006:0539a14": "是斗筲之器非載道之具也。惡足道哉。",
    "X10n0259_006:0539a15": "善男子。末世眾生不得成道。由有無始自他憎愛一",
    "X10n0259_006:0539a16": "切種子故未解脫。若復有人觀彼怨家如己父母心",
    "X10n0259_006:0539a17": "無有二。即除諸病。於諸法中自他憎愛亦復如是。",
    "X10n0259_006:0539a18": "此答除去何病也。末世眾生精勤修習不成聖果",
    "X10n0259_006:0539a19": "者。由有無始我人憎愛種子為膏肓之疾。致令心",
    "X10n0259_006:0539a20": "不平等。執我執法。不得解脫。若盡憎愛怨親等觀",
    "X10n0259_006:0539a21": "心無有二則諸病皆除。若怨親既等。於諸法中生",
    "X10n0259_006:0539a22": "死涅槃悉皆平等。則不二法門應念得入矣。",
    "X10n0259_006:0539a23": "善男子。末世眾生欲求圓覺。應當發心作如是言。盡",
    "X10n0259_006:0539a24": "於虗空一切眾生我皆令入究竟圓覺。於圓覺中無",
    "X10n0259_006:0539b01": "取覺者。除彼我人一切諸相。如是發心不墮邪見。",
    "X10n0259_006:0539b02": "此答發何等心也。盡於虗空一切眾生大心也。我",
    "X10n0259_006:0539b03": "皆令入究竟圓覺第一心也。於圓覺中無取覺者",
    "X10n0259_006:0539b04": "常心也。除彼我人一切諸相不顛倒心也。若發此",
    "X10n0259_006:0539b05": "四心不墮邪見。是故修圓覺者。最初若無正知見",
    "X10n0259_006:0539b06": "人為導師則緣不具。若無離四病法為正因則因",
    "X10n0259_006:0539b07": "不具。因緣既具。若不盡命事善知識則行不滿足。",
    "X10n0259_006:0539b08": "雖盡心事善知識。而我相不盡病根不除不能入",
    "X10n0259_006:0539b09": "覺。四緣既具方得自覺清淨。若不發後四心。不能",
    "X10n0259_006:0539b10": "覺人而覺心不普。故必五行具足方得自覺覺他",
    "X10n0259_006:0539b11": "名普覺矣。",
    "X10n0259_006:0539b12": "爾時世尊欲重宣此義而說偈言。普覺汝當知。末世",
    "X10n0259_006:0539b13": "諸眾生欲求善知識。應當求正見心遠二乘者。法中",
    "X10n0259_006:0539b14": "除四病謂作止任滅。親近無憍慢。遠離無瞋恨。見種",
    "X10n0259_006:0539b15": "種境界心當生希有還如佛出世。不犯非律儀戒根",
    "X10n0259_006:0539b16": "永清淨。度一切眾生究竟入圓覺。無彼我人相。當依",
    "X10n0259_006:0539b17": "正智慧。便得超邪見證覺般涅槃。",
    "X10n0259_006:0539b18": "心遠二乘是頌求正知見人。法中二句頌求何等",
    "X10n0259_006:0539b19": "法。親近五句頌事善知識行。不犯下頌發心。",
    "X10n0259_006:0539b20": "於是圓覺菩薩在大眾中即從座起。頂禮佛足。右繞",
    "X10n0259_006:0539b21": "三帀。長跪叉手。而白佛言。大悲世尊。為我等輩廣說",
    "X10n0259_006:0539b22": "淨覺種種方便。令末世眾生有大增益。世尊。我等今",
    "X10n0259_006:0539b23": "者已得開悟。若佛滅後末世眾生未得悟者。云何安",
    "X10n0259_006:0539b24": "居修此圓覺清淨境界。此圓覺中三種淨觀以何為",
    "X10n0259_006:0539c01": "首。惟願大悲為諸大眾及末世眾生施大饒益。作是",
    "X10n0259_006:0539c02": "語已五體投地。如是三請終而復始。",
    "X10n0259_006:0539c03": "此問道場儀式及加行也。由此一問則下根亦得",
    "X10n0259_006:0539c04": "進修方便。皆得悟入而覺體始圓。故圓覺乘機發",
    "X10n0259_006:0539c05": "問也。云何安居者問建立壇儀也。三觀以何為首",
    "X10n0259_006:0539c06": "者問加行也。",
    "X10n0259_006:0539c07": "爾時世尊告圓覺菩薩言。善哉善哉。善男子。汝等乃",
    "X10n0259_006:0539c08": "能問於如來如是方便。以大饒益施諸眾生。汝今諦",
    "X10n0259_006:0539c09": "聽當為汝說。時圓覺菩薩奉教歡喜。及諸大眾默然",
    "X10n0259_006:0539c10": "而聽。",
    "X10n0259_006:0539c11": "善男子。一切眾生若佛住世若佛滅後若法末時。有",
    "X10n0259_006:0539c12": "諸眾生具大乘性。信佛祕密大圓覺心欲修行者。若",
    "X10n0259_006:0539c13": "在伽藍安處徒眾。有緣事故隨分思察如我已說。若",
    "X10n0259_006:0539c14": "復無有他事因緣。即建道場。當立期限。若立長期百",
    "X10n0259_006:0539c15": "二十日。中斯百日。下期八十日。安置淨居。若佛現在",
    "X10n0259_006:0539c16": "當正思惟。若佛滅後施設形像心存目想生正憶念。",
    "X10n0259_006:0539c17": "還同如來常住之日。懸諸旛華。經三七日。稽首十方",
    "X10n0259_006:0539c18": "諸佛名字。求哀懺悔。遇善境界得心輕安。過三七日。",
    "X10n0259_006:0539c19": "一向攝念。若經夏首三月安居。當為清淨菩薩止住。",
    "X10n0259_006:0539c20": "心離聲聞。不假徒眾。至安居日。即於佛前作如是言。",
    "X10n0259_006:0539c21": "我比丘比丘尼優婆塞優婆夷某甲。踞菩薩乘。修寂",
    "X10n0259_006:0539c22": "滅行。同入清淨實相住持。以大圓覺為我伽藍。身心",
    "X10n0259_006:0539c23": "安居平等性智。涅槃自性無繫屬故。今我敬請不依",
    "X10n0259_006:0539c24": "聲聞當與十方如來及大菩薩三月安居。為修菩薩",
    "X10n0259_006:0540a01": "無上妙覺大因緣故不繫徒眾。善男子。此名菩薩示",
    "X10n0259_006:0540a02": "現安居。過三期日隨往無礙。",
    "X10n0259_006:0540a03": "此先答安居也。住世正法也。滅後像法也。法末末",
    "X10n0259_006:0540a04": "法也。具大乘性者昔具聞熏種性也。信佛祕密大",
    "X10n0259_006:0540a05": "圓覺心而欲修行者。信是修行最初事。若不信便",
    "X10n0259_006:0540a06": "不修。不修便不入。故不信為不善之本。而信根為",
    "X10n0259_006:0540a07": "諸善之首。必信而後可說修行也。故欲修者必選",
    "X10n0259_006:0540a08": "擇伽藍安處徒眾。伽藍此云眾園。若有度生緣事",
    "X10n0259_006:0540a09": "不得空閒。則隨空閒時分而以正念觀察。不立期",
    "X10n0259_006:0540a10": "限。此在普眼章中已說。若無他事及他因緣。即當",
    "X10n0259_006:0540a11": "建立道場剋定期限。如古人封紙衾。自誓此生不",
    "X10n0259_006:0540a12": "悟當不開此衾之類。期有上中下。必須安置淨居",
    "X10n0259_006:0540a13": "離諸諠雜。若佛在世則不須設像。但當正念真如",
    "X10n0259_006:0540a14": "則觸處無非聖境。若佛滅後必須設佛形像。心存",
    "X10n0259_006:0540a15": "目注如對聖容。不令心生散亂。如是三七日內一",
    "X10n0259_006:0540a16": "心禮敬諸佛行懺悔法。若見佛相或見光明則昏",
    "X10n0259_006:0540a17": "掉皆離。故得身心輕安。過三七日當一向攝心住",
    "X10n0259_006:0540a18": "於正念。是正念者當知唯心無外境界也。已上三",
    "X10n0259_006:0540a19": "期是修奢摩他安置淨居法式也。若使安居結夏。",
    "X10n0259_006:0540a20": "當為清淨菩薩止住之法。心遠二乘。故不安徒眾。",
    "X10n0259_006:0540a21": "唯是清淨獨居。獨行獨步。至安居日。即於佛前陳",
    "X10n0259_006:0540a22": "情發願。踞菩薩乘者簡小乘也。同入清淨實相住",
    "X10n0259_006:0540a23": "持等者。謂與清淨菩薩同入清淨覺地住持大光",
    "X10n0259_006:0540a24": "明藏。即用此大光明藏為我自己清淨伽藍。故不",
    "X10n0259_006:0540b01": "入眾園也。昔趙州掃地次。有僧問曰。既是清淨伽",
    "X10n0259_006:0540b02": "藍為甚麼有塵。州曰有一點也。故知一念不起妄",
    "X10n0259_006:0540b03": "識不行。則住清淨伽藍。身心安居平等性智。以涅",
    "X10n0259_006:0540b04": "槃自性空寂境界。本無處所。不依倚一物。故無所",
    "X10n0259_006:0540b05": "繫屬。若是八識王所即有繫屬故。一有繫屬即有",
    "X10n0259_006:0540b06": "染汙。不得平等。以大圓覺為伽藍。而身心安居平",
    "X10n0259_006:0540b07": "等性智也。今我下出不繫徒眾之所以。以我所修",
    "X10n0259_006:0540b08": "無上妙覺大事因緣與小乘志願不同。如水火不",
    "X10n0259_006:0540b09": "同器故不同居也。或修圓覺者。不與萬物為侶諸",
    "X10n0259_006:0540b10": "塵作對。獨往獨來。故不繫徒眾。此名菩薩示現安",
    "X10n0259_006:0540b11": "居修禪那之法式也。過此三月則任意所往即得",
    "X10n0259_006:0540b12": "事事無礙。問。何故修奢摩禪那者各有安居之式。",
    "X10n0259_006:0540b13": "而修三摩者無安居法耶。答。三摩修萬行故不用",
    "X10n0259_006:0540b14": "安居也。",
    "X10n0259_006:0540b15": "善男子。若彼末世修行眾生求菩薩道入三期者。非",
    "X10n0259_006:0540b16": "彼所聞一切境界終不可取。善男子。若諸眾生修奢",
    "X10n0259_006:0540b17": "摩他。先取至靜不起思念。靜極便覺。如是初靜從於",
    "X10n0259_006:0540b18": "一身至一世界。覺亦如是。善男子。若覺徧滿一世界",
    "X10n0259_006:0540b19": "者。一世界中有一眾生起一念者皆悉能知。百千世",
    "X10n0259_006:0540b20": "界亦復如是。非彼所聞一切境界終不可取。善男子。",
    "X10n0259_006:0540b21": "若諸眾生修三摩鉢提。先當憶想十方如來十方世",
    "X10n0259_006:0540b22": "界一切菩薩。依種種門漸次修行勤苦三昧。廣發大",
    "X10n0259_006:0540b23": "願自熏成種。非彼所聞一切境界終不可取。善男子。",
    "X10n0259_006:0540b24": "若諸眾生修於禪那。先取數門。心中了知生住滅念",
    "X10n0259_006:0540c01": "分劑頭數。如是周徧四威儀中分別念數無不了知。",
    "X10n0259_006:0540c02": "漸次增進。乃至得知百千世界一滴之雨猶如目覩",
    "X10n0259_006:0540c03": "所受用物。非彼所聞一切境界終不可取。是名三觀",
    "X10n0259_006:0540c04": "初首方便。",
    "X10n0259_006:0540c05": "次答加行。先總標非彼所聞一切境界終不可取",
    "X10n0259_006:0540c06": "者。謂信解行證當始終如一。不當雜用心也。下別",
    "X10n0259_006:0540c07": "答。先別答修靜觀。靜極便覺者。言靜至極處覺心",
    "X10n0259_006:0540c08": "自然顯發。如普眼章中一身靜則覺徧一身。一世",
    "X10n0259_006:0540c09": "界靜則覺徧一世界。若覺徧一世界則此一世界",
    "X10n0259_006:0540c10": "有一眾生起念皆悉能知。一界既爾百千世界亦",
    "X10n0259_006:0540c11": "然。若修靜者始終唯以靜觀入覺。其餘終不可取",
    "X10n0259_006:0540c12": "者恐岐路多而用心不專也。次別答修幻觀。依種",
    "X10n0259_006:0540c13": "種門者即六度萬行也。前威德章是以行資願。此",
    "X10n0259_006:0540c14": "章以願資行。良以有行無願行必茫然。有願無行",
    "X10n0259_006:0540c15": "願唯虗設。必須行願相資。熏成上求下化之種。而",
    "X10n0259_006:0540c16": "現行自生。不勞餘力也。三別答修寂觀。數門者謂",
    "X10n0259_006:0540c17": "觀察生住異滅分劑頭數。是其所滅之無明也。論",
    "X10n0259_006:0540c18": "云。若得無念者則知心相生住異滅。蓋一念中有",
    "X10n0259_006:0540c19": "九十一剎那。一剎那中有生住異滅。如是四威儀",
    "X10n0259_006:0540c20": "中分別生滅之數無不了知。生滅既了。如是乃至",
    "X10n0259_006:0540c21": "百千世界雨滴之數亦皆了知。毫無錯謬。如觀掌",
    "X10n0259_006:0540c22": "中庵摩羅果。故總結云。是名三觀初首方便。然觀",
    "X10n0259_006:0540c23": "雖有首。而圓覺實無首。故易稱羣龍無首。",
    "X10n0259_006:0540c24": "若諸眾生徧修三種勤行精進。即名如來出現於世。",
    "X10n0259_006:0541a01": "此明徧修三觀。若三觀皆成現世即佛。所謂若得",
    "X10n0259_006:0541a02": "圓證即成正覺也。",
    "X10n0259_006:0541a03": "若後末世鈍根眾生心欲求道不得成就。由昔業障。",
    "X10n0259_006:0541a04": "當勤懺悔。常起希望。先斷憎愛嫉妬諂曲。求勝上心。",
    "X10n0259_006:0541a05": "三種淨觀隨學一事。此觀不得復習彼觀。心不放捨。",
    "X10n0259_006:0541a06": "漸次求證。",
    "X10n0259_006:0541a07": "此為鈍根別開互修三觀也。此觀不得復習彼觀",
    "X10n0259_006:0541a08": "者。疏云。有人色相所礙空靜之觀難成。先觀色幻",
    "X10n0259_006:0541a09": "幻即全空靜觀方成。復有執定實色礙於心識難",
    "X10n0259_006:0541a10": "修幻觀。先知其體本無而不妨現相方成假觀。復",
    "X10n0259_006:0541a11": "有修中難成絕待。先知假全空而無假。空全假而",
    "X10n0259_006:0541a12": "無空。空假俱無絕諸對待方成寂觀。又有人直見",
    "X10n0259_006:0541a13": "心源。方知諸法即性故空。不壞相故假。或從性現",
    "X10n0259_006:0541a14": "故假。無別所現故空。先後綺互。如前中間二十一",
    "X10n0259_006:0541a15": "輪是也。問。何故前云非彼所聞終不可取。此中又",
    "X10n0259_006:0541a16": "云此觀不得復習彼觀。答。前約別修要當專一。此",
    "X10n0259_006:0541a17": "約互修必須復習。皆對機說法也。",
    "X10n0259_006:0541a18": "爾時世尊欲重宣此義而說偈言。圓覺汝當知。一切",
    "X10n0259_006:0541a19": "諸眾生欲求無上道。先當結三期懺悔無始業。經於",
    "X10n0259_006:0541a20": "三七日然後正思惟。非彼所聞境畢竟不可取。奢摩",
    "X10n0259_006:0541a21": "他至靜。三摩正憶持。禪那明數門。是名三淨觀。若能",
    "X10n0259_006:0541a22": "勤修習是名佛出世。鈍根未成者常當勤心懺無始",
    "X10n0259_006:0541a23": "一切罪。諸障若消滅佛境現前。",
    "X10n0259_006:0541a24": "正憶念者即不忘所發大願也。明數門謂分別了",
    "X10n0259_006:0541b01": "知生住異滅分濟頭數毫無錯謬也。",
    "X10n0259_006:0541b02": "於是賢善首菩薩在大眾中即從座起。頂禮佛足。右",
    "X10n0259_006:0541b03": "繞三帀。長跪叉手。而白佛言。大悲世尊。廣為我等及",
    "X10n0259_006:0541b04": "末世眾生開悟如是不思議事。世尊。此大乘教名字",
    "X10n0259_006:0541b05": "何等。云何奉持。眾生修習得何功德。云何使我護持",
    "X10n0259_006:0541b06": "經人。流布此教至於何地。作是語已五體投地。如是",
    "X10n0259_006:0541b07": "三請終而復始。",
    "X10n0259_006:0541b08": "題目為一經之總綱。故以一部之要義撮聚五名。",
    "X10n0259_006:0541b09": "若證此五種名即名無上法王為賢善之首。故賢",
    "X10n0259_006:0541b10": "善乘機發問也。問有五。一問立名。以有義必有名",
    "X10n0259_006:0541b11": "故。先德云離經一字即同魔說。故問名字何等。二",
    "X10n0259_006:0541b12": "問云何奉持此教守而不失。三問修習此經得何",
    "X10n0259_006:0541b13": "功德。四問護持之法。五問流通之地。",
    "X10n0259_006:0541b14": "爾時世尊告賢善首菩薩言。善哉善哉。善男子。汝等",
    "X10n0259_006:0541b15": "乃能為諸菩薩及末世眾生問於如來如是經教功",
    "X10n0259_006:0541b16": "德名字。汝今諦聽當為汝說。時賢善首菩薩奉教歡",
    "X10n0259_006:0541b17": "喜。及謂大眾默然而聽。",
    "X10n0259_006:0541b18": "善男子。是經百千萬億恆河沙諸佛所說。三世如來",
    "X10n0259_006:0541b19": "之所守護。十方菩薩之所歸依。十二部經清淨眼目。",
    "X10n0259_006:0541b20": "是經名大方廣圓覺陀羅尼。亦名脩多羅了義。亦名",
    "X10n0259_006:0541b21": "祕密王三昧。亦名如來決定境界。亦名如來藏自性",
    "X10n0259_006:0541b22": "差別。汝當奉持。善男子。是經唯顯如來境界。唯佛如",
    "X10n0259_006:0541b23": "來能盡宣說。",
    "X10n0259_006:0541b24": "先答名字。是經者正指此一部大經言也。諸佛所",
    "X10n0259_006:0541c01": "說者。以穿破諸佛鼻孔故。如來守護者。諸寶之中",
    "X10n0259_006:0541c02": "法寶為上。如來護念如驪龍之護如意珠故。菩薩",
    "X10n0259_006:0541c03": "歸依者。托此立身依此度生故。清淨眼目者。是涅",
    "X10n0259_006:0541c04": "槃妙心正法眼藏故。大方廣者。謂其體大其德方",
    "X10n0259_006:0541c05": "其用廣故。德何以言方。謂大體中具足戒定慧等",
    "X10n0259_006:0541c06": "性德。此不是彼彼不是此。各有定名各有對治故。",
    "X10n0259_006:0541c07": "陀羅尼云總持。總一切法持無量義故。了義者。一",
    "X10n0259_006:0541c08": "字不立一義不遺故。祕密王者。近在目前望之不",
    "X10n0259_006:0541c09": "見故。深固幽遠無人能到故。決定境界者。森羅萬",
    "X10n0259_006:0541c10": "象一法所印故。自證法門物不能轉故。已上四名",
    "X10n0259_006:0541c11": "皆顯如來藏性不變義。下一名顯隨緣義也。如來",
    "X10n0259_006:0541c12": "藏自性差別者。以如來藏不守自性隨緣而成五",
    "X10n0259_006:0541c13": "性差別故。惟顯如來境界者。十二菩薩皆為圓覺",
    "X10n0259_006:0541c14": "故。唯佛如來能盡宣說者。唯如來究竟實相。亦唯",
    "X10n0259_006:0541c15": "如來能盡宣說故。以諸佛智慧甚深無量故。",
    "X10n0259_006:0541c16": "若諸菩薩及末世眾生依此修行漸次增進至於佛地。",
    "X10n0259_006:0541c17": "此答至於何地也。謂行人依此五種名字發心修",
    "X10n0259_006:0541c18": "行漸次增進。自十住十行十回向十地以至佛地。",
    "X10n0259_006:0541c19": "此經亦從發心流布直至佛地。所謂依名證實也。",
    "X10n0259_006:0541c20": "善男子。是經名為頓教大乘。頓機眾生從此開悟。亦",
    "X10n0259_006:0541c21": "攝漸修一切羣品。譬如大海不讓小流。乃至蚊蝱及",
    "X10n0259_006:0541c22": "阿脩羅飲其水者皆得充滿。",
    "X10n0259_006:0541c23": "此答云何奉持也。此經三根普被頓漸俱收。喻如",
    "X10n0259_006:0541c24": "大海。能運大鯤大鵬。能運小魚小鰕。江河入之而",
    "X10n0259_006:0542a01": "不辭。溝瀆入之而不阻。故細而蚊蝱大而脩羅悉",
    "X10n0259_006:0542a02": "隨其量而得充滿。則知此經大小奉持未嘗失也。",
    "X10n0259_006:0542a03": "善男子。假使有人純以七寶積滿三千大千世界以",
    "X10n0259_006:0542a04": "用布施。不如有人聞此經名及一句義。善男子。假使",
    "X10n0259_006:0542a05": "有人教百恆河沙眾生得阿羅漢果。不如有人宣說",
    "X10n0259_006:0542a06": "此經分別半偈。善男子。若復有人聞此經名信心不",
    "X10n0259_006:0542a07": "惑。當知是人非於一佛二佛種諸福慧。如是乃至盡",
    "X10n0259_006:0542a08": "恆河沙一切佛所種諸善根聞此經教。",
    "X10n0259_006:0542a09": "此答修習功德也。以大千七寶布施福已無量。然",
    "X10n0259_006:0542a10": "不及聞此經一義者。一是世寶。一是法寶。世寶有",
    "X10n0259_006:0542a11": "盡。法寶無窮。世寶可壞。法寶不壞故。教百河沙眾",
    "X10n0259_006:0542a12": "生得四果福已無盡。不如有人宣說此經半偈者。",
    "X10n0259_006:0542a13": "一是木難火齊。一是如意寶珠故。一是神蛟。一是",
    "X10n0259_006:0542a14": "神龍故。是以不但聞此全經得解了者是恆沙佛",
    "X10n0259_006:0542a15": "所種善根者。即聞五種名而心不惑者。亦從恆河",
    "X10n0259_006:0542a16": "沙諸佛所種善根來者方得此經著耳。法豈易聞哉。",
    "X10n0259_006:0542a17": "汝善男子。當護末世是修行者。無令惡魔及諸外道",
    "X10n0259_006:0542a18": "惱其身心令生退屈。",
    "X10n0259_006:0542a19": "此答護持經人也。謂末世若依此經而修行者。汝",
    "X10n0259_006:0542a20": "等當以神力冥加護持。勿令魔外動其心而生退",
    "X10n0259_006:0542a21": "屈也。正宗分竟。",
    "X10n0259_006:0542a22": "爾時會中有火首金剛摧碎金剛尼藍婆金剛等八",
    "X10n0259_006:0542a23": "萬金剛并其眷屬。即從座起。頂禮佛足。右繞三帀。而",
    "X10n0259_006:0542a24": "白佛言。世尊。若後末世一切眾生有能持此決定大",
    "X10n0259_006:0542b01": "乘。我當守護如護眼目。乃至道場所修行處。我等金",
    "X10n0259_006:0542b02": "剛自領徒眾晨夕守護。令不退轉。其家乃至永無災",
    "X10n0259_006:0542b03": "障疫病消滅。財寶豐足常不乏少。",
    "X10n0259_006:0542b04": "此下流通分。先金剛藏神守護流通。火首金剛即",
    "X10n0259_006:0542b05": "烏芻瑟摩。以此經是非幻不滅之體。故金剛藏神",
    "X10n0259_006:0542b06": "守護也。無災障者斷二障故。消疫病者離四病故。",
    "X10n0259_006:0542b07": "財寶豐足者具足一切智寶故。",
    "X10n0259_006:0542b08": "爾時大梵王二十八天王并須彌山王護國天王等。",
    "X10n0259_006:0542b09": "即從座起。頂禮佛足。右繞三帀。而白佛言。世尊。我亦",
    "X10n0259_006:0542b10": "守護是持經者。常令安隱心不退轉。",
    "X10n0259_006:0542b11": "此天王守護流通也。二十八天總指三界二十八",
    "X10n0259_006:0542b12": "天王也。須彌山王別明帝釋。護國天王別明四王",
    "X10n0259_006:0542b13": "也。心不退轉者無諸魔擾心不惱動故。",
    "X10n0259_006:0542b14": "爾時有大力鬼王名吉槃茶與十萬鬼王。即從座起。",
    "X10n0259_006:0542b15": "頂禮佛足。右繞三帀。而白佛言。世尊。我亦守護是持",
    "X10n0259_006:0542b16": "經人。朝夕侍衛令不退屈。其人所居一由旬內。若有",
    "X10n0259_006:0542b17": "鬼神侵其境界。我當使其碎如微塵。",
    "X10n0259_006:0542b18": "三鬼王守護也。吉槃茶食人精血其疾如風。統諸",
    "X10n0259_006:0542b19": "鬼神故號為王。故知能持此經者。即惡鬼神俱為",
    "X10n0259_006:0542b20": "護法。況善神乎。修行者唯患道力之不堅。勿患鬼",
    "X10n0259_006:0542b21": "神之不護也。",
    "X10n0259_006:0542b22": "佛說此經已。一切菩薩天龍鬼神八部眷屬及諸天",
    "X10n0259_006:0542b23": "王梵王等一切大眾。聞佛所說。皆大歡喜。信受奉行。",
    "X10n0259_006:0542b24": "五眾流通也。",
    "X10n0259_006:0542c01": "大方廣圓覺脩多羅了義經近釋卷六(終)"
}