{
    "T09n0278_007:0436b23": "大方廣佛華嚴經卷第七",
    "T09n0278_007:0436b25": "東晉天竺三藏佛馱跋陀羅譯",
    "T09n0278_007:0436b26": "賢首菩薩品第八之二",
    "T09n0278_007:0436b27": "「◎又放光明名愛樂，　　彼光覺悟一切眾，",
    "T09n0278_007:0436b28": "　心常愛樂諸如來，　　無上法寶清淨僧，",
    "T09n0278_007:0436b29": "　常會十方諸佛前，　　逮成無上深法忍。",
    "T09n0278_007:0436c01": "　教化無量群生類，　　心常念佛深妙法，",
    "T09n0278_007:0436c02": "　開發眾生菩提心，　　因是得成愛樂光。",
    "T09n0278_007:0436c03": "　又放光明名德聚，　　彼光覺悟一切眾，",
    "T09n0278_007:0436c04": "　普行種種無量施，　　以此願求無上道，",
    "T09n0278_007:0436c05": "　隨其所求皆滿足，　　一切施會悉清淨，",
    "T09n0278_007:0436c06": "　隨其所求惠施故，　　因是得成德聚光。",
    "T09n0278_007:0436c07": "　又放光明名深智，　　彼光覺悟一切眾，",
    "T09n0278_007:0436c08": "　於一法門一念中，　　悉解無量諸法門，",
    "T09n0278_007:0436c09": "　分別諸法化眾生，　　及諸法相如實義，",
    "T09n0278_007:0436c10": "　說法說義具足故，　　因是得成深智光。",
    "T09n0278_007:0436c11": "　又放光明名慧燈，　　彼光覺悟一切眾，",
    "T09n0278_007:0436c12": "　諸法空寂無生滅，　　解達非有亦非無，",
    "T09n0278_007:0436c13": "　譬如野馬水月形，　　亦如幻夢鏡中像，",
    "T09n0278_007:0436c14": "　諸法無主悉空寂，　　因是得成慧燈光。",
    "T09n0278_007:0436c15": "　又放光名法自在，　　彼光覺悟一切眾，",
    "T09n0278_007:0436c16": "　陀羅尼藏不可盡，　　能持如來一切法，",
    "T09n0278_007:0436c17": "　恭敬供養持法者，　　防衛守護眾賢聖，",
    "T09n0278_007:0436c18": "　以無量法施眾生，　　因是得成自在光。",
    "T09n0278_007:0436c19": "　又放光明名無慳，　　彼光覺悟除貪惜，",
    "T09n0278_007:0436c20": "　解知財寶非常有，　　悉能捨離無所著，",
    "T09n0278_007:0436c21": "　難制慳心能調伏，　　解財如夢如浮雲，",
    "T09n0278_007:0436c22": "　常能歡喜樂布施，　　因是得成無慳光。",
    "T09n0278_007:0436c23": "　又放光明名清涼，　　彼光覺悟毀禁者，",
    "T09n0278_007:0436c24": "　安立眾生淨戒中，　　啟導令逮無師寶，",
    "T09n0278_007:0436c25": "　十善業迹悉清淨，　　勸化眾生持淨戒，",
    "T09n0278_007:0436c26": "　開發眾生求佛道，　　因是得成清涼光。",
    "T09n0278_007:0436c27": "　又放光名忍莊嚴，　　彼光覺悟瞋恚者，",
    "T09n0278_007:0436c28": "　捨離瞋恚增上慢，　　常樂柔和忍辱法，",
    "T09n0278_007:0436c29": "　眾生惡性難忍者，　　悉能堪忍求佛道，",
    "T09n0278_007:0437a01": "　常能讚歎忍辱法，　　因是得成莊嚴光。",
    "T09n0278_007:0437a02": "　又放光明名轉勝，　　彼光覺悟懈怠者，",
    "T09n0278_007:0437a03": "　常能勤修三種業，　　恭敬供養佛法僧。",
    "T09n0278_007:0437a04": "　若能勤修三種業，　　恭敬供養佛法僧，",
    "T09n0278_007:0437a05": "　彼能超出四魔境，　　速成無上佛菩提。",
    "T09n0278_007:0437a06": "　勸化眾生令精進，　　恭敬供養佛法僧，",
    "T09n0278_007:0437a07": "　佛法欲滅能護持，　　因是得成轉勝光。",
    "T09n0278_007:0437a08": "　又放光明名寂靜，　　彼光覺悟亂意者，",
    "T09n0278_007:0437a09": "　捨離貪欲瞋恚癡，　　正住甚深諸三昧，",
    "T09n0278_007:0437a10": "　遠惡知識不善行，　　又離十種非法語，",
    "T09n0278_007:0437a11": "　讚歎坐禪空閑處，　　因是得成寂靜光。",
    "T09n0278_007:0437a12": "　又放光名慧莊嚴，　　彼光覺悟愚癡者，",
    "T09n0278_007:0437a13": "　善知緣起得解脫，　　智慧照明了諸根。",
    "T09n0278_007:0437a14": "　若知緣起得解脫，　　智慧照明了諸根，",
    "T09n0278_007:0437a15": "　得聖智慧諸三昧，　　逮等正覺照世間。",
    "T09n0278_007:0437a16": "　捨國財寶所愛身，　　精勤求法為佛道，",
    "T09n0278_007:0437a17": "　專心說法為眾生，　　因是得成慧光明。◎",
    "T09n0278_007:0437a18": "　◎又放光明名佛慧，　　彼光覺悟一切眾，",
    "T09n0278_007:0437a19": "　見不思議無量佛，　　各各坐寶蓮華上，",
    "T09n0278_007:0437a20": "　讚歎諸佛佛解脫，　　說佛自在無有量，",
    "T09n0278_007:0437a21": "　廣說佛力諸神通，　　因是得成佛慧光。",
    "T09n0278_007:0437a22": "　又放光明名無畏，　　彼光安慰恐怖者，",
    "T09n0278_007:0437a23": "　非人所持諸毒害，　　無量恐怖悉除滅，",
    "T09n0278_007:0437a24": "　普於眾生施無畏，　　心常慈忍離惱害，",
    "T09n0278_007:0437a25": "　拯濟危難無救者，　　因是得成無畏光。",
    "T09n0278_007:0437a26": "　又放光明名安隱，　　彼光所觸疾病者，",
    "T09n0278_007:0437a27": "　滅除一切諸苦痛，　　悉得正受三昧樂，",
    "T09n0278_007:0437a28": "　施諸良藥療眾患，　　摩以寶珠香塗身，",
    "T09n0278_007:0437a29": "　或酥油乳石蜜施，　　因是得成安隱光。",
    "T09n0278_007:0437b01": "　又放光明名見佛，　　彼光覺悟命終者，",
    "T09n0278_007:0437b02": "　念佛三昧必見佛，　　命終之後生佛前，",
    "T09n0278_007:0437b03": "　見彼臨終勸念佛，　　又示尊像令瞻敬，",
    "T09n0278_007:0437b04": "　又復勸令歸依佛，　　因是得成見佛光。",
    "T09n0278_007:0437b05": "　又放光明名樂法，　　彼光覺悟一切眾，",
    "T09n0278_007:0437b06": "　聽法講說及書寫，　　於正法中常愛樂，",
    "T09n0278_007:0437b07": "　佛法欲滅能護持，　　令求法者意充滿，",
    "T09n0278_007:0437b08": "　精勤修習佛正法，　　因是得成樂法光。",
    "T09n0278_007:0437b09": "　又放光明名妙音，　　彼光覺悟諸佛子，",
    "T09n0278_007:0437b10": "　一切世間所有聲，　　聞者皆是如來音，",
    "T09n0278_007:0437b11": "　大音讚揚諸如來，　　妓樂鐘磬供養佛，",
    "T09n0278_007:0437b12": "　又常讚歎佛音聲，　　因是得成妙音光。",
    "T09n0278_007:0437b13": "　又放光名施甘露，　　彼光覺悟一切眾，",
    "T09n0278_007:0437b14": "　遠離一切放逸行，　　皆悉具足諸功德，",
    "T09n0278_007:0437b15": "　分別無量大苦海，　　有為危脆非安隱，",
    "T09n0278_007:0437b16": "　宣揚讚歎寂滅樂，　　因是得成甘露光。",
    "T09n0278_007:0437b17": "　又放光明名殊勝，　　彼光覺悟一切眾，",
    "T09n0278_007:0437b18": "　於如來所聞勝戒，　　勝妙三昧勝智慧，",
    "T09n0278_007:0437b19": "　常歎諸佛勝妙戒，　　勝妙三昧勝智慧，",
    "T09n0278_007:0437b20": "　一心修習求菩提，　　因是得成勝光明。",
    "T09n0278_007:0437b21": "　又放光名寶莊嚴，　　彼光覺悟一切眾，",
    "T09n0278_007:0437b22": "　得勝寶藏不可盡，　　以此供養諸世尊，",
    "T09n0278_007:0437b23": "　以寶獻佛及塔廟，　　兼施一切諸貧乏，",
    "T09n0278_007:0437b24": "　以眾珍奇供最勝，　　因是成寶莊嚴光。",
    "T09n0278_007:0437b25": "　又放光明名妙香，　　彼光覺悟一切眾，",
    "T09n0278_007:0437b26": "　其有眾生聞是香，　　具足得佛諸功德，",
    "T09n0278_007:0437b27": "　以人天香塗其地，　　供養一切諸如來，",
    "T09n0278_007:0437b28": "　以香造像及塔廟，　　因是得成妙香光。",
    "T09n0278_007:0437b29": "　又放光名雜莊嚴，　　以幢幡蓋而嚴飾，",
    "T09n0278_007:0437c01": "　和雅妓樂微妙音，　　散眾寶華滿十方，",
    "T09n0278_007:0437c02": "　本以微妙妓樂音，　　和末塗香眾雜華，",
    "T09n0278_007:0437c03": "　幢蓋幡帳供諸佛，　　因是得成莊嚴光。",
    "T09n0278_007:0437c04": "　又放光明名端嚴，　　令十方地平如掌，",
    "T09n0278_007:0437c05": "　掃除僧坊大仙塔，　　因是得成端嚴光，",
    "T09n0278_007:0437c06": "　又放光明名大雲，　　彼光能雨妙香水，",
    "T09n0278_007:0437c07": "　香水灑塔及僧坊，　　因是得成大雲光。",
    "T09n0278_007:0437c08": "　又放光名衣莊嚴，　　令裸形者得上服，",
    "T09n0278_007:0437c09": "　以莊嚴服施眾生，　　因是成衣莊嚴光，",
    "T09n0278_007:0437c10": "　又放光明名上味，　　令飢餓者得美膳，",
    "T09n0278_007:0437c11": "　本施種種上味食，　　因是得成上味光。",
    "T09n0278_007:0437c12": "　又放光名示現寶，　　令諸貧乏得寶藏，",
    "T09n0278_007:0437c13": "　以無盡藏施三寶，　　因是得成示寶光，",
    "T09n0278_007:0437c14": "　又放光名眼清淨，　　能令盲者見眾色，",
    "T09n0278_007:0437c15": "　以燈供佛及塔廟，　　因是得成淨眼光。",
    "T09n0278_007:0437c16": "　又放光名耳清淨，　　能令聾者聞眾音，",
    "T09n0278_007:0437c17": "　妓樂供佛及塔廟，　　因是得成淨耳光。",
    "T09n0278_007:0437c18": "　又放光名鼻根淨，　　聞若不聞悉令聞，",
    "T09n0278_007:0437c19": "　眾香供佛及塔廟，　　因是得成鼻淨光。",
    "T09n0278_007:0437c20": "　又放光名舌根淨，　　以柔軟音讚諸佛，",
    "T09n0278_007:0437c21": "　永離麁獷不善語，　　因是得成淨舌光。",
    "T09n0278_007:0437c22": "　又放光名身根淨，　　諸根毀壞令具足，",
    "T09n0278_007:0437c23": "　禮拜諸佛及塔寺，　　因是得成身淨光。",
    "T09n0278_007:0437c24": "　又放光名意根淨，　　令失心者得正念，",
    "T09n0278_007:0437c25": "　修習三昧禪定力，　　因是得成意淨光。",
    "T09n0278_007:0437c26": "　又放光名色清淨，　　覩見不可思議佛，",
    "T09n0278_007:0437c27": "　以眾妙色莊嚴塔，　　因是得成色淨光。",
    "T09n0278_007:0437c28": "　又放光名聲清淨，　　解聲非聲悉空寂，",
    "T09n0278_007:0437c29": "　化眾令知聲如響，　　因是得成聲淨光。",
    "T09n0278_007:0438a01": "　又放光名香清淨，　　令諸臭穢成妙香，",
    "T09n0278_007:0438a02": "　香水洗塔菩提樹，　　因是得成淨香光。",
    "T09n0278_007:0438a03": "　又放光名味清淨，　　悉除一切味中毒，",
    "T09n0278_007:0438a04": "　供養佛僧及父母，　　因是得成味淨光。",
    "T09n0278_007:0438a05": "　又放光名觸清淨，　　堅強麁歰皆柔軟，",
    "T09n0278_007:0438a06": "　雨刀輪戟諸鋒刃，　　皆悉變成寶華鬘。",
    "T09n0278_007:0438a07": "　柔軟妙衣布道巷，　　最勝行時足蹈上，",
    "T09n0278_007:0438a08": "　香華上服用布施，　　因是得成觸淨光。",
    "T09n0278_007:0438a09": "　又放光名法清淨，　　一一毛孔無量佛，",
    "T09n0278_007:0438a10": "　各說妙法難思議，　　悉令眾生得歡喜。",
    "T09n0278_007:0438a11": "　因緣所生非生性，　　如來法身非是身，",
    "T09n0278_007:0438a12": "　湛然常住如虛空，　　因此化導成法光。",
    "T09n0278_007:0438a13": "　如是等比光明門，　　無量無邊恒沙數，",
    "T09n0278_007:0438a14": "　悉從大仙毛孔出，　　一切業果皆悉現。",
    "T09n0278_007:0438a15": "　如一毛孔所放光，　　無量無邊恒沙數，",
    "T09n0278_007:0438a16": "　一切毛孔亦如是，　　是大仙定自在力。",
    "T09n0278_007:0438a17": "　隨其本行得光明，　　宿世同行有緣者，",
    "T09n0278_007:0438a18": "　如其所應放光明，　　是名大仙智自在。",
    "T09n0278_007:0438a19": "　所修行業有同者，　　及行隨喜功德分，",
    "T09n0278_007:0438a20": "　聞見菩薩清淨行，　　彼人得見此光明。",
    "T09n0278_007:0438a21": "　若修無量諸功德，　　恭敬供養無數佛，",
    "T09n0278_007:0438a22": "　心常樂求無上道，　　彼人覺悟是光明。",
    "T09n0278_007:0438a23": "　譬如生盲不見日，　　非為無日出世間，",
    "T09n0278_007:0438a24": "　諸有目者悉覩見，　　各隨所務修其業。",
    "T09n0278_007:0438a25": "　大聖光明亦如是，　　或有眾生見不見，",
    "T09n0278_007:0438a26": "　邪見惡害所不覩，　　勝智慧者乃能見。",
    "T09n0278_007:0438a27": "　摩尼寶殿上輦乘，　　眾寶香味莊嚴具，",
    "T09n0278_007:0438a28": "　有功德者自然備，　　非無德者所能獲。",
    "T09n0278_007:0438a29": "　大聖光明亦如是，　　隨其行業見不見，",
    "T09n0278_007:0438b01": "　聞是分別諸光明，　　精勤恭敬信向者。",
    "T09n0278_007:0438b02": "　滅除一切諸疑惑，　　速成無上功德幢，",
    "T09n0278_007:0438b03": "　出生微妙勝三昧，　　諸佛眷屬大莊嚴。",
    "T09n0278_007:0438b04": "　神力於此得自在，　　悉能顯現示眾生，",
    "T09n0278_007:0438b05": "　三千大千妙莊嚴，　　化一蓮華滿世界，",
    "T09n0278_007:0438b06": "　結跏趺坐悉充滿，　　是名自在三昧力。",
    "T09n0278_007:0438b07": "　十方世界微塵剎，　　化作七寶大蓮華，",
    "T09n0278_007:0438b08": "　佛子眷屬共圍遶，　　是名自在勝三昧。",
    "T09n0278_007:0438b09": "　宿世成就善因緣，　　具足功德求佛道，",
    "T09n0278_007:0438b10": "　彼等眾生遶菩薩，　　一切合掌觀無厭。",
    "T09n0278_007:0438b11": "　彼大仙人法如是，　　甚深正受三昧力，",
    "T09n0278_007:0438b12": "　菩薩處彼清淨眾，　　如月在星獨明耀。",
    "T09n0278_007:0438b13": "　如此一方所示現，　　諸佛子等為眷屬，",
    "T09n0278_007:0438b14": "　一切十方亦如是，　　示現三昧自在力。",
    "T09n0278_007:0438b15": "　十方世界有緣故，　　往返出入度眾生，",
    "T09n0278_007:0438b16": "　或見菩薩入正受，　　或見菩薩從定起，",
    "T09n0278_007:0438b17": "　或東方見入正受，　　或西方見三昧起，",
    "T09n0278_007:0438b18": "　或西方見入正受，　　或東方見三昧起，",
    "T09n0278_007:0438b19": "　如是出入遍十方，　　或異方見入正受，",
    "T09n0278_007:0438b20": "　或異方見三昧起，　　是大仙定自在力。",
    "T09n0278_007:0438b21": "　東方世界無有餘，　　佛剎如來難思議，",
    "T09n0278_007:0438b22": "　菩薩常現彼佛前，　　是名寂靜三昧力。",
    "T09n0278_007:0438b23": "　東方一切諸佛前，　　常見安住入正受，",
    "T09n0278_007:0438b24": "　西方一切諸佛前，　　常見菩薩供養佛，",
    "T09n0278_007:0438b25": "　西方世界無有餘，　　佛剎如來難思議，",
    "T09n0278_007:0438b26": "　於彼一切諸佛前，　　常見菩薩入正受。",
    "T09n0278_007:0438b27": "　西方見彼入正受，　　東方佛剎無有餘，",
    "T09n0278_007:0438b28": "　於彼佛前三昧起，　　恭敬供養一切佛。",
    "T09n0278_007:0438b29": "　如是十方諸佛前，　　出入三昧無有餘，",
    "T09n0278_007:0438c01": "　或見菩薩入正受，　　或見恭敬供養佛。",
    "T09n0278_007:0438c02": "　於眼根中入正受，　　於色法中三昧起，",
    "T09n0278_007:0438c03": "　示現色法不思議，　　一切天人莫能知，",
    "T09n0278_007:0438c04": "　於色法中入正受，　　於眼起定念不亂，",
    "T09n0278_007:0438c05": "　觀眼無生無自性，　　說空寂滅無所有。",
    "T09n0278_007:0438c06": "　於耳根中入正受，　　於聲法中三昧起，",
    "T09n0278_007:0438c07": "　分別一切諸音聲，　　諸天世人莫能知，",
    "T09n0278_007:0438c08": "　於聲法中入正受，　　於耳起定念不亂，",
    "T09n0278_007:0438c09": "　觀耳無生無自性，　　說空寂滅無所有，",
    "T09n0278_007:0438c10": "　於鼻根中入正受，　　於香法中三昧起，",
    "T09n0278_007:0438c11": "　分別一切諸香法，　　諸天世人莫能知，",
    "T09n0278_007:0438c12": "　於香法中入正受，　　於鼻起定念不亂，",
    "T09n0278_007:0438c13": "　觀鼻無生無自性，　　說空寂滅無所有，",
    "T09n0278_007:0438c14": "　於舌根中入正受，　　於味法中三昧起，",
    "T09n0278_007:0438c15": "　分別一切諸味法，　　諸天世人莫能知，",
    "T09n0278_007:0438c16": "　於味法中入正受，　　於舌起定念不亂，",
    "T09n0278_007:0438c17": "　觀舌無生無自性，　　說空寂滅無所有，",
    "T09n0278_007:0438c18": "　於身根中入正受，　　於觸法中三昧起，",
    "T09n0278_007:0438c19": "　分別一切諸觸法，　　諸天世人莫能知，",
    "T09n0278_007:0438c20": "　於觸法中入正受，　　於身起定念不亂，",
    "T09n0278_007:0438c21": "　觀身無生無自性，　　說空寂滅無所有。",
    "T09n0278_007:0438c22": "　於意根中入正受，　　於諸法中三昧起，",
    "T09n0278_007:0438c23": "　分別一切諸法相，　　諸天世人莫能知，",
    "T09n0278_007:0438c24": "　於諸法中入正受，　　於意起定念不亂，",
    "T09n0278_007:0438c25": "　觀意無生無自性，　　說空寂滅無所有。",
    "T09n0278_007:0438c26": "　現童子身入正受，　　於壯年身三昧起；",
    "T09n0278_007:0438c27": "　現壯年身入正受，　　於老年身三昧起；",
    "T09n0278_007:0438c28": "　現老年身入正受，　　於善女人三昧起；",
    "T09n0278_007:0438c29": "　現善女人入正受，　　於善男子三昧起；",
    "T09n0278_007:0439a01": "　現善男子入正受，　　比丘尼身三昧起；",
    "T09n0278_007:0439a02": "　比丘尼身入正受，　　於比丘身三昧起；",
    "T09n0278_007:0439a03": "　現比丘身入正受，　　於學無學三昧起；",
    "T09n0278_007:0439a04": "　現學無學入正受，　　於緣覺身三昧起；",
    "T09n0278_007:0439a05": "　現緣覺身入正受，　　於如來身三昧起；",
    "T09n0278_007:0439a06": "　現如來身入正受，　　於諸天身三昧起；",
    "T09n0278_007:0439a07": "　現諸天身入正受，　　於龍神身三昧起；",
    "T09n0278_007:0439a08": "　現龍神身入正受，　　於大鬼神三昧起；",
    "T09n0278_007:0439a09": "　現大鬼神入正受，　　一切鬼神三昧起；",
    "T09n0278_007:0439a10": "　一切鬼神入正受，　　一毛孔中三昧起；",
    "T09n0278_007:0439a11": "　一毛孔中入正受，　　一切毛孔三昧起；",
    "T09n0278_007:0439a12": "　一切毛孔入正受，　　一毛端頭三昧起；",
    "T09n0278_007:0439a13": "　一毛端頭入正受，　　一切毛端三昧起；",
    "T09n0278_007:0439a14": "　一切毛端入正受，　　一微塵中三昧起；",
    "T09n0278_007:0439a15": "　一微塵中入正受，　　一切微塵三昧起；",
    "T09n0278_007:0439a16": "　一切微塵入正受，　　於金剛地三昧起；",
    "T09n0278_007:0439a17": "　現金剛地入正受，　　摩尼寶樹三昧起；",
    "T09n0278_007:0439a18": "　摩尼寶樹入正受，　　諸佛光明三昧起；",
    "T09n0278_007:0439a19": "　諸佛光明入正受，　　於大海水三昧起；",
    "T09n0278_007:0439a20": "　現大海水入正受，　　於大盛火三昧起；",
    "T09n0278_007:0439a21": "　現大盛火入正受，　　於風起定心不亂；",
    "T09n0278_007:0439a22": "　現於風大入正受，　　於地大中三昧起；",
    "T09n0278_007:0439a23": "　現地大中入正受，　　於天宮殿三昧起；",
    "T09n0278_007:0439a24": "　現天宮殿入正受，　　於虛空中三昧起。",
    "T09n0278_007:0439a25": "　是名無量功德者，　　三昧自在難思議，",
    "T09n0278_007:0439a26": "　十方一切諸如來，　　不思議劫說不盡。",
    "T09n0278_007:0439a27": "　一切諸佛皆共說，　　眾生業報難思議，",
    "T09n0278_007:0439a28": "　諸龍神變佛自在，　　禪定三昧亦難思，",
    "T09n0278_007:0439a29": "　今說聲聞自在力，　　無可為之作譬諭，",
    "T09n0278_007:0439b01": "　智慧明了聰達者，　　乃能解是甚深義。",
    "T09n0278_007:0439b02": "　得八解脫心自在，　　一身能作無量身，",
    "T09n0278_007:0439b03": "　以無量身作一身，　　於虛空中入火定，",
    "T09n0278_007:0439b04": "　身上出水身下火，　　身上出火身下水，",
    "T09n0278_007:0439b05": "　行住坐臥虛空中，　　於一念中自在變。",
    "T09n0278_007:0439b06": "　彼不具足大慈悲，　　不為眾生求佛道，",
    "T09n0278_007:0439b07": "　尚能示現難思議，　　況大饒益自在力，",
    "T09n0278_007:0439b08": "　現作日月遊虛空，　　普照十方諸世界，",
    "T09n0278_007:0439b09": "　或作河池井泉水，　　或作大海眾寶器。",
    "T09n0278_007:0439b10": "　如是等比難思議，　　普現十方諸世界，",
    "T09n0278_007:0439b11": "　深達三昧諸解脫，　　唯有諸佛能證知。",
    "T09n0278_007:0439b12": "　如淨水中四兵像，　　各各別異皆明了，",
    "T09n0278_007:0439b13": "　刀劍輪戟眾兵器，　　如是等仗皆悉現，",
    "T09n0278_007:0439b14": "　隨其器仗本形相，　　悉現於彼淨水中，",
    "T09n0278_007:0439b15": "　水影四兵無憎愛，　　是名大仙定自在。",
    "T09n0278_007:0439b16": "　海中有天名妙音，　　其中眾生若干種，",
    "T09n0278_007:0439b17": "　解彼一切諸音聲，　　皆悉令得大歡喜。",
    "T09n0278_007:0439b18": "　彼有貪欲瞋恚癡，　　猶能分別一切音，",
    "T09n0278_007:0439b19": "　況復總持自在力，　　而不能令眾生喜？",
    "T09n0278_007:0439b20": "　有一女人名辯才，　　父母求天由此生，",
    "T09n0278_007:0439b21": "　離諸惡法樂真實，　　能令眾生得辯才。",
    "T09n0278_007:0439b22": "　彼有貪欲瞋恚癡，　　猶能與眾勝辯才，",
    "T09n0278_007:0439b23": "　亦能令彼得歡喜，　　何況菩薩無量智？",
    "T09n0278_007:0439b24": "　譬如幻師善術法，　　能現種種無量色，",
    "T09n0278_007:0439b25": "　示現晝夜須臾頃，　　或現須臾作百年。",
    "T09n0278_007:0439b26": "　彼有貪欲瞋恚癡，　　幻力自在悅世間，",
    "T09n0278_007:0439b27": "　況禪解脫神通行，　　云何不令眾生喜？",
    "T09n0278_007:0439b28": "　天阿脩羅鬪戰時，　　阿脩羅眾即退散，",
    "T09n0278_007:0439b29": "　心大恐怖而奔走，　　四兵悉入藕絲孔。",
    "T09n0278_007:0439c01": "　彼有貪欲瞋恚癡，　　能作自在不思議，",
    "T09n0278_007:0439c02": "　況住自在無畏法，　　云何不能現神變？",
    "T09n0278_007:0439c03": "　釋提桓因有象王，　　彼知帝釋欲行時，",
    "T09n0278_007:0439c04": "　彼化作頭三十三，　　一一口中有六牙，",
    "T09n0278_007:0439c05": "　一一牙上七浴池，　　清淨香水湛然滿，",
    "T09n0278_007:0439c06": "　一一清淨池水中，　　各七蓮華為莊嚴。",
    "T09n0278_007:0439c07": "　彼諸嚴飾蓮華上，　　各各有七天玉女，",
    "T09n0278_007:0439c08": "　諸女竝奏微妙音，　　與彼帝釋相娛樂，",
    "T09n0278_007:0439c09": "　或時捨彼龍象身，　　化作天女極莊嚴，",
    "T09n0278_007:0439c10": "　威儀巧妙最無比，　　是名龍象自在力。",
    "T09n0278_007:0439c11": "　彼有貪欲瞋恚癡，　　能作如是諸神變，",
    "T09n0278_007:0439c12": "　何況具足方便智，　　而於諸定不自在？",
    "T09n0278_007:0439c13": "　如阿脩羅化作身，　　金剛地上安其足，",
    "T09n0278_007:0439c14": "　海水至深僅半身，　　其首廣大如須彌。",
    "T09n0278_007:0439c15": "　彼有貪欲瞋恚癡，　　乃能現是大神力，",
    "T09n0278_007:0439c16": "　況伏魔怨照世燈，　　而不能現大神變？",
    "T09n0278_007:0439c17": "　天阿脩羅共戰時，　　帝釋自在難思議，",
    "T09n0278_007:0439c18": "　隨阿脩羅軍眾數，　　現身等彼而交戰。",
    "T09n0278_007:0439c19": "　諸阿脩羅發是念：　　『釋提桓因來向我，",
    "T09n0278_007:0439c20": "　必取我身五種縛。』　　阿脩羅眾大恐怖，",
    "T09n0278_007:0439c21": "　帝釋現身有千眼，　　手執金剛出火焰，",
    "T09n0278_007:0439c22": "　被甲持杖自莊嚴，　　阿脩羅見即退散。",
    "T09n0278_007:0439c23": "　彼以微小功德力，　　猶能摧破大怨敵，",
    "T09n0278_007:0439c24": "　何況救度一切者，　　無量功德不自在？",
    "T09n0278_007:0439c25": "　教化忉利諸天故，　　得此果報妙音聲，",
    "T09n0278_007:0439c26": "　以諸天等放逸行，　　空中自然出此音，",
    "T09n0278_007:0439c27": "　一切五欲悉無常，　　虛偽無實如水沫，",
    "T09n0278_007:0439c28": "　如幻野馬水中月，　　有為如夢如浮雲。",
    "T09n0278_007:0439c29": "　一切放逸有憂諍，　　非甘露道生死徑，",
    "T09n0278_007:0440a01": "　若有行諸放逸者，　　入於生死摩竭口。",
    "T09n0278_007:0440a02": "　我所有者眾苦本，　　一切賢聖所厭患，",
    "T09n0278_007:0440a03": "　五欲功德磨滅法，　　常樂清淨真實行。",
    "T09n0278_007:0440a04": "　三十三天聞此音，　　一切來集善法堂，",
    "T09n0278_007:0440a05": "　帝釋為說微妙法，　　隨順離欲寂靜行。",
    "T09n0278_007:0440a06": "　彼音無形不可見，　　猶能饒益諸天眾，",
    "T09n0278_007:0440a07": "　何況應化眾生身，　　不能大利一切世？",
    "T09n0278_007:0440a08": "　天阿脩羅共鬪時，　　諸天眾侶大恐怖，",
    "T09n0278_007:0440a09": "　諸天功德勢力故，　　空中出聲言勿懼。",
    "T09n0278_007:0440a10": "　諸天聞此安慰聲，　　即離恐畏生大力，",
    "T09n0278_007:0440a11": "　時阿脩羅心震懼，　　所將兵眾悉退散。",
    "T09n0278_007:0440a12": "　何況甘露妙音聲，　　能滅眾生諸恐怖，",
    "T09n0278_007:0440a13": "　大慈具足摧眾魔，　　寂靜妙音除煩惱。",
    "T09n0278_007:0440a14": "　帝釋普應諸天女，　　九十有二那由他，",
    "T09n0278_007:0440a15": "　天女各各心自謂，　　天王獨與我娛樂。",
    "T09n0278_007:0440a16": "　現身集在善法堂，　　為天說法令歡喜，",
    "T09n0278_007:0440a17": "　帝釋能於一念中，　　悉皆現此大神變。",
    "T09n0278_007:0440a18": "　釋有貪欲瞋恚癡，　　能令眷屬悉歡喜，",
    "T09n0278_007:0440a19": "　況無量劫修神力，　　而不能令一切悅？",
    "T09n0278_007:0440a20": "　他化自在六天王，　　於欲界中得自在，",
    "T09n0278_007:0440a21": "　以業煩惱為羅網，　　繫縛一切諸凡夫。",
    "T09n0278_007:0440a22": "　彼有貪欲瞋恚癡，　　能伏欲界諸群生，",
    "T09n0278_007:0440a23": "　況具十種自在力，　　而不令眾同其行？",
    "T09n0278_007:0440a24": "　三千世界大梵王，　　一切諸梵所住處，",
    "T09n0278_007:0440a25": "　悉能現身於彼坐，　　演暢微妙梵音聲。",
    "T09n0278_007:0440a26": "　彼於世間四梵道，　　禪定五通得如意，",
    "T09n0278_007:0440a27": "　何況超出一切世，　　禪定解脫不自在？",
    "T09n0278_007:0440a28": "　摩醯首羅智自在，　　大海龍王降雨時，",
    "T09n0278_007:0440a29": "　悉能分別數其渧，　　於一念中皆明了。",
    "T09n0278_007:0440b01": "　無量億劫勤修學，　　得是無上菩提智，",
    "T09n0278_007:0440b02": "　云何當於一念中，　　不知一切眾生心？",
    "T09n0278_007:0440b03": "　眾生業報難思議，　　因大風輪起世界，",
    "T09n0278_007:0440b04": "　巨海諸山天宮殿，　　眾寶光明萬物種，",
    "T09n0278_007:0440b05": "　亦能興雲降大雨，　　亦能散滅諸雲氣，",
    "T09n0278_007:0440b06": "　亦能成熟一切穀，　　亦大饒益群生類。",
    "T09n0278_007:0440b07": "　風不能學波羅蜜，　　亦不學佛諸功德，",
    "T09n0278_007:0440b08": "　猶成不可思議事，　　何況具足諸願者？",
    "T09n0278_007:0440b09": "　男子女人諸異類，　　海龍雷震大音聲，",
    "T09n0278_007:0440b10": "　悉能了知皆如響，　　逮無障礙無盡辯，",
    "T09n0278_007:0440b11": "　為一切眾說妙法，　　其有聞者悉歡喜。",
    "T09n0278_007:0440b12": "　如海奇特未曾有，　　印現一切眾像類，",
    "T09n0278_007:0440b13": "　大身眾生妙寶藏，　　眾流悉入無增損。",
    "T09n0278_007:0440b14": "　如是眾生平等印，　　無盡功德禪解脫，",
    "T09n0278_007:0440b15": "　一切智慧諸功德，　　增長眾善無厭足。",
    "T09n0278_007:0440b16": "　龍王示現自在時，　　從金剛際至他化，",
    "T09n0278_007:0440b17": "　興雲充遍四天下，　　其雲種種莊嚴色。",
    "T09n0278_007:0440b18": "　第六他化自在天，　　於彼雲色如黃金，",
    "T09n0278_007:0440b19": "　化樂天上雲赤色，　　兜率陀天白寶色，",
    "T09n0278_007:0440b20": "　夜摩天上瑠璃色，　　三十三天碼碯色，",
    "T09n0278_007:0440b21": "　四王天上玻瓈色，　　於大海上金剛色，",
    "T09n0278_007:0440b22": "　緊那羅中妙香色，　　諸龍住處蓮華色，",
    "T09n0278_007:0440b23": "　微密天中白鵝色，　　阿脩羅中狀如山，",
    "T09n0278_007:0440b24": "　欝單越中金野馬，　　閻浮提境雲青色，",
    "T09n0278_007:0440b25": "　餘二天下雜種色，　　隨眾所樂以應之。",
    "T09n0278_007:0440b26": "　又復他化自在天，　　雲中電耀如日光，",
    "T09n0278_007:0440b27": "　化樂天上如月光，　　兜率天上閻浮金，",
    "T09n0278_007:0440b28": "　夜摩天上白寶色，　　釋處金雲如野馬，",
    "T09n0278_007:0440b29": "　四王天上最妙色，　　於大海上赤寶色，",
    "T09n0278_007:0440c01": "　緊那羅中青瑠璃，　　諸龍住處寶藏色，",
    "T09n0278_007:0440c02": "　微密天中玻瓈色，　　阿脩羅中瑪瑙色，",
    "T09n0278_007:0440c03": "　欝單越境火珠色，　　閻浮提界青寶色，",
    "T09n0278_007:0440c04": "　餘二天下雜莊嚴，　　隨眾所樂以應之。",
    "T09n0278_007:0440c05": "　他化雷震如梵音，　　化樂天上妙音聲，",
    "T09n0278_007:0440c06": "　兜率天上妓樂音，　　夜摩天上天女音，",
    "T09n0278_007:0440c07": "　於彼忉利諸天上，　　緊那羅女妙音聲，",
    "T09n0278_007:0440c08": "　四王天上乾闥聲，　　緊那羅中簫笛聲，",
    "T09n0278_007:0440c09": "　於彼一切大海中，　　猶如兩山相擊聲，",
    "T09n0278_007:0440c10": "　諸龍住處頻伽聲，　　微密天中龍女聲，",
    "T09n0278_007:0440c11": "　阿脩羅中天鼓聲，　　於人道中海潮聲。",
    "T09n0278_007:0440c12": "　又復他化自在天，　　雨妙香華為莊嚴，",
    "T09n0278_007:0440c13": "　化樂天上薝蔔華，　　曼陀羅華及澤香，",
    "T09n0278_007:0440c14": "　兜率天上摩尼珠，　　無上種種莊嚴寶，",
    "T09n0278_007:0440c15": "　明淨髻珠如月光，　　上妙細衣鍊金色，",
    "T09n0278_007:0440c16": "　夜摩幢蓋幡莊嚴，　　華鬘塗香勝莊嚴，",
    "T09n0278_007:0440c17": "　赤真珠衣金絞絡，　　種種微妙眾妓樂，",
    "T09n0278_007:0440c18": "　三十三天如意珠，　　堅固殊妙栴檀香，",
    "T09n0278_007:0440c19": "　種種欝金諸天華，　　雨雜清淨華香水，",
    "T09n0278_007:0440c20": "　四王天雨上味膳，　　眾味具足生氣力。",
    "T09n0278_007:0440c21": "　又雨不可思議寶，　　龍王降是種種雨，",
    "T09n0278_007:0440c22": "　又復於彼大海中，　　一一雨渧如車軸，",
    "T09n0278_007:0440c23": "　無量眾寶不可盡，　　又雨種種莊嚴寶，",
    "T09n0278_007:0440c24": "　緊那雨華青寶衣，　　摩利妙華細末香，",
    "T09n0278_007:0440c25": "　種種妓樂悉具足，　　如是無量妙莊嚴。",
    "T09n0278_007:0440c26": "　諸龍住處赤真珠，　　微密天中火珠寶，",
    "T09n0278_007:0440c27": "　阿脩羅中雨兵仗，　　摧伏一切諸怨敵。",
    "T09n0278_007:0440c28": "　欝單無價寶瓔珞，　　弗婆俱耶二天下，",
    "T09n0278_007:0440c29": "　婆師波利薝蔔華，　　清淨妙寶解脫華，",
    "T09n0278_007:0441a01": "　閻浮提雨清淨水，　　柔軟悅澤常應時。",
    "T09n0278_007:0441a02": "　長養眾果香華樹，　　隨時成熟益眾生，",
    "T09n0278_007:0441a03": "　如是無量難思議，　　興雲雷震種種雨，",
    "T09n0278_007:0441a04": "　自於宮殿身不動，　　能現自在不思議。",
    "T09n0278_007:0441a05": "　於彼海中為尊主，　　示現神變難思議，",
    "T09n0278_007:0441a06": "　況入法海盡源底，　　云何不能大神變？",
    "T09n0278_007:0441a07": "　如我所說諸譬諭，　　為深智慧菩薩故，",
    "T09n0278_007:0441a08": "　無畏大士無倫匹，　　逮得自在諸解脫，",
    "T09n0278_007:0441a09": "　微妙無量勝智者，　　能說如是解脫門，",
    "T09n0278_007:0441a10": "　諸未曾有奇特法，　　一切不能報其恩，",
    "T09n0278_007:0441a11": "　聞是甚深勝解脫，　　信解受持為他說，",
    "T09n0278_007:0441a12": "　世間一切諸凡夫，　　信是法者甚難得，",
    "T09n0278_007:0441a13": "　思惟無量諸善法，　　本有因力故能信，",
    "T09n0278_007:0441a14": "　一切世界諸群生，　　鮮有欲求聲聞道，",
    "T09n0278_007:0441a15": "　求緣覺者轉復少，　　求大乘者甚希有，",
    "T09n0278_007:0441a16": "　求大乘者猶為易，　　能信是法為甚難，",
    "T09n0278_007:0441a17": "　況能受持正憶念，　　如說修行真實解，",
    "T09n0278_007:0441a18": "　若以三千大千界，　　頂戴一劫身不動，",
    "T09n0278_007:0441a19": "　彼之所作未為難，　　信是法者為甚難，",
    "T09n0278_007:0441a20": "　大千塵數眾生類，　　一劫供養諸樂具，",
    "T09n0278_007:0441a21": "　彼之功德未為勝，　　信是法者為殊勝，",
    "T09n0278_007:0441a22": "　若以掌持十佛剎，　　於虛空中住一劫，",
    "T09n0278_007:0441a23": "　彼之所作未為難，　　信是法者為甚難。",
    "T09n0278_007:0441a24": "　十佛剎塵眾生類，　　一劫供養諸樂具，",
    "T09n0278_007:0441a25": "　彼之功德未為勝，　　信是法者為殊勝。",
    "T09n0278_007:0441a26": "　十剎塵數諸如來，　　一劫恭敬而供養，",
    "T09n0278_007:0441a27": "　若能受持此品者，　　功德於彼為最勝。」",
    "T09n0278_007:0441a28": "　賢首說此品竟時，　　十方世界六返動，",
    "T09n0278_007:0441a29": "　諸魔宮殿如聚墨，　　光照十方惡道滅。",
    "T09n0278_007:0441b01": "　一切十方諸如來，　　悉皆普現賢首前，",
    "T09n0278_007:0441b02": "　各伸右手摩其頂，　　賢首菩薩德無量。",
    "T09n0278_007:0441b03": "　以其右手摩頂已，　　一切如來讚歎言：",
    "T09n0278_007:0441b04": "「善哉善哉真佛子，　　快說是法我隨喜。」◎",
    "T09n0278_007:0441b05": "◎大方廣佛華嚴經◎佛昇須彌頂品第九",
    "T09n0278_007:0441b06": "爾時，如來威神力故，十方一切諸佛世界諸",
    "T09n0278_007:0441b07": "四天下，一一閻浮提，皆有如來坐菩提樹",
    "T09n0278_007:0441b08": "下，無不顯現。彼諸菩薩各承佛神力，說種",
    "T09n0278_007:0441b09": "種法。皆悉自謂：在於佛所。爾時，世尊威神",
    "T09n0278_007:0441b10": "力故，不起此座，昇須彌頂，向帝釋殿。爾時，",
    "T09n0278_007:0441b11": "帝釋遙見佛來，即於妙勝殿上，敷置眾寶",
    "T09n0278_007:0441b12": "師子之座。以萬種雜寶而莊嚴之；萬種寶",
    "T09n0278_007:0441b13": "帳彌覆其上；以萬寶網而絞絡之；次上萬",
    "T09n0278_007:0441b14": "種眾妙寶蓋、天繒雜寶以為垂帶；萬種瓔",
    "T09n0278_007:0441b15": "珞而莊嚴之；萬種寶衣以敷座上。一萬天子",
    "T09n0278_007:0441b16": "在前立侍；一萬梵天而圍遶之；一萬光明",
    "T09n0278_007:0441b17": "以為照耀。",
    "T09n0278_007:0441b18": "爾時，帝釋為佛莊嚴師子座已，合掌恭敬",
    "T09n0278_007:0441b19": "白佛言：「善來世尊！唯願哀處我此宮殿。」爾",
    "T09n0278_007:0441b20": "時，世尊即受其請，昇妙勝殿；一切十方亦",
    "T09n0278_007:0441b21": "復如是。爾時，帝釋無量樂音，佛神力故，寂然",
    "T09n0278_007:0441b22": "無聲。即自憶念於過去佛所種諸善根，以",
    "T09n0278_007:0441b23": "偈頌曰：",
    "T09n0278_007:0441b24": "「迦葉如來具大慈，　　諸吉祥中最無上，",
    "T09n0278_007:0441b25": "　彼佛曾來入此處，　　是故此地最吉祥。",
    "T09n0278_007:0441b26": "　拘那牟尼慧無礙，　　諸吉祥中最無上，",
    "T09n0278_007:0441b27": "　彼佛曾來入此處，　　是故此地最吉祥。",
    "T09n0278_007:0441b28": "　拘樓佛身如金山，　　諸吉祥中最無上，",
    "T09n0278_007:0441b29": "　彼佛曾來入此處，　　是故此地最吉祥。",
    "T09n0278_007:0441c01": "　隨葉如來離三垢，　　諸吉祥中最無上，",
    "T09n0278_007:0441c02": "　彼佛曾來入此處，　　是故此地最吉祥。",
    "T09n0278_007:0441c03": "　尸棄如來常寂然，　　諸吉祥中最無上，",
    "T09n0278_007:0441c04": "　彼佛曾來入此處，　　是故此地最吉祥。",
    "T09n0278_007:0441c05": "　毘婆尸佛如滿月，　　諸吉祥中最無上，",
    "T09n0278_007:0441c06": "　彼佛曾來入此處，　　是故此地最吉祥。",
    "T09n0278_007:0441c07": "　弗沙明達第一義，　　諸吉祥中最無上，",
    "T09n0278_007:0441c08": "　彼佛曾來入此處，　　是故此地最吉祥。",
    "T09n0278_007:0441c09": "　提舍如來辯無礙，　　諸吉祥中最無上，",
    "T09n0278_007:0441c10": "　彼佛曾來入此處，　　是故此地最吉祥。",
    "T09n0278_007:0441c11": "　波頭摩佛淨無垢，　　諸吉祥中最無上，",
    "T09n0278_007:0441c12": "　彼佛曾來入此處，　　是故此地最吉祥。",
    "T09n0278_007:0441c13": "　錠光如來明普照，　　諸吉祥中最無上，",
    "T09n0278_007:0441c14": "　彼佛曾來入此處，　　是故此地最吉祥。」",
    "T09n0278_007:0441c15": "如此間帝釋，佛神力故，以偈讚歎十佛功",
    "T09n0278_007:0441c16": "德；如是十方帝釋，各自憶念過去佛所所",
    "T09n0278_007:0441c17": "種善根，以偈讚歎亦復如是。爾時，世尊昇",
    "T09n0278_007:0441c18": "師子座，結跏趺坐。坐已，宮殿忽然廣博如",
    "T09n0278_007:0441c19": "忉利天處，一切十方，亦復如是。",
    "T09n0278_007:0441c20": "大方廣佛華嚴經菩薩雲集妙勝殿上說",
    "T09n0278_007:0441c21": "偈品第十",
    "T09n0278_007:0441c22": "爾時，十方各過百佛世界微塵數剎，一一方",
    "T09n0278_007:0441c23": "各十世界，其世界名因陀羅；次名蓮華；次",
    "T09n0278_007:0441c24": "名眾寶；次名優鉢羅；次名妙行；次名善行；",
    "T09n0278_007:0441c25": "次名歡喜；次名星宿；次名無厭慈；次名虛",
    "T09n0278_007:0441c26": "空。其佛號不變月；次號無盡月；次號不動",
    "T09n0278_007:0441c27": "月；次號香風月；次號自在天月；次號清淨",
    "T09n0278_007:0441c28": "月；次號無上月；次號星宿月；次號不衰變",
    "T09n0278_007:0441c29": "月；次號無量自在月。其菩薩名法慧；次名",
    "T09n0278_007:0442a01": "一切慧；次名勝慧；次名功德慧；次名精進",
    "T09n0278_007:0442a02": "慧；次名善慧；次名智慧；次名真實慧；次名",
    "T09n0278_007:0442a03": "無上慧；次名堅固慧。此諸菩薩各於其國",
    "T09n0278_007:0442a04": "佛所，淨修梵行。爾時，佛神力故，彼一一菩",
    "T09n0278_007:0442a05": "薩，各將一佛世界微塵數菩薩眷屬俱，來",
    "T09n0278_007:0442a06": "詣佛所，恭敬禮拜。又佛神力故，化作寶藏師",
    "T09n0278_007:0442a07": "子之座，結跏趺坐，充滿十方。如此世界須彌",
    "T09n0278_007:0442a08": "山頂，菩薩雲集；十方世界亦復如是。",
    "T09n0278_007:0442a09": "爾時，世尊從兩足指，放百千億妙色光明，",
    "T09n0278_007:0442a10": "普照十方一切世界諸四天下菩提樹下須",
    "T09n0278_007:0442a11": "彌山頂妙勝殿上，如來大眾，皆悉顯現。爾時，",
    "T09n0278_007:0442a12": "法慧菩薩承佛神力，普觀十方，以偈頌曰：",
    "T09n0278_007:0442a13": "「天人師悉現，　　一切嚴淨剎，",
    "T09n0278_007:0442a14": "　須彌山王頂，　　帝釋妙勝殿，",
    "T09n0278_007:0442a15": "　哀受天王請，　　故處其宮殿，",
    "T09n0278_007:0442a16": "　一一各以十，　　吉祥偈讚佛。",
    "T09n0278_007:0442a17": "　諸佛大眷屬，　　清淨菩薩眾，",
    "T09n0278_007:0442a18": "　斯從十方來，　　跏趺正安坐。",
    "T09n0278_007:0442a19": "　各同其名字，　　如我菩薩眾，",
    "T09n0278_007:0442a20": "　捨離於本剎，　　往詣諸佛所。",
    "T09n0278_007:0442a21": "　本國諸世尊，　　名號皆悉同，",
    "T09n0278_007:0442a22": "　各於其佛所，　　淨修菩薩行。",
    "T09n0278_007:0442a23": "　諸佛子當知，　　如來威神力，",
    "T09n0278_007:0442a24": "　一切世界中，　　各謂佛在前。",
    "T09n0278_007:0442a25": "　今我等見佛，　　坐釋妙勝殿，",
    "T09n0278_007:0442a26": "　十方亦如是，　　如來自在力。",
    "T09n0278_007:0442a27": "　一切世界中，　　發心求佛者，",
    "T09n0278_007:0442a28": "　先立清淨願，　　修習菩薩行。",
    "T09n0278_007:0442a29": "　菩薩淨修行，　　無量無數劫，",
    "T09n0278_007:0442b01": "　於法界無礙，　　無能測量者。",
    "T09n0278_007:0442b02": "　悉普照十方，　　滅除愚癡闇，",
    "T09n0278_007:0442b03": "　一切無與等，　　是故莫能知。」",
    "T09n0278_007:0442b04": "爾時，一切慧菩薩承佛神力，普觀十方，以",
    "T09n0278_007:0442b05": "偈頌曰：",
    "T09n0278_007:0442b06": "「無量無數劫，　　雖常見如來，",
    "T09n0278_007:0442b07": "　於此正法中，　　猶未覩真實，",
    "T09n0278_007:0442b08": "　妄想取諸法，　　增長癡惑網，",
    "T09n0278_007:0442b09": "　輪迴生死中，　　盲冥不見佛。",
    "T09n0278_007:0442b10": "　雖復觀諸法，　　猶未見實相，",
    "T09n0278_007:0442b11": "　一切法生滅，　　但著假名字，",
    "T09n0278_007:0442b12": "　一切法無生，　　一切法無滅，",
    "T09n0278_007:0442b13": "　若能如是解，　　諸佛常現前。",
    "T09n0278_007:0442b14": "　無取亦無見，　　空寂無真實，",
    "T09n0278_007:0442b15": "　諸佛本來空，　　不可得思量。",
    "T09n0278_007:0442b16": "　若解一切法，　　不可思量者，",
    "T09n0278_007:0442b17": "　彼於諸煩惱，　　其心無所染。",
    "T09n0278_007:0442b18": "　虛妄取法相，　　是則為癡冥，",
    "T09n0278_007:0442b19": "　是故不見佛，　　亦不得真實。",
    "T09n0278_007:0442b20": "　牟尼離三世，　　相好悉具足，",
    "T09n0278_007:0442b21": "　於住無所住，　　法界悉清淨。",
    "T09n0278_007:0442b22": "　因緣故法生，　　因緣故法滅，",
    "T09n0278_007:0442b23": "　如是觀如來，　　究竟離癡惑。",
    "T09n0278_007:0442b24": "　法慧先已說，　　清淨微妙法，",
    "T09n0278_007:0442b25": "　我從彼勝聞，　　菩提難思議。」",
    "T09n0278_007:0442b26": "爾時，勝慧菩薩承佛神力，普觀十方，以偈",
    "T09n0278_007:0442b27": "頌曰：",
    "T09n0278_007:0442b28": "「如來智甚深，　　一切莫能測，",
    "T09n0278_007:0442b29": "　不知真實法，　　世間悉迷惑。",
    "T09n0278_007:0442c01": "　童蒙思惟是，　　虛妄取諸法，",
    "T09n0278_007:0442c02": "　是故不見佛，　　具足清淨相。",
    "T09n0278_007:0442c03": "　愚癡心迷惑，　　妄取五陰相，",
    "T09n0278_007:0442c04": "　不了真實性，　　是故不見佛。",
    "T09n0278_007:0442c05": "　分別一切法，　　皆悉無真實，",
    "T09n0278_007:0442c06": "　如是解諸法，　　則見盧舍那。",
    "T09n0278_007:0442c07": "　因前五陰故，　　後陰相續生，",
    "T09n0278_007:0442c08": "　次第解五陰，　　見佛難思議。",
    "T09n0278_007:0442c09": "　如寶在闇處，　　無明故不見，",
    "T09n0278_007:0442c10": "　真諦無說者，　　雖慧莫能覩。",
    "T09n0278_007:0442c11": "　如目不明淨，　　不見微妙色，",
    "T09n0278_007:0442c12": "　如是不淨心，　　不見諸佛法。",
    "T09n0278_007:0442c13": "　猶如明淨日，　　無目者不見，",
    "T09n0278_007:0442c14": "　若人心諂曲，　　終不覩諸佛。",
    "T09n0278_007:0442c15": "　故當淨慧眼，　　觀察諸法相，",
    "T09n0278_007:0442c16": "　見法相明了，　　猶如鏡中像。",
    "T09n0278_007:0442c17": "　一切慧先說，　　清淨微妙法，",
    "T09n0278_007:0442c18": "　我從彼勝聞，　　見佛盧舍那。」",
    "T09n0278_007:0442c19": "爾時，功德慧菩薩承佛神力，普觀十方，以",
    "T09n0278_007:0442c20": "偈頌曰：",
    "T09n0278_007:0442c21": "「諸法虛無實，　　妄取堅固相，",
    "T09n0278_007:0442c22": "　是故童蒙者，　　常轉生死輪。",
    "T09n0278_007:0442c23": "　不善非勝法，　　妄作勝法相，",
    "T09n0278_007:0442c24": "　是故生障礙，　　愚癡常輪轉。",
    "T09n0278_007:0442c25": "　不知八正道，　　云何知自心？",
    "T09n0278_007:0442c26": "　彼因顛倒想，　　增長一切惡。",
    "T09n0278_007:0442c27": "　不見諸法空，　　常受無量苦，",
    "T09n0278_007:0442c28": "　彼人不成就，　　清淨法眼故。",
    "T09n0278_007:0442c29": "　欲知一切心，　　先當求法眼，",
    "T09n0278_007:0443a01": "　如我所說者，　　能見真實佛。",
    "T09n0278_007:0443a02": "　若有見佛者，　　其心無所著，",
    "T09n0278_007:0443a03": "　彼則見真實，　　如佛所說法。",
    "T09n0278_007:0443a04": "　若見大智慧，　　如來妙法身，",
    "T09n0278_007:0443a05": "　能見如來故，　　彼有清淨眼。",
    "T09n0278_007:0443a06": "　無見乃能見，　　一切真實法，",
    "T09n0278_007:0443a07": "　於法有所見，　　彼則無所見。",
    "T09n0278_007:0443a08": "　妙哉真實法，　　佛以導眾生，",
    "T09n0278_007:0443a09": "　一切諸有中，　　無生亦無死。",
    "T09n0278_007:0443a10": "　勝慧先已說，　　清淨微妙法，",
    "T09n0278_007:0443a11": "　我從彼勝聞，　　深解諸佛道。」",
    "T09n0278_007:0443a12": "爾時，精進慧菩薩承佛神力，普觀十方，以",
    "T09n0278_007:0443a13": "偈頌曰：",
    "T09n0278_007:0443a14": "「以諸妄想行，　　慧眼不清淨，",
    "T09n0278_007:0443a15": "　愚癡邪見增，　　常不見諸佛。",
    "T09n0278_007:0443a16": "　若能見邪偽，　　及以真實法，",
    "T09n0278_007:0443a17": "　諦了實不實，　　則見清淨佛。",
    "T09n0278_007:0443a18": "　見者則是垢，　　彼則無所見，",
    "T09n0278_007:0443a19": "　諸佛離所見，　　是故見清淨。",
    "T09n0278_007:0443a20": "　世間語言法，　　虛妄無真實，",
    "T09n0278_007:0443a21": "　知世從緣起，　　能離生死患。",
    "T09n0278_007:0443a22": "　世間非世間，　　觀察悉平等，",
    "T09n0278_007:0443a23": "　二俱知真實，　　是名真見者。",
    "T09n0278_007:0443a24": "　若能如是觀，　　漏盡得自在，",
    "T09n0278_007:0443a25": "　非有亦非無，　　是名不二見。",
    "T09n0278_007:0443a26": "　虛妄非虛妄，　　非是諸佛法，",
    "T09n0278_007:0443a27": "　真實無二相，　　法性清淨故。",
    "T09n0278_007:0443a28": "　法性自清淨，　　無相如虛空，",
    "T09n0278_007:0443a29": "　一切無能說，　　智者如是觀。",
    "T09n0278_007:0443b01": "　樂觀一切法，　　寂滅無所有，",
    "T09n0278_007:0443b02": "　亦知不可修，　　能見牟尼尊。",
    "T09n0278_007:0443b03": "　如是見佛者，　　功德不可量，",
    "T09n0278_007:0443b04": "　一切所有行，　　寂靜空無相。」◎",
    "T09n0278_007:0443b05": "大方廣佛華嚴經卷第七"
}