{
    "T37n1763_068:0595b03": "6大般涅槃經集解卷第六十八",
    "T37n1763_068:0595b05": "　釋第六行已復住廣辨阿那含",
    "T37n1763_068:0595b06": "　釋第七到彼岸廣辨羅漢乃至諸佛",
    "T37n1763_068:0595b07": "　辨二人謗佛法僧一以不信故謗二以謬",
    "T37n1763_068:0595b08": "解故謗",
    "T37n1763_068:0595b09": "　釋七種果謂方便果報恩果等",
    "T37n1763_068:0595b10": "　釋佛性非有如虛空非無如菟角義",
    "T37n1763_068:0595b11": "　廣釋佛性如虛空義",
    "T37n1763_068:0595b12": "　廣釋佛不與世諍世間說有佛亦說有義",
    "T37n1763_068:0595b13": "　廣釋三漏義",
    "T37n1763_068:0595b14": "　廣釋十二因緣辨觸增長生三種受",
    "T37n1763_068:0595b15": "迦葉品之第六",
    "T37n1763_068:0595b16": "行已復住喻阿那含得食已住至七無色界般",
    "T37n1763_068:0595b17": "涅槃。案僧亮曰：欲結下三品盡名行已住，",
    "T37n1763_068:0595b18": "上二界名住。二者貪著色無色者，非是現滅，",
    "T37n1763_068:0595b19": "皆是上行人，通在住位。此應有行名，蓋文脫",
    "T37n1763_068:0595b20": "耳。若不爾者，後行般涅槃，竟無所釋也。五種",
    "T37n1763_068:0595b21": "者，行有遲疾，分為五種。七種者，分五為六，",
    "T37n1763_068:0595b22": "不足為八，以七中有同名者也。僧宗曰，既斷",
    "T37n1763_068:0595b23": "欲界思惟盡，生於上地，受勝果報，貪著禪味，",
    "T37n1763_068:0595b24": "故所以住也。阿那含凡二種者，且開二種，下",
    "T37n1763_068:0595b25": "文別曲明。見在得那含，以根利故，進修即得",
    "T37n1763_068:0595b26": "羅漢。二者既得免苦，貪著樂報，住禪受生",
    "T37n1763_068:0595b27": "也。那含有五種者，此下廣釋那含也。寶亮曰：",
    "T37n1763_068:0595b28": "隨宜說法，教門不同，或二五六七，並當一時",
    "T37n1763_068:0595b29": "所感。今初開二門者，第一現般人；第二從中",
    "T37n1763_068:0595c01": "陰以上，悉通名上流，此亦收那含位盡也。次",
    "T37n1763_068:0595c02": "五門者，從中陰以上。受初禪正生者，分四人。",
    "T37n1763_068:0595c03": "既受初禪正生竟，後改報去。二禪亦通來",
    "T37n1763_068:0595c04": "作上流人說，雖有五名，收亦盡也。次六門者，",
    "T37n1763_068:0595c05": "五如上，以前二門中初人為六也。七門者，亦",
    "T37n1763_068:0595c06": "如上，取生色界樂定者也。雖有此四門不同，",
    "T37n1763_068:0595c07": "當一門收之，亦無遺矣。",
    "T37n1763_068:0595c08": "行般涅槃復有二種至一者具精進定二者不",
    "T37n1763_068:0595c09": "具。案僧亮曰：若前文不脫落，此文則無所",
    "T37n1763_068:0595c10": "釋也，前四太疾，後二太遲。從第二至第四獨",
    "T37n1763_068:0595c11": "當行名，即昔說上行流人，今說上流異耳。一",
    "T37n1763_068:0595c12": "者精進訖二者不具，通釋七人所以遲疾不",
    "T37n1763_068:0595c13": "同。入出隨意名自在，不具前二人是也。寶亮",
    "T37n1763_068:0595c14": "曰：次釋上四章門也。先釋初二門中第二上",
    "T37n1763_068:0595c15": "行人。若受二身，是利根人；若從二禪去訖四",
    "T37n1763_068:0595c16": "禪中生者，是鈍根人也。又有二種：一精進無",
    "T37n1763_068:0595c17": "自在定者，此人於定道不利，雖能精進，還入",
    "T37n1763_068:0595c18": "定取無漏。不即得故，無自在定也。二懈怠有",
    "T37n1763_068:0595c19": "自在定者，此人於定道通利，欲入即得，而不",
    "T37n1763_068:0595c20": "精進也。復有二種，一者具二；二者不具者，",
    "T37n1763_068:0595c21": "亦是利鈍也。",
    "T37n1763_068:0595c22": "善男子，欲色眾生有二種業至是故名為中般",
    "T37n1763_068:0595c23": "涅槃。案僧亮曰：受生業者，煩惱行也。作業",
    "T37n1763_068:0595c24": "者，身口合行受生業也。四種心訖，故名為中，",
    "T37n1763_068:0595c25": "此自心為中也。學無學者，無漏心也。非學非",
    "T37n1763_068:0595c26": "無學者，有漏善及無記捨壽，不用無漏也。僧",
    "T37n1763_068:0595c27": "宗曰：言受身者，願生身也。此那含既根利，",
    "T37n1763_068:0595c28": "已久厭欲界中生。及其捨欲界身之中陰時，",
    "T37n1763_068:0595c29": "仍此中滅不願受色地生也。作業者，修四無",
    "T37n1763_068:0596a01": "量諸善功德也。有四種心者，言中陰。那含人",
    "T37n1763_068:0596a02": "涅槃時，於此四中，二是涅槃心也。非學非無",
    "T37n1763_068:0596a03": "學者，成果時在無生心。此無生心，既非復那",
    "T37n1763_068:0596a04": "含，而言那含在中陰有此心者，仍那含名。若",
    "T37n1763_068:0596a05": "初入中陰是那含，及其將入涅槃之時已得",
    "T37n1763_068:0596a06": "羅漢，此無生心非是盡、無生二智，是以不得",
    "T37n1763_068:0596a07": "名無學也。二者學心者，言未得羅漢之時，進",
    "T37n1763_068:0596a08": "求故為學心者。三無學心者，謂羅漢盡、無",
    "T37n1763_068:0596a09": "生二智，名無學心也。四非學非無學心，謂成",
    "T37n1763_068:0596a10": "羅漢報無記心也。取二種非學非無學入涅",
    "T37n1763_068:0596a11": "槃也，中間二心則非也。前非學非無學者，此",
    "T37n1763_068:0596a12": "觀空心，不為斷結成果，但遊觀空，為欲入涅",
    "T37n1763_068:0596a13": "槃也。取後非學非無學，若依四分毘曇中解，",
    "T37n1763_068:0596a14": "羅漢任運得入涅槃，是以中陰入時唯用二",
    "T37n1763_068:0596a15": "心，中間二心不用也。寶亮曰：次解五門中之",
    "T37n1763_068:0596a16": "初人。一作業者，即是色界正報業。二受生業",
    "T37n1763_068:0596a17": "者，是色界潤生業，色界但受中陰報而得涅",
    "T37n1763_068:0596a18": "槃也。捨欲界身未至色界者，就人為語，如似",
    "T37n1763_068:0596a19": "從四行而未至。然理撿不爾，亦不測初禪中",
    "T37n1763_068:0596a20": "中陰幾時。若取況人中三七日論，利根人亦",
    "T37n1763_068:0596a21": "生中陰即得道者，如始離欲界。若極鈍根人",
    "T37n1763_068:0596a22": "盡三七日得者，如捨欲至色界邊也。一非學",
    "T37n1763_068:0596a23": "非無學者，世俗善心。二學者，正觀真解心。三",
    "T37n1763_068:0596a24": "無學者，亦是正觀，而非活結心。四非學非",
    "T37n1763_068:0596a25": "無學者，無記心。今用也俗善心及無記心",
    "T37n1763_068:0596a26": "得入涅槃，餘二心中不得死滅也。",
    "T37n1763_068:0596a27": "受身涅槃復有二種至是故名為受身涅槃。",
    "T37n1763_068:0596a28": "案僧亮曰：受身義在初生也，與昔生般涅槃",
    "T37n1763_068:0596a29": "同。今云盡壽與生，義不同也，是人受身。然",
    "T37n1763_068:0596b01": "後斷者，辨異於中涅槃也。僧宗曰：二種者，",
    "T37n1763_068:0596b02": "言受身具二種業也。智秀曰：以盡壽之言濫，",
    "T37n1763_068:0596b03": "故設問也。寶亮曰：受身涅槃者，次解第二",
    "T37n1763_068:0596b04": "人。此人受初禪正生，斷三界結盡，即成羅漢，",
    "T37n1763_068:0596b05": "名受身涅槃也。",
    "T37n1763_068:0596b06": "善男子！行般涅槃者常修行道至是名無行般",
    "T37n1763_068:0596b07": "涅槃。案僧亮曰：行已無行，受身中利鈍差",
    "T37n1763_068:0596b08": "別。寶亮曰：行般涅槃者，次解第三人。但受初",
    "T37n1763_068:0596b09": "禪正生者，根有三品利鈍之殊，此人最鈍，窮",
    "T37n1763_068:0596b10": "生中行道，然後得果，名行般涅槃也。道慧記",
    "T37n1763_068:0596b11": "曰：或更二身者，更出第三行涅槃中不同人",
    "T37n1763_068:0596b12": "也。如論家但云初禪中有三人，此言或二身",
    "T37n1763_068:0596b13": "四身，非上行，是則不但初禪也。",
    "T37n1763_068:0596b14": "上流般涅槃者若有人得至至第四禪亦復如",
    "T37n1763_068:0596b15": "是。案僧亮曰：伏結生第四禪，以煩惱流退，",
    "T37n1763_068:0596b16": "通流則進，上下迴流名上流，異常說也。僧宗",
    "T37n1763_068:0596b17": "曰：言得四禪後，時起初禪愛心，退生初禪。若",
    "T37n1763_068:0596b18": "依數論，則無生退。亦可言此身唯在初禪，",
    "T37n1763_068:0596b19": "懸得四禪心，後時還起初禪愛心，故言退，",
    "T37n1763_068:0596b20": "實非是生退也。從此道流，則還斷結，至四禪",
    "T37n1763_068:0596b21": "也。寶亮曰：解第五人。從解初禪正生，受二",
    "T37n1763_068:0596b22": "禪報以上，通名上流人也。若有人得第四禪",
    "T37n1763_068:0596b23": "已退生初禪者，但此語非是，明那含人斷下",
    "T37n1763_068:0596b24": "地三禪中惑已盡，云何退生，此是煩惱流人，",
    "T37n1763_068:0596b25": "凡夫之位。既解那含人，何故牽此？正為遣物",
    "T37n1763_068:0596b26": "疑。若從下向上，亦名上流。從上流，然是事法",
    "T37n1763_068:0596b27": "爾。其況若為如似風從東來名東風，水從西",
    "T37n1763_068:0596b28": "來名東流。是則據風為言，從所來處為名；水",
    "T37n1763_068:0596b29": "而為語，就所向處為談。此之二人事亦同，斯",
    "T37n1763_068:0596c01": "恐尋者乖謬故，所以牽凡夫來簡正。以道流",
    "T37n1763_068:0596c02": "者，名那含人，不取煩惱流者為上流人也。",
    "T37n1763_068:0596c03": "是四禪中復有二種至樂論議者處五淨居。",
    "T37n1763_068:0596c04": "案僧亮曰：一入無色界者即是上流分，為無",
    "T37n1763_068:0596c05": "色界故，是流中差別也。二樂智者，釋所以分",
    "T37n1763_068:0596c06": "四禪定慧等。無色定多慧少修等，樂慧不樂",
    "T37n1763_068:0596c07": "定。一內二外者內己身、外他身。中陰定慧",
    "T37n1763_068:0596c08": "雖弱，其道勇健，煩惱麁過患易見，獨得涅槃",
    "T37n1763_068:0596c09": "也。寶亮曰：次解第四門中第七人，但自初二",
    "T37n1763_068:0596c10": "門中第一現滅人，不解次六門中第六人，亦",
    "T37n1763_068:0596c11": "不釋。何以然？正言此人神根最利，能一身之",
    "T37n1763_068:0596c12": "中頓辯四果。其旨無曲，意易而不陳。如其不",
    "T37n1763_068:0596c13": "爾，亦莫測其由也。夫眾生所樂不同，若樂論",
    "T37n1763_068:0596c14": "議者，則生五淨居；若樂寂靜者，必生無色界",
    "T37n1763_068:0596c15": "也。",
    "T37n1763_068:0596c16": "復有二種：一者修薰禪至則能呵責無色界定。",
    "T37n1763_068:0596c17": "案僧亮曰：如是二人，一修薰禪；二則不",
    "T37n1763_068:0596c18": "修。修者則迴四禪中業，別異處受生。二不修",
    "T37n1763_068:0596c19": "者，則無斯業。如數經家作薰禪法云：從無漏",
    "T37n1763_068:0596c20": "心出，薰有漏善，使明理。若如斯，便聖人更起",
    "T37n1763_068:0596c21": "業。經云「何言聖人？畢故不造新。」當知今所",
    "T37n1763_068:0596c22": "論者，乃本是昔四禪中業，直是聖人運無漏",
    "T37n1763_068:0596c23": "力，自在能轉彼本業。若別處生，更無別因。問：",
    "T37n1763_068:0596c24": "何故爾？四禪中凡聖同所，每多諠雜，不能生",
    "T37n1763_068:0596c25": "深智慧故。所以迴此業，別餘處生。若生彼，則",
    "T37n1763_068:0596c26": "與凡報隔，便靜照在心，智慧日明。是以經稱",
    "T37n1763_068:0596c27": "樂論議者生五淨居也。既解六人竟，物還於",
    "T37n1763_068:0596c28": "向釋中涅槃者生兩疑故。",
    "T37n1763_068:0596c29": "迦葉菩薩白佛言：世尊至欲界有中涅槃色界",
    "T37n1763_068:0597a01": "則無。案寶亮曰：迦葉為問。第一問言中涅",
    "T37n1763_068:0597a02": "槃。又神根若利，何不現在入涅槃耶？第二問",
    "T37n1763_068:0597a03": "云：何故欲界有中涅槃，色界獨無也？",
    "T37n1763_068:0597a04": "佛言：善男子！是人現在至是故不得現在涅槃。",
    "T37n1763_068:0597a05": "案寶亮曰：佛不次第答，先答初問言。此人",
    "T37n1763_068:0597a06": "神情雖利，於現在入道緣不具故，所以須在",
    "T37n1763_068:0597a07": "中陰中，不得現在滅也。",
    "T37n1763_068:0597a08": "善男子！如汝所問何因緣故至慳貪瞋恚是故",
    "T37n1763_068:0597a09": "名住。案僧亮曰：次答後問。言欲界受生",
    "T37n1763_068:0597a10": "是苦地，猶須外依資報身得立。然即用此為",
    "T37n1763_068:0597a11": "迫惱緣，故到來觀欲界為發悟之由，所以欲",
    "T37n1763_068:0597a12": "界有中陰。上界是禪地，不待外資，又無大苦，",
    "T37n1763_068:0597a13": "故無有中涅槃也。",
    "T37n1763_068:0597a14": "善男子！到彼岸者喻阿羅漢至是故喻以水陸",
    "T37n1763_068:0597a15": "俱行。案寶亮曰：解第七人。從羅漢以上至",
    "T37n1763_068:0597a16": "於諸佛，通名為一人，故借喻於神龜能水陸",
    "T37n1763_068:0597a17": "俱行。但水陸兩事，如文所合。世間河中雖有",
    "T37n1763_068:0597a18": "七種之別，同不離於水。涅槃中亦爾，乃有七",
    "T37n1763_068:0597a19": "人之異，亦通不離佛性之水。但佛性之義隨",
    "T37n1763_068:0597a20": "事而收，或緣因、或境界，如是眾多若因若",
    "T37n1763_068:0597a21": "果，盡是佛性。",
    "T37n1763_068:0597a22": "善男子！如恒河中七種眾生至是名如來隨",
    "T37n1763_068:0597a23": "意語。案僧亮曰：釋皆是佛方便也。",
    "T37n1763_068:0597a24": "迦葉菩薩言：世尊！若有因至云何沙門云何沙",
    "T37n1763_068:0597a25": "門果。案僧亮曰：明果是常，成彼岸義也。僧",
    "T37n1763_068:0597a26": "宗曰：更問涅槃無因體，不應是果也。寶亮",
    "T37n1763_068:0597a27": "曰：更與兩問。一謂若涅槃無因，云何名果；",
    "T37n1763_068:0597a28": "二問涅槃亦稱沙門，云何為沙門？名沙門果",
    "T37n1763_068:0597a29": "耶？",
    "T37n1763_068:0597b01": "善男子！一切世間有七種果至即無量世所修",
    "T37n1763_068:0597b02": "善法。案僧亮曰：舉此七種，意欲取最後遠",
    "T37n1763_068:0597b03": "離果也。",
    "T37n1763_068:0597b04": "善男子！如世間法或說生因至唯有了因無有",
    "T37n1763_068:0597b05": "生因。案僧亮曰：有為法生因有二種，一以",
    "T37n1763_068:0597b06": "業生名生因、二以近為生因也。了因亦二種，",
    "T37n1763_068:0597b07": "一以果不生名了、二以遠為了。有為法起，因",
    "T37n1763_068:0597b08": "有所生名生因。而生因有近有遠，遠則名了",
    "T37n1763_068:0597b09": "也。出世亦如是者，出世無為，無為無起因、無",
    "T37n1763_068:0597b10": "所生，名了因。有近遠，近則名生因。生因者，",
    "T37n1763_068:0597b11": "煩惱不生即涅槃。身口意淨，皆斷煩惱，三脫",
    "T37n1763_068:0597b12": "是近，名生因。亦為涅槃而作了因者，三十七",
    "T37n1763_068:0597b13": "品，亦有近遠，遠名了因，了了見於涅槃。說無",
    "T37n1763_068:0597b14": "有生因，答上問也。見涅槃是果，無生因故，得",
    "T37n1763_068:0597b15": "稱常。寶亮曰：明涅槃是了因之果，非生因所",
    "T37n1763_068:0597b16": "生。三脫門等，於煩惱作不生為強，故設生，生",
    "T37n1763_068:0597b17": "不因也。",
    "T37n1763_068:0597b18": "善男子！如汝所問云何沙門至是名沙門沙門",
    "T37n1763_068:0597b19": "果。案僧亮曰：先說道果體，下自釋名義也。",
    "T37n1763_068:0597b20": "欲答第二問，言沙門那者，即八正道也。",
    "T37n1763_068:0597b21": "迦葉菩薩言：世尊！何因緣故至是故得名為沙",
    "T37n1763_068:0597b22": "門那。案僧亮曰：有為羸劣名之，六道差",
    "T37n1763_068:0597b23": "別名道。八道從所斷得名也。寶亮曰：此言乏",
    "T37n1763_068:0597b24": "道，唯生死是。乏道能不息一切煩惱果報。具",
    "T37n1763_068:0597b25": "八聖道，德行盈滿，業累消盡，名沙門果也。",
    "T37n1763_068:0597b26": "善男子！阿羅漢人修是道者至名阿羅漢得到",
    "T37n1763_068:0597b27": "彼岸。案僧亮曰：釋彼岸法。上五分是總，此",
    "T37n1763_068:0597b28": "廣解脫智見身度彼岸之義也。寶亮曰：舉四",
    "T37n1763_068:0597b29": "智結也。明具此四德滿，即名到彼岸也。",
    "T37n1763_068:0597c01": "如阿羅漢辟支佛至以得果故名為具足。案",
    "T37n1763_068:0597c02": "僧亮曰：得無上道乃名具足，唯佛一也。通稱",
    "T37n1763_068:0597c03": "菩薩者，以道同也。方於二乘，亦是彼岸也。",
    "T37n1763_068:0597c04": "善男子！是七眾生不修身至度生死河到於彼",
    "T37n1763_068:0597c05": "岸。案僧亮曰：上已廣明其義，此更略顯。",
    "T37n1763_068:0597c06": "若有說言一闡提人至若言不得是名虛妄。",
    "T37n1763_068:0597c07": "案僧亮曰：謂現得不得，未來得不得，早計名",
    "T37n1763_068:0597c08": "著，證性為虛妄也。",
    "T37n1763_068:0597c09": "善男子！是七種人或有一人具七或有七人各",
    "T37n1763_068:0597c10": "一。案僧亮曰：一人具七者，言三世一人。各",
    "T37n1763_068:0597c11": "一者，壞現在也。寶亮曰：假名一人，當來必",
    "T37n1763_068:0597c12": "具足也。僧宗曰：始終為論，佛亦曾為闡提，故",
    "T37n1763_068:0597c13": "一人具七也，當位而談，則一人各一也。",
    "T37n1763_068:0597c14": "善男子！若有人心口異相至當知是人謗佛",
    "T37n1763_068:0597c15": "法僧。案僧亮曰：已說七性有無相，定異見",
    "T37n1763_068:0597c16": "異說則謗佛也。異相心見，與七相異，口說亦",
    "T37n1763_068:0597c17": "爾，下自有釋也。八聖道分訖非凡夫得者，得",
    "T37n1763_068:0597c18": "則現不得；未來不得，未來不得明謗。僧宗曰：",
    "T37n1763_068:0597c19": "若語其體，果時自果、不善時自不善，言因果",
    "T37n1763_068:0597c20": "不離也。若有闡提，已得菩提或都不得，悉名",
    "T37n1763_068:0597c21": "謗佛法僧也。寶亮曰：此下是還生善中第五",
    "T37n1763_068:0597c22": "文，舉得失結句。先廣明失過也。下一兩句，雙",
    "T37n1763_068:0597c23": "明雖舉失事故冥。消息其文，不可即文而",
    "T37n1763_068:0597c24": "用也。",
    "T37n1763_068:0597c25": "若有說言眾生佛性至隨意語故名三藐三佛",
    "T37n1763_068:0597c26": "陀。案僧亮曰：空於眾生是有，常不可見；佛",
    "T37n1763_068:0597c27": "性亦有，修道則見。非無如菟角者，菟角現無，",
    "T37n1763_068:0597c28": "不可方便得；佛性亦無，可方便得。虛空常故",
    "T37n1763_068:0597c29": "者，常不可見。菟角無故者，無不可生也。亦有",
    "T37n1763_068:0598a01": "亦無者，有是將有，無是現無也。有故破菟角",
    "T37n1763_068:0598a02": "者，將有可有，不同菟角。無故破虛空者，現在",
    "T37n1763_068:0598a03": "雖不見，終必可見，不同空也。",
    "T37n1763_068:0598a04": "迦葉菩薩言：世尊！如佛所說至云何名為如虛",
    "T37n1763_068:0598a05": "空耶。案僧亮曰：大段之第六，辨常門也。所",
    "T37n1763_068:0598a06": "以辨常者，能分別佛性，還生善根，善得常果。",
    "T37n1763_068:0598a07": "明常唯有二種：一無常，虛空是也；二有常，佛",
    "T37n1763_068:0598a08": "性是也。無常，不可學得。有常，修道則見。欲",
    "T37n1763_068:0598a09": "令人識常果、修常因，不以梵天等為常。經初",
    "T37n1763_068:0598a10": "以來以空譬性，上云有不如虛空，今問昔說",
    "T37n1763_068:0598a11": "譬之意也。僧宗曰：問意，若佛性非三世攝而",
    "T37n1763_068:0598a12": "名為有者，虛空亦非三世所攝，亦應是有。此",
    "T37n1763_068:0598a13": "竝問也。寶亮曰：物情於因果性理既決，便欲",
    "T37n1763_068:0598a14": "修因；若不識果，則無以進行故。舉體非三世",
    "T37n1763_068:0598a15": "所攝故，所以有識者未來同得也。上〈師子吼〉",
    "T37n1763_068:0598a16": "雖明果體是常，竟未正論此體有無之異。今",
    "T37n1763_068:0598a17": "科簡虛空雖常，而性是無；涅槃妙有，其性",
    "T37n1763_068:0598a18": "湛然。乃同非三世，而有有無之異也。",
    "T37n1763_068:0598a19": "善男子，虛空之性非過去至我說佛性猶如虛",
    "T37n1763_068:0598a20": "空。案僧亮曰：空有四義，可以譬性，一無三",
    "T37n1763_068:0598a21": "世、二非物、三無內外、四無罣礙也。僧宗曰：",
    "T37n1763_068:0598a22": "佛意非此三法，故說名為有也。煩惱對涅槃、",
    "T37n1763_068:0598a23": "闡提對如來、無情對佛性，此三對故為有；虛",
    "T37n1763_068:0598a24": "空無對，豈得為有？寶亮曰：今就此一段說中",
    "T37n1763_068:0598a25": "有四番明義。第一辨佛果體常，異虛空之常。",
    "T37n1763_068:0598a26": "兩常雖同，其旨甚別。第二物還致疑，若兩常",
    "T37n1763_068:0598a27": "同非三世所攝，何不俱名為有，而一有一無？",
    "T37n1763_068:0598a28": "佛釋言：其常乃同，要一有對治可名為有。而",
    "T37n1763_068:0598a29": "虛空直是物無，無所對治，故是無也。第三遣",
    "T37n1763_068:0598b01": "外道橫計虛空是有義。第四引證，明三世智",
    "T37n1763_068:0598b02": "人皆如是說也。今初門中略出數事，明其異",
    "T37n1763_068:0598b03": "相。然文中佛說其旨，理自彰也。",
    "T37n1763_068:0598b04": "迦葉菩薩白佛言：世尊至無情之物是名佛性。",
    "T37n1763_068:0598b05": "案僧亮曰：外道說空是有法，故須明也。",
    "T37n1763_068:0598b06": "如來，身心之總號。性，是悟解之別名。涅槃，滅",
    "T37n1763_068:0598b07": "苦之都稱。三義異而常一。別稱為非涅槃名",
    "T37n1763_068:0598b08": "為涅槃者，世諦有法，有無是非相對。虛空，世",
    "T37n1763_068:0598b09": "諦說無。一切煩惱有為之法者，煩惱是因、有",
    "T37n1763_068:0598b10": "為是果，因果是苦滅為樂。一闡提至辟支佛",
    "T37n1763_068:0598b11": "者，六度是如道，乘如道來，故名如來。此等",
    "T37n1763_068:0598b12": "不乘如道，菩薩乘而未至，故蠲之也。無情之",
    "T37n1763_068:0598b13": "物者，無情無悟解之性，非性也。",
    "T37n1763_068:0598b14": "善男子！一切世間無非虛空至離四陰已無有",
    "T37n1763_068:0598b15": "虛空。案僧亮曰：世間住空，無有非空之處",
    "T37n1763_068:0598b16": "對空，故無對。無非四大對於四大者，色性非",
    "T37n1763_068:0598b17": "空，住在空中。無非空對空者，心依大起，亦無",
    "T37n1763_068:0598b18": "非大對大，何得名四大為有耶？佛不答者，以",
    "T37n1763_068:0598b19": "其非決，以置答為答。何者？六識所依各異，",
    "T37n1763_068:0598b20": "五識依大、意識不依，無色不住空，故非決也。",
    "T37n1763_068:0598b21": "「涅槃是有」訖「安隱彼岸」者，此皆本不得今得；",
    "T37n1763_068:0598b22": "空無此義也。「離於如是」說「訖三世攝」等，如",
    "T37n1763_068:0598b23": "來佛性三法等離。三法是有為，虛空若同者，",
    "T37n1763_068:0598b24": "同在三法之外也。「世人說」訖「不得不三世攝」",
    "T37n1763_068:0598b25": "者，佛說二法聚色無色，至可見不可見。色是",
    "T37n1763_068:0598b26": "四大，非色是心數也。僧宗曰：無非四大對，此",
    "T37n1763_068:0598b27": "問麁，故置答也。如此人說空非色是心數",
    "T37n1763_068:0598b28": "者，此下廣明耶解，並不得受相也。寶亮曰：",
    "T37n1763_068:0598b29": "第二問之始，正釋異意。舉於虛空，以決涅槃，",
    "T37n1763_068:0598c01": "今兩同為有。佛今答言：雖同是常，要佛果有",
    "T37n1763_068:0598c02": "對治而不無。明如來、佛性、涅槃三法，同有所",
    "T37n1763_068:0598c03": "治，故是有也。故下去二，釋此三義為非涅槃",
    "T37n1763_068:0598c04": "者，是生死法正對治。此生死虛偽果盡，故名",
    "T37n1763_068:0598c05": "涅槃。為非如來者，闡提二乘之流執相心重，",
    "T37n1763_068:0598c06": "不能稱如理而解。如來能斷此不如之解，得",
    "T37n1763_068:0598c07": "於如解故，所以名如來也。為非佛性者，眾生",
    "T37n1763_068:0598c08": "所以不見佛性，良由有煩惱業報，假依果而",
    "T37n1763_068:0598c09": "資身。佛既斷業報盡，無復所須，則窮鑒佛性",
    "T37n1763_068:0598c10": "之理，明闇障之義。傾今對治此業報盡，故名",
    "T37n1763_068:0598c11": "佛性也。一切世間無非虛空對於虛空，世間",
    "T37n1763_068:0598c12": "無有一物而非虛空，復為虛空所治者，那得",
    "T37n1763_068:0598c13": "難云虛空是有耶？解意雖然，於物情未去，",
    "T37n1763_068:0598c14": "故迦葉復因此後更設一竝。若虛空無所對",
    "T37n1763_068:0598c15": "治，不得為有。今四大起時，亦無所對治，何故",
    "T37n1763_068:0598c16": "獨名四大為有、虛空為無？決辭既爾，佛今將",
    "T37n1763_068:0598c17": "解，故無非言。虛空亦同涅槃是有者，其義不",
    "T37n1763_068:0598c18": "然。何以故？明涅槃是有，可見可證，能作種種",
    "T37n1763_068:0598c19": "應色，備有八我萬用，皎然可得，是有現見",
    "T37n1763_068:0598c20": "處。虛空無斯之用，云何為有耶？既非其如此，",
    "T37n1763_068:0598c21": "然後答難。從「若離於如是法外更有法者」下，",
    "T37n1763_068:0598c22": "已對向決。若使離如是法外別有一法而是",
    "T37n1763_068:0598c23": "有者，必三世所攝。虛空若同是有，應三世",
    "T37n1763_068:0598c24": "攝，是無常法。答理既申，佛還引事更到難迦",
    "T37n1763_068:0598c25": "葉言：如世人說虛空，名為無色無對。若虛空",
    "T37n1763_068:0598c26": "非色而是有者，應即心數法。若是心數，不得",
    "T37n1763_068:0598c27": "不是三世所攝，同四陰也。",
    "T37n1763_068:0598c28": "復次善男子！諸外道言至若三世攝云何言常。",
    "T37n1763_068:0598c29": "案僧亮曰：外道說虛空是色，有對可見。佛",
    "T37n1763_068:0599a01": "說非色無對，不可見也。寶亮曰：第三文，破外",
    "T37n1763_068:0599a02": "道所執。正義明虛空是無，而外家計有，是故",
    "T37n1763_068:0599a03": "須破。汝若言虛空是光明，復計之為住處者，",
    "T37n1763_068:0599a04": "即是色法。若是色法，便有方所，即三世所",
    "T37n1763_068:0599a05": "攝，是無常住法也。夫虛空不離三法者，佛",
    "T37n1763_068:0599a06": "更作相來破。夫萬法有無不離此三，汝計虛",
    "T37n1763_068:0599a07": "空在何法中？空者，直取無物處名空也。實",
    "T37n1763_068:0599a08": "者，如色法柱木等是也。空實者，是有無之際",
    "T37n1763_068:0599a09": "也。若言虛空住空法中，便應無常。何以故？此",
    "T37n1763_068:0599a10": "虛空不遍實處，與空實即是分數。若是分數，",
    "T37n1763_068:0599a11": "復不免無常。餘實與空實，二法更相踐，破意",
    "T37n1763_068:0599a12": "如前，同有不遍之過也。",
    "T37n1763_068:0599a13": "善男子！若復說言夫虛空者至虛空若爾應是",
    "T37n1763_068:0599a14": "無常。案僧亮曰：實處無故則不遍，應是無",
    "T37n1763_068:0599a15": "常。二處無者，實處無空、空處無實也。",
    "T37n1763_068:0599a16": "善男子！世間人說一切法中至虛空無閡與有",
    "T37n1763_068:0599a17": "並合。案僧亮曰：各有處所，名一切有。所執",
    "T37n1763_068:0599a18": "處有二，則俱無常者隨物。寶亮曰：既作此",
    "T37n1763_068:0599a19": "三句破竟，後還結言虛空是無也。又如世人",
    "T37n1763_068:0599a20": "說一切無絓閡處名虛空者，佛更假設作難：",
    "T37n1763_068:0599a21": "若無絓閡名虛空，此虛空一切盡具足，遍有",
    "T37n1763_068:0599a22": "為有處；無處為當分有？若具足有，餘處則無，",
    "T37n1763_068:0599a23": "一切處不可得遍；汝虛空是有，云何能遍？若",
    "T37n1763_068:0599a24": "不遍，便是可數彼此之法，是無常也。又若有",
    "T37n1763_068:0599a25": "人說，虛空無礙，與有竝合，亦無此理也。",
    "T37n1763_068:0599a26": "又復說言虛空在物如器中菓是故當知無有",
    "T37n1763_068:0599a27": "虛空。案僧亮曰：鳥動樹靜名異。兩羊相觸",
    "T37n1763_068:0599a28": "者，二俱動，名共也。二雙指合在一處者，指先",
    "T37n1763_068:0599a29": "有空、空先有指，有二空二有合在一處也。若",
    "T37n1763_068:0599b01": "有空業合物空則無常者，物住空動，動則無",
    "T37n1763_068:0599b02": "常。物則不遍者，物不遍故動，不遍故無常，下",
    "T37n1763_068:0599b03": "說空不遍之過也。虛空若常物亦應常者，若",
    "T37n1763_068:0599b04": "物動無空，空則不遍。不遍而常，物亦應常。若",
    "T37n1763_068:0599b05": "空與物同，亦常無常者，無有是處者，若言空",
    "T37n1763_068:0599b06": "常，先有物起後合。先有是遍，後合不遍。遍",
    "T37n1763_068:0599b07": "者是常，不遍無常，無有是處也。「先無有合」訖",
    "T37n1763_068:0599b08": "「是無常法」者，若已合共合，則合有先後。後合",
    "T37n1763_068:0599b09": "本無，先合亦爾，皆無常也。「先無器時」訖「云",
    "T37n1763_068:0599b10": "何言遍」者，器則本無今有，未有器時應有住",
    "T37n1763_068:0599b11": "處，處異空異，不應言常言遍也。僧宗曰：若使",
    "T37n1763_068:0599b12": "虛空離空有住者，上難其合，今難其離也。若",
    "T37n1763_068:0599b13": "空與有合，是則空同於有，則離空而住也。有",
    "T37n1763_068:0599b14": "物亦應離空住者，竝難也。謂有物合，則應離",
    "T37n1763_068:0599b15": "有唯空也。寶亮曰：又言虛空在物，如器中",
    "T37n1763_068:0599b16": "菓，二俱不然。故先假作三法來破其竝合之",
    "T37n1763_068:0599b17": "執，下別破虛空在器之計。若與有竝合，則有",
    "T37n1763_068:0599b18": "三種合法：一異業合，如飛鳥集樹者，樹本不",
    "T37n1763_068:0599b19": "動，來向樹故，言異業也。二業共合，如兩羊相",
    "T37n1763_068:0599b20": "觸者，二物俱動，故言二業也。三已合共合者，",
    "T37n1763_068:0599b21": "如二雙指合在一處，本時兩合，今復來共",
    "T37n1763_068:0599b22": "合，故言已合共合也。先作此三句竟，下次第",
    "T37n1763_068:0599b23": "難破。若言異業共合，異則有二，一是動者，鳥",
    "T37n1763_068:0599b24": "也；不動者，樹也。若爾，萬有本不動如樹，汝",
    "T37n1763_068:0599b25": "虛空如鳥動來共物合，是無常也。若言物與",
    "T37n1763_068:0599b26": "空合，物復不遍，若當不遍，是分數法。",
    "T37n1763_068:0599b27": "善男子！若有說言指住之處至虛空無故非三",
    "T37n1763_068:0599b28": "世攝。案僧亮曰：佛說有依空住者，而惑者",
    "T37n1763_068:0599b29": "言：有空佉為有所依，即因緣住。因果同相，",
    "T37n1763_068:0599c01": "因無常故，果亦無常也。寶亮曰：既破諸外道",
    "T37n1763_068:0599c02": "所計竟，後還結言虛空是無物，故名常，非是",
    "T37n1763_068:0599c03": "有法；佛性常，而是有故，非三世攝也。",
    "T37n1763_068:0599c04": "善男子！我終不與世間至世智者說無我亦",
    "T37n1763_068:0599c05": "說無。案僧亮曰：第七，辨因門也。所以辨因",
    "T37n1763_068:0599c06": "者，上云唯三法是常，餘悉無常，與世間異，異",
    "T37n1763_068:0599c07": "則生諍。今辨因異故果異，從理說異，與世智",
    "T37n1763_068:0599c08": "同說，不與世諍也。僧宗曰：此下第四段，明修",
    "T37n1763_068:0599c09": "道也。寶亮曰：佛言世間智者即是菩薩者，此",
    "T37n1763_068:0599c10": "下去大段中第七文，釋兩因異。將明此理，故",
    "T37n1763_068:0599c11": "先承上宗作難。世間智人說五陰是無常，佛",
    "T37n1763_068:0599c12": "獨說我是常。既說不相隨，便成世間諍。佛云",
    "T37n1763_068:0599c13": "何言遠離顛倒，不與世諍耶？佛今答言：凡夫",
    "T37n1763_068:0599c14": "以三漏為因故，感苦無常。佛用真無生解為",
    "T37n1763_068:0599c15": "緣，除於漏因，無復無常故，即體是常。其因各",
    "T37n1763_068:0599c16": "異，豈同世間？如此則稱理而談，乖諍何生？今",
    "T37n1763_068:0599c17": "就此文中，凡廣略三番，釋生死用三漏為因",
    "T37n1763_068:0599c18": "故無常；佛不用此為因，故常也。第一正明凡",
    "T37n1763_068:0599c19": "夫不識三漏為過；第二辨其起漏之源；第三",
    "T37n1763_068:0599c20": "明漏所感果唯苦無樂。然此三番，聖人識過，",
    "T37n1763_068:0599c21": "達其漏源，觀其發解，故能除滅三漏，成八正",
    "T37n1763_068:0599c22": "道也。",
    "T37n1763_068:0599c23": "迦葉菩薩言：世尊！菩薩摩訶薩至如優曇鉢羅",
    "T37n1763_068:0599c24": "華。案僧亮曰：若從理說不諍，見理必由於",
    "T37n1763_068:0599c25": "行，故問之也。寶亮曰：佛略列十法也。",
    "T37n1763_068:0599c26": "迦葉菩薩白佛言：世尊至智者說無我亦說無。",
    "T37n1763_068:0599c27": "案僧亮曰：請定有無之義也。",
    "T37n1763_068:0599c28": "迦葉菩薩白佛言：世尊至是故說是常恒無變。",
    "T37n1763_068:0599c29": "案僧亮曰：將明因果執異為難，若事同而",
    "T37n1763_068:0600a01": "說異，應是沾污也。已離三種以下，若從理說",
    "T37n1763_068:0600a02": "則不諍。說與見異，何得不諍耶？凡夫之色以",
    "T37n1763_068:0600a03": "下，明因果事不同，說不到故，不污不諍也。",
    "T37n1763_068:0600a04": "迦葉菩薩言：世尊！云何為色至知病所在然後",
    "T37n1763_068:0600a05": "授藥。案僧亮曰：問從答離，見過則離，不見",
    "T37n1763_068:0600a06": "則從也。問略而答廣。",
    "T37n1763_068:0600a07": "善男子！如人將盲至棘林中至雖受果報果報",
    "T37n1763_068:0600a08": "輕微。案僧亮曰：明離惡有漸。知罪過已，從",
    "T37n1763_068:0600a09": "人天果報說過，得二世之利。果報輕微者，苦",
    "T37n1763_068:0600a10": "由癡起，見過則癡輕故也。寶亮曰：如人將盲",
    "T37n1763_068:0600a11": "至棘林者，盲喻凡夫，與棘林譬三漏。還此",
    "T37n1763_068:0600a12": "三漏，將眾生受苦果報也。捨之而還者，如果",
    "T37n1763_068:0600a13": "起因謝也。設復得出身體壞盡者，設復後時",
    "T37n1763_068:0600a14": "厭苦修道，必具經受八苦也。",
    "T37n1763_068:0600a15": "善男子！有四種人一作業時至餓鬼畜生人天",
    "T37n1763_068:0600a16": "果報。案僧亮曰：作業時重、受報時輕者，作",
    "T37n1763_068:0600a17": "時不見過，受報時見，如是四種。",
    "T37n1763_068:0600a18": "是故我於契經中說至不為世法之所沾污。",
    "T37n1763_068:0600a19": "案僧亮曰：遠離煩惱，觀行有五：一者觀體、二",
    "T37n1763_068:0600a20": "者觀因、三者觀果、四者觀輕重、五勤修道。此",
    "T37n1763_068:0600a21": "是常第二，下三文中自現也。",
    "T37n1763_068:0600a22": "迦葉菩薩復白佛言：世尊至即是貪因瞋因癡",
    "T37n1763_068:0600a23": "因。案僧亮曰：廣上觀心行於緣不得法，皆",
    "T37n1763_068:0600a24": "是無明。錄其重者，分為欲有。欲界命資外",
    "T37n1763_068:0600a25": "存欲情重，名為欲漏。上界癡輕，直名為有。",
    "T37n1763_068:0600a26": "「內惡覺觀」訖「生於欲漏」者，漏是貪等煩惱，內",
    "T37n1763_068:0600a27": "外緣生，覺觀是想、緣是外想，是故一切訖",
    "T37n1763_068:0600a28": "是名欲漏。緣非欲也，能生欲者欲，從欲生者",
    "T37n1763_068:0600a29": "欲漏也。我及我所者，不能分別陰界皆是無",
    "T37n1763_068:0600b01": "明，欲知其是總也。貪因癡因者，三煩惱，錄",
    "T37n1763_068:0600b02": "其重者，無明通輕重，得為癡因也。寶亮曰：第",
    "T37n1763_068:0600b03": "二番，先釋三漏名義，後辯其相因起漏之源。",
    "T37n1763_068:0600b04": "凡夫所為不能忘懷，唯自是為失，故成漏因。",
    "T37n1763_068:0600b05": "聖人以道自處，心無所存，故成道緣也。或時",
    "T37n1763_068:0600b06": "因中說果者，夫無漏解本非果報，從所發處",
    "T37n1763_068:0600b07": "為名，故說無漏為果。迦葉向問有無漏果，復",
    "T37n1763_068:0600b08": "言智者斷諸果報，今諸聖人云何得有？佛答",
    "T37n1763_068:0600b09": "云：真實無有無漏果報。得知無漏是散滅生",
    "T37n1763_068:0600b10": "死法，非復集諦。而解者稱此無漏但不繫三",
    "T37n1763_068:0600b11": "界，由感變易果者，恐非聖意。而今大乘了義，",
    "T37n1763_068:0600b12": "佛自斷云：真實無有無漏果報。豈更感生死",
    "T37n1763_068:0600b13": "果成於集諦？而《勝鬘經》稱無漏業為因，無明",
    "T37n1763_068:0600b14": "住地為緣者，別自有意，不關用無漏為集諦",
    "T37n1763_068:0600b15": "也。五陰是業煩惱家果，寄他無常苦報。上依",
    "T37n1763_068:0600b16": "善知識理緣中發得此無漏解，故云是果。",
    "T37n1763_068:0600b17": "撿理而談，實非果也。或從心身到梵天邊者，",
    "T37n1763_068:0600b18": "亦是因中說果。心者是定因，此定能得梵天",
    "T37n1763_068:0600b19": "身。",
    "T37n1763_068:0600b20": "迦葉菩薩白佛言：世尊至四大遠因煩惱亦爾。",
    "T37n1763_068:0600b21": "案僧亮曰：互為因果者，非女取女，名無明",
    "T37n1763_068:0600b22": "也。分別好惡，名不善也。取好惡已，更增女",
    "T37n1763_068:0600b23": "相，如是九品互為因果也。「子是近因」訖「煩惱",
    "T37n1763_068:0600b24": "亦爾」者，雖互相生，而女相是遠、好惡相是近",
    "T37n1763_068:0600b25": "也。",
    "T37n1763_068:0600b26": "迦葉菩薩白佛言：世尊至從無明生陰入界等。",
    "T37n1763_068:0600b27": "案僧亮曰：「是內無明」訖「其內外因」者，是",
    "T37n1763_068:0600b28": "煩惱。內外因能生無明名無明，如說色等名",
    "T37n1763_068:0600b29": "欲也。",
    "T37n1763_068:0600c01": "迦葉菩薩白佛言：世尊至智者當觀生煩惱因。",
    "T37n1763_068:0600c02": "案僧亮曰：廣第二。「造作何行」訖「受誰房",
    "T37n1763_068:0600c03": "舍」者，是時惡友共住是處，事與行同外為異，",
    "T37n1763_068:0600c04": "受深心供養房舍也。轉下作中者，與上事增",
    "T37n1763_068:0600c05": "長為異也。",
    "T37n1763_068:0600c06": "迦葉菩薩白佛言：世尊至而能生長種種煩惱。",
    "T37n1763_068:0600c07": "案僧亮曰：欲明煩惱亦以過去煩惱為因",
    "T37n1763_068:0600c08": "也。如一器中者，無始以來起無量煩惱，種子",
    "T37n1763_068:0600c09": "中雖暫伏，遇愛則生也。",
    "T37n1763_068:0600c10": "迦葉菩薩言：世尊！智者云何至如是煩惱受諸",
    "T37n1763_068:0600c11": "惡果。案僧亮曰：廣第三。三種，苦苦、壞苦、行",
    "T37n1763_068:0600c12": "苦，無常亦爾也。",
    "T37n1763_068:0600c13": "迦葉菩薩言：世尊！有無漏果至能滅一切煩惱",
    "T37n1763_068:0600c14": "果報。案僧亮曰：聖人諸陰是煩惱果。若斷",
    "T37n1763_068:0600c15": "果，不應有聖也。因中說果者，凡言斷報因，名",
    "T37n1763_068:0600c16": "斷報耳，是名因中說果。無漏非報因，不在",
    "T37n1763_068:0600c17": "斷中。我從心身者，定是心，梵天是定報。定能",
    "T37n1763_068:0600c18": "得身，名定為身。無有無漏果報者，無苦樂報。",
    "T37n1763_068:0600c19": "更不生漏者，不生漏即是涅槃，無法可斷。",
    "T37n1763_068:0600c20": "迦葉菩薩白佛言：世尊至是名身中有妙藥王。",
    "T37n1763_068:0600c21": "案僧亮曰：略第四，廣第五修道。有惑名眾",
    "T37n1763_068:0600c22": "生，無惑非眾生。是煩惱因果，從惑生惑，無道",
    "T37n1763_068:0600c23": "可修，明八道亦以煩惱為因發。「一因二果」訖",
    "T37n1763_068:0600c24": "「果惡故子惡」，因過明果現，與未來為子，三",
    "T37n1763_068:0600c25": "世皆惡。先喻雪山，說身中有妙藥王者，考事",
    "T37n1763_068:0600c26": "則異先譬。不應有能修如是清淨梵行者，涅",
    "T37n1763_068:0600c27": "槃八道能至涅槃，名梵也。寶亮曰：下第三番",
    "T37n1763_068:0600c28": "明三漏。今迦葉發初難云：若以煩惱因果俱",
    "T37n1763_068:0600c29": "是惡法，云何言眾生身中有妙藥王？但譬法",
    "T37n1763_068:0601a01": "不同，上說妙藥王譬正因佛性；今此中云妙",
    "T37n1763_068:0601a02": "藥王者，謂無漏解也。佛今答言：如世間從子",
    "T37n1763_068:0601a03": "得果，此果有還與子作因者、有不能者。如今",
    "T37n1763_068:0601a04": "穀子從過去穀生，名其為果。然此子又能生",
    "T37n1763_068:0601a05": "未來穀，還成因義。枝葉等物雖從因生，不復",
    "T37n1763_068:0601a06": "更能為後因。明煩惱亦爾，從過去惑因，得今",
    "T37n1763_068:0601a07": "五陰，於今果上更起未來因。果報連續，此便",
    "T37n1763_068:0601a08": "有即因即果義。既借譬如上，下即出事。一有",
    "T37n1763_068:0601a09": "煩惱果是煩惱因者，是因即果即子義。二是",
    "T37n1763_068:0601a10": "果非因者，謂無漏解。既寄此果報中，修得此",
    "T37n1763_068:0601a11": "解，更不生後。唯果非報，故名為清淨梵行也。",
    "T37n1763_068:0601a12": "迦葉菩薩白佛言：世尊至是則名為清淨梵行。",
    "T37n1763_068:0601a13": "案僧亮曰：有義未彰，重問。煩惱果非煩惱",
    "T37n1763_068:0601a14": "因者，煩惱起有因緣，似過去煩惱為因，現",
    "T37n1763_068:0601a15": "相為緣，因緣皆到。若以無相為緣，則因到緣",
    "T37n1763_068:0601a16": "不到，是果非因，名為梵行也。",
    "T37n1763_068:0601a17": "大般涅槃經集解卷第六十八"
}