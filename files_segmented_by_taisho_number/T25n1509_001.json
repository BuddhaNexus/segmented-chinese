{
    "T25n1509_001:0057c05": "大智度初序品中緣起義釋論",
    "T25n1509_001:0057c06": "第一卷第一",
    "T25n1509_001:0057c08": "龍樹菩薩造",
    "T25n1509_001:0057c09": "後秦龜茲國三藏法師鳩摩羅什",
    "T25n1509_001:0057c10": "奉　詔譯",
    "T25n1509_001:0057c11": "1 序品1 緣起義釋論智度大道佛從來，　　智度大海佛窮盡，",
    "T25n1509_001:0057c12": "智度相義佛無礙，　　稽首智度無等佛。",
    "T25n1509_001:0057c13": "有無二見滅無餘，　　諸法實相佛所說，",
    "T25n1509_001:0057c14": "常住不壞淨煩惱，　　稽首佛所尊重法。",
    "T25n1509_001:0057c15": "聖眾大海行福田，　　學無學人以莊嚴，",
    "T25n1509_001:0057c16": "後有愛種永已盡，　　我所既滅根亦除；",
    "T25n1509_001:0057c17": "已捨世間諸事業，　　種種功德所住處，",
    "T25n1509_001:0057c18": "一切眾中最為上，　　稽首真淨大德僧。",
    "T25n1509_001:0057c19": "一心恭敬三寶已，　　及諸救世彌勒等；",
    "T25n1509_001:0057c20": "智慧第一舍利弗，　　無諍空行須菩提。",
    "T25n1509_001:0057c21": "我今如力欲演說，　　大智彼岸實相義，",
    "T25n1509_001:0057c22": "願諸大德聖智人，　　一心善順聽我說！",
    "T25n1509_001:0057c23": "問曰：佛以何因緣故說《摩訶般若波羅蜜",
    "T25n1509_001:0057c24": "經》？諸佛法不以無事及小因緣而自發言，",
    "T25n1509_001:0057c25": "譬如須彌山王不以無事及小因緣而動。",
    "T25n1509_001:0057c26": "今有何等大因緣故，佛說《摩訶般若波羅蜜",
    "T25n1509_001:0057c27": "經》？答曰：佛於三藏中，廣引種種諸喻，為",
    "T25n1509_001:0057c28": "聲聞說法，不說菩薩道。唯《中阿含．本末經》",
    "T25n1509_001:0057c29": "中，佛記彌勒菩薩「汝當來世，當得作佛，號",
    "T25n1509_001:0058a01": "字彌勒」，亦不說種種菩薩行。佛今欲為彌",
    "T25n1509_001:0058a02": "勒等廣說諸菩薩行，是故說《摩訶般若波羅",
    "T25n1509_001:0058a03": "蜜經》。",
    "T25n1509_001:0058a04": "復次，有菩薩修念佛三昧，佛為彼等欲令",
    "T25n1509_001:0058a05": "於此三昧得增益故說《般若波羅蜜經》。如",
    "T25n1509_001:0058a06": "《般若波羅蜜．初品》中說：「佛現神足，放金色",
    "T25n1509_001:0058a07": "光明，遍照十方恒河沙等世界，示現大身，",
    "T25n1509_001:0058a08": "清淨光明，種種妙色滿虛空中。佛在眾中，端",
    "T25n1509_001:0058a09": "正殊妙，無能及者。譬如須彌山王，處於大",
    "T25n1509_001:0058a10": "海。」諸菩薩見佛神變，於念佛三昧倍復增",
    "T25n1509_001:0058a11": "益，以是事故說《摩訶般若波羅蜜經》。復次，",
    "T25n1509_001:0058a12": "菩薩初生時，放大光明，普遍十方，行至七",
    "T25n1509_001:0058a13": "步，四顧觀察，作師子吼而說偈言：",
    "T25n1509_001:0058a14": "「我生胎分盡，　　是最末後身；",
    "T25n1509_001:0058a15": "我已得解脫，　　當復度眾生。」",
    "T25n1509_001:0058a16": "作是誓已，身漸長大，欲捨親屬，出家修",
    "T25n1509_001:0058a17": "無上道。中夜起觀，見諸伎直、后妃婇女，狀",
    "T25n1509_001:0058a18": "若臭屍。即命車匿，令被白馬，夜半踰城，",
    "T25n1509_001:0058a19": "行十二由旬，到跋伽婆仙人所住林中，以",
    "T25n1509_001:0058a20": "刀剃髮，以上妙寶衣，貿麁布僧伽梨。於",
    "T25n1509_001:0058a21": "泥連禪河側，六年苦行，日食一麻，或食一",
    "T25n1509_001:0058a22": "米等，而自念言：「是處非道！」爾時，菩薩捨苦",
    "T25n1509_001:0058a23": "行處，到菩提樹下，坐金剛處。魔王將十八",
    "T25n1509_001:0058a24": "億萬眾來壞菩薩，菩薩以智慧功德力故，",
    "T25n1509_001:0058a25": "降魔眾已，即得阿耨多羅三藐三菩提。是",
    "T25n1509_001:0058a26": "時三千大千世界主梵天王，名式棄，及色界",
    "T25n1509_001:0058a27": "諸天等，釋提桓因及欲界諸天等，并四天王，",
    "T25n1509_001:0058a28": "皆詣佛所，勸請世尊初轉法輪；亦是菩薩",
    "T25n1509_001:0058a29": "念本所願，及大慈大悲故，受請說法。諸法",
    "T25n1509_001:0058b01": "甚深者，般若波羅蜜是。以是故佛說《摩訶",
    "T25n1509_001:0058b02": "般若波羅蜜經》。復次，有人疑佛不得一切",
    "T25n1509_001:0058b03": "智。所以者何？諸法無量無數，云何一人能知",
    "T25n1509_001:0058b04": "一切法？佛住般若波羅蜜實相清淨如虛",
    "T25n1509_001:0058b05": "空，無量無數法中，自發誠言：「我是一切",
    "T25n1509_001:0058b06": "智人。」欲斷一切眾生疑，以是故說《摩訶般",
    "T25n1509_001:0058b07": "若波羅蜜經》。復次，有眾生應得度者，以佛",
    "T25n1509_001:0058b08": "大功德智慧無量，難知難解故，為惡師所",
    "T25n1509_001:0058b09": "惑，心沒邪法，不入正道。為是輩人，起大",
    "T25n1509_001:0058b10": "慈心，以大悲手授之，令入佛道；是故自",
    "T25n1509_001:0058b11": "現最妙功德，出大神力。如《般若波羅蜜．初",
    "T25n1509_001:0058b12": "品》中說：「佛入三昧王三昧，從三昧起，以天",
    "T25n1509_001:0058b13": "眼觀十方世界，舉身毛孔皆笑，從其足下",
    "T25n1509_001:0058b14": "千輻輪相，放六百千萬億種種色光明，從",
    "T25n1509_001:0058b15": "足指上至肉髻，處處各放六百千萬億種",
    "T25n1509_001:0058b16": "種色光明，普照十方無量無數如恒沙等",
    "T25n1509_001:0058b17": "諸佛世界，皆令大明。」佛從三昧起，欲宣",
    "T25n1509_001:0058b18": "示一切諸法實相，斷一切眾生疑結故，說《般",
    "T25n1509_001:0058b19": "若波羅蜜經》。復次，有惡邪人，懷嫉妬意，誹",
    "T25n1509_001:0058b20": "謗言：「佛智慧不出於人，但以幻術惑世。」",
    "T25n1509_001:0058b21": "斷彼貢高邪慢意故，現無量神力、無量智慧",
    "T25n1509_001:0058b22": "力，於《般若波羅蜜》中，自說：「我神德無量，三",
    "T25n1509_001:0058b23": "界特尊，為一切覆護。若一發惡念，獲罪",
    "T25n1509_001:0058b24": "無量；一發淨信，受人天樂，必得涅槃果。」",
    "T25n1509_001:0058b25": "復次，欲令人信受法故，言：「我是大師，有十",
    "T25n1509_001:0058b26": "力、四無所畏，安立聖主住處，心得自在，能",
    "T25n1509_001:0058b27": "師子吼，轉妙法輪，於一切世界最尊最上。」",
    "T25n1509_001:0058b28": "復次，佛世尊欲令眾生歡喜故，說是《般若",
    "T25n1509_001:0058b29": "波羅蜜經》言：「汝等應生大喜！何以故？一切",
    "T25n1509_001:0058c01": "眾生入邪見網，為異學惡師所惑，我於",
    "T25n1509_001:0058c02": "一切惡師邪網中得出。十力大師，難可值",
    "T25n1509_001:0058c03": "見，汝今已遇，我隨時開發三十七品等諸",
    "T25n1509_001:0058c04": "深法藏，恣汝採取。」復次，一切眾生為結使病",
    "T25n1509_001:0058c05": "所煩惱，無始生死已來，無人能治此病",
    "T25n1509_001:0058c06": "者，常為外道惡師所誤。我今出世為大醫",
    "T25n1509_001:0058c07": "王，集諸法藥，汝等當服。是故佛說《摩訶般",
    "T25n1509_001:0058c08": "若波羅蜜經》。復次，有人念言：「佛與人同，亦",
    "T25n1509_001:0058c09": "有生死，實受飢渴、寒熱、老病苦。」佛欲斷",
    "T25n1509_001:0058c10": "彼意故，說是《摩訶般若波羅蜜經》。示言：「我",
    "T25n1509_001:0058c11": "身不可思議，梵天王等諸天祖父，於恒河沙",
    "T25n1509_001:0058c12": "等劫中，欲思量我身、尋究我聲，不能測",
    "T25n1509_001:0058c13": "度，況我智慧三昧？」如偈說：",
    "T25n1509_001:0058c14": "「諸法實相中，　　諸梵天王等，",
    "T25n1509_001:0058c15": "一切天地主，　　迷惑不能了！",
    "T25n1509_001:0058c16": "此法甚深妙，　　無能測量者，",
    "T25n1509_001:0058c17": "佛出悉開解，　　其明如日照。」",
    "T25n1509_001:0058c18": "又如佛初轉法輪時，應時菩薩從他方",
    "T25n1509_001:0058c19": "來，欲量佛身，上過虛空無量佛剎，至華",
    "T25n1509_001:0058c20": "上佛世界，見佛身如故，菩薩說言：",
    "T25n1509_001:0058c21": "「虛空無有邊，　　佛功德亦爾；",
    "T25n1509_001:0058c22": "設欲量其身，　　唐勞不能盡！",
    "T25n1509_001:0058c23": "上過虛空界，　　無量諸佛土，",
    "T25n1509_001:0058c24": "見釋師子身，　　如故而不異！",
    "T25n1509_001:0058c25": "佛身如金山，　　演出大光明，",
    "T25n1509_001:0059a01": "相好自莊嚴，　　猶如春華敷。」",
    "T25n1509_001:0059a02": "如佛身無量，光明、音響亦復無量，戒、定、慧等",
    "T25n1509_001:0059a03": "諸佛功德皆悉無量。如《密迹經》中三密，此",
    "T25n1509_001:0059a04": "中應廣說。復次，佛初生時，墮地行七步，口自",
    "T25n1509_001:0059a05": "發言，言竟便默，如諸嬰孩，不行不語，乳",
    "T25n1509_001:0059a06": "餔三歲，諸母養育，漸次長大。然佛身無數，",
    "T25n1509_001:0059a07": "過諸世間，為眾生故，現如凡人。凡人生時，",
    "T25n1509_001:0059a08": "身分諸根及其意識未成就故，身四威儀：坐、",
    "T25n1509_001:0059a09": "臥、行、住，言談語默，種種人法，皆悉未了；日月",
    "T25n1509_001:0059a10": "歲過，漸漸習學，能具人法。今佛云何生便",
    "T25n1509_001:0059a11": "能語能行，後更不能？以此致怪！但為此故，",
    "T25n1509_001:0059a12": "以方便力，現行人法，如人威儀，令諸眾生",
    "T25n1509_001:0059a13": "信於深法。若菩薩生時，便能行能語，世人",
    "T25n1509_001:0059a14": "當作是念：「今見此人，世未曾有，必是天、龍、",
    "T25n1509_001:0059a15": "鬼、神，其所學法，必非我等所及。何以故？我",
    "T25n1509_001:0059a16": "等生死肉身，為結使業所牽，不得自在。如",
    "T25n1509_001:0059a17": "此深法，誰能及之？」以此自絕，不得成賢聖",
    "T25n1509_001:0059a18": "法器。為是人故，於嵐毘尼園中生。雖即",
    "T25n1509_001:0059a19": "能至菩提樹下成佛，以方便力故，而現作",
    "T25n1509_001:0059a20": "孩童、幼小、年少、成人；於諸時中次第而受",
    "T25n1509_001:0059a21": "嬉戲、術藝、服御、五欲，具足人法。後漸見老、",
    "T25n1509_001:0059a22": "病、死苦，生厭患心，於夜中半，踰城出家，到",
    "T25n1509_001:0059a23": "鬱特伽阿羅洛仙人所，現作弟子而不行",
    "T25n1509_001:0059a24": "其法。雖常用神通，自念宿命，迦葉佛時持",
    "T25n1509_001:0059a25": "戒行道，而今現修苦行六年求道。菩薩雖",
    "T25n1509_001:0059a26": "主三千大千世界，而現破魔軍，成無上",
    "T25n1509_001:0059a27": "道。隨順世法故，現是眾變。今於《般若波羅",
    "T25n1509_001:0059a28": "蜜》中現大神通智慧力故，諸人當知佛身",
    "T25n1509_001:0059a29": "無數，過諸世間。復次，有人應可度者，或墮",
    "T25n1509_001:0059b01": "二邊；或以無智故，但求身樂；或有為道故，",
    "T25n1509_001:0059b02": "修著苦行。如是人等，於第一義中，失涅槃",
    "T25n1509_001:0059b03": "正道。佛欲拔此二邊，令入中道，故說《摩",
    "T25n1509_001:0059b04": "訶般若波羅蜜經》。復次，分別生身、法身供養",
    "T25n1509_001:0059b05": "果報故，說《摩訶般若波羅蜜經》，如〈舍利塔",
    "T25n1509_001:0059b06": "品〉中說。復次，欲說阿鞞跋致，阿鞞跋致相",
    "T25n1509_001:0059b07": "故說。又為魔幻、魔事故說。復次，為當來",
    "T25n1509_001:0059b08": "世人，供養般若波羅蜜因緣故；又欲授三",
    "T25n1509_001:0059b09": "乘記別故，說是《般若波羅蜜經》。如佛告阿",
    "T25n1509_001:0059b10": "難：「我涅槃後，此般若波羅蜜當至南方，從",
    "T25n1509_001:0059b11": "南方至西方，後五百歲中當至北方。是中",
    "T25n1509_001:0059b12": "多有信法善男子、善女人，種種華香、瓔珞、幢",
    "T25n1509_001:0059b13": "幡、伎樂、燈明、珍寶，以財物供養。若自書，若",
    "T25n1509_001:0059b14": "教人書，若讀誦、聽說，正憶念、修行，以法供",
    "T25n1509_001:0059b15": "養。是人以是因緣故，受種種世間樂；末",
    "T25n1509_001:0059b16": "後得三乘，入無餘涅槃。」如是等觀諸品中",
    "T25n1509_001:0059b17": "因緣事故，說《般若波羅蜜經》。復次，佛欲說",
    "T25n1509_001:0059b18": "第一義悉檀相故，說是《般若波羅蜜經》。有",
    "T25n1509_001:0059b19": "四種悉檀：一者、世界悉檀，二者、各各為人悉",
    "T25n1509_001:0059b20": "檀，三者、對治悉檀，四者、第一義悉檀。四悉檀",
    "T25n1509_001:0059b21": "中，一切十二部經，八萬四千法藏，皆是實，",
    "T25n1509_001:0059b22": "無相違背。佛法中，有以世界悉檀故實，",
    "T25n1509_001:0059b23": "有以各各為人悉檀故實，有以對治悉檀",
    "T25n1509_001:0059b24": "故實，有以第一義悉檀故實。有世界者，有",
    "T25n1509_001:0059b25": "法從因緣和合故有，無別性。譬如車，轅、軸、",
    "T25n1509_001:0059b26": "輻、輞等和合故有，無別車。人亦如是，五眾",
    "T25n1509_001:0059b27": "和合故有，無別人。若無世界悉檀者，佛",
    "T25n1509_001:0059b28": "是實語人，云何言「我以清淨天眼，見諸眾",
    "T25n1509_001:0059b29": "生隨善惡業死此生彼受果報；善業者",
    "T25n1509_001:0059c01": "生天人中，惡業者墮三惡道」？復次，經言：「一",
    "T25n1509_001:0059c02": "人出世，多人蒙慶，福樂饒益，佛世尊也。」如《法",
    "T25n1509_001:0059c03": "句》中說：「神自能救神，他人安能救！神自行",
    "T25n1509_001:0059c04": "善智，是最能自救。」如《瓶沙王迎經》中佛說：「凡",
    "T25n1509_001:0059c05": "人不聞法，凡人著於我。」又《佛二夜經》中說：",
    "T25n1509_001:0059c06": "「佛初得道夜，至般涅槃夜，是二夜中間所",
    "T25n1509_001:0059c07": "說經教，一切皆實不顛倒。」若實無人者，佛",
    "T25n1509_001:0059c08": "云何言「我天眼見眾生」？是故當知有人者，",
    "T25n1509_001:0059c09": "世界悉檀，故非是第一義悉檀。問曰：第一",
    "T25n1509_001:0059c10": "悉檀是真實，實故名第一，餘者不應實。答",
    "T25n1509_001:0059c11": "曰：不然！是四悉檀各各有實，如如、法性、實",
    "T25n1509_001:0059c12": "際，世界悉檀故無，第一義悉檀故有。人",
    "T25n1509_001:0059c13": "等亦如是，世界悉檀故有，第一義悉檀故",
    "T25n1509_001:0059c14": "無。所以者何？人五眾因緣有故有是人",
    "T25n1509_001:0059c15": "等。譬如乳，色、香、味、觸因緣有故有是乳；若",
    "T25n1509_001:0060a01": "乳實無，乳因緣亦應無。今乳因緣實有故，",
    "T25n1509_001:0060a02": "乳亦應有；非如一人第二頭、第三手，無因",
    "T25n1509_001:0060a03": "緣而有假名。如是等相，名為世界悉檀。",
    "T25n1509_001:0060a04": "云何各各為人悉檀者？觀人心行而為",
    "T25n1509_001:0060a05": "說法，於一事中，或聽或不聽。如經中所說：",
    "T25n1509_001:0060a06": "「雜報業故，雜生世間，得雜觸、雜受。」更有",
    "T25n1509_001:0060a07": "《破群那經》中說：「無人得觸，無人得受。」問",
    "T25n1509_001:0060a08": "曰：此二經云何通？答曰：以有人疑後世，不",
    "T25n1509_001:0060a09": "信罪福，作不善行，墮斷滅見；欲斷彼疑，",
    "T25n1509_001:0060a10": "捨彼惡行，欲拔彼斷見，是故說雜生世",
    "T25n1509_001:0060a11": "間、雜觸、雜受。是破群那計有我有神，",
    "T25n1509_001:0060a12": "墮計常中。破群那問佛言：「大德！誰受？」",
    "T25n1509_001:0060a13": "若佛說「某甲某甲受」，便墮計常中，其人我見",
    "T25n1509_001:0060a14": "倍復牢固，不可移轉，以是故不說有受",
    "T25n1509_001:0060a15": "者、觸者。如是等相，是名各各為人悉檀。對",
    "T25n1509_001:0060a16": "治悉檀者，有法，對治則有，實性則無。譬如",
    "T25n1509_001:0060a17": "重、熱、膩、酢、醎藥草飲食等，於風病中名為",
    "T25n1509_001:0060a18": "藥，於餘病非藥；若輕、冷、甘、苦、澁藥草飲食",
    "T25n1509_001:0060a19": "等，於熱病名為藥，於餘病非藥；若輕、辛、",
    "T25n1509_001:0060a20": "苦、澁、熱藥草飲食等，於冷病中名為藥，於",
    "T25n1509_001:0060a21": "餘病非藥。佛法中治心病亦如是：不淨觀",
    "T25n1509_001:0060a22": "思惟，於貪欲病中，名為善對治法；於瞋恚",
    "T25n1509_001:0060a23": "病中，不名為善，非對治法。所以者何？觀身",
    "T25n1509_001:0060a24": "過失，名不淨觀；若瞋恚人觀過失者，則",
    "T25n1509_001:0060a25": "增益瞋恚火故。思惟慈心，於瞋恚病中，",
    "T25n1509_001:0060a26": "名為善對治法；於貪欲病中，不名為善，非",
    "T25n1509_001:0060a27": "對治法。所以者何？慈心於眾生中求好事、",
    "T25n1509_001:0060a28": "觀功德；若貪欲人求好事、觀功德者，則",
    "T25n1509_001:0060a29": "增益貪欲故。因緣觀法，於愚癡病中，名為",
    "T25n1509_001:0060b01": "善對治法；於貪欲、瞋恚病中，不名為善，非",
    "T25n1509_001:0060b02": "對治法。所以者何？先邪觀故生邪見，邪見",
    "T25n1509_001:0060b03": "即是愚癡。問曰：如佛法中說十二因緣甚",
    "T25n1509_001:0060b04": "深，如說：「佛告阿難：『是因緣法甚深，難見難",
    "T25n1509_001:0060b05": "解，難覺難觀，細心巧慧人乃能解。』」愚癡人",
    "T25n1509_001:0060b06": "於淺近法，猶尚難解，何況甚深因緣？今云",
    "T25n1509_001:0060b07": "何言「愚癡人應觀因緣法」？答曰：愚癡人者，",
    "T25n1509_001:0060b08": "非謂如牛羊等愚癡；是人欲求實道，邪心",
    "T25n1509_001:0060b09": "觀故，生種種邪見。如是愚癡人，當觀因緣，",
    "T25n1509_001:0060b10": "是名為善對治法。若行瞋恚、婬欲人，欲",
    "T25n1509_001:0060b11": "求樂、欲惱他，於此人中，非善非對治法；",
    "T25n1509_001:0060b12": "不淨、慈心思惟，是二人中，是善是對治法。何",
    "T25n1509_001:0060b13": "以故？是二觀能拔瞋恚、貪欲毒刺故。復次，著",
    "T25n1509_001:0060b14": "常顛倒眾生，不知諸法相似相續有；如",
    "T25n1509_001:0060b15": "是人觀無常，是對治悉檀，非第一義。何",
    "T25n1509_001:0060b16": "以故？一切諸法自性空故。如說偈言：",
    "T25n1509_001:0060b17": "「無常見有常，　　是名為顛倒；",
    "T25n1509_001:0060b18": "空中無無常，　　何處見有常？」",
    "T25n1509_001:0060b19": "問曰：一切有為法，皆無常相應，是第一義，",
    "T25n1509_001:0060b20": "云何言無常非實？所以者何？一切有為法，",
    "T25n1509_001:0060b21": "生、住、滅相，前生、次住、後滅故，云何言無常",
    "T25n1509_001:0060b22": "非實？答曰：有為法不應有三相。何以故？三",
    "T25n1509_001:0060b23": "相不實故。若諸法生、住、滅是有為相者，今",
    "T25n1509_001:0060b24": "「生」中亦應有三相，「生」是有為相故；如是",
    "T25n1509_001:0060b25": "一一處亦應有三相，是則無窮，住、滅亦如",
    "T25n1509_001:0060b26": "是。若諸生、住、滅各更無有生、住、滅者，不",
    "T25n1509_001:0060b27": "應名有為法。何以故？有為法相無故。以",
    "T25n1509_001:0060b28": "是故，諸法無常，非第一義。復次，若一切實",
    "T25n1509_001:0060b29": "性無常，則無行業報。何以故？無常名生滅",
    "T25n1509_001:0060c01": "失故，譬如腐種子不生果。如是則無行業，",
    "T25n1509_001:0060c02": "無行業云何有果報？今一切賢聖法有果",
    "T25n1509_001:0060c03": "報，善智之人所可信受，不應言無。以是",
    "T25n1509_001:0060c04": "故，諸法非無常性。如是等無量因緣說，不",
    "T25n1509_001:0060c05": "得言諸法無常性。一切有為法無常，苦、無",
    "T25n1509_001:0060c06": "我等亦如是。如是等相，名為對治悉檀。",
    "T25n1509_001:0060c07": "第一義悉檀者，一切法性，一切論議語言，",
    "T25n1509_001:0060c08": "一切是法非法，一一可分別破散；諸佛、辟支",
    "T25n1509_001:0060c09": "佛、阿羅漢所行真實法，不可破，不可散。上",
    "T25n1509_001:0060c10": "於三悉檀中所不通者，此中皆通。問",
    "T25n1509_001:0060c11": "曰：云何通？答曰：所謂通者，離一切過失，不",
    "T25n1509_001:0060c12": "可變易，不可勝。何以故？除第一義悉檀，",
    "T25n1509_001:0060c13": "諸餘論議，諸餘悉檀，皆可破故。如《眾義經》",
    "T25n1509_001:0060c14": "中所說偈：",
    "T25n1509_001:0060c15": "「各各自依見，　　戲論起諍競；",
    "T25n1509_001:0060c16": "若能知彼非，　　是為知正見。",
    "T25n1509_001:0060c17": "不肯受他法，　　是名愚癡人，",
    "T25n1509_001:0060c18": "作是論議者，　　真是愚癡人。",
    "T25n1509_001:0061a01": "若依自是見，　　而生諸戲論，",
    "T25n1509_001:0061a02": "若此是淨智，　　無非淨智者。」",
    "T25n1509_001:0061a03": "此三偈中，佛說第一義悉檀相。所謂世間",
    "T25n1509_001:0061a04": "眾生自依見、自依法、自依論議而生諍競；",
    "T25n1509_001:0061a05": "戲論即諍競本，戲論依諸見生。如說偈",
    "T25n1509_001:0061a06": "言：",
    "T25n1509_001:0061a07": "「有受法故有諸論，　　若無有受何所論？",
    "T25n1509_001:0061a08": "有受無受諸見等，　　是人於此悉已除。」",
    "T25n1509_001:0061a09": "行者能如實知此者，於一切法、一切戲",
    "T25n1509_001:0061a10": "論，不受不著，不見是實，不共諍競，能知",
    "T25n1509_001:0061a11": "佛法甘露味。若不爾者，則謗法。若不受他",
    "T25n1509_001:0061a12": "法，不知不取，是無智人。若爾者，應一切論",
    "T25n1509_001:0061a13": "議人皆無智。何以故？各各不相受法故。所",
    "T25n1509_001:0061a14": "謂有人自謂法第一義淨，餘人妄語不淨。",
    "T25n1509_001:0061a15": "譬如世間治法，故治法者，刑罰殺戮，種種",
    "T25n1509_001:0061a16": "不淨，世間人信受行之，以為真淨；於餘出",
    "T25n1509_001:0061a17": "家善聖人中，是最為不淨。外道出家人",
    "T25n1509_001:0061a18": "法，五熱中一腳立、拔髮等，尼犍子輩以為",
    "T25n1509_001:0061a19": "妙慧，餘人說此為癡法。如是等種種外道",
    "T25n1509_001:0061a20": "出家、白衣婆羅門法，各各自以為好，餘皆",
    "T25n1509_001:0061a21": "妄語。是佛法中亦有犢子比丘說：「如四大和",
    "T25n1509_001:0061a22": "合有眼法，如是五眾和合有人法。」《犢子阿",
    "T25n1509_001:0061a23": "毘曇》中說：「五眾不離人，人不離五眾，不可",
    "T25n1509_001:0061a24": "說五眾是人、離五眾是人，人是第五不可",
    "T25n1509_001:0061a25": "說法藏中所攝。」說一切有道人輩言：「神人，",
    "T25n1509_001:0061a26": "一切種、一切時、一切法門中求不可得，譬",
    "T25n1509_001:0061a27": "如兔角龜毛常無。復次十八界、十二入、五眾",
    "T25n1509_001:0061a28": "實有，而此中無人。」更有佛法中方廣道",
    "T25n1509_001:0061a29": "人言：「一切法不生不滅，空無所有，譬如兔",
    "T25n1509_001:0061b01": "角龜毛常無。」如是等一切論議師輩，自守其",
    "T25n1509_001:0061b02": "法，不受餘法，此是實，餘者妄語。若自受其",
    "T25n1509_001:0061b03": "法，自法供養，自法修行，他法不受、不供養，",
    "T25n1509_001:0061b04": "為作過失。若以是為清淨得第一義利",
    "T25n1509_001:0061b05": "者，則一切無非清淨。何以故？彼一切皆自",
    "T25n1509_001:0061b06": "愛法故。問曰：若諸見皆有過失，第一義",
    "T25n1509_001:0061b07": "悉檀何者是？答曰：過一切語言道，心行",
    "T25n1509_001:0061b08": "處滅，遍無所依，不示諸法。諸法實相，無初、",
    "T25n1509_001:0061b09": "無中、無後，不盡、不壞，是名第一義悉檀。如",
    "T25n1509_001:0061b10": "摩訶衍義偈中說：",
    "T25n1509_001:0061b11": "「語言盡竟，　　心行亦訖；　　不生不滅，",
    "T25n1509_001:0061b12": "法如涅槃。　　說諸行處，　　名世界法；",
    "T25n1509_001:0061b13": "說不行處，　　名第一義。",
    "T25n1509_001:0061b14": "「一切實一切非實，　　及一切實亦非實，",
    "T25n1509_001:0061b15": "一切非實非不實，　　是名諸法之實相。」",
    "T25n1509_001:0061b16": "如是等處處經中說第一義悉檀。是義甚深，",
    "T25n1509_001:0061b17": "難見難解，佛欲說是義故，說《摩訶般若",
    "T25n1509_001:0061b18": "波羅蜜經》。復次，欲令長爪梵志等大論議",
    "T25n1509_001:0061b19": "師於佛法中生信故，說是《摩訶般若波羅",
    "T25n1509_001:0061b20": "蜜經》。有梵志號名長爪，更有名先尼婆",
    "T25n1509_001:0061b21": "蹉衢多羅，更有名薩遮迦摩揵提等，是等",
    "T25n1509_001:0061b22": "閻浮提大論議師輩言：「一切論可破，一切語",
    "T25n1509_001:0061b23": "可壞，一切執可轉故，無有實法可信可恭",
    "T25n1509_001:0061b24": "敬者。」如《舍利弗本末經》中說：舍利弗舅摩訶",
    "T25n1509_001:0061b25": "俱絺羅，與姊舍利論議不如。俱絺羅思惟念",
    "T25n1509_001:0061b26": "言：「非姊力也，必懷智人，寄言母口。未生",
    "T25n1509_001:0061b27": "乃爾，及生長大，當如之何？」思惟已，生憍",
    "T25n1509_001:0061b28": "慢心，為廣論議故，出家作梵志。入南天竺",
    "T25n1509_001:0061b29": "國，始讀經書。諸人問言：「汝志何求？學習何",
    "T25n1509_001:0061c01": "經？」長爪答言：「十八種大經，盡欲讀之。」諸",
    "T25n1509_001:0061c02": "人語言：「盡汝壽命，猶不能知一，何況能盡？」",
    "T25n1509_001:0061c03": "長爪自念：「昔作憍慢，為姊所勝，今此諸人",
    "T25n1509_001:0061c04": "復見輕辱。」為是二事故，自作誓言：「我不",
    "T25n1509_001:0061c05": "剪爪，要讀十八種經書盡。」人見爪長，因",
    "T25n1509_001:0061c06": "號為長爪梵志。是人以種種經書智慧力，",
    "T25n1509_001:0061c07": "種種譏刺是法是非法、是應是不應、是實是",
    "T25n1509_001:0061c08": "不實、是有是無，破他論議。譬如大力狂象，",
    "T25n1509_001:0061c09": "搪揬蹴踏，無能制者。如是長爪梵志以論",
    "T25n1509_001:0061c10": "議力，摧伏諸論師已，還至摩伽陀國王舍",
    "T25n1509_001:0061c11": "城那羅聚落，至本生處，問人言：「我姊生子，",
    "T25n1509_001:0061c12": "今在何處？」有人語言：「汝姊子者，適生八歲，",
    "T25n1509_001:0061c13": "讀一切經書盡；至年十六，論議勝一切人。",
    "T25n1509_001:0061c14": "有釋種道人姓瞿曇，與作弟子。」長爪聞之，",
    "T25n1509_001:0061c15": "即起憍慢，生不信心而作是言：「如我姊子",
    "T25n1509_001:0061c16": "聰明如是，彼以何術，誘誑剃頭作弟子？」說",
    "T25n1509_001:0061c17": "是語已，直向佛所。爾時，舍利弗初受戒半月，",
    "T25n1509_001:0061c18": "佛邊侍立，以扇扇佛。長爪梵志見佛，問訊",
    "T25n1509_001:0061c19": "訖，一面坐，作是念：「一切論可破，一切語可",
    "T25n1509_001:0061c20": "壞，一切執可轉，是中何者是諸法實相？何",
    "T25n1509_001:0061c21": "者是第一義？何者性？何者相？不顛倒？」如是",
    "T25n1509_001:0061c22": "思惟，譬如大海水中，欲盡其涯底，求之",
    "T25n1509_001:0062a01": "既久，不得一法實可以入心者。「彼以何論",
    "T25n1509_001:0062a02": "議道而得我姊子？」作是思惟已，而語佛言：",
    "T25n1509_001:0062a03": "「瞿曇！我一切法不受。」佛問長爪：「汝一切法",
    "T25n1509_001:0062a04": "不受，是見受不？」佛所質義，汝已飲邪見",
    "T25n1509_001:0062a05": "毒，今出是毒氣，言：「一切法不受，是見汝",
    "T25n1509_001:0062a06": "受不？」爾時，長爪梵志如好馬見鞭影即覺，",
    "T25n1509_001:0062a07": "便著正道；長爪梵志亦如是，得佛語鞭影",
    "T25n1509_001:0062a08": "入心，即棄捐貢高，慚愧低頭，如是思惟：「佛",
    "T25n1509_001:0062a09": "置我著二處負門中：若我說『是見我受』，",
    "T25n1509_001:0062a10": "是負處門麁，故多人知——『云何自言一切法",
    "T25n1509_001:0062a11": "不受，今受是見』？此是現前妄語，是麁負",
    "T25n1509_001:0062a12": "處門，多人所知。第二負處門細，我欲受",
    "T25n1509_001:0062a13": "之，以不多人知故。」作是念已，答佛言：",
    "T25n1509_001:0062a14": "「瞿曇！一切法不受，是見亦不受。」佛語梵",
    "T25n1509_001:0062a15": "志：「汝不受一切法，是見亦不受，則無所",
    "T25n1509_001:0062a16": "受，與眾人無異，何用自高而生憍慢？」",
    "T25n1509_001:0062a17": "如是，長爪梵志不能得答，自知墮負處，",
    "T25n1509_001:0062a18": "即於佛一切智中起恭敬，生信心，自思惟：",
    "T25n1509_001:0062a19": "「我墮負處，世尊不彰我負，不言是非，不",
    "T25n1509_001:0062a20": "以為意。佛心柔濡，第一清淨；一切語論",
    "T25n1509_001:0062a21": "處滅，得大甚深法，是可恭敬處，心淨第",
    "T25n1509_001:0062a22": "一。」佛說法斷其邪見故，即於坐處得遠",
    "T25n1509_001:0062a23": "塵離垢，諸法中得法眼淨。時，舍利弗聞",
    "T25n1509_001:0062a24": "是語，得阿羅漢。是長爪梵志出家作沙門，",
    "T25n1509_001:0062a25": "得大力阿羅漢。若長爪梵志不聞般若波",
    "T25n1509_001:0062a26": "羅蜜氣分，離四句第一義相應法，小信尚不",
    "T25n1509_001:0062a27": "得，何況得出家道果？佛欲導引如是等",
    "T25n1509_001:0062a28": "大論議師利根人故，說是《般若波羅蜜經》。",
    "T25n1509_001:0062a29": "復次，諸佛有二種說法：一者、觀人心隨可度",
    "T25n1509_001:0062b01": "者，二者、觀諸法相。今佛欲說諸法實相",
    "T25n1509_001:0062b02": "故，說是《摩訶般若波羅蜜經》。如說〈相不相",
    "T25n1509_001:0062b03": "品〉中，諸天子問佛：「是般若波羅蜜甚深，云何",
    "T25n1509_001:0062b04": "作相？」佛告諸天子：「空則是相，無相、無作相、無",
    "T25n1509_001:0062b05": "生滅相、無行之相，常不生、如性相、寂滅相等。」",
    "T25n1509_001:0062b06": "復次，有二種說法：一者、諍處，二者、不諍處。諍",
    "T25n1509_001:0062b07": "處，如餘經中說；今欲明無諍處故，說",
    "T25n1509_001:0062b08": "是《般若波羅蜜經》。有相、無相，有物、無物，有依、",
    "T25n1509_001:0062b09": "無依，有對、無對，有上、無上，世界、非世界，亦如",
    "T25n1509_001:0062b10": "是。問曰：佛大慈悲心，但應說無諍法，何以",
    "T25n1509_001:0062b11": "說諍法？答曰：無諍法皆是無相，常寂滅不",
    "T25n1509_001:0062b12": "可說；今說布施等及無常、苦、空等諸法，皆",
    "T25n1509_001:0062b13": "為寂滅無戲論故說。利根者知佛意，不起",
    "T25n1509_001:0062b14": "諍；鈍根者不知佛意，取相、著心故起諍。",
    "T25n1509_001:0062b15": "此般若波羅蜜，諸法畢竟空故，無諍處；若畢",
    "T25n1509_001:0062b16": "竟空可得、可諍者，不名畢竟空。是故，《般",
    "T25n1509_001:0062b17": "若波羅蜜經》名無諍處，有無二事皆寂滅",
    "T25n1509_001:0062b18": "故。復次，餘經中多以三種門說諸法，所",
    "T25n1509_001:0062b19": "謂善門、不善門、無記門；今欲說非善門、非不",
    "T25n1509_001:0062b20": "善門、非無記門諸法相故，說《摩訶般若波羅",
    "T25n1509_001:0062b21": "蜜經》。學法、無學法、非學非無學法，見諦斷法、",
    "T25n1509_001:0062b22": "思惟斷法、無斷法，可見有對、不可見有對、不可",
    "T25n1509_001:0062b23": "見無對，上、中、下法，小、大、無量法，如是等三法",
    "T25n1509_001:0062b24": "門亦如是。復次，餘經中說四念處，隨聲聞",
    "T25n1509_001:0062b25": "法門。於是比丘觀內身三十六物，除欲貪",
    "T25n1509_001:0062b26": "病；如是觀外身，觀內外身。今於四念處，",
    "T25n1509_001:0062b27": "欲以異門說般若波羅蜜。如所說：菩薩",
    "T25n1509_001:0062b28": "觀內身，於身不生覺觀，不得身，以無所",
    "T25n1509_001:0062b29": "得故。如是觀外身，觀內外身，於身不生",
    "T25n1509_001:0062c01": "覺觀，不得身，以無所得故。於身念處中",
    "T25n1509_001:0062c02": "觀身而不生身覺觀，是事甚難；三念處亦",
    "T25n1509_001:0062c03": "如是。四正勤、四如意足、四禪、四諦等種種",
    "T25n1509_001:0062c04": "四法門亦如是。復次，餘經中佛說五眾，無常、",
    "T25n1509_001:0062c05": "苦、空、無我相；今於是五眾欲說異法門",
    "T25n1509_001:0062c06": "故，說《般若波羅蜜經》。如佛告須菩提：「菩薩",
    "T25n1509_001:0062c07": "若觀色是常行，不行般若波羅蜜；受、想、行、識",
    "T25n1509_001:0062c08": "是常行，不行般若波羅蜜；色無常行，不行般",
    "T25n1509_001:0062c09": "若波羅蜜；受、想、行、識無常行，不行般若波羅",
    "T25n1509_001:0062c10": "蜜。」五受眾、五道，如是等種種五法門亦如",
    "T25n1509_001:0062c11": "是。餘六、七、八等，乃至無量法門亦如是。",
    "T25n1509_001:0062c12": "如摩訶般若波羅蜜無量無邊，說《般若波羅",
    "T25n1509_001:0062c13": "蜜》因緣亦無量無邊。是事廣故，今略說摩",
    "T25n1509_001:0062c14": "訶般若波羅蜜因緣起法竟。",
    "T25n1509_001:0062c15": "2 如是我聞一時釋論摩訶般若波羅蜜初品如是",
    "T25n1509_001:0062c16": "我聞一時釋論第二",
    "T25n1509_001:0062c17": "【經】如是我聞：一時。【論】問曰：諸佛經何",
    "T25n1509_001:0063a01": "以故初稱「如是」語？答曰：佛法大海，信為能",
    "T25n1509_001:0063a02": "入，智為能度。「如是」義者，即是信。若人心",
    "T25n1509_001:0063a03": "中有信清淨，是人能入佛法；若無信，是人",
    "T25n1509_001:0063a04": "不能入佛法。不信者言「是事不如是」，",
    "T25n1509_001:0063a05": "是不信相。信者言「是事如是」。譬如牛皮未",
    "T25n1509_001:0063a06": "柔，不可屈折；無信人亦如是。譬如牛皮",
    "T25n1509_001:0063a07": "已柔，隨用可作；有信人亦如是。復次，經中",
    "T25n1509_001:0063a08": "說：「信如手。」如人有手，入寶山中，自在",
    "T25n1509_001:0063a09": "取寶；有信亦如是，入佛法無漏根、力、覺、",
    "T25n1509_001:0063a10": "道、禪定寶山中，自在所取。無信如無手，",
    "T25n1509_001:0063a11": "無手人入寶山中，則不能有所取；無信亦",
    "T25n1509_001:0063a12": "如是，入佛法寶山，都無所得。佛言：「若人",
    "T25n1509_001:0063a13": "有信，是人能入我大法海中，能得沙門果，",
    "T25n1509_001:0063a14": "不空剃頭染袈裟。若無信，是人不能入",
    "T25n1509_001:0063a15": "我法海中，如枯樹不生華實，不得沙門",
    "T25n1509_001:0063a16": "果，雖剃頭染衣，讀種種經，能難能答，於佛",
    "T25n1509_001:0063a17": "法中空無所得。」以是故，如是義在佛法初，",
    "T25n1509_001:0063a18": "善信相故。復次，佛法深遠，更有佛乃能知。人",
    "T25n1509_001:0063a19": "有信者，雖未作佛，以信力故能入佛",
    "T25n1509_001:0063a20": "法。如梵天王請佛初轉法輪，以偈請佛：",
    "T25n1509_001:0063a21": "「閻浮提先出，　　多諸不淨法；",
    "T25n1509_001:0063a22": "願開甘露門，　　當說清淨道！」",
    "T25n1509_001:0063a23": "佛以偈答：",
    "T25n1509_001:0063a24": "「我法甚難得，　　能斷諸結使，",
    "T25n1509_001:0063a25": "三有愛著心，　　是人不能解！」",
    "T25n1509_001:0063a26": "梵天王白佛：「大德！世界中智，有上、中、下。善",
    "T25n1509_001:0063a27": "濡直心者，易可得度，是人若不聞法者，",
    "T25n1509_001:0063a28": "退墮諸惡難中，譬如水中蓮華，有生有熟，",
    "T25n1509_001:0063a29": "有水中未出者，若不得日光則不能開。",
    "T25n1509_001:0063b01": "佛亦如是，佛以大慈悲憐愍眾生，故為說",
    "T25n1509_001:0063b02": "法。」佛念：「過去、未來、現在三世諸佛法，皆度",
    "T25n1509_001:0063b03": "眾生為說法，我亦應爾。」如是思惟竟，受梵",
    "T25n1509_001:0063b04": "天王等諸天請說法。爾時，世尊以偈答曰：",
    "T25n1509_001:0063b05": "「我今開甘露味門，　　若有信者得歡喜；",
    "T25n1509_001:0063b06": "於諸人中說妙法，　　非惱他故而為說。」",
    "T25n1509_001:0063b07": "佛此偈中，不說布施人得歡喜，亦不說多",
    "T25n1509_001:0063b08": "聞、持戒、忍辱、精進、禪定、智慧人得歡喜，獨說",
    "T25n1509_001:0063b09": "信人。佛意如是：我第一甚深法微妙，無",
    "T25n1509_001:0063b10": "量無數，不可思議，不動、不猗、不著，無所得法，",
    "T25n1509_001:0063b11": "非一切智人則不能解。是故佛法中信力",
    "T25n1509_001:0063b12": "為初，信力能入，非布施、持戒、禪定、智慧",
    "T25n1509_001:0063b13": "等能初入佛法。如說偈言：",
    "T25n1509_001:0063b14": "「世間人心動，　　愛好福果報，",
    "T25n1509_001:0063b15": "而不好福因，　　求有不求滅。",
    "T25n1509_001:0063b16": "先聞邪見法，　　心著而深入，",
    "T25n1509_001:0063b17": "我此甚深法，　　無信云何解？」",
    "T25n1509_001:0063b18": "如提婆達大弟子俱迦梨等，無信法故",
    "T25n1509_001:0063b19": "墮惡道中。是人無信，於佛法自以智慧",
    "T25n1509_001:0063b20": "求不能得。何以故？佛法甚深故。如梵天王",
    "T25n1509_001:0063b21": "教俱迦梨說偈：",
    "T25n1509_001:0063b22": "「欲量無量法，　　智者所不量，",
    "T25n1509_001:0063b23": "無量法欲量，　　此人自覆沒！」",
    "T25n1509_001:0063b24": "復次，「如是」義者，若人心善直信，是人可聽",
    "T25n1509_001:0063b25": "法，若無是相則不解。如所說偈：",
    "T25n1509_001:0063b26": "「聽者端視如渴飲，　　一心入於語議中，",
    "T25n1509_001:0063b27": "踊躍聞法心悲喜，　　如是之人應為說。」",
    "T25n1509_001:0063b28": "復次，「如是」義在佛法初，現世利、後世利、涅槃",
    "T25n1509_001:0063b29": "利，諸利根本，信為大力。復次，一切諸外",
    "T25n1509_001:0063c01": "道出家，心念我法微妙，第一清淨。如是人自",
    "T25n1509_001:0063c02": "歎所行法，毀他人法，是故現世相打鬪",
    "T25n1509_001:0063c03": "諍，後世墮地獄，受種種無量苦。如說偈：",
    "T25n1509_001:0063c04": "「自法愛染故，　　呰毀他人法，",
    "T25n1509_001:0063c05": "雖持戒行人，　　不脫地獄苦！」",
    "T25n1509_001:0063c06": "是佛法中，棄捨一切愛、一切見，一切吾我憍",
    "T25n1509_001:0063c07": "慢悉斷不著。如《栰喻經》言：「汝曹若解我栰",
    "T25n1509_001:0063c08": "喻法，是時善法應棄捨，何況不善法？」佛自",
    "T25n1509_001:0063c09": "於般若波羅蜜，不念不猗，何況餘法有猗",
    "T25n1509_001:0063c10": "著者？以是故，佛法初頭稱「如是」。佛意如",
    "T25n1509_001:0063c11": "是：我弟子無愛法，無染法，無朋黨，但求",
    "T25n1509_001:0063c12": "離苦解脫，不戲論諸法相。如說《阿他婆耆",
    "T25n1509_001:0063c13": "經》摩犍提難偈言：",
    "T25n1509_001:0063c14": "「決定諸法中，　　橫生種種想，",
    "T25n1509_001:0063c15": "悉捨內外故，　　云何當得道？」",
    "T25n1509_001:0063c16": "佛答言：",
    "T25n1509_001:0063c17": "「非見聞知覺，　　亦非持戒得；",
    "T25n1509_001:0063c18": "非不見聞等，　　非不持戒得。",
    "T25n1509_001:0064a01": "如是論悉捨，　　亦捨我我所，",
    "T25n1509_001:0064a02": "不取諸法相，　　如是可得道。」",
    "T25n1509_001:0064a03": "摩犍提問曰：",
    "T25n1509_001:0064a04": "「若不見聞等，　　亦非持戒得；",
    "T25n1509_001:0064a05": "非不見聞等，　　非不持戒得。",
    "T25n1509_001:0064a06": "如我心觀察，　　持啞法得道！」",
    "T25n1509_001:0064a07": "佛答言：",
    "T25n1509_001:0064a08": "「汝依邪見門，　　我知汝癡道。",
    "T25n1509_001:0064a09": "汝不見妄想，　　爾時自當啞！」",
    "T25n1509_001:0064a10": "復次，我法真實，餘法妄語；我法第一，餘法不",
    "T25n1509_001:0064a11": "實，是為鬪諍本。今「如是」義，示人無諍法，聞",
    "T25n1509_001:0064a12": "他所說，說人無咎。以是故，諸佛經初稱「如",
    "T25n1509_001:0064a13": "是」。略說「如是」義竟。",
    "T25n1509_001:0064a14": "「我」者，今當說。問曰：若佛法中言一切法空，",
    "T25n1509_001:0064a15": "一切無有吾我，云何佛經初頭言「如是",
    "T25n1509_001:0064a16": "我聞」？答曰：佛弟子輩雖知無我，隨俗法",
    "T25n1509_001:0064a17": "說我，非實我也。譬如以金錢買銅錢，人",
    "T25n1509_001:0064a18": "無笑者。何以故？賣買法應爾。言我者亦如",
    "T25n1509_001:0064a19": "是，於無我法中而說我，隨世俗故不應",
    "T25n1509_001:0064a20": "難。如《天問經》中偈說：",
    "T25n1509_001:0064a21": "「有羅漢比丘，　　諸漏已永盡，",
    "T25n1509_001:0064a22": "於最後邊身，　　能言吾我不？」",
    "T25n1509_001:0064a23": "佛答言：",
    "T25n1509_001:0064a24": "「有羅漢比丘，　　諸漏已永盡，",
    "T25n1509_001:0064a25": "於最後邊身，　　能言有吾我。」",
    "T25n1509_001:0064a26": "世界法中說我，非第一實義中說。以是",
    "T25n1509_001:0064a27": "故，諸法空無我，世界法故，雖說我，無咎。復",
    "T25n1509_001:0064a28": "次，世界語言有三根本：一者邪見，二者慢，",
    "T25n1509_001:0064a29": "三者名字。是中二種不淨，一種淨。一切凡人",
    "T25n1509_001:0064b01": "三種語：邪、慢、名字；見道學人二種語：慢、名字；",
    "T25n1509_001:0064b02": "諸聖人一種語：名字。內心雖不違實法，",
    "T25n1509_001:0064b03": "而隨世界人故共傳是語，除世界邪",
    "T25n1509_001:0064b04": "見，故隨俗無諍。以是故，除二種不淨語，本",
    "T25n1509_001:0064b05": "隨世故用一種語。佛弟子隨俗故說我，",
    "T25n1509_001:0064b06": "無有咎。復次，若人著無吾我相言是實，",
    "T25n1509_001:0064b07": "餘妄語，是人應難：「汝一切法實相無我，",
    "T25n1509_001:0064b08": "云何言如是我聞？」今諸佛弟子，一切法空",
    "T25n1509_001:0064b09": "無所有，是中心不著，亦不言著諸法",
    "T25n1509_001:0064b10": "實相，何況無我法中心著？以是故，不應難",
    "T25n1509_001:0064b11": "言何以說我。如《中論》中偈說：",
    "T25n1509_001:0064b12": "「若有所不空，　　應當有所空，",
    "T25n1509_001:0064b13": "不空尚不得，　　何況得於空？",
    "T25n1509_001:0064b14": "凡人見不空，　　亦復見於空，",
    "T25n1509_001:0064b15": "不見見無見，　　是實名涅槃。",
    "T25n1509_001:0064b16": "非二安隱門，　　能破諸邪見；",
    "T25n1509_001:0064b17": "諸佛所行處，　　是名無我法。」",
    "T25n1509_001:0064b18": "略說「我」義竟。",
    "T25n1509_001:0064b19": "「聞」者，今當說。問曰：聞者，云何聞？用耳根",
    "T25n1509_001:0064b20": "聞耶？用耳識聞？用意識聞耶？若耳根聞，",
    "T25n1509_001:0064b21": "耳根無覺知故，不應聞。若耳識聞，耳識一",
    "T25n1509_001:0064b22": "念故不能分別，不應聞。若意識聞，意識",
    "T25n1509_001:0064b23": "亦不能聞。何以故？先五識識五塵，然後意",
    "T25n1509_001:0064b24": "識識；意識不能識現在五塵，唯識過去、未",
    "T25n1509_001:0064b25": "來五塵。若意識能識現在五塵者，盲聾人亦",
    "T25n1509_001:0064b26": "應識聲色。何以故？意識不破故。答曰：非耳",
    "T25n1509_001:0064b27": "根能聞聲，亦非耳識，亦非意識。能聞聲",
    "T25n1509_001:0064b28": "事，從多因緣和合故得聞聲，不得言",
    "T25n1509_001:0064b29": "一法能聞聲。何以故？耳根無覺故，不應聞",
    "T25n1509_001:0064c01": "聲；識無色無對無處故，亦不應聞聲；聲無",
    "T25n1509_001:0064c02": "覺亦無根故，不能知聲。爾時，耳根不破，聲",
    "T25n1509_001:0064c03": "至可聞處，意欲聞；情、塵、意和合故耳識",
    "T25n1509_001:0064c04": "生；隨耳識，即生意識，能分別——種種因緣得",
    "T25n1509_001:0064c05": "聞聲。以是故，不應作是難：「誰聞聲？」佛",
    "T25n1509_001:0064c06": "法中亦無有一法能作、能見、能知。如說偈：",
    "T25n1509_001:0064c07": "「有業亦有果，　　無作業果者，",
    "T25n1509_001:0064c08": "此第一甚深，　　是法佛能見。",
    "T25n1509_001:0064c09": "雖空亦不斷，　　相續亦不常，",
    "T25n1509_001:0064c10": "罪福亦不失，　　如是法佛說。」",
    "T25n1509_001:0064c11": "略說「聞」竟。",
    "T25n1509_001:0064c12": "「一」者，今當說。問曰：佛法中，數、時等法實無，",
    "T25n1509_001:0064c13": "陰、入、持所不攝故，何以言「一時」？答曰：隨",
    "T25n1509_001:0064c14": "世俗故有一時，無有咎。若畫泥木等作",
    "T25n1509_001:0064c15": "天像，念天故禮拜，無咎。說一時亦如是，",
    "T25n1509_001:0064c16": "雖實無一時，隨俗說一時，無咎。問曰：不",
    "T25n1509_001:0064c17": "應無一時。佛自說言：「一人出世間，多人",
    "T25n1509_001:0064c18": "得樂，是者何人？佛世尊也。」亦如說偈：",
    "T25n1509_001:0065a01": "「我行無師保，　　志一無等侶，",
    "T25n1509_001:0065a02": "積一行得佛，　　自然通聖道。」",
    "T25n1509_001:0065a03": "如是等，佛處處說一，應當有一。復次，一法",
    "T25n1509_001:0065a04": "和合故，物名為一，若實無一法，何以故一",
    "T25n1509_001:0065a05": "物中一心生，非二非三？二物中二心生，非一",
    "T25n1509_001:0065a06": "非三？三物中三心生，非二非一？若實無諸",
    "T25n1509_001:0065a07": "數，一物中應二心生，二物中應一心生；如",
    "T25n1509_001:0065a08": "是等三、四、五、六皆爾。以是故，定知一物中",
    "T25n1509_001:0065a09": "有一法，是法和合故，一物中一心生。答曰：",
    "T25n1509_001:0065a10": "若「一」與「物」一，若「一」與「物」異，二俱有過。問曰：",
    "T25n1509_001:0065a11": "若一，有何過？答曰：若「一」、「瓶」，是一義，如因提",
    "T25n1509_001:0065a12": "梨、釋迦，亦是一義。若爾者，在在有一者，",
    "T25n1509_001:0065a13": "應皆是瓶；譬如在在有因提梨，亦處處",
    "T25n1509_001:0065a14": "有釋迦。今衣等諸物皆應是瓶，「一」、「瓶」一故。如",
    "T25n1509_001:0065a15": "是處處一，皆應是瓶；如瓶、衣等悉是一物，",
    "T25n1509_001:0065a16": "無有分別。復次，「一」是數法，「瓶」亦應是數法。",
    "T25n1509_001:0065a17": "瓶體有五法，「一」亦應有五法。瓶，有色有對；",
    "T25n1509_001:0065a18": "一，亦應有色有對。若在在一不名為瓶，今",
    "T25n1509_001:0065a19": "不應「瓶」、「一」一！若說一不攝瓶，若說瓶",
    "T25n1509_001:0065a20": "亦不攝一，「瓶」、「一」不異故。又復欲說一，",
    "T25n1509_001:0065a21": "應說瓶；欲說瓶，應說一，如是則錯亂。",
    "T25n1509_001:0065a22": "問曰：一中過如是，異中有何咎？答曰：若一",
    "T25n1509_001:0065a23": "與瓶異，瓶則非一；若瓶與一異，一則非",
    "T25n1509_001:0065a24": "瓶。若瓶與一合，瓶名一者，今一與瓶合，何",
    "T25n1509_001:0065a25": "以不名一為瓶？是故不得言瓶異一。",
    "T25n1509_001:0065a26": "問曰：雖一數合故，瓶為一，然一不作瓶。答",
    "T25n1509_001:0065a27": "曰：諸數初一，一與瓶異，以是故瓶不作一。",
    "T25n1509_001:0065a28": "一無故，多亦無。何以故？先一後多故。如是異",
    "T25n1509_001:0065a29": "中，一亦不可得。以是故，二門中求一法不",
    "T25n1509_001:0065b01": "可得，不可得故，云何陰、持、入攝？但佛弟",
    "T25n1509_001:0065b02": "子隨俗語言名為一，心實不著，知數法名",
    "T25n1509_001:0065b03": "字有。以是故，佛法中言一人、一師、一時，",
    "T25n1509_001:0065b04": "不墮邪見咎。略說「一」竟。",
    "T25n1509_001:0065b05": "「時」者，今當說。問曰：天竺說「時」名有二種：",
    "T25n1509_001:0065b06": "一名迦羅，二名三摩耶。佛何以不言迦羅",
    "T25n1509_001:0065b07": "而言三摩耶？答曰：若言迦羅，俱亦有疑。",
    "T25n1509_001:0065b08": "問曰：輕易說故，應言迦羅；迦羅二字，三摩",
    "T25n1509_001:0065b09": "耶三字，重語難故。答曰：除邪見故，說三摩",
    "T25n1509_001:0065b10": "耶，不言迦羅。問曰：有人言：「一切天地好醜",
    "T25n1509_001:0065b11": "皆以時為因，如《時經》中偈說：",
    "T25n1509_001:0065b12": "「『時來眾生熟，　　時至則催促；",
    "T25n1509_001:0065b13": "時能覺悟人，　　是故時為因。",
    "T25n1509_001:0065b14": "世界如車輪，　　時變如轉輪；",
    "T25n1509_001:0065b15": "人亦如車輪，　　或上而或下。』」",
    "T25n1509_001:0065b16": "更有人言：「雖天地好醜一切物非時所作，",
    "T25n1509_001:0065b17": "然時是不變因，是實有。時法細故，不可見、",
    "T25n1509_001:0065b18": "不可知，以華果等果故可知有時。往",
    "T25n1509_001:0065b19": "年今年，久近遲疾，見此相，雖不見時，可知",
    "T25n1509_001:0065b20": "有時。何以故？見果知有因故。以是故有",
    "T25n1509_001:0065b21": "時法，時法不壞故常。」答曰：如泥丸是現在",
    "T25n1509_001:0065b22": "時，土塵是過去時，瓶是未來時。時相常故，",
    "T25n1509_001:0065b23": "過去時不作未來時；汝經書法，時是一物，",
    "T25n1509_001:0065b24": "以是故，過去世不作未來世，亦不作現",
    "T25n1509_001:0065b25": "在世，雜過故。過去世中亦無未來世，以",
    "T25n1509_001:0065b26": "是故無未來世。現在世亦如是。",
    "T25n1509_001:0065b27": "問曰：汝受過去土塵時，若有過去時，必應",
    "T25n1509_001:0065b28": "有未來時，以是故實有時法。答曰：汝不",
    "T25n1509_001:0065b29": "聞我先說，未來世瓶，過去世土塵。未來",
    "T25n1509_001:0065c01": "世不作過去世，墮未來世相中是未",
    "T25n1509_001:0065c02": "來世相時，云何名過去時？以是故，過去時",
    "T25n1509_001:0065c03": "亦無。",
    "T25n1509_001:0065c04": "問曰：何以無時？必應有時。現在有現在",
    "T25n1509_001:0065c05": "相，過去有過去相，未來有未來相。答曰：若",
    "T25n1509_001:0065c06": "令一切三世時有自相，應盡是現在世，",
    "T25n1509_001:0065c07": "無過去、未來時。若今有未來，不名未來，",
    "T25n1509_001:0065c08": "應當名現在。以是故，是語不然！",
    "T25n1509_001:0065c09": "問曰：過去時、未來時非現在相中行，過去",
    "T25n1509_001:0065c10": "時過去世中行，未來世未來時中行。以",
    "T25n1509_001:0065c11": "是故，各各法相有時。答曰：若過去復過去，",
    "T25n1509_001:0065c12": "則破過去相；若過去不過去，則無過去相。",
    "T25n1509_001:0065c13": "何以故？自相捨故。未來世亦如是。以是",
    "T25n1509_001:0065c14": "故，時法無實，云何能生天地好醜及華果",
    "T25n1509_001:0065c15": "等諸物？如是等種種除邪見故，不說",
    "T25n1509_001:0065c16": "迦羅時，說三摩耶。見陰、界、入生滅，假名",
    "T25n1509_001:0065c17": "為時，無別時。所謂方、時、離、合，一、異、長、短等",
    "T25n1509_001:0065c18": "名字，出凡人心著，謂是實有法；以是故，",
    "T25n1509_001:0066a01": "除棄世界名字語言法。",
    "T25n1509_001:0066a02": "問曰：若無時，云何聽「時食」、遮「非時食」是",
    "T25n1509_001:0066a03": "戒？答曰：我先已說「世界名字法有，時非實",
    "T25n1509_001:0066a04": "法」，汝不應難！亦是毘尼中結戒法，是世界",
    "T25n1509_001:0066a05": "中實，非第一實法相，吾我法相實不可得",
    "T25n1509_001:0066a06": "故；亦為眾人瞋呵故，亦欲護佛法使久",
    "T25n1509_001:0066a07": "存，定弟子禮法故，諸三界世尊結諸戒。是",
    "T25n1509_001:0066a08": "中不應求：有何實？有何名字等？何者相應？",
    "T25n1509_001:0066a09": "何者不相應？何者是法如是相？何者是法不",
    "T25n1509_001:0066a10": "如是相？以是故，是事不應難！",
    "T25n1509_001:0066a11": "問曰：若「非時食」、「時藥」、「時衣」，皆是柯邏，何以",
    "T25n1509_001:0066a12": "不說三摩耶？答曰：此毘尼中說，白衣不",
    "T25n1509_001:0066a13": "得聞，外道何由得聞而生邪見！餘經通",
    "T25n1509_001:0066a14": "皆得聞，是故說三摩耶令其不生邪",
    "T25n1509_001:0066a15": "見。三摩耶詭名，時亦是假名稱。又佛法",
    "T25n1509_001:0066a16": "中多說三摩耶，少說柯邏，少故不應難。",
    "T25n1509_001:0066a17": "「如是、我、聞、一、時」五語各各義略說竟。",
    "T25n1509_001:0066a18": "大智度論卷第一"
}