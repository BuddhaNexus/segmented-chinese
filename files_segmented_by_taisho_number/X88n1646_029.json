{
    "X88n1646_029:0235b04": "居士傳二十九",
    "X88n1646_029:0235b06": "李伯紀傳",
    "X88n1646_029:0235b07": "李伯紀。名綱。邵武人也。父夔官龍圖待制。初為松溪",
    "X88n1646_029:0235b08": "尉。與大中寺慶餘禪師往還。究心佛法。時參政呂公",
    "X88n1646_029:0235b09": "謫居建安。以龍圖故致禮於慶餘。一日慶餘升堂。集",
    "X88n1646_029:0235b10": "眾跏趺化去。龍圖呂公方遊武夷。歸急趨視之。距慶",
    "X88n1646_029:0235b11": "餘化時越一晝夜矣。呂公痛哭。恨不及其生叩其所",
    "X88n1646_029:0235b12": "證。龍圖曰。盍誠禱。倘能復反。呂公焚香再拜。就慶餘",
    "X88n1646_029:0235b13": "耳擊小磬數十聲。慶餘忽開眼笑曰。已相別。何用爾",
    "X88n1646_029:0235b14": "耶。當為公留七日。遂下座。呂公咨問道要。請慶餘再",
    "X88n1646_029:0235b15": "開堂說法。龍圖為之疏。辭義甚美。及期。復如前升座",
    "X88n1646_029:0235b16": "而化。其後伯紀過建安。訪龍圖遺跡。書其事。勵學佛",
    "X88n1646_029:0235b17": "者。政和二年伯紀登進士第。歷官中外事。徽宗欽宗",
    "X88n1646_029:0235b18": "高宗三居相位。孤忠信於朝野。偉略盖世。俄頃指顧",
    "X88n1646_029:0235b19": "間懾強敵持危邦。士庶恃之以為命。蔽於僉邪。屢振",
    "X88n1646_029:0235b20": "屢絀。出入險阻。中心浩然。同時吳元中敏與伯紀先",
    "X88n1646_029:0235b21": "後柄政。以恢復為己任。已而先後皆遠竄。數遺書往",
    "X88n1646_029:0235b22": "復。切劘大義。慷慨痛激。自擬申胥。既已欲自效無由。",
    "X88n1646_029:0235b23": "則發憤求出世法。研佛書。聞伯紀通易．華嚴二經。遺",
    "X88n1646_029:0235b24": "書雷陽問二經同別。伯紀復之。其略曰。易立象以盡",
    "X88n1646_029:0235c01": "意。華嚴托事以表法。本無二理。世間出世間亦無二",
    "X88n1646_029:0235c02": "道。何以言之。天地萬物之情無不攝總於八卦。引而",
    "X88n1646_029:0235c03": "申之。而其象至於無窮。此即華嚴法界之互相攝入",
    "X88n1646_029:0235c04": "也。一為無量。無量為一。小中現大。大中現小。法界之",
    "X88n1646_029:0235c05": "成壞。一漚之起滅是也。乾坤之闔闢。一氣之盈虗是",
    "X88n1646_029:0235c06": "也。易有時。其在華嚴則世界也。易有才。其在華嚴則",
    "X88n1646_029:0235c07": "法門也。甞觀十處九會。雖升諸天宮說法而不離普",
    "X88n1646_029:0235c08": "光明殿。雖普現羣生前而常處菩提座。每會必有十",
    "X88n1646_029:0235c09": "方法界諸佛菩薩同一名號來集作禮。同一威儀。慰",
    "X88n1646_029:0235c10": "諭稱讚。同一言說。乃至所事之佛。所從來國。無不同",
    "X88n1646_029:0235c11": "者。此何理耶。譬猶鏡鏡相照。重重相入。無有窮盡。是",
    "X88n1646_029:0235c12": "故百億天地即乾坤也。百億日月即坎離也。百億山",
    "X88n1646_029:0235c13": "海即艮兌也。陰極陽生君子道長。佛出世也。陽極陰",
    "X88n1646_029:0235c14": "生君子道消。佛滅度也。剛柔相推以生變化。世界生",
    "X88n1646_029:0235c15": "滅相依也。六爻周流循環無端。萬物輪廻互高下也。",
    "X88n1646_029:0235c16": "由是言之。華嚴法界與易乾坤諸卦有二理哉。甞觀",
    "X88n1646_029:0235c17": "善財之入法界徧參五十三善知識。童男童女外道",
    "X88n1646_029:0235c18": "僊人醫卜船師無不求也。妙高之峯海岸曠野城邑",
    "X88n1646_029:0235c19": "聚落無不至也。文殊導其前。普賢示其後。彈指而樓",
    "X88n1646_029:0235c20": "閣開。攝心而佛境現。其表法之意微矣。然所以為菩",
    "X88n1646_029:0235c21": "薩道。行菩薩行者。則不出諸波羅密等法而已。六十",
    "X88n1646_029:0235c22": "四卦善知識也。君子觀象。善財徧參也。卦之象無所",
    "X88n1646_029:0235c23": "不取。而君子觀之無所不法。自強不息積小而大。非",
    "X88n1646_029:0235c24": "精進乎。自昭明德作事謀始。非智慧乎。反身修德儉",
    "X88n1646_029:0236a01": "德辟難。非忍辱乎。稱物平施施祿及下。非布施乎。懲",
    "X88n1646_029:0236a02": "忿窒欲慎言語節飲食。非持戒乎。立不易方言有物",
    "X88n1646_029:0236a03": "行有恒。非禪定乎。教思無窮容保民無疆茂對時育",
    "X88n1646_029:0236a04": "萬物。所謂慈也。議獄緩死明慎用刑而不留獄。所謂",
    "X88n1646_029:0236a05": "悲也。飲食宴樂朋友講習。所謂喜也。獨立不懼遯世",
    "X88n1646_029:0236a06": "無悶。所謂捨也。成卦之象皆出於乾坤。君子觀象皆",
    "X88n1646_029:0236a07": "得於易簡。易簡而天下之理得矣。由是觀之。華嚴法",
    "X88n1646_029:0236a08": "門與易之易簡法門有二理哉。繫辭論八卦。必妙之",
    "X88n1646_029:0236a09": "以神。八卦者菩薩也。如所謂文殊小男。普賢長子之",
    "X88n1646_029:0236a10": "類是也。神者佛也。如所謂毗盧遮那是也。生生之謂",
    "X88n1646_029:0236a11": "易。一陰一陽之謂道。陰陽不測之謂神。猶佛之有清",
    "X88n1646_029:0236a12": "淨法身。圓滿報身。千百億化身也。八卦用事而易無",
    "X88n1646_029:0236a13": "作。諸菩薩說法而佛無言。散佛之體則文殊得其理。",
    "X88n1646_029:0236a14": "普賢得其行。觀音得其悲。勢至得其智。合之則佛也。",
    "X88n1646_029:0236a15": "散易之體。則乾得其健。坤得其順。六子得其動止陷",
    "X88n1646_029:0236a16": "麗說入。合之則易也。神無方也。易無體也。佛身充滿",
    "X88n1646_029:0236a17": "於法界。無不在。無不為也。無芥子許孔中無虗空。無",
    "X88n1646_029:0236a18": "一塵中無佛身。翾飛蠕動皆神之所妙。草木縷結皆",
    "X88n1646_029:0236a19": "易之所存。反而觀之。則大千法界與夫天地萬物皆",
    "X88n1646_029:0236a20": "在吾方寸之間。故孟子曰。萬物皆備於我矣。反身而",
    "X88n1646_029:0236a21": "誠。樂莫大焉。楞嚴曰。一切世間諸所有物。皆即菩提",
    "X88n1646_029:0236a22": "妙明元心。心精徧圓。含裹十方。反觀父母所生之身。",
    "X88n1646_029:0236a23": "猶彼十方虗空之中。吹一微塵若存若亡。如湛巨海",
    "X88n1646_029:0236a24": "流一浮漚。起滅無從。此心地法門也。為易之說。則曰",
    "X88n1646_029:0236b01": "復其見天地之心乎。以此洗心。退藏於密。吉凶與民",
    "X88n1646_029:0236b02": "同患。為華嚴之說。則曰當觀法界性。一切唯心造。善",
    "X88n1646_029:0236b03": "用其心則獲一切勝妙功德。心靜而明。廓而大。虗而",
    "X88n1646_029:0236b04": "通。寂而靈。建立萬法為之主宰。而物有蔽之。則明者",
    "X88n1646_029:0236b05": "暗。大者小。通者礙。靈者頑。所謂操存而舍亡也。故易",
    "X88n1646_029:0236b06": "立象以盡意。華嚴托事以表法。皆以其本來所有者",
    "X88n1646_029:0236b07": "示之。非能與其所無也。體此道者莫若誠。至誠則不",
    "X88n1646_029:0236b08": "息。不息則悠久。悠久則博厚。博厚則高明。故曰惟天",
    "X88n1646_029:0236b09": "下至誠為能盡己之性。能盡己之性則能盡人之性。",
    "X88n1646_029:0236b10": "能盡人之性則能盡物之性。能盡物之性則可與天",
    "X88n1646_029:0236b11": "地參。此致其誠而天地萬物得於一心者也。昔之發",
    "X88n1646_029:0236b12": "無上道者。自十信始。故曰信為道元功德母。長養一",
    "X88n1646_029:0236b13": "切諸善根。斷諸疑網出愛流。開示涅槃無上道。由此",
    "X88n1646_029:0236b14": "充之為十住．十行．十回向．十地。成等正覺。猶育孩稚",
    "X88n1646_029:0236b15": "以為成人。養根萌以為成材。其骨節枝幹初已具足。",
    "X88n1646_029:0236b16": "充大之而已。其悲願之深。勇猛精進。為羣生入諸惡",
    "X88n1646_029:0236b17": "趣。受種種苦。心不退轉。而况死生禍福毀譽足驚怖",
    "X88n1646_029:0236b18": "動搖之乎。故能出入三界。遊戲十方。於夢幻中而作",
    "X88n1646_029:0236b19": "佛事。此致其誠而華嚴之法界得於一心者也。二者",
    "X88n1646_029:0236b20": "皆不出於心法。故吾儕之所當自事者心而已。了此",
    "X88n1646_029:0236b21": "則廓然。更有何事。夫晝之所想即夜之所夢。生之所",
    "X88n1646_029:0236b22": "履即死之所為。春之所種即秋之所獲。所以處世間",
    "X88n1646_029:0236b23": "者所以出世間者。儒釋之術一也。夫何疑哉。神通妙",
    "X88n1646_029:0236b24": "用在運水搬柴中。坐脫立亡在著衣吃飯中。無上妙",
    "X88n1646_029:0236c01": "道在平常心中。願試思之。後以江西安撫使乞祠提",
    "X88n1646_029:0236c02": "舉臨安洞霄宮。紹興十年卒。年五十八。贈少師。諡忠",
    "X88n1646_029:0236c03": "定。中歲甞自題其像曰。是影是形。了無差別。行年之",
    "X88n1646_029:0236c04": "化。三十有八。返觀其前。膚腴色悅。從是以往。蒼顏華",
    "X88n1646_029:0236c05": "髮。本來面目。不生不滅。遊戲仕塗。天付之拙。須天而",
    "X88n1646_029:0236c06": "行。一無敢設。獨知其天。寧有他訣。萬里清風。一輪明",
    "X88n1646_029:0236c07": "月。有來問者。默然無說(李忠定集．宋史)。",
    "X88n1646_029:0236c08": "知歸子曰。世之議儒釋者不得其本。往往知見立知。",
    "X88n1646_029:0236c09": "滯迹異同之間。籓太虗。畫滄溟。汗漫精微。祇成戲論",
    "X88n1646_029:0236c10": "耳。吾觀伯紀與吳元中書。周易策數華嚴法界涉入",
    "X88n1646_029:0236c11": "圓融同一涅槃。元清淨體。彼其出入塵勞煩惱中。獨",
    "X88n1646_029:0236c12": "肩世界不厭不疲。非誠得其本者其能如是乎。",
    "X88n1646_029:0236c13": "汪大紳云。予讀論語。至予欲無言。及莫我知也夫。",
    "X88n1646_029:0236c14": "輙為之喟然歎曰。其先師窮理盡性以至於命之",
    "X88n1646_029:0236c15": "時乎。其釋迦氏見明星而豁然大悟之境界乎。先",
    "X88n1646_029:0236c16": "師之發是言也。從天而降。不知影落何處。是言也",
    "X88n1646_029:0236c17": "端木先生以上大弟子不用問。端木先生以下大",
    "X88n1646_029:0236c18": "弟子不能問。惟端木先生能逆流而入曰。子如不",
    "X88n1646_029:0236c19": "言。則小子何述焉。曰何為其莫知子也。是問也。香",
    "X88n1646_029:0236c20": "象渡河。金翅劈海。為百萬人之橋梁。於是先師現",
    "X88n1646_029:0236c21": "毗盧身為說法曰。天何言哉。四時行焉。百物生焉。",
    "X88n1646_029:0236c22": "天何言哉。此華嚴重重法界也。曰。不怨天。不尤人。",
    "X88n1646_029:0236c23": "下學而上達。知我者其天乎。此華嚴十信．十住．十",
    "X88n1646_029:0236c24": "行．十迴向．十地成等正覺也。盖聖門之所謂天。即",
    "X88n1646_029:0237a01": "佛門之所謂毗盧法身也。"
}