{
    "T12n0374_025:0510b10": "大般涅槃經卷第二十五",
    "T12n0374_025:0510b12": "北涼天竺三藏曇無讖譯",
    "T12n0374_025:0510b13": "光明遍照高貴德王菩薩品第十之五",
    "T12n0374_025:0510b14": "「復次善男子！云何菩薩摩訶薩修大涅槃微",
    "T12n0374_025:0510b15": "妙經典，具足成就第七功德？善男子！菩薩摩",
    "T12n0374_025:0510b16": "訶薩修大涅槃微妙經典，作是思惟：『何法能",
    "T12n0374_025:0510b17": "為大般涅槃而作近因？』菩薩即知有四種法，",
    "T12n0374_025:0510b18": "為大涅槃而作近因。若言勤修一切苦行，是",
    "T12n0374_025:0510b19": "大涅槃近因緣者，是義不然。所以者何？若離",
    "T12n0374_025:0510b20": "四法得涅槃者，無有是處。何等為四？一者親",
    "T12n0374_025:0510b21": "近善友，二者專心聽法，三者繫念思惟，四者",
    "T12n0374_025:0510b22": "如法修行。善男子！譬如有人身遇眾病，若熱",
    "T12n0374_025:0510b23": "若冷、虛勞下瘧、眾邪鬼毒，到良醫所，良醫即",
    "T12n0374_025:0510b24": "為隨病說藥。是人至心善受醫教，隨教合藥，",
    "T12n0374_025:0510b25": "如法服之，服已病愈，身得安樂。有病之人，喻",
    "T12n0374_025:0510b26": "諸菩薩，大良醫者喻善知識，良醫所說喻方",
    "T12n0374_025:0510b27": "等經，善受醫教喻善思惟方等經義，隨教合",
    "T12n0374_025:0510b28": "藥喻如法修行三十七助道之法，病除愈者",
    "T12n0374_025:0510b29": "喻滅煩惱，得安樂者喻得涅槃、常、樂、我、淨。",
    "T12n0374_025:0510c01": "善男子！譬如有王，欲如法治，令民安樂，諮諸",
    "T12n0374_025:0510c02": "智臣，其法云何？諸臣即以先王舊法而為說",
    "T12n0374_025:0510c03": "之。王既聞已，至心信行，如法治國，無諸怨敵，",
    "T12n0374_025:0510c04": "是故令民安樂無患。善男子！王者喻諸菩薩，",
    "T12n0374_025:0510c05": "諸智臣者喻善知識，智臣為王所說治法喻",
    "T12n0374_025:0510c06": "十二部經，王既聞已至心信行，喻諸菩薩繫",
    "T12n0374_025:0510c07": "心思惟十二部經所有深義，如法治國喻諸",
    "T12n0374_025:0510c08": "菩薩如法修行，所謂六波羅蜜，以能修習六",
    "T12n0374_025:0510c09": "波羅蜜故無諸怨敵，喻諸菩薩已離諸結煩",
    "T12n0374_025:0510c10": "惱惡賊，得安樂者喻諸菩薩得大涅槃常樂",
    "T12n0374_025:0510c11": "我淨。",
    "T12n0374_025:0510c12": "「善男子！譬如有人遇惡癩病，有善知識而語",
    "T12n0374_025:0510c13": "之言：『汝若能到須彌山邊，病可得差。所以者",
    "T12n0374_025:0510c14": "何？彼有良藥，味如甘露，若能服者，病無不愈。』",
    "T12n0374_025:0510c15": "其人至心信是事已，即往彼山採服甘露，其",
    "T12n0374_025:0510c16": "病除愈，身得安樂。惡癩病者喻諸凡夫，善知",
    "T12n0374_025:0510c17": "識者喻諸菩薩摩訶薩等，至心信受喻四無",
    "T12n0374_025:0510c18": "量心，須彌山者喻八聖道，甘露味者喻於佛",
    "T12n0374_025:0510c19": "性，癩病除愈喻離煩惱，得安樂者喻得涅槃",
    "T12n0374_025:0510c20": "常樂我淨。善男子！譬如有人畜諸弟子聰明",
    "T12n0374_025:0510c21": "大智，是人晝夜常教不倦。諸菩薩等亦復如",
    "T12n0374_025:0510c22": "是，一切眾生有信不信，而常教化無有疲",
    "T12n0374_025:0510c23": "厭。",
    "T12n0374_025:0510c24": "「善男子！善知識者，所謂菩薩、佛、辟支佛、聲聞、",
    "T12n0374_025:0510c25": "人中信方等者。何故名為善知識耶？善知識",
    "T12n0374_025:0510c26": "者能教眾生遠離十惡，修行十善，以是義故，",
    "T12n0374_025:0510c27": "名善知識。復次善知識者，如法而說、如說而",
    "T12n0374_025:0510c28": "行。云何名為如法而說、如說而行？自不殺生，",
    "T12n0374_025:0510c29": "教人不殺，乃至自行正見，教人正見，若能如",
    "T12n0374_025:0511a01": "是則得名為真善知識。自修菩提，亦能教人",
    "T12n0374_025:0511a02": "修行菩提，以是義故，名善知識。自能修行",
    "T12n0374_025:0511a03": "信、戒、布施、多聞、智慧，亦能教人信、戒、布施、多",
    "T12n0374_025:0511a04": "聞、智慧，復以是義名善知識。善知識者，有善",
    "T12n0374_025:0511a05": "法故。何等善法？所作之事不求自樂，常為眾",
    "T12n0374_025:0511a06": "生而求於樂，見他有過不訟其短，口常宣說",
    "T12n0374_025:0511a07": "純善之事，以是義故，名善知識。",
    "T12n0374_025:0511a08": "「善男子！如空中月，從初一日至十五日漸漸",
    "T12n0374_025:0511a09": "增長。善知識者亦復如是，令諸學人漸遠惡",
    "T12n0374_025:0511a10": "法，增長善法。善男子！若有親近善知識者，本",
    "T12n0374_025:0511a11": "未有戒、定、慧、解脫、解脫知見，即便有之，未具",
    "T12n0374_025:0511a12": "足者，則得增廣。何以故？以其親近善知識故，",
    "T12n0374_025:0511a13": "因是親近，復得了達十二部經甚深之義。若",
    "T12n0374_025:0511a14": "能聽是十二部經甚深義者，名為聽法，聽法",
    "T12n0374_025:0511a15": "者則是大乘方等經典，聽方等經名真聽法，",
    "T12n0374_025:0511a16": "真聽法者即是聽受大涅槃經，大涅槃中聞",
    "T12n0374_025:0511a17": "有佛性、如來畢竟不般涅槃，是故名為專心",
    "T12n0374_025:0511a18": "聽法，專心聽法名八聖道，以八聖道能斷貪",
    "T12n0374_025:0511a19": "欲、瞋恚愚癡，故名聽法。夫聽法者，名十一空，",
    "T12n0374_025:0511a20": "以此諸空，於一切法不作相貌。夫聽法者名",
    "T12n0374_025:0511a21": "初發心，乃至究竟阿耨多羅三藐三菩提心。",
    "T12n0374_025:0511a22": "以因初心得大涅槃，不以聞故得大涅槃，以",
    "T12n0374_025:0511a23": "修習故得大涅槃。",
    "T12n0374_025:0511a24": "「善男子！譬如病人，雖聞醫教及藥名字不能",
    "T12n0374_025:0511a25": "愈病，以服食故能得差病。雖聽十二深因緣",
    "T12n0374_025:0511a26": "法，不能得斷一切煩惱，要以繫念，善思惟故，",
    "T12n0374_025:0511a27": "能得除斷，是名第三繫念思惟。復以何義，名",
    "T12n0374_025:0511a28": "繫念思惟？所謂三三昧：空三昧、無相三昧、無",
    "T12n0374_025:0511a29": "作三昧。空者於二十五有不見一實，無作者",
    "T12n0374_025:0511b01": "於二十五有不作願求，無相者無有十相，所",
    "T12n0374_025:0511b02": "謂色相、聲相、香相、味相、觸相、生相、住相、滅相、男",
    "T12n0374_025:0511b03": "相、女相，修習如是三三昧者，是名菩薩繫念",
    "T12n0374_025:0511b04": "思惟。云何名為如法修行？如法修行即是修",
    "T12n0374_025:0511b05": "行檀波羅蜜乃至般若波羅蜜，知陰入界真",
    "T12n0374_025:0511b06": "實之相，亦如聲聞、緣覺、諸佛，同於一道而般",
    "T12n0374_025:0511b07": "涅槃。法者即是常樂我淨、不生不老、不病不",
    "T12n0374_025:0511b08": "死、不飢不渴、不苦不惱、不退不沒。善男子！解",
    "T12n0374_025:0511b09": "大涅槃甚深義者，則知諸佛終不畢竟入於",
    "T12n0374_025:0511b10": "涅槃。",
    "T12n0374_025:0511b11": "「善男子！第一真實善知識者，所謂菩薩、諸佛",
    "T12n0374_025:0511b12": "世尊。何以故？常以三種善調御故。何等為三？",
    "T12n0374_025:0511b13": "一者畢竟軟語，二者畢竟呵責，三者軟語呵",
    "T12n0374_025:0511b14": "責。以是義故，菩薩諸佛即是真實善知識也。",
    "T12n0374_025:0511b15": "復次善男子！佛及菩薩為大醫故，名善知識。",
    "T12n0374_025:0511b16": "何以故？知病、知藥、應病授藥故。譬如良醫，善",
    "T12n0374_025:0511b17": "八種術，先觀病相。相有三種。何等為三？謂風、",
    "T12n0374_025:0511b18": "熱、水。有風病者，授之蘇油。熱病之人，授之石",
    "T12n0374_025:0511b19": "蜜。水病之人，授之薑湯。以知病根，授藥得",
    "T12n0374_025:0511b20": "差，故名良醫。佛及菩薩亦復如是，知諸凡夫",
    "T12n0374_025:0511b21": "病有三種：一者貪欲，二者瞋恚，三者愚癡。貪",
    "T12n0374_025:0511b22": "欲病者教觀骨相，瞋恚病者觀慈悲相，愚癡",
    "T12n0374_025:0511b23": "病者觀十二緣相。以是義故，諸佛菩薩名",
    "T12n0374_025:0511b24": "善知識。善男子！如大船師，善渡人故，名大船",
    "T12n0374_025:0511b25": "師。諸佛菩薩亦復如是，度諸眾生生死大海。",
    "T12n0374_025:0511b26": "以是義故，名善知識。復次善男子！因佛菩薩，",
    "T12n0374_025:0511b27": "令諸眾生具足修得善法根本故。善男子！譬",
    "T12n0374_025:0511b28": "如雪山，乃是種種微妙上藥根本之處。佛及",
    "T12n0374_025:0511b29": "菩薩亦復如是，悉是一切善根本處。以是義",
    "T12n0374_025:0511c01": "故，名善知識。善男子！雪山之中有上香藥，名",
    "T12n0374_025:0511c02": "曰娑呵，有人見之，得壽無量，無有病苦，雖有",
    "T12n0374_025:0511c03": "四毒不能中傷，若有觸者增長壽命滿百二",
    "T12n0374_025:0511c04": "十，若有念者得宿命智。何以故？藥勢力故。諸",
    "T12n0374_025:0511c05": "佛菩薩亦復如是，若有見者，即得斷除一切",
    "T12n0374_025:0511c06": "煩惱，雖有四魔不能干亂，若有觸者命不可",
    "T12n0374_025:0511c07": "夭、不生不死、不退不沒。所謂觸者，若在佛邊",
    "T12n0374_025:0511c08": "聽受妙法。若有念者，得阿耨多羅三藐三菩",
    "T12n0374_025:0511c09": "提。以是義故，諸佛菩薩名善知識。善男子！如",
    "T12n0374_025:0511c10": "香山中，有阿那婆踏多池水，由是池故，有四",
    "T12n0374_025:0511c11": "大河，所謂恒河、辛頭、私陀、博叉。世間眾生常",
    "T12n0374_025:0511c12": "作是言：『若有罪者，浴此四河，眾罪得滅。』當知",
    "T12n0374_025:0511c13": "此言虛妄不實，除此已往何等為實？諸佛菩",
    "T12n0374_025:0511c14": "薩是乃為實。所以者何？若人親近，則得滅除",
    "T12n0374_025:0511c15": "一切眾罪。以是義故，名善知識。「復次善男子！",
    "T12n0374_025:0511c16": "譬如大地，所有藥木、一切叢林、百穀甘蔗、花果",
    "T12n0374_025:0511c17": "之屬，值天炎旱將欲枯死，難陀龍王及婆",
    "T12n0374_025:0511c18": "難陀，憐愍眾生，從大海出，降澍甘雨，一切叢",
    "T12n0374_025:0511c19": "林、百穀草木滋潤還生。一切眾生亦復如是，",
    "T12n0374_025:0511c20": "所有善根將欲消滅，諸佛菩薩生大慈悲，從",
    "T12n0374_025:0511c21": "智慧海降甘露雨，令諸眾生具足還得十善",
    "T12n0374_025:0511c22": "之法。以是義故，諸佛菩薩名善知識。善男子！",
    "T12n0374_025:0511c23": "譬如良醫善八種術，見諸病人不觀種姓、端",
    "T12n0374_025:0511c24": "正好醜、錢財寶貨，悉為治之，是故世稱為大",
    "T12n0374_025:0511c25": "良醫。諸佛菩薩亦復如是，見諸眾生有煩惱",
    "T12n0374_025:0511c26": "病，不觀種姓、端正好醜、錢財寶貨，生慈愍心，",
    "T12n0374_025:0511c27": "悉為說法，眾生聞已煩惱病除。以是義故，諸",
    "T12n0374_025:0511c28": "佛菩薩名善知識。以是親近善友因緣，則得",
    "T12n0374_025:0511c29": "近於大般涅槃。",
    "T12n0374_025:0512a01": "「云何菩薩聽法因緣而得近於大般涅槃？一",
    "T12n0374_025:0512a02": "切眾生以聽法故，則具信根，得信根故，樂行",
    "T12n0374_025:0512a03": "布施、持戒、忍辱、精進、禪定、智慧，得須陀洹",
    "T12n0374_025:0512a04": "果乃至佛果，是故當知得諸善法，皆是聽法",
    "T12n0374_025:0512a05": "因緣勢力。善男子！譬如長者惟有一子，遣",
    "T12n0374_025:0512a06": "至他國市易所須，示其道路通塞之處，而復",
    "T12n0374_025:0512a07": "誡之：『若遇婬女，慎莫親愛，若親愛者，喪身殞",
    "T12n0374_025:0512a08": "命及以財寶。弊惡之人，亦莫交遊。』其子敬順",
    "T12n0374_025:0512a09": "父之教勅，身心安樂，多獲寶貨。菩薩摩訶薩",
    "T12n0374_025:0512a10": "為諸眾生敷演法要亦復如是，示諸眾生及",
    "T12n0374_025:0512a11": "四部眾諸道通塞，是諸眾生以聞法故，遠離",
    "T12n0374_025:0512a12": "諸惡，具足善法。以是義故，聽法因緣則得近",
    "T12n0374_025:0512a13": "於大般涅槃。善男子！譬如明鏡照人面像，無",
    "T12n0374_025:0512a14": "不明了。聽法明鏡亦復如是，有人照之，則見",
    "T12n0374_025:0512a15": "善惡明了無翳。以是義故，聽法因緣則得近",
    "T12n0374_025:0512a16": "於大般涅槃。善男子！譬如估客，欲至寶渚，不",
    "T12n0374_025:0512a17": "知道路，有人示之，其人隨語，即至寶渚，多",
    "T12n0374_025:0512a18": "獲諸珍不可稱計。一切眾生亦復如是，欲至",
    "T12n0374_025:0512a19": "善處採取道寶，不知其路通塞之處，菩薩示",
    "T12n0374_025:0512a20": "之，眾生隨已得至善處，獲得無上大涅槃寶。",
    "T12n0374_025:0512a21": "以是義故，聽法因緣則得近於大般涅槃。「善",
    "T12n0374_025:0512a22": "男子！譬如醉象，狂騃暴惡，多欲殺害。有調象",
    "T12n0374_025:0512a23": "師，以大鐵鈎，鈎斲其頂，即時調順，惡心都盡。",
    "T12n0374_025:0512a24": "一切眾生亦復如是，貪欲、瞋恚、愚癡、醉故，欲",
    "T12n0374_025:0512a25": "多造惡，諸菩薩等，以聞法鈎，斲之令住，更不",
    "T12n0374_025:0512a26": "得起造諸惡心。以是義故，聽法因緣則得近",
    "T12n0374_025:0512a27": "於大般涅槃。是故我於處處經中說：『我弟",
    "T12n0374_025:0512a28": "子專心聽受十二部經，則離五蓋、修七覺分，",
    "T12n0374_025:0512a29": "以是修習七覺分故，則得近於大般涅槃。』以",
    "T12n0374_025:0512b01": "聽法故須陀洹人離諸恐怖。所以者何？須達",
    "T12n0374_025:0512b02": "長者身遇重病，心大愁怖，聞舍利弗說須陀",
    "T12n0374_025:0512b03": "洹有四功德、十種慰喻，聞是事已，恐怖即除。",
    "T12n0374_025:0512b04": "以是義故，聽法因緣則得近於大般涅槃。何",
    "T12n0374_025:0512b05": "以故？開法眼故。世有三人：一者無目，二者一",
    "T12n0374_025:0512b06": "目，三者二目。言無目者常不聞法，一目之人",
    "T12n0374_025:0512b07": "雖暫聞法其心不住，二目之人專心聽受如",
    "T12n0374_025:0512b08": "聞而行。以聽法故，得知世間如是三人。以是",
    "T12n0374_025:0512b09": "義故，聽法因緣則得近於大般涅槃。善男子！",
    "T12n0374_025:0512b10": "如我昔於拘尸那城，時舍利弗身遇病苦，我",
    "T12n0374_025:0512b11": "時顧命阿難比丘廣為說法。時舍利弗聞是",
    "T12n0374_025:0512b12": "事已，告四弟子：『汝舁我床往至佛所，我欲聽",
    "T12n0374_025:0512b13": "法。』時四弟子即共舁往。既得聞法，聞法",
    "T12n0374_025:0512b14": "力故，所苦除差，身得安隱。以是義故，聽法因",
    "T12n0374_025:0512b15": "緣則得近於大般涅槃。",
    "T12n0374_025:0512b16": "「云何菩薩思惟因緣而得近於大般涅槃？因",
    "T12n0374_025:0512b17": "是思惟，心得解脫。何以故？一切眾生常為五",
    "T12n0374_025:0512b18": "欲之所繫縛，以思惟故悉得解脫。以是義故，",
    "T12n0374_025:0512b19": "思惟因緣則得近於大般涅槃。復次善男子！",
    "T12n0374_025:0512b20": "一切眾生常為常、樂、我、淨四法之所顛倒，以",
    "T12n0374_025:0512b21": "思惟故，得見諸法無常、無樂、無我、無淨，如是",
    "T12n0374_025:0512b22": "見已四倒即斷。以是義故，思惟因緣則得近",
    "T12n0374_025:0512b23": "於大般涅槃。復次善男子！一切諸法有四種",
    "T12n0374_025:0512b24": "相。何等為四？一者生相，二者老相，三者病",
    "T12n0374_025:0512b25": "相，四者滅相。以是四相，能令一切凡夫眾生",
    "T12n0374_025:0512b26": "至須陀洹生大苦惱；若能繫念善思惟者，雖",
    "T12n0374_025:0512b27": "遇此四，不生於苦。以是義故，思惟因緣則得",
    "T12n0374_025:0512b28": "近於大般涅槃。復次善男子！一切善法無不",
    "T12n0374_025:0512b29": "因於思惟而得。何以故？有人雖於無量無邊",
    "T12n0374_025:0512c01": "阿僧祇劫專心聽法，若不思惟，終不能得阿",
    "T12n0374_025:0512c02": "耨多羅三藐三菩提。以是義故，思惟因緣則",
    "T12n0374_025:0512c03": "得近於大般涅槃。復次善男子！若有眾生信",
    "T12n0374_025:0512c04": "佛、法、僧，無有變易，而生恭敬，當知皆是繫念",
    "T12n0374_025:0512c05": "思惟因緣力故，因得斷除一切煩惱。以是義",
    "T12n0374_025:0512c06": "故，思惟因緣則得近於大般涅槃。",
    "T12n0374_025:0512c07": "「云何菩薩如法修行？善男子！斷諸惡法，修",
    "T12n0374_025:0512c08": "習善法，是名菩薩如法修行。復次云何如法",
    "T12n0374_025:0512c09": "修行？見一切法空無所有，無常、無樂、無我、無",
    "T12n0374_025:0512c10": "淨，以是見故，寧捨身命，不犯禁戒，是名菩薩",
    "T12n0374_025:0512c11": "如法修行。復次云何如法修行？修有二種：一",
    "T12n0374_025:0512c12": "者真實，二者不實。不實者，不知涅槃、佛性、如",
    "T12n0374_025:0512c13": "來、法、僧、實相、虛空等相，是名不實。云何真實？",
    "T12n0374_025:0512c14": "能知涅槃、佛性、如來、法、僧、實相、虛空等相，是",
    "T12n0374_025:0512c15": "名真實。云何名為知涅槃相？涅槃之相凡有",
    "T12n0374_025:0512c16": "八事。何等為八？一者盡、二善性、三實、四真、五",
    "T12n0374_025:0512c17": "常、六樂、七我、八淨，是名涅槃。復有八事。何等",
    "T12n0374_025:0512c18": "為八？一者解脫、二者善性、三者不實、四者不",
    "T12n0374_025:0512c19": "真、五者無常、六者無樂、七者無我、八者無",
    "T12n0374_025:0512c20": "淨。復有六相：一者解脫、二者善性、三者不",
    "T12n0374_025:0512c21": "實、四者不真、五者安樂、六者清淨。若有眾生",
    "T12n0374_025:0512c22": "依世俗道，斷煩惱者，如是涅槃，則有八事解",
    "T12n0374_025:0512c23": "脫不實。何以故？以不常故。以無常故則無有",
    "T12n0374_025:0512c24": "實，無有實故則無有真，雖斷煩惱，以還起故，",
    "T12n0374_025:0512c25": "無常、無我、無樂、無淨，是名涅槃解脫八事。云",
    "T12n0374_025:0512c26": "何六相？聲聞緣覺斷煩惱故，名為解脫，而未",
    "T12n0374_025:0512c27": "能得阿耨多羅三藐三菩提，故名為不實。以",
    "T12n0374_025:0512c28": "不實故，名為不真。未來之世當得阿耨多羅",
    "T12n0374_025:0512c29": "三藐三菩提，故名無常。以得無漏八聖道故，",
    "T12n0374_025:0513a01": "名為淨樂。善男子！若如是知，是知涅槃，不名",
    "T12n0374_025:0513a02": "佛性、如來、法、僧、實相、虛空。",
    "T12n0374_025:0513a03": "「云何菩薩知於佛性？佛性有六。何等為六？一",
    "T12n0374_025:0513a04": "常、二淨、三實、四善、五當見、六真。復有七事：一",
    "T12n0374_025:0513a05": "者可證，餘六如上，是名菩薩知於佛性。",
    "T12n0374_025:0513a06": "「云何菩薩知如來相？如來即是覺相善相，常",
    "T12n0374_025:0513a07": "樂我淨、解脫、真實、示道可見，是名菩薩知如",
    "T12n0374_025:0513a08": "來相。",
    "T12n0374_025:0513a09": "「云何菩薩知於法相？法者若善、不善，若常、不",
    "T12n0374_025:0513a10": "常，若樂、不樂，若我、無我，若淨、不淨，若知、不知，",
    "T12n0374_025:0513a11": "若解、不解，若真、不真，若修、不修，若師、非師，若",
    "T12n0374_025:0513a12": "實、不實，是名菩薩知於法相。",
    "T12n0374_025:0513a13": "「云何菩薩知於僧相？僧者若常樂我淨，是弟",
    "T12n0374_025:0513a14": "子相；可見之相，善、真、不實。何以故？一切聲",
    "T12n0374_025:0513a15": "聞得佛道故。何故名真？悟法性故。是名菩薩",
    "T12n0374_025:0513a16": "知於僧相。",
    "T12n0374_025:0513a17": "「云何菩薩知於實相？實相者，若常、無常，若樂、",
    "T12n0374_025:0513a18": "無樂，若我、無我，若淨、無淨，若善、不善，若有、若",
    "T12n0374_025:0513a19": "無，若涅槃、非涅槃，若解脫、非解脫，若知、不知，",
    "T12n0374_025:0513a20": "若斷、不斷，若證、不證，若修、不修，若見、不見，是",
    "T12n0374_025:0513a21": "名實相，非是涅槃、佛性、如來、法、僧、虛空，是名",
    "T12n0374_025:0513a22": "菩薩因修如是大涅槃故，知於涅槃、佛性、如",
    "T12n0374_025:0513a23": "來、法、僧、實相、虛空等法，差別之相。",
    "T12n0374_025:0513a24": "「善男子！菩薩摩訶薩修大涅槃微妙經典，不",
    "T12n0374_025:0513a25": "見虛空。何以故？佛及菩薩雖有五眼所不見",
    "T12n0374_025:0513a26": "故。惟有慧眼乃能見之，慧眼所見無法可見，",
    "T12n0374_025:0513a27": "故名為見。若是無物名虛空者，如是虛空乃",
    "T12n0374_025:0513a28": "名為實，以是實故則名常無，以常無故，無樂、",
    "T12n0374_025:0513a29": "我、淨。善男子！空名無法，無法名空，譬如世間",
    "T12n0374_025:0513b01": "無物名空。虛空之性亦復如是，無所有故名",
    "T12n0374_025:0513b02": "為虛空。善男子！眾生之性與虛空性俱無實",
    "T12n0374_025:0513b03": "性。何以故？如人說言，除滅有物然後作空，而",
    "T12n0374_025:0513b04": "是虛空實不可作。何以故？無所有故。以無有",
    "T12n0374_025:0513b05": "故，當知無空。是虛空性，若可作者則名無常，",
    "T12n0374_025:0513b06": "若無常者不名虛空。善男子！如世間人說言",
    "T12n0374_025:0513b07": "虛空無色、無礙、常不變易，是故世稱虛空之",
    "T12n0374_025:0513b08": "法，為第五大。善男子！而是虛空實無有性，",
    "T12n0374_025:0513b09": "以光明故，故名虛空，實無虛空。猶如世諦，實",
    "T12n0374_025:0513b10": "無其性，為眾生故，說有世諦。善男子！涅槃之",
    "T12n0374_025:0513b11": "體亦復如是，無有住處，直是諸佛斷煩惱處，",
    "T12n0374_025:0513b12": "故名涅槃，涅槃即是常、樂、我、淨，涅槃雖樂，非",
    "T12n0374_025:0513b13": "是受樂，乃是上妙寂滅之樂。諸佛如來有二",
    "T12n0374_025:0513b14": "種樂：一寂滅樂，二覺知樂。實相之體有三種",
    "T12n0374_025:0513b15": "樂：一者受樂，二寂滅樂，三覺知樂。佛性一",
    "T12n0374_025:0513b16": "樂，以當見故，得阿耨多羅三藐三菩提時，名",
    "T12n0374_025:0513b17": "菩提樂。」",
    "T12n0374_025:0513b18": "爾時光明遍照高貴德王菩薩摩訶薩白佛",
    "T12n0374_025:0513b19": "言：「世尊！若煩惱斷處是涅槃者，是事不然。何",
    "T12n0374_025:0513b20": "以故？如來往昔初成佛道至尼連禪河邊，爾",
    "T12n0374_025:0513b21": "時魔王與其眷屬到於佛所，而作是言：『世尊！",
    "T12n0374_025:0513b22": "涅槃時到何故不入？』佛告魔王：『我今未有多",
    "T12n0374_025:0513b23": "聞弟子，善持禁戒，聰明利智，能化眾生，是故",
    "T12n0374_025:0513b24": "不入。』若言煩惱斷滅之處是涅槃者，諸菩薩",
    "T12n0374_025:0513b25": "等於無量劫已斷煩惱，何故不得稱為涅槃？",
    "T12n0374_025:0513b26": "俱是斷處，何緣獨稱諸佛有之，菩薩無耶？",
    "T12n0374_025:0513b27": "若斷煩惱非涅槃者，何故如來昔告生名婆",
    "T12n0374_025:0513b28": "羅門言：『我今此身即是涅槃。』如來昔時在毘",
    "T12n0374_025:0513b29": "舍離國，魔復啟請：『如來昔以未有弟子多聞、",
    "T12n0374_025:0513c01": "持戒、聰明、利智、能化眾生，不入涅槃。今已具",
    "T12n0374_025:0513c02": "足，何故不入？』如來爾時即告魔言：『汝今莫生",
    "T12n0374_025:0513c03": "悒遲之想，却後三月吾當涅槃。』世尊！若使",
    "T12n0374_025:0513c04": "滅度非涅槃者，何故如來自期三月當般涅",
    "T12n0374_025:0513c05": "槃？世尊！若斷煩惱是涅槃者，如來往昔，初在",
    "T12n0374_025:0513c06": "道場菩提樹下斷煩惱時，便是涅槃，何故復",
    "T12n0374_025:0513c07": "言却後三月當般涅槃？世尊！若使爾時是涅",
    "T12n0374_025:0513c08": "槃者，云何方為拘尸那城諸力士等，說言後",
    "T12n0374_025:0513c09": "夜當般涅槃？如來誠實，云何出是虛妄之",
    "T12n0374_025:0513c10": "言？」",
    "T12n0374_025:0513c11": "爾時世尊告光明遍照高貴德王菩薩摩訶",
    "T12n0374_025:0513c12": "薩言：「善男子！若言如來得廣長舌，當知如來",
    "T12n0374_025:0513c13": "於無量劫已離妄語。一切諸佛及諸菩薩，凡",
    "T12n0374_025:0513c14": "所發言，誠諦無虛。善男子！如汝所言，波旬往",
    "T12n0374_025:0513c15": "昔啟請於我入涅槃者，善男子！而是魔王真",
    "T12n0374_025:0513c16": "實不知涅槃定相。何以故？波旬意謂，不化",
    "T12n0374_025:0513c17": "眾生，默然而住，便是涅槃。善男子！譬如世人，",
    "T12n0374_025:0513c18": "見人不言，無所造作，便謂是人，如死無異。魔",
    "T12n0374_025:0513c19": "王波旬亦復如是，意謂如來不化眾生，默無",
    "T12n0374_025:0513c20": "所說，便謂如來入般涅槃。善男子！如來不",
    "T12n0374_025:0513c21": "說佛、法、眾僧無差別相，惟說常住清淨二法",
    "T12n0374_025:0513c22": "無差別耳。善男子！佛亦不說佛及佛性、涅槃",
    "T12n0374_025:0513c23": "無差別相，惟說常恒不變無差別耳。善男子！",
    "T12n0374_025:0513c24": "佛亦不說涅槃、實相無差別相，惟說常有實",
    "T12n0374_025:0513c25": "不變易無差別耳。善男子！爾時我諸聲聞弟",
    "T12n0374_025:0513c26": "子，生於諍訟，如拘睒彌諸惡比丘，違反我",
    "T12n0374_025:0513c27": "教多犯禁戒，受不淨物，貪求利養。向諸白衣",
    "T12n0374_025:0513c28": "而自讚歎我得無漏，謂須陀洹果乃至我得",
    "T12n0374_025:0513c29": "阿羅漢果，毀辱於他，於佛、法、僧、戒律、和上，不",
    "T12n0374_025:0514a01": "生恭敬。公於我前言如是物佛所聽畜，如是",
    "T12n0374_025:0514a02": "等物佛不聽畜。我亦語言如是等物我實不",
    "T12n0374_025:0514a03": "聽，復反我言如是等物實是佛聽。如是惡人",
    "T12n0374_025:0514a04": "不信我言，為是等故，我告波旬，汝莫悒遲，",
    "T12n0374_025:0514a05": "却後三月當般涅槃。善男子！因如是等惡比",
    "T12n0374_025:0514a06": "丘故，令諸聲聞、受學弟子，不見我身，不聞我",
    "T12n0374_025:0514a07": "法，便言如來入於涅槃。惟諸菩薩能見我身，",
    "T12n0374_025:0514a08": "常聞我法，是故不言我入涅槃。聲聞弟子雖",
    "T12n0374_025:0514a09": "復發言如來涅槃，而我實不入於涅槃。善男",
    "T12n0374_025:0514a10": "子！若我所有聲聞弟子說言如來入涅槃者，",
    "T12n0374_025:0514a11": "當知是人非我弟子，是魔伴黨，邪見惡人，非",
    "T12n0374_025:0514a12": "正見也。若言如來不入涅槃，當知是人真我",
    "T12n0374_025:0514a13": "弟子，非魔伴黨，正見之人，非惡邪也。",
    "T12n0374_025:0514a14": "「善男子，我初不見弟子之中，有言如來不化",
    "T12n0374_025:0514a15": "眾生，默然而住，名般涅槃也。善男子！譬如長",
    "T12n0374_025:0514a16": "者，多有子息，捨至他方，未得還頃，諸子並謂",
    "T12n0374_025:0514a17": "父已死矣。而是長者實亦不死，諸子顛倒，皆",
    "T12n0374_025:0514a18": "生死想。聲聞弟子亦復如是，不見我故，便謂",
    "T12n0374_025:0514a19": "如來已於拘尸那城娑羅雙樹間而般涅槃，",
    "T12n0374_025:0514a20": "而我實不般涅槃也，聲聞弟子生涅槃想。善",
    "T12n0374_025:0514a21": "男子！譬如明燈，有人覆之，餘不知者，謂燈已",
    "T12n0374_025:0514a22": "滅，而是明焰，實亦不滅，以不知故生於滅想。",
    "T12n0374_025:0514a23": "聲聞弟子亦復如是，雖有慧目，以煩惱覆，令",
    "T12n0374_025:0514a24": "心顛倒，不見真身，而便生於滅度之想，而我",
    "T12n0374_025:0514a25": "實不取滅度也。",
    "T12n0374_025:0514a26": "「善男子！如生盲人不見日月，以不見故，不知",
    "T12n0374_025:0514a27": "晝夜明闇之相，以不知故，便說無有日月之",
    "T12n0374_025:0514a28": "實。實有日月，盲者不見，以不見故，生於倒想，",
    "T12n0374_025:0514a29": "言無日月。聲聞弟子亦復如是，如彼生盲，不",
    "T12n0374_025:0514b01": "見如來，便謂如來入於涅槃，如來實不入於",
    "T12n0374_025:0514b02": "涅槃，以倒想故，生如是心。善男子！譬如雲霧",
    "T12n0374_025:0514b03": "覆蔽日月，癡人便言無有日月，日月實有，直",
    "T12n0374_025:0514b04": "以覆故，眾生不見。聲聞弟子亦復如是，以諸",
    "T12n0374_025:0514b05": "煩惱覆智慧眼，不見如來，便言如來入於滅",
    "T12n0374_025:0514b06": "度。善男子！直是如來現嬰兒行，非滅度也。善",
    "T12n0374_025:0514b07": "男子！如閻浮提，日入之時，眾生不見，以黑山",
    "T12n0374_025:0514b08": "障故，而是日性，實無沒入，眾生不見，生沒入",
    "T12n0374_025:0514b09": "想。聲聞弟子亦復如是，為諸煩惱山所障故，",
    "T12n0374_025:0514b10": "不見我身，以不見故，便於如來生滅度想，而",
    "T12n0374_025:0514b11": "我實不趣滅度也。",
    "T12n0374_025:0514b12": "「是故我於毘舍離國告波旬言，却後三月我",
    "T12n0374_025:0514b13": "當涅槃。善男子！如來玄見迦葉菩薩却後三",
    "T12n0374_025:0514b14": "月善根當熟，亦見香山須跋陀羅竟安居已",
    "T12n0374_025:0514b15": "當至我所，是故我告魔王波旬，却後三月當",
    "T12n0374_025:0514b16": "般涅槃。善男子！有諸力士，其數五百，終竟三",
    "T12n0374_025:0514b17": "月，亦當得發阿耨多羅三藐三菩提心，我為",
    "T12n0374_025:0514b18": "是故，告波旬言，却後三月當般涅槃。善男子！",
    "T12n0374_025:0514b19": "純陀等輩及五百梨車、菴羅果女，却後三月，",
    "T12n0374_025:0514b20": "無上道心善根成熟，為是等故，我告波旬，却",
    "T12n0374_025:0514b21": "後三月當般涅槃。善男子！須那剎多親近外",
    "T12n0374_025:0514b22": "道尼乾子等，我為說法滿十二年，彼人邪見，",
    "T12n0374_025:0514b23": "不信不受，我知是人邪見根栽，却後三月定",
    "T12n0374_025:0514b24": "可斫伐，我為是故告波旬言，却後三月當般",
    "T12n0374_025:0514b25": "涅槃。",
    "T12n0374_025:0514b26": "「善男子！何因緣故我於往昔尼連河邊告魔",
    "T12n0374_025:0514b27": "波旬，我今未有多智弟子，是故不得入涅槃",
    "T12n0374_025:0514b28": "者？我時欲為五比丘等，於波羅[木*奈]轉法輪故。",
    "T12n0374_025:0514b29": "復次欲為五比丘等，所謂耶奢、富那、毘摩羅",
    "T12n0374_025:0514c01": "闍、憍梵波提、須婆睺。次復欲為郁伽長者等",
    "T12n0374_025:0514c02": "五十人。次復欲為摩伽陀國頻婆娑羅王等",
    "T12n0374_025:0514c03": "無量人天。次復欲為優樓頻螺迦葉門徒五",
    "T12n0374_025:0514c04": "百比丘。次復欲為那提迦葉、伽耶迦葉兄弟",
    "T12n0374_025:0514c05": "二人及五百弟子。次復欲為舍利弗、目犍連",
    "T12n0374_025:0514c06": "等二百五十比丘轉妙法輪。是故我告魔王",
    "T12n0374_025:0514c07": "波旬不般涅槃。",
    "T12n0374_025:0514c08": "「善男子！有名涅槃非大涅槃。云何涅槃非大",
    "T12n0374_025:0514c09": "涅槃？不見佛性而斷煩惱，是名涅槃非大涅",
    "T12n0374_025:0514c10": "槃。以不見佛性故，無常、無我，惟有樂、淨。以是",
    "T12n0374_025:0514c11": "義故，雖斷煩惱，不得名為大般涅槃也。若見",
    "T12n0374_025:0514c12": "佛性能斷煩惱，是則名為大涅槃也。以見佛",
    "T12n0374_025:0514c13": "性故，得名為常樂我淨，以是義故，斷除煩惱，",
    "T12n0374_025:0514c14": "亦得稱為大般涅槃。",
    "T12n0374_025:0514c15": "「善男子！涅者言不，槃者言織，不織之義名",
    "T12n0374_025:0514c16": "為涅槃。槃又言覆，不覆之義乃名涅槃。槃",
    "T12n0374_025:0514c17": "言去來，不去不來乃名涅槃。槃者言取，不取",
    "T12n0374_025:0514c18": "之義乃名涅槃。槃言不定，定無不定乃名涅",
    "T12n0374_025:0514c19": "槃。槃言新故，無新故義乃名涅槃。槃言障礙，",
    "T12n0374_025:0514c20": "無障礙義乃名涅槃。善男子！有憂羅迦迦毘",
    "T12n0374_025:0514c21": "羅弟子等言，槃者名相，無相之義乃名涅槃。",
    "T12n0374_025:0514c22": "善男子，槃者言有，無有之義乃名涅槃。槃名",
    "T12n0374_025:0514c23": "和合，無和合義乃名涅槃。槃者言苦，無苦之",
    "T12n0374_025:0514c24": "義乃名涅槃。善男子！斷煩惱者不名涅槃，不",
    "T12n0374_025:0514c25": "生煩惱乃名涅槃。善男子！諸佛如來煩惱不",
    "T12n0374_025:0514c26": "起是名涅槃，所有智慧於法無礙是為如來。",
    "T12n0374_025:0514c27": "如來非是凡夫、聲聞、緣覺、菩薩，是名佛性。如",
    "T12n0374_025:0514c28": "來身心智慧，遍滿無量無邊阿僧祇土，無所障",
    "T12n0374_025:0514c29": "礙，是名虛空。如來常住無有變易，名曰實相。",
    "T12n0374_025:0515a01": "以是義故，如來實不畢竟涅槃。是名菩薩修",
    "T12n0374_025:0515a02": "大涅槃微妙經典，具足成就第七功德",
    "T12n0374_025:0515a03": "「復次善男子！云何菩薩摩訶薩修大涅槃微",
    "T12n0374_025:0515a04": "妙經典，具足成就第八功德？善男子！菩薩摩",
    "T12n0374_025:0515a05": "訶薩修大涅槃，除斷五事，遠離五事，成就六",
    "T12n0374_025:0515a06": "事，修習五事，守護一事，親近四事，信順一",
    "T12n0374_025:0515a07": "實，心善解脫，慧善解脫。",
    "T12n0374_025:0515a08": "「善男子！云何菩薩除斷五事？所謂五陰，色受",
    "T12n0374_025:0515a09": "想行識。所言陰者其義何謂？能令眾生生死",
    "T12n0374_025:0515a10": "相續、不離重檐，分散聚合三世所攝，求其義",
    "T12n0374_025:0515a11": "理了不可得，以是諸義，故名為陰。菩薩摩訶",
    "T12n0374_025:0515a12": "薩雖見色陰，不見其相。何以故？於十色中推",
    "T12n0374_025:0515a13": "求其性悉不可得，為世界故說言為陰。受有",
    "T12n0374_025:0515a14": "百八，雖見受陰，初無受相。何以故？受雖百八，",
    "T12n0374_025:0515a15": "理無定實，是故菩薩不見受陰，想行識等亦",
    "T12n0374_025:0515a16": "復如是。菩薩摩訶薩深見五陰，是生煩惱之",
    "T12n0374_025:0515a17": "根本也，以是義故，方便令斷。",
    "T12n0374_025:0515a18": "「云何菩薩遠離五事？所謂五見。何等為五？一",
    "T12n0374_025:0515a19": "者身見，二者邊見，三者邪見，四者戒取，五者",
    "T12n0374_025:0515a20": "見取。因是五見，生六十二見，因是諸見，生死",
    "T12n0374_025:0515a21": "不絕，是故菩薩防之不近。",
    "T12n0374_025:0515a22": "「云何菩薩成就六事？謂六念處。何等為六？一",
    "T12n0374_025:0515a23": "者念佛，二者念法，三者念僧，四者念天，五者",
    "T12n0374_025:0515a24": "念施，六者念戒，是名菩薩成就六事。",
    "T12n0374_025:0515a25": "「云何菩薩修習五事？所謂五定：一者知定，二",
    "T12n0374_025:0515a26": "者寂定，三者身心受快樂定，四者無樂定，五",
    "T12n0374_025:0515a27": "者首楞嚴定。修習如是五種定心，則得近於",
    "T12n0374_025:0515a28": "大般涅槃，是故菩薩勤心修習。",
    "T12n0374_025:0515a29": "「云何菩薩守護一事？謂菩提心。菩薩摩訶薩",
    "T12n0374_025:0515b01": "常勤守護是菩提心，猶如世人守護一子，亦",
    "T12n0374_025:0515b02": "如瞎者護餘一目，如行壙野守護導者。菩薩",
    "T12n0374_025:0515b03": "守護菩提之心，亦復如是，因護如是菩提心",
    "T12n0374_025:0515b04": "故，得阿耨多羅三藐三菩提，因得阿耨多羅",
    "T12n0374_025:0515b05": "三藐三菩提故，常、樂、我、淨具足而有，即是無",
    "T12n0374_025:0515b06": "上大般涅槃，是故菩薩守護一法。",
    "T12n0374_025:0515b07": "「云何菩薩親近四事？謂四無量心。何等為四？",
    "T12n0374_025:0515b08": "一者大慈，二者大悲，三者大喜，四者大捨。因",
    "T12n0374_025:0515b09": "是四心，能令無量無邊眾生發菩提心，是故",
    "T12n0374_025:0515b10": "菩薩繫心親近。「云何菩薩信順一實？菩薩了",
    "T12n0374_025:0515b11": "知一切眾生皆歸一道，一道者謂大乘也。諸",
    "T12n0374_025:0515b12": "佛菩薩為眾生故，分之為三，是故菩薩信順",
    "T12n0374_025:0515b13": "不逆。",
    "T12n0374_025:0515b14": "「云何菩薩心善解脫？貪、恚、癡心永斷滅故，是",
    "T12n0374_025:0515b15": "名菩薩心善解脫。",
    "T12n0374_025:0515b16": "「云何菩薩慧善解脫？菩薩摩訶薩於一切法",
    "T12n0374_025:0515b17": "知無障礙，是名菩薩慧善解脫。因慧解脫昔",
    "T12n0374_025:0515b18": "所不聞而今得聞，昔所不見而今得見，昔所",
    "T12n0374_025:0515b19": "不到而今得到。」爾時光明遍照高貴德王菩",
    "T12n0374_025:0515b20": "薩摩訶薩言：「世尊！如佛所說心解脫者，是義",
    "T12n0374_025:0515b21": "不然。何以故？心本無繫。所以者何？是心本性，",
    "T12n0374_025:0515b22": "不為貪欲、瞋恚、愚癡諸結所繫。若本無繫，云",
    "T12n0374_025:0515b23": "何而言心善解脫？世尊！若心本性不為貪結",
    "T12n0374_025:0515b24": "之所繫者，何等因緣而能得繫？如人搆角，本",
    "T12n0374_025:0515b25": "無乳相，雖加功力，乳無由出。搆乳之者，不得",
    "T12n0374_025:0515b26": "如是，加功雖少，乳則多出。心亦如是，本無貪",
    "T12n0374_025:0515b27": "者，今云何有？若本無貪，後方有者，諸佛菩薩",
    "T12n0374_025:0515b28": "本無貪相，今悉應有。世尊！譬如石女，本無子",
    "T12n0374_025:0515b29": "相，雖加功力無量因緣，子不可得。心亦如是，",
    "T12n0374_025:0515c01": "本無貪相，雖造眾緣，貪無由生。世尊！如攢",
    "T12n0374_025:0515c02": "濕木，火不可得。心亦如是，雖復攢求，貪不可",
    "T12n0374_025:0515c03": "得。云何貪結能繫於心？世尊！譬如押沙，油",
    "T12n0374_025:0515c04": "不可得。心亦如是，雖復押之，貪不可得。當知",
    "T12n0374_025:0515c05": "貪、心，二理各異，設復有之，何能污心？世尊！譬",
    "T12n0374_025:0515c06": "如有人，安橛於空，終不得住。安貪於心，亦復",
    "T12n0374_025:0515c07": "如是，種種因緣，不能令貪繫縛於心。世尊！若",
    "T12n0374_025:0515c08": "心無貪名解脫者，諸佛菩薩何故不拔虛空",
    "T12n0374_025:0515c09": "中刺？世尊！過去世心，不名解脫。未來世心，亦",
    "T12n0374_025:0515c10": "無解脫。現在世心，不與道共。何等世心名得",
    "T12n0374_025:0515c11": "解脫？世尊！如過去燈不能滅闇，未來世燈亦",
    "T12n0374_025:0515c12": "不滅闇，現在世燈復不滅闇。何以故？明之與",
    "T12n0374_025:0515c13": "闇，二不並故。心亦如是，云何而言心得解脫？",
    "T12n0374_025:0515c14": "世尊！貪亦是有，若貪無者，見女相時，不應生",
    "T12n0374_025:0515c15": "貪；若因女相，而得生者，當知是貪，真實而有，",
    "T12n0374_025:0515c16": "以有貪故，墮三惡道。世尊！譬如有人，見畫女",
    "T12n0374_025:0515c17": "像，亦復生貪，以生貪故，得種種罪；若本無貪，",
    "T12n0374_025:0515c18": "云何見畫而生於貪？若心無貪，云何如來說",
    "T12n0374_025:0515c19": "言菩薩心得解脫？若心有貪，云何見相然後",
    "T12n0374_025:0515c20": "方生，不見相者則不生也？我今現見有惡果",
    "T12n0374_025:0515c21": "報，當知有貪，瞋恚、愚癡亦復如是。世尊！譬",
    "T12n0374_025:0515c22": "如眾生，有身無我，而諸凡夫，橫計我想，雖有",
    "T12n0374_025:0515c23": "我想，不墮三惡。云何貪者，於無女相而起女",
    "T12n0374_025:0515c24": "想，墮三惡道？世尊！譬如攢木而生於火，然",
    "T12n0374_025:0515c25": "是火性眾緣中無，以何因緣而得生耶？世尊！",
    "T12n0374_025:0515c26": "貪亦如是，色中無貪，香味觸法亦復無貪，云",
    "T12n0374_025:0515c27": "何於色、香、味、觸、法，生於貪耶？若眾緣中悉無",
    "T12n0374_025:0515c28": "貪者，云何眾生獨生於貪？諸佛菩薩而不生",
    "T12n0374_025:0515c29": "耶？世尊！心亦不定，若心定者，無有貪欲、瞋",
    "T12n0374_025:0516a01": "恚、愚癡。若不定者，云何而言心得解脫？貪亦",
    "T12n0374_025:0516a02": "不定，若不定者，云何因之生三惡趣？貪者、境",
    "T12n0374_025:0516a03": "界，二俱不定。何以故？俱緣一色，或生於貪、或",
    "T12n0374_025:0516a04": "生於瞋、或生愚癡，是故貪者及與境界二俱",
    "T12n0374_025:0516a05": "不定，若俱不定，何故如來說言菩薩修大涅",
    "T12n0374_025:0516a06": "槃心得解脫？」◎",
    "T12n0374_025:0516a07": "◎爾時世尊告光明遍照高貴德王菩薩摩訶",
    "T12n0374_025:0516a08": "薩言：「善哉，善哉！善男子！心亦不為貪結所",
    "T12n0374_025:0516a09": "繫、亦非不繫，非是解脫、非不解脫，非有、非無，",
    "T12n0374_025:0516a10": "非現在、非過去、非未來。何以故？善男子！一切",
    "T12n0374_025:0516a11": "諸法無有自性故。善男子！有諸外道作如是",
    "T12n0374_025:0516a12": "言：『因緣和合則有果生，若眾緣中本無生性",
    "T12n0374_025:0516a13": "而能生者，虛空不生亦應生果。虛空不生非",
    "T12n0374_025:0516a14": "是因故，以眾緣中本有果性，是故合集而得",
    "T12n0374_025:0516a15": "生果。所以者何？如提婆達欲造牆壁，則取泥",
    "T12n0374_025:0516a16": "土，不取彩色。欲造畫像，則集彩色，不取草木。",
    "T12n0374_025:0516a17": "作衣取縷，不取泥木。作舍取泥，不取縷線。以",
    "T12n0374_025:0516a18": "人取故，當知是中各能生果，以能生果故，當",
    "T12n0374_025:0516a19": "知因中必先有性，若無性者一物之中應當",
    "T12n0374_025:0516a20": "出生一切諸物。若是可取、可作、可出，當知是",
    "T12n0374_025:0516a21": "中必先有果。若無果者，人則不取、不作、不出。",
    "T12n0374_025:0516a22": "惟有虛空無取、無作，故能出生一切萬物。以",
    "T12n0374_025:0516a23": "有因故，如尼拘陀子作尼拘陀樹，乳有醍醐，",
    "T12n0374_025:0516a24": "縷中有布，泥中有瓶。』善男子，一切凡夫無明",
    "T12n0374_025:0516a25": "所盲作是定說，色有著義，心有貪性。復言：『凡",
    "T12n0374_025:0516a26": "夫心有貪性、亦解脫性，遇貪因緣心則生貪，",
    "T12n0374_025:0516a27": "若遇解脫心則解脫。』雖作此說，是義不然。有",
    "T12n0374_025:0516a28": "諸凡夫復作是言：『一切因中，悉無有果。因有",
    "T12n0374_025:0516a29": "二種：一者微細，二者麁大。細即是常，麁則無",
    "T12n0374_025:0516b01": "常。從微細因轉成麁因，從此麁因轉復成果。",
    "T12n0374_025:0516b02": "麁無常故，果亦無常。』善男子！有諸凡夫復作",
    "T12n0374_025:0516b03": "是言：『心亦無因，貪亦無因，以時節故則生貪",
    "T12n0374_025:0516b04": "心。』如是等輩，以不能知心因緣故，輪迴六趣，",
    "T12n0374_025:0516b05": "具受生死。「善男子！譬如枷犬，繫之於柱，終日",
    "T12n0374_025:0516b06": "繞柱，不能得離。一切凡夫亦復如是，被無明",
    "T12n0374_025:0516b07": "枷繫生死柱，繞二十五有，不能得離。善男子！",
    "T12n0374_025:0516b08": "譬如有人墮於圊廁，既得出已，而復還入。如",
    "T12n0374_025:0516b09": "人病差，還為病因。如人涉路，值空曠處，既得",
    "T12n0374_025:0516b10": "過已，而復還來。又如淨洗，還塗泥土。一切凡",
    "T12n0374_025:0516b11": "夫亦復如是，已得解脫，無所有處。唯未得脫",
    "T12n0374_025:0516b12": "非非想處，而復還來至三惡趣。何以故？一切",
    "T12n0374_025:0516b13": "凡夫惟觀於果，不觀因緣，如犬逐塊，不逐於",
    "T12n0374_025:0516b14": "人。凡夫之人亦復如是，惟觀於果，不觀因緣，",
    "T12n0374_025:0516b15": "以不觀故，從非想退還三惡趣。",
    "T12n0374_025:0516b16": "「善男子！諸佛菩薩終不定說，因中有果、因中",
    "T12n0374_025:0516b17": "無果、及有無果、非有非無果。若言因中先定",
    "T12n0374_025:0516b18": "有果、及定無果、定有無果、定非有非無果，當",
    "T12n0374_025:0516b19": "知是等皆魔伴黨，繫屬於魔，即是愛人；如是",
    "T12n0374_025:0516b20": "愛人，不能永斷生死繫縛，不知心相及以貪",
    "T12n0374_025:0516b21": "相。善男子！諸佛菩薩顯示中道。何以故？雖說",
    "T12n0374_025:0516b22": "諸法非有非無，而不決定。所以者何？因眼、因",
    "T12n0374_025:0516b23": "色、因明、因心、因念，識則得生，是識決定不在",
    "T12n0374_025:0516b24": "眼中、色中、明中、心中、念中，亦非中間、非有、非",
    "T12n0374_025:0516b25": "無，從緣生故，名之為有，無自性故名之為無，",
    "T12n0374_025:0516b26": "是故如來說言諸法非有、非無。善男子！諸佛",
    "T12n0374_025:0516b27": "菩薩終不定說心有淨性及不淨性，淨不淨",
    "T12n0374_025:0516b28": "性，心無住處故。從緣生貪，故說非無，本無",
    "T12n0374_025:0516b29": "貪性，故說非有。善男子！從因緣故心則生貪，",
    "T12n0374_025:0516c01": "從因緣故心則解脫。善男子！因緣有二：一者",
    "T12n0374_025:0516c02": "隨於生死，二者隨大涅槃。",
    "T12n0374_025:0516c03": "「善男子！有因緣故，心共貪生共貪俱滅，有共",
    "T12n0374_025:0516c04": "貪生不共貪滅，有不共貪生共貪俱滅，有不",
    "T12n0374_025:0516c05": "共貪生不共貪滅。",
    "T12n0374_025:0516c06": "「云何心共貪生共貪俱滅？善男子！若有凡夫",
    "T12n0374_025:0516c07": "未斷貪心、修習貪心，如是之人，心共貪生心",
    "T12n0374_025:0516c08": "共貪滅。一切眾生不斷貪心，心共貪生心共",
    "T12n0374_025:0516c09": "貪滅。如欲界眾生，一切皆有初地味禪，若修、",
    "T12n0374_025:0516c10": "不修，常得成就，遇因緣故，即便得之，言因緣",
    "T12n0374_025:0516c11": "者謂火災也。一切凡夫亦復如是，若修、不修，",
    "T12n0374_025:0516c12": "心共貪生，心共貪滅。何以故？不斷貪故。",
    "T12n0374_025:0516c13": "「云何心共貪生不共貪滅？聲聞弟子有因緣",
    "T12n0374_025:0516c14": "故，生於貪心，畏貪心故，修白骨觀，是名心共",
    "T12n0374_025:0516c15": "貪生不共貪滅。復有心共貪生不共貪滅，如",
    "T12n0374_025:0516c16": "聲聞人未證四果，有因緣故生於貪心，證四",
    "T12n0374_025:0516c17": "果時貪心得滅，是名心共貪生不共貪滅。菩",
    "T12n0374_025:0516c18": "薩摩訶薩得不動地時，心共貪生不共貪滅。",
    "T12n0374_025:0516c19": "「云何不共貪生共貪俱滅？若菩薩摩訶薩斷",
    "T12n0374_025:0516c20": "貪心已，為眾生故示現有貪，以示現故，能令",
    "T12n0374_025:0516c21": "無量無邊眾生諮受善法，具足成就，是名不",
    "T12n0374_025:0516c22": "共貪生共貪俱滅。",
    "T12n0374_025:0516c23": "「云何不共貪生不共貪滅？謂阿羅漢、緣覺、諸",
    "T12n0374_025:0516c24": "佛，除不動地其餘菩薩，是名不共貪生不共",
    "T12n0374_025:0516c25": "貪滅。以是義故，諸佛菩薩不決定說心性本",
    "T12n0374_025:0516c26": "淨、性本不淨。「善男子，是心不與貪結和合，亦",
    "T12n0374_025:0516c27": "復不與瞋癡和合。善男子！譬如日月，雖為烟",
    "T12n0374_025:0516c28": "塵、雲霧及羅睺羅之所覆蔽，以是因緣令諸",
    "T12n0374_025:0516c29": "眾生不能得見，雖不可見日月之性，終不與",
    "T12n0374_025:0517a01": "彼五翳和合。心亦如是，以因緣故，生於貪結。",
    "T12n0374_025:0517a02": "眾生雖說心與貪合，而是心性實不與合。若",
    "T12n0374_025:0517a03": "是貪心即是貪性，若是不貪即不貪性，不貪",
    "T12n0374_025:0517a04": "之心不能為貪，貪結之心不能不貪。善男子！",
    "T12n0374_025:0517a05": "以是義故，貪欲之結不能污心。諸佛菩薩永",
    "T12n0374_025:0517a06": "破貪結，是故說言心得解脫。一切眾生從因",
    "T12n0374_025:0517a07": "緣故，生於貪結，從因緣故，心得解脫。",
    "T12n0374_025:0517a08": "「善男子！譬如雪山懸峻之處，人與獼猴俱不",
    "T12n0374_025:0517a09": "能行。或復有處，獼猴能行，人不能行。或復有",
    "T12n0374_025:0517a10": "處，人與獼猴二俱能行。善男子！人與獼猴能",
    "T12n0374_025:0517a11": "行處者，如諸獵師，純以黐膠，置之案上用捕",
    "T12n0374_025:0517a12": "獼猴。獼猴癡故，往手觸之，觸已粘手，欲脫手",
    "T12n0374_025:0517a13": "故，以脚踏之，脚復隨著。欲脫脚故，以口齧之，",
    "T12n0374_025:0517a14": "口復粘著，如是五處悉無得脫。於是獵師以",
    "T12n0374_025:0517a15": "杖貫之，負還歸家。雪山嶮處喻佛菩薩所得",
    "T12n0374_025:0517a16": "正道。獼猴者喻諸凡夫。獵師者喻魔波旬。黐",
    "T12n0374_025:0517a17": "膠者喻貪欲結。人與獼猴俱不行者，喻諸凡",
    "T12n0374_025:0517a18": "夫、魔王波旬俱不能行。獼猴能行，人不能者，",
    "T12n0374_025:0517a19": "喻諸外道有智慧者，諸惡魔等雖以五欲不",
    "T12n0374_025:0517a20": "能繫縛。人與獼猴俱能行者，一切凡夫及魔",
    "T12n0374_025:0517a21": "波旬常處生死不能修行，凡夫之人五欲所",
    "T12n0374_025:0517a22": "縛，令魔波旬自在將去，如彼獵師黐捕獼猴，",
    "T12n0374_025:0517a23": "檐負歸家。",
    "T12n0374_025:0517a24": "「善男子！譬如國王安住己界，身心安樂，若至",
    "T12n0374_025:0517a25": "他界，則得眾苦。一切眾生亦復如是，若能自",
    "T12n0374_025:0517a26": "住於己境界，則得安樂，若至他界則遇惡魔，",
    "T12n0374_025:0517a27": "受諸苦惱。自境界者謂四念處，他境界者謂",
    "T12n0374_025:0517a28": "五欲也。云何名為繫屬於魔？有諸眾生無常",
    "T12n0374_025:0517a29": "見常、常見無常，苦見於樂、樂見於苦，不淨見",
    "T12n0374_025:0517b01": "淨、淨見不淨，無我見我、我見無我，非實解脫",
    "T12n0374_025:0517b02": "橫見解脫、真實解脫見非解脫，非乘見乘、乘",
    "T12n0374_025:0517b03": "見非乘，如是之人名繫屬魔，繫屬魔者心不",
    "T12n0374_025:0517b04": "清淨。復次善男子！若見諸法真實是有，總別",
    "T12n0374_025:0517b05": "定相。當知是人，若見色時，便作色相，乃至見",
    "T12n0374_025:0517b06": "識亦作識相，見男男相、見女女相、見日日相、",
    "T12n0374_025:0517b07": "見月月相、見歲歲相、見陰陰相、見入入相、見",
    "T12n0374_025:0517b08": "界界相，如是見者，名繫屬魔。繫屬魔者心",
    "T12n0374_025:0517b09": "不清淨。復次善男子！若見我是色、色中有我、",
    "T12n0374_025:0517b10": "我中有色、色屬於我，乃至見我是識、識中有",
    "T12n0374_025:0517b11": "我、我中有識、識屬於我，如是見者，繫屬於魔，",
    "T12n0374_025:0517b12": "非我弟子。善男子！我聲聞弟子遠離如來十",
    "T12n0374_025:0517b13": "二部經，修習種種外道典籍，不修出家、寂滅",
    "T12n0374_025:0517b14": "之法，純營世俗在家之事。何等名為在家事",
    "T12n0374_025:0517b15": "也？受畜一切不淨之物，奴婢、田宅、象馬、車乘、",
    "T12n0374_025:0517b16": "駝驢鷄犬、獼猴猪羊、種種穀麥，遠離師、僧，親",
    "T12n0374_025:0517b17": "附白衣，違反聖教，向諸白衣作如是言：『佛聽",
    "T12n0374_025:0517b18": "比丘受畜種種不淨之物。』是名修習在家之",
    "T12n0374_025:0517b19": "事。有諸弟子不為涅槃，但為利養，親近聽受",
    "T12n0374_025:0517b20": "十二部經，招提僧物及僧鬘物，衣著食噉，如",
    "T12n0374_025:0517b21": "自己有，慳惜他家，及以稱譽、親近國王及諸",
    "T12n0374_025:0517b22": "王子，卜筮吉凶推步盈虛，圍碁六博摴蒱投",
    "T12n0374_025:0517b23": "壺，親近比丘尼及諸處女，畜二沙彌，常遊屠",
    "T12n0374_025:0517b24": "獵、酤酒之家，及旃陀羅所住之處，種種販賣、",
    "T12n0374_025:0517b25": "手自作食、受使隣國通致信命，如是之人當",
    "T12n0374_025:0517b26": "知即是魔之眷屬，非我弟子。以是因緣，心共",
    "T12n0374_025:0517b27": "貪生、心共貪滅。乃至癡心，共生共滅亦復如",
    "T12n0374_025:0517b28": "是。「善男子！以是因緣，心性不淨、亦非不淨，",
    "T12n0374_025:0517b29": "是故我說心得解脫。若有不受不畜一切不",
    "T12n0374_025:0517c01": "淨之物，為大涅槃受持、讀誦十二部經，書寫",
    "T12n0374_025:0517c02": "解說，當知是等，真我弟子，不行惡魔波旬境",
    "T12n0374_025:0517c03": "界，即是修習三十七品，以修習故，不共貪生、",
    "T12n0374_025:0517c04": "不共貪滅，是名菩薩修大涅槃微妙經典，具",
    "T12n0374_025:0517c05": "足成就第八功德。◎",
    "T12n0374_025:0517c06": "大般涅槃經卷第二十五"
}