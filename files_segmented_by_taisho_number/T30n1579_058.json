{
    "T30n1579_058:0620c24": "瑜伽師地論卷第五十八",
    "T30n1579_058:0620c26": "彌勒菩薩說",
    "T30n1579_058:0620c27": "三藏法師玄奘奉　詔譯",
    "T30n1579_058:0620c28": "攝決擇分中有尋有伺等三地之一",
    "T30n1579_058:0620c29": "如是已說五識身相應地意地決擇。有尋有",
    "T30n1579_058:0621a01": "伺等三地決擇我今當說。問何故焰摩名為",
    "T30n1579_058:0621a02": "法王。為能損害諸眾生故。為能饒益諸眾",
    "T30n1579_058:0621a03": "生故。若由損害眾生。名為法王。不應道",
    "T30n1579_058:0621a04": "理。若由饒益眾生。今應當說云何饒益。答",
    "T30n1579_058:0621a05": "由能饒益不由損害。何以故。若諸眾生執",
    "T30n1579_058:0621a06": "到王所。令憶念故遂為現彼相似之身。告",
    "T30n1579_058:0621a07": "言。汝等自所作業當受其果。由是因緣彼",
    "T30n1579_058:0621a08": "諸眾生各自了知自所作業還自受果。便",
    "T30n1579_058:0621a09": "於焰摩使者眾生業力增上所生。猶如變",
    "T30n1579_058:0621a10": "化非眾生所。無反害心無瞋恚心不懷怨",
    "T30n1579_058:0621a11": "恨。乃由此故感那落迦。新業更不積集。故",
    "T30n1579_058:0621a12": "業盡已脫那落迦趣。是故焰摩由能饒益諸",
    "T30n1579_058:0621a13": "眾生故。名為法王。若諸眾生生那落迦憶",
    "T30n1579_058:0621a14": "宿命者。焰摩法王更不教誨。若有生已不",
    "T30n1579_058:0621a15": "憶宿命。王便教誨。略有三種補特伽羅生",
    "T30n1579_058:0621a16": "那落迦。不憶宿命。一極愚癡。謂生邊地不",
    "T30n1579_058:0621a17": "解觀察。隨諸惡轉。二極放逸。謂受欲者",
    "T30n1579_058:0621a18": "於諸欲中增上耽著不解觀察。隨諸惡轉。",
    "T30n1579_058:0621a19": "三極邪見。謂成就一切誹謗邪見不解觀",
    "T30n1579_058:0621a20": "察。隨諸惡轉。由彼不能自然憶念故令",
    "T30n1579_058:0621a21": "憶念。復次二因緣故大海水鹹。一生彼眾生",
    "T30n1579_058:0621a22": "福增上故。二陸地眾生一分非福增上故。所",
    "T30n1579_058:0621a23": "以者何。由水鹹故非人所涉。生彼無量微",
    "T30n1579_058:0621a24": "細眾生不被採害。又大海中種種珍寶差別",
    "T30n1579_058:0621a25": "可得。由水鹹故陸地眾生一分難得。",
    "T30n1579_058:0621a26": "復次煩惱雜染決擇。我今當說。如先所說",
    "T30n1579_058:0621a27": "煩惱雜染義。當知此煩惱由五種相建立",
    "T30n1579_058:0621a28": "差別。何等為五。一自性故。二自性差別故。",
    "T30n1579_058:0621a29": "三染淨差別故。四迷斷差別故。五對治差別",
    "T30n1579_058:0621b01": "故。云何自性。略有二種。一見性煩惱。二非",
    "T30n1579_058:0621b02": "見性煩惱。云何自性差別。略有十種。見性煩",
    "T30n1579_058:0621b03": "惱五種差別。非見性者亦有五種。總此十",
    "T30n1579_058:0621b04": "種名為煩惱自性差別。見性五者。謂薩迦耶",
    "T30n1579_058:0621b05": "見。邊執見。邪見。見取。戒禁取。非見性五者。",
    "T30n1579_058:0621b06": "謂貪。恚。慢。無明。疑。薩迦耶見者。於五取蘊",
    "T30n1579_058:0621b07": "心執增益見我我所名薩迦耶見。此復二",
    "T30n1579_058:0621b08": "種。一者俱生。二分別起。俱生者。一切愚夫異",
    "T30n1579_058:0621b09": "生乃至禽獸並皆現行。分別起者。諸外道等",
    "T30n1579_058:0621b10": "計度而起。",
    "T30n1579_058:0621b11": "邊執見者。於五取蘊薩迦耶見增上力故。心",
    "T30n1579_058:0621b12": "執增益見我斷常。名邊執見。常見所攝邊執",
    "T30n1579_058:0621b13": "見者。謂六十二諸見趣中。計度前際諸遍常",
    "T30n1579_058:0621b14": "論一分常論。及計後際諸有想論無想論非",
    "T30n1579_058:0621b15": "想非非想論。斷見所攝邊執見者。謂諸沙門",
    "T30n1579_058:0621b16": "若婆羅門七事斷論。此邊執見唯分別起無",
    "T30n1579_058:0621b17": "有俱生。唯除即此先世已來串習隨逐邊執",
    "T30n1579_058:0621b18": "見等。若有分別若無分別差別之相。如本",
    "T30n1579_058:0621b19": "地分已廣分別。邪見者。一切倒見於所知事",
    "T30n1579_058:0621b20": "顛倒而轉。皆名邪見。當知此見略有二種。",
    "T30n1579_058:0621b21": "一者增益。二者損減。薩迦耶見。邊執見。見",
    "T30n1579_058:0621b22": "取。戒禁取。此四見等一切。皆名增益邪見。",
    "T30n1579_058:0621b23": "謗因謗用謗果壞實事等。心執增益所有",
    "T30n1579_058:0621b24": "諸見一切。皆名損減邪見。無施無愛亦無",
    "T30n1579_058:0621b25": "祠祀。是名謗因。無有妙行亦無惡行。是",
    "T30n1579_058:0621b26": "名謗用。無有妙行惡行諸業果及異熟。是",
    "T30n1579_058:0621b27": "名謗果。無父無母無化生有情。亦無世間",
    "T30n1579_058:0621b28": "真阿羅漢諸漏永盡。乃至廣說。如是一切名",
    "T30n1579_058:0621b29": "壞實事。又此邪見即計前際諸無因論。邊無",
    "T30n1579_058:0621c01": "邊論。不死矯亂論。及計後際現法涅槃等",
    "T30n1579_058:0621c02": "論。所有沙門若婆羅門。當知如是薩迦耶見",
    "T30n1579_058:0621c03": "以為根本。六十二見三見所攝。謂常見所攝",
    "T30n1579_058:0621c04": "諸邊執見。斷見所攝諸邊執見及諸邪見。見",
    "T30n1579_058:0621c05": "取者。於六十二諸見趣等。一一別計為最為",
    "T30n1579_058:0621c06": "上為勝為妙。威勢取執隨起言說。唯此諦",
    "T30n1579_058:0621c07": "實餘皆虛妄。由此見故能得清淨解脫出",
    "T30n1579_058:0621c08": "離。是名見取。",
    "T30n1579_058:0621c09": "戒禁取者。謂所受持隨順見取。見取眷屬",
    "T30n1579_058:0621c10": "見取隨法。若戒若禁於所受持諸戒禁中。",
    "T30n1579_058:0621c11": "妄計為最為上為勝為妙。威勢執取隨起",
    "T30n1579_058:0621c12": "言說。唯此諦實餘皆虛妄。由此戒禁能得",
    "T30n1579_058:0621c13": "清淨解脫出離。是名戒禁取。",
    "T30n1579_058:0621c14": "貪者。謂能耽著心所為性。此復四種。謂著",
    "T30n1579_058:0621c15": "諸見欲色無色。",
    "T30n1579_058:0621c16": "恚者。謂能損害心所為性。此復四種。謂於",
    "T30n1579_058:0621c17": "損己他。見他有情所。及於所愛不饒益所。",
    "T30n1579_058:0621c18": "於所不愛作饒益所。所有瞋恚。",
    "T30n1579_058:0621c19": "慢者。謂令心舉心所為性。此復四種。謂於",
    "T30n1579_058:0621c20": "諸見。於諸有情。於受用欲。於諸後有處起。",
    "T30n1579_058:0621c21": "又此慢略有二種。一惑亂慢。二不惑亂慢。",
    "T30n1579_058:0621c22": "於有情處慢者。謂三慢類。已如前說。於受",
    "T30n1579_058:0621c23": "用欲處慢者。謂由大財大族大徒眾等現在",
    "T30n1579_058:0621c24": "前故心遂高舉。於後有處慢者。謂由計我",
    "T30n1579_058:0621c25": "當有不有。廣說乃至我當非想非非想等。若",
    "T30n1579_058:0621c26": "動不動戲論造作諸愛趣中。現前轉故心遂",
    "T30n1579_058:0621c27": "高舉。不惑亂慢者。謂於下劣計己為勝。於",
    "T30n1579_058:0621c28": "等計等而生憍慢。惑亂慢者。謂餘六慢。又",
    "T30n1579_058:0621c29": "由受用鄙劣資具自謂富樂。名惑亂慢。若",
    "T30n1579_058:0622a01": "由受用勝妙資具自謂富樂。名不惑亂慢。",
    "T30n1579_058:0622a02": "又由邪行謂後有勝。名惑亂慢。若由正行",
    "T30n1579_058:0622a03": "謂後有勝。名不惑亂慢。",
    "T30n1579_058:0622a04": "無明者。謂於所知真實覺悟能覆能障心所",
    "T30n1579_058:0622a05": "為性。此略四種。一無解愚。二放逸愚。三染",
    "T30n1579_058:0622a06": "污愚。四不染污愚。若於不見聞覺知所知",
    "T30n1579_058:0622a07": "義中所有無智。名無解愚。若於見聞覺知",
    "T30n1579_058:0622a08": "所知義中。散亂失念所有無智。名放逸愚。",
    "T30n1579_058:0622a09": "於顛倒心所有無智。名染污愚。不顛倒心",
    "T30n1579_058:0622a10": "所有無智。名不染污愚。又此無明總有二",
    "T30n1579_058:0622a11": "種。一煩惱相應無明。二獨行無明。非無愚",
    "T30n1579_058:0622a12": "癡而起諸惑。是故貪等餘惑相應所有無",
    "T30n1579_058:0622a13": "明。名煩惱相應無明。若無貪等諸煩惱纏。",
    "T30n1579_058:0622a14": "但於苦等諸諦境中。由不如理作意力故。",
    "T30n1579_058:0622a15": "鈍慧士夫補特伽羅諸不如實簡擇覆障",
    "T30n1579_058:0622a16": "纏裹闇昧等心所性。名獨行無明。",
    "T30n1579_058:0622a17": "疑者。猶豫二分不決定心所為性。當知此",
    "T30n1579_058:0622a18": "疑略由五相差別建立。謂於他世作用因",
    "T30n1579_058:0622a19": "果諸諦寶中。心懷猶豫。",
    "T30n1579_058:0622a20": "如是所說十種煩惱。亦緣事轉亦緣煩惱。",
    "T30n1579_058:0622a21": "謂十煩惱皆與自地一切煩惱展轉相緣。亦",
    "T30n1579_058:0622a22": "緣自地諸有漏事。下地煩惱能緣上地煩惱",
    "T30n1579_058:0622a23": "及事。非上地惑能緣下地煩惱及事。如是",
    "T30n1579_058:0622a24": "煩惱展轉相緣及下地惑能緣上地。於此處",
    "T30n1579_058:0622a25": "所餘決擇文更不復現。",
    "T30n1579_058:0622a26": "復次俱生薩迦耶見唯無記性。數現行故。非",
    "T30n1579_058:0622a27": "極損惱自他處故。若分別起薩迦耶見由",
    "T30n1579_058:0622a28": "堅執故與前相違。在欲界者唯不善性。若",
    "T30n1579_058:0622a29": "在上地。奢摩他力所制持故。多白淨法所",
    "T30n1579_058:0622b01": "攝受故。成無記性。由染污故體是隱沒。所",
    "T30n1579_058:0622b02": "餘煩惱由此道理隨應當知。欲界煩惱為",
    "T30n1579_058:0622b03": "諸惡行安足處故。多不善性。又不善者。具",
    "T30n1579_058:0622b04": "三因緣能往惡趣。餘則不定。何等為三。謂",
    "T30n1579_058:0622b05": "極多修習殷重無間計為功德。不見其失",
    "T30n1579_058:0622b06": "不見其患。縱情而起。是初因緣。用此煩惱",
    "T30n1579_058:0622b07": "以為依處。由身語意於諸惡行作及增長。",
    "T30n1579_058:0622b08": "是第二因緣。由此煩惱斷他善品授不善",
    "T30n1579_058:0622b09": "品。是第三因緣。除先所作能往惡趣順後",
    "T30n1579_058:0622b10": "受業。又十煩惱。七唯意地。貪恚無明亦通五",
    "T30n1579_058:0622b11": "識。又於欲界四見及慢喜捨相應。貪樂喜捨",
    "T30n1579_058:0622b12": "相應。恚苦憂捨相應。邪見喜憂捨相應。疑憂",
    "T30n1579_058:0622b13": "捨相應。無明一切五根相應。此據多分相應",
    "T30n1579_058:0622b14": "道理。其餘深細後當廣說。於上諸地隨所",
    "T30n1579_058:0622b15": "有根。即與彼地煩惱相應。又十煩惱見所斷",
    "T30n1579_058:0622b16": "者。名曰無事。彼所緣事非成實故。所餘煩",
    "T30n1579_058:0622b17": "惱有事。無事彼相違故。又貪與慢緣有漏一",
    "T30n1579_058:0622b18": "分可意事生。恚緣一分非可意生。是故此",
    "T30n1579_058:0622b19": "三煩惱一分所生名取。一分所餘煩惱通緣",
    "T30n1579_058:0622b20": "內外若愛非愛。及俱相違有漏事生。是故說",
    "T30n1579_058:0622b21": "彼名曰遍行。取一切事若有隨順如是煩",
    "T30n1579_058:0622b22": "惱煩惱俱行煩惱品類。名隨煩惱。",
    "T30n1579_058:0622b23": "云何名隨煩惱。略由四相差別建立。一通",
    "T30n1579_058:0622b24": "一切不善心起。二通一切染污心起。三於",
    "T30n1579_058:0622b25": "各別不善心起。四善不善無記心起。非一切",
    "T30n1579_058:0622b26": "處非一切時。謂無慚無愧名通一切不善",
    "T30n1579_058:0622b27": "心起。隨煩惱放逸掉舉。惛沈不信。懈怠邪",
    "T30n1579_058:0622b28": "欲。邪勝解邪念。散亂不正知。此十隨煩惱通",
    "T30n1579_058:0622b29": "一切染污心起。通一切處三界所繫。忿恨覆",
    "T30n1579_058:0622c01": "惱嫉慳誑諂憍害。此十隨煩惱各別不善心",
    "T30n1579_058:0622c02": "起。若一生時必無第二。如是十種皆欲界",
    "T30n1579_058:0622c03": "繫。除誑諂憍。由誑及諂至初靜慮憍通三",
    "T30n1579_058:0622c04": "界。此并前二若在上地唯無記性。尋伺惡作",
    "T30n1579_058:0622c05": "睡眠。此四隨煩惱通善不善無記心起。非",
    "T30n1579_058:0622c06": "一切處非一切時。若有極久尋求伺察。便",
    "T30n1579_058:0622c07": "令身疲念失心亦勞損。是故尋伺名隨煩惱。",
    "T30n1579_058:0622c08": "此二乃至初靜慮地。惡作睡眠唯在欲界。又",
    "T30n1579_058:0622c09": "有定地諸隨煩惱。謂尋伺誑諂。惛沈掉舉。憍",
    "T30n1579_058:0622c10": "放逸懈怠等。初靜慮地有初四種。餘通一切",
    "T30n1579_058:0622c11": "地。若雜事中世尊所說諸隨煩惱。廣說乃至",
    "T30n1579_058:0622c12": "愁歎憂苦隨擾惱等。及攝事分廣所分別。如",
    "T30n1579_058:0622c13": "是一切諸隨煩惱。皆是此中四相差別。隨其",
    "T30n1579_058:0622c14": "所應相攝應知。",
    "T30n1579_058:0622c15": "復次諸隨煩惱若在欲界略於十二處轉。",
    "T30n1579_058:0622c16": "何等十二。謂執著惡行處。鬪訟諍競處。毀犯",
    "T30n1579_058:0622c17": "尸羅處。受學隨轉非善人法處。邪命處。耽著",
    "T30n1579_058:0622c18": "諸欲處。如所聞法義心諦思惟處。於所思義",
    "T30n1579_058:0622c19": "內心寂止方便持心處。展轉受用財法處。不",
    "T30n1579_058:0622c20": "相雜住處。遠離臥具房舍處。眾苦所集處。此",
    "T30n1579_058:0622c21": "十二處以為依止。如先所說貪著。乃至隨",
    "T30n1579_058:0622c22": "擾惱等諸隨煩惱差別而轉。謂貪著瞋恚愚",
    "T30n1579_058:0622c23": "癡依初處轉。忿等乃至諂依第二處轉。無",
    "T30n1579_058:0622c24": "慚無愧依第三處轉。誑等乃至謀害依第四",
    "T30n1579_058:0622c25": "處轉。矯詐等乃至惡作依第五處轉。不忍",
    "T30n1579_058:0622c26": "耽嗜等乃至不平等貪著依第六處轉。薩迦",
    "T30n1579_058:0622c27": "耶見有見無有見依第七處轉。貪欲等乃至",
    "T30n1579_058:0622c28": "不作意依第八處轉。顧悅纏綿依第九處",
    "T30n1579_058:0622c29": "轉。不質直。性不柔和性不隨同分轉性依第",
    "T30n1579_058:0623a01": "十處轉。欲尋思等乃至家生繫屬尋思依第",
    "T30n1579_058:0623a02": "十一處轉。愁歎等依第十二處轉。",
    "T30n1579_058:0623a03": "復次此五見是慧性故互不相應。自性自性",
    "T30n1579_058:0623a04": "不相應故。貪恚慢疑更相違故互不相應。",
    "T30n1579_058:0623a05": "貪染令心卑下。憍慢令心高舉是故貪慢更",
    "T30n1579_058:0623a06": "互相違。",
    "T30n1579_058:0623a07": "復次如所說諸隨煩惱。當知皆是煩惱品",
    "T30n1579_058:0623a08": "類。且如放逸是一切煩惱品類。所以者何。",
    "T30n1579_058:0623a09": "於染愛時多生放逸。乃至疑時亦有放逸。",
    "T30n1579_058:0623a10": "貪著慳悋憍高掉舉等。皆貪品類皆貪等流。",
    "T30n1579_058:0623a11": "忿恨惱嫉害等是瞋品類是瞋等流。誑諂是",
    "T30n1579_058:0623a12": "邪見品類邪見等流。覆是諂品類。當知即彼",
    "T30n1579_058:0623a13": "品類等流。餘隨煩惱是癡品類是癡等流。唯",
    "T30n1579_058:0623a14": "除尋伺當知尋伺。慧思為性猶如諸見。若",
    "T30n1579_058:0623a15": "慧依止意言而生。於所緣境慞惶推究。",
    "T30n1579_058:0623a16": "雖慧為性而名尋伺。於諸境界遽務推求。",
    "T30n1579_058:0623a17": "依止意言麁慧名尋。即於此境不甚遽務",
    "T30n1579_058:0623a18": "而隨究察。依止意言細慧名伺。是名建立",
    "T30n1579_058:0623a19": "煩惱雜染自性差別。",
    "T30n1579_058:0623a20": "云何建立煩惱雜染染淨差別。謂如所說本",
    "T30n1579_058:0623a21": "隨二惑。略二緣故染惱有情。一由纏故。二",
    "T30n1579_058:0623a22": "隨眠故。現行現起煩惱名纏。即此種子未斷",
    "T30n1579_058:0623a23": "未害。名曰隨眠亦名麁重。又不覺位名曰",
    "T30n1579_058:0623a24": "隨眠。若在覺位說名為纏。若諸具縛補特",
    "T30n1579_058:0623a25": "伽羅生在欲界。成就三界煩惱隨眠。若生",
    "T30n1579_058:0623a26": "色界所有異生。成就欲界被奢摩他之所",
    "T30n1579_058:0623a27": "損伏煩惱隨眠。成就色界及無色界所未",
    "T30n1579_058:0623a28": "損伏煩惱隨眠。若生無色所有異生。成就",
    "T30n1579_058:0623a29": "欲界及與色界被奢摩他之所損伏煩惱隨",
    "T30n1579_058:0623b01": "眠。成就無色所未損伏煩惱隨眠。如界道",
    "T30n1579_058:0623b02": "理隨地亦爾。諸煩惱纏未離自地煩惱欲",
    "T30n1579_058:0623b03": "者自地現起。已離欲者即不現起。若在下",
    "T30n1579_058:0623b04": "地。上地諸纏亦得成就。非在上地得說成",
    "T30n1579_058:0623b05": "就下地諸纏。",
    "T30n1579_058:0623b06": "問具一切縛補特伽羅。諸煩惱纏起滅未捨",
    "T30n1579_058:0623b07": "是諸煩惱於何事繫。過去耶未來耶現在耶。",
    "T30n1579_058:0623b08": "答過去已繫故不名繫。但於現在由此種",
    "T30n1579_058:0623b09": "類煩惱隨眠。說名為繫。若諸煩惱正起現前",
    "T30n1579_058:0623b10": "亦由纏故。說名為繫。於未來世隨眠及纏",
    "T30n1579_058:0623b11": "以當繫故。亦不名繫。如此種類。當知諸",
    "T30n1579_058:0623b12": "餘煩惱亦爾。如具縛者不具縛者亦復如",
    "T30n1579_058:0623b13": "是。差別者。所餘煩惱說名為繫。問諸修行",
    "T30n1579_058:0623b14": "者伏煩惱纏當云何伏。答以修三種對治",
    "T30n1579_058:0623b15": "力故伏煩惱纏。一了知煩惱自性過患。二",
    "T30n1579_058:0623b16": "思惟對治所緣境相。三以勝善品滋心相",
    "T30n1579_058:0623b17": "續。當知此是永斷正見前行之道。問諸修行",
    "T30n1579_058:0623b18": "者斷煩惱時。為捨纏耶捨隨眠耶。由斷",
    "T30n1579_058:0623b19": "何故說名為斷。答但捨隨眠。以煩惱纏先",
    "T30n1579_058:0623b20": "已捨故。斷隨眠故說名為斷。何以故。雖纏",
    "T30n1579_058:0623b21": "已斷未斷隨眠。諸煩惱纏數復現起。若隨",
    "T30n1579_058:0623b22": "眠斷。纏與隨眠畢竟不起。問為斷過去為",
    "T30n1579_058:0623b23": "斷未來為斷現在。答非斷去來今。然說",
    "T30n1579_058:0623b24": "斷三世。何以故。若在過去有隨眠心。任運",
    "T30n1579_058:0623b25": "滅故其性已斷。復何所斷。若在未來有隨",
    "T30n1579_058:0623b26": "眠心。性未生故體既是無。當何所斷。若在",
    "T30n1579_058:0623b27": "現在有隨眠心。此剎那後性必不住。更何須",
    "T30n1579_058:0623b28": "斷。又有隨眠離隨眠心二不和合。是故現",
    "T30n1579_058:0623b29": "在亦非所斷。然從他音內正作意二因緣",
    "T30n1579_058:0623c01": "故。正見相應。隨所治惑能治心生。諸有隨",
    "T30n1579_058:0623c02": "眠所治心滅。此心生時彼心滅時平等平等。",
    "T30n1579_058:0623c03": "對治生滅道理應知。正見相應能對治心。於",
    "T30n1579_058:0623c04": "現在世無有隨眠。於過去世亦無隨眠。此",
    "T30n1579_058:0623c05": "剎那後離隨眠心。在未來世亦無隨眠。從",
    "T30n1579_058:0623c06": "此已後於已轉依已斷隨眠身相續中。所",
    "T30n1579_058:0623c07": "有後得世間所攝善無記心去來今位皆離",
    "T30n1579_058:0623c08": "隨眠。是故三世皆得說斷。是名煩惱雜染",
    "T30n1579_058:0623c09": "染淨差別。",
    "T30n1579_058:0623c10": "云何建立煩惱雜染迷斷差別。當知略說有",
    "T30n1579_058:0623c11": "十五種。謂欲界繫見苦集滅道諦所斷及修",
    "T30n1579_058:0623c12": "所斷諸漏有五。如欲界繫。色無色繫各五",
    "T30n1579_058:0623c13": "亦爾。欲界迷苦有十煩惱。迷集有八。除薩",
    "T30n1579_058:0623c14": "迦耶及邊執見。如迷集諦滅道亦爾。上界",
    "T30n1579_058:0623c15": "諸諦並除瞋恚。隨迷次第如欲界說。",
    "T30n1579_058:0623c16": "云何迷苦有十隨眠。略五取蘊總名為苦。",
    "T30n1579_058:0623c17": "愚夫於此五取蘊中起二十句薩迦耶見。五",
    "T30n1579_058:0623c18": "句見我。餘見我所。是名迷苦薩迦耶見。即",
    "T30n1579_058:0623c19": "用如是薩迦耶見以為依止。於五取蘊見",
    "T30n1579_058:0623c20": "我斷常。故邊執見亦迷於苦。又諸邪見謂",
    "T30n1579_058:0623c21": "無施等乃至妙行惡行業果及與異熟。是迷",
    "T30n1579_058:0623c22": "苦諦。又有邪見撥無父母化生有情。如是",
    "T30n1579_058:0623c23": "邪見一分迷苦。一分迷集。又諸外道誹謗",
    "T30n1579_058:0623c24": "苦諦起大邪見。彼謂沙門喬答摩種。為諸",
    "T30n1579_058:0623c25": "弟子施設苦諦。此定無有。如是邪見亦迷",
    "T30n1579_058:0623c26": "苦諦。又有諸見妄計自在世主釋梵及餘",
    "T30n1579_058:0623c27": "物類。為常為恒無有變易。如是邪見亦迷",
    "T30n1579_058:0623c28": "苦諦。又有諸見計邊無邊。如是亦名迷苦",
    "T30n1579_058:0623c29": "邪見。又有沙門若婆羅門不死矯亂邪見。一",
    "T30n1579_058:0624a01": "分亦迷苦諦。若有見取。妄取迷苦所有",
    "T30n1579_058:0624a02": "諸見以為第一。謂能清淨解脫出離。如是",
    "T30n1579_058:0624a03": "名為迷苦見取。若有妄取隨順此見此",
    "T30n1579_058:0624a04": "見隨法所受戒禁。以為第一能得清淨解脫",
    "T30n1579_058:0624a05": "出離。此戒禁取是迷苦諦。若有外道於此",
    "T30n1579_058:0624a06": "諸見不定信受。亦不一向誹謗如來所立",
    "T30n1579_058:0624a07": "苦諦。但於苦諦心懷猶豫。此及所餘於苦",
    "T30n1579_058:0624a08": "猶豫是迷苦疑。若於如是自所起見。寶愛",
    "T30n1579_058:0624a09": "堅著如此見貪。是迷苦貪。若於異分他所",
    "T30n1579_058:0624a10": "起見。心懷違損是迷苦恚。若恃此見心",
    "T30n1579_058:0624a11": "生高舉。是迷苦慢。若有無智與此諸見及",
    "T30n1579_058:0624a12": "疑貪等煩惱相應。若唯於苦獨行無智。如",
    "T30n1579_058:0624a13": "是並名迷苦無明。此十煩惱皆迷苦諦見",
    "T30n1579_058:0624a14": "苦所斷。",
    "T30n1579_058:0624a15": "云何迷集有八隨眠。謂諸沙門若婆羅門謗",
    "T30n1579_058:0624a16": "因邪見。又有沙門若婆羅門。計自在等是一",
    "T30n1579_058:0624a17": "切物生者化者及與作者。此惡因論所有邪",
    "T30n1579_058:0624a18": "見。又有邪見。無施無愛亦無祠祀。無有",
    "T30n1579_058:0624a19": "妙行亦無惡行。又有邪見不死矯亂。外道",
    "T30n1579_058:0624a20": "沙門若婆羅門所起一分。又有邪見誹謗",
    "T30n1579_058:0624a21": "集諦。謂諸外道作如是計。如彼沙門喬答",
    "T30n1579_058:0624a22": "摩種為諸弟子所說集諦。此定無有。如是",
    "T30n1579_058:0624a23": "等見是迷集諦所起邪見。若有見取取彼",
    "T30n1579_058:0624a24": "諸見以為第一能得清淨解脫出離。是迷",
    "T30n1579_058:0624a25": "集諦所起見取。若於隨順此見諸法所受",
    "T30n1579_058:0624a26": "戒禁。取為第一能得清淨。廣說如前。是迷",
    "T30n1579_058:0624a27": "集諦戒禁取。餘疑貪等如前應知。如是八",
    "T30n1579_058:0624a28": "種煩惱隨眠。迷於集諦見集所斷。",
    "T30n1579_058:0624a29": "云何迷滅有八隨眠。謂諸沙門若婆羅門。",
    "T30n1579_058:0624b01": "計邊無邊不死矯亂諸見一分。又有沙門若",
    "T30n1579_058:0624b02": "婆羅門。謂說現法涅槃論者所有邪見。又",
    "T30n1579_058:0624b03": "有邪見撥無世間真阿羅漢。乃至廣說。彼",
    "T30n1579_058:0624b04": "阿羅漢二德所顯。謂斷及智。此中但取謗",
    "T30n1579_058:0624b05": "斷邪見。又有邪見誹謗滅諦。謂諸外道廣",
    "T30n1579_058:0624b06": "說如前。又有橫計諸邪解脫所有邪見。如",
    "T30n1579_058:0624b07": "是諸見是迷滅諦所起邪見。若有見取取",
    "T30n1579_058:0624b08": "彼諸見以為第一。廣說如前。是迷滅諦所",
    "T30n1579_058:0624b09": "起見取。若於隨順彼見諸法所受戒禁。取",
    "T30n1579_058:0624b10": "為第一。廣說如前。是迷滅諦戒禁取。所餘",
    "T30n1579_058:0624b11": "貪等如前應知。唯除瞋恚。謂於滅諦起怖",
    "T30n1579_058:0624b12": "畏心起損害心起恚惱心。如是瞋恚迷於",
    "T30n1579_058:0624b13": "滅諦。餘如前說。如是八種煩惱隨眠。迷於",
    "T30n1579_058:0624b14": "滅諦見滅所斷。",
    "T30n1579_058:0624b15": "云何迷道有八隨眠。謂撥無世間真阿羅",
    "T30n1579_058:0624b16": "漢。乃至廣說。此中所有誹謗。一切智為導",
    "T30n1579_058:0624b17": "首有為無漏。當知此見是迷道諦所起邪",
    "T30n1579_058:0624b18": "見。又諸沙門若婆羅門不死矯亂邪見一分",
    "T30n1579_058:0624b19": "亦迷於道。又諸外道謗道邪見。彼謂沙門",
    "T30n1579_058:0624b20": "喬答摩種為諸弟子說出離道。實非出離。",
    "T30n1579_058:0624b21": "由此不能盡出離苦。佛所施設無我之見。",
    "T30n1579_058:0624b22": "及所受持戒禁隨法。是惡邪道非正妙道。",
    "T30n1579_058:0624b23": "如是亦名迷道邪見。又彼外道作如是計。",
    "T30n1579_058:0624b24": "我等所行若行若道是真行道。能盡能出一",
    "T30n1579_058:0624b25": "切諸苦。如是亦名迷道邪見。若有見取取",
    "T30n1579_058:0624b26": "彼邪見以為第一能得清淨解脫出離。如",
    "T30n1579_058:0624b27": "是名為迷道見取。若於隨順彼見諸法所",
    "T30n1579_058:0624b28": "受戒禁。取為第一能得清淨解脫出離。是",
    "T30n1579_058:0624b29": "名迷道戒禁取。所餘貪等迷道煩惱。如迷",
    "T30n1579_058:0624c01": "滅諦道理應知。如是八種煩惱隨眠。迷於",
    "T30n1579_058:0624c02": "道諦見道所斷。",
    "T30n1579_058:0624c03": "如是已說見斷諸漏。云何修道所斷諸漏。謂",
    "T30n1579_058:0624c04": "欲界瞋恚。三界三種貪慢無明。由彼長時修",
    "T30n1579_058:0624c05": "習正道方能得斷。是故名為修道所斷。又",
    "T30n1579_058:0624c06": "彼煩惱界界地地皆有三品。謂下中上。能斷",
    "T30n1579_058:0624c07": "之道亦有三品。下品之道能斷上品修斷諸",
    "T30n1579_058:0624c08": "漏。中能斷中。上道斷下。又彼修道所斷諸",
    "T30n1579_058:0624c09": "漏。於有漏事任運而轉。長時堅固於自所",
    "T30n1579_058:0624c10": "迷事難可解脫。是名建立煩惱雜染迷斷",
    "T30n1579_058:0624c11": "差別。",
    "T30n1579_058:0624c12": "復次即如所說見修所斷諸漏煩惱。當知略",
    "T30n1579_058:0624c13": "有五種所緣。一緣邪分別所起事境。二緣見",
    "T30n1579_058:0624c14": "境。三緣戒禁境。四緣自分別所起名境。五緣",
    "T30n1579_058:0624c15": "任運堅固事境。此中若緣苦集事境所有",
    "T30n1579_058:0624c16": "諸漏。是緣邪分別所起事境。見取貪等見斷",
    "T30n1579_058:0624c17": "諸漏除疑。是緣見境。戒禁取。是緣戒禁境。",
    "T30n1579_058:0624c18": "緣滅道境及緣不同分界境所有諸漏。是",
    "T30n1579_058:0624c19": "緣自分別所起名境。何以故。非此煩惱能緣",
    "T30n1579_058:0624c20": "滅道。亦不能緣不同分界。非無所緣故。",
    "T30n1579_058:0624c21": "修所斷漏。是緣自任運堅固事境。",
    "T30n1579_058:0624c22": "云何建立煩惱雜染對治差別。謂略四種。一",
    "T30n1579_058:0624c23": "相續成熟對治。二近斷對治。三一分斷對治。",
    "T30n1579_058:0624c24": "四具分斷對治。如聲聞地已具說。十三種資",
    "T30n1579_058:0624c25": "糧道。名相續成熟對治。如聲聞地已具說。",
    "T30n1579_058:0624c26": "煗頂忍世第一法決擇分善根。名近斷對治。",
    "T30n1579_058:0624c27": "見道名一分斷對治。修道名具分斷對治。問",
    "T30n1579_058:0624c28": "昇見道聖者智行有何相由幾心故見道",
    "T30n1579_058:0624c29": "究竟。云何當捨見所斷惑。頓耶漸耶。答昇",
    "T30n1579_058:0625a01": "見道者所有智行遠離眾相。爾時聖智雖",
    "T30n1579_058:0625a02": "緣於苦。然於苦事不起分別謂此為苦",
    "T30n1579_058:0625a03": "取相而轉。如於苦諦。於集滅道亦復如",
    "T30n1579_058:0625a04": "是。爾時即於先世俗智所觀諦中一切想",
    "T30n1579_058:0625a05": "相。皆得解脫。絕戲論智。但於其義緣真如",
    "T30n1579_058:0625a06": "理離相而轉。其於爾時智行如是。建立見",
    "T30n1579_058:0625a07": "道由二道理。一廣布聖教道理。有戲論建",
    "T30n1579_058:0625a08": "立。二內證勝義道理。離戲論建立。依初建立",
    "T30n1579_058:0625a09": "增上力故。說法智品有四種心。種類智品亦",
    "T30n1579_058:0625a10": "有四心。隨爾所時八種心轉。即爾所時總",
    "T30n1579_058:0625a11": "說名一無間所入純奢摩他所顯之心。如",
    "T30n1579_058:0625a12": "是總說有九種心。見道究竟。隨爾所時如",
    "T30n1579_058:0625a13": "所施設苦諦之相了別究竟。即爾所時說",
    "T30n1579_058:0625a14": "名一心。第二建立增上力故說有一心。謂",
    "T30n1579_058:0625a15": "唯依一證真如智相應心類。見道究竟。此",
    "T30n1579_058:0625a16": "中亦有奢摩他道。如前應知。又立二分見",
    "T30n1579_058:0625a17": "道所斷煩惱隨眠。一隨逐清淨色。二隨逐心",
    "T30n1579_058:0625a18": "心所。由見道中止觀雙運故。聖弟子俱時能",
    "T30n1579_058:0625a19": "捨止觀二道所斷隨眠。第一觀所斷。第二止",
    "T30n1579_058:0625a20": "所斷。是故見道說名究竟。若言觀品所攝諸",
    "T30n1579_058:0625a21": "智見斷隨眠隨逐生者。應不得名對治體",
    "T30n1579_058:0625a22": "性。由此因緣薄伽梵說。隨信行者隨法行者",
    "T30n1579_058:0625a23": "入見道時。名為第六。行無相行補特伽羅。",
    "T30n1579_058:0625a24": "非信勝解。見得。身證。慧脫。俱脫五得其名。",
    "T30n1579_058:0625a25": "由彼於滅住寂靜想。是故說彼名住無相。",
    "T30n1579_058:0625a26": "譬如良醫拔毒箭者。知癰熟已利刀先剖。",
    "T30n1579_058:0625a27": "膿雖漸出猶未頓盡。後更廣開周迴[(ㄇ@(企止))/齊]搦。",
    "T30n1579_058:0625a28": "膿出漉盡未能甚淨。瘡門尚開為令斂",
    "T30n1579_058:0625a29": "故。或以膩團或以膩帛而帖塞之。如是",
    "T30n1579_058:0625b01": "漸次肌肉得斂。令義易了故作此喻。此中",
    "T30n1579_058:0625b02": "義者如已熟癰。當知隨順見道所斷諸漏",
    "T30n1579_058:0625b03": "處事亦爾。如利刀剖。當知毘鉢舍那品所",
    "T30n1579_058:0625b04": "攝見道亦爾。如周[(ㄇ@(企止))/齊]搦。當知奢摩他品所攝",
    "T30n1579_058:0625b05": "見道亦爾。如膿。當知一切見道所斷隨眠漏",
    "T30n1579_058:0625b06": "亦爾。如瘡未淨未斂。當知修道所斷諸漏",
    "T30n1579_058:0625b07": "漏事亦爾。如膩團帛。當知修道亦爾。若諸",
    "T30n1579_058:0625b08": "異生離欲界欲或色界欲。但由修道無有",
    "T30n1579_058:0625b09": "見道。彼於欲界得離欲時。貪欲瞋恚及彼",
    "T30n1579_058:0625b10": "隨法隣近憍慢。若諸煩惱相應無明不現行",
    "T30n1579_058:0625b11": "故皆說名斷。非如見道所斷薩迦耶見等",
    "T30n1579_058:0625b12": "由彼諸惑住此身中。從定起已有時現行。",
    "T30n1579_058:0625b13": "非生上者彼復現起。如是異生離色界欲。",
    "T30n1579_058:0625b14": "如其所應除瞋恚餘煩惱當知亦爾。自地",
    "T30n1579_058:0625b15": "所有見斷諸漏。若定若起若生。於一切時若",
    "T30n1579_058:0625b16": "遇生緣便現在前。復次略有二種麁重。一",
    "T30n1579_058:0625b17": "漏麁重。二有漏麁重。漏麁重者。阿羅漢等修",
    "T30n1579_058:0625b18": "道所斷煩惱斷時皆悉永離。此謂有隨眠者",
    "T30n1579_058:0625b19": "有識身中不安隱性無堪能性。有漏麁重者。",
    "T30n1579_058:0625b20": "隨眠斷時從漏所生漏所熏發。本所得性不",
    "T30n1579_058:0625b21": "安隱性。苦依附性與彼相似無堪能性。皆",
    "T30n1579_058:0625b22": "得微薄。又此有漏麁重名煩惱習。阿羅漢獨",
    "T30n1579_058:0625b23": "覺所未能斷。唯有如來能究竟斷。是故說",
    "T30n1579_058:0625b24": "彼名永斷習氣不共佛法。是名煩惱雜染",
    "T30n1579_058:0625b25": "由五種相差別建立。",
    "T30n1579_058:0625b26": "問如世尊言。妄分別貪名士夫欲。以何因",
    "T30n1579_058:0625b27": "緣唯煩惱欲說名為欲非事欲耶。答以煩",
    "T30n1579_058:0625b28": "惱欲性染污故。又唯煩惱欲能欲事欲故。",
    "T30n1579_058:0625b29": "又煩惱欲發動事欲。令生種種雜染過患。",
    "T30n1579_058:0625c01": "謂諸所有妄分別貪未斷未知故。先為欲",
    "T30n1579_058:0625c02": "愛之所燒惱。欲愛燒故追求諸欲。追求欲",
    "T30n1579_058:0625c03": "故便受種種身心疲苦。雖設功勞。若不稱",
    "T30n1579_058:0625c04": "遂。便謂我今唐捐其功。乃受劬勞無果之",
    "T30n1579_058:0625c05": "苦。設得稱遂便深戀著。守掌因緣受防護",
    "T30n1579_058:0625c06": "苦。若受用時貪火所燒。於內便受不寂靜",
    "T30n1579_058:0625c07": "苦。若彼失壞受愁憂苦。由隨念故受追憶",
    "T30n1579_058:0625c08": "苦。又由是因發起身語及意惡行。又出家",
    "T30n1579_058:0625c09": "者棄捨欲時。雖復捨離煩惱欲。因欲復還",
    "T30n1579_058:0625c10": "起。又唯煩惱欲因緣故。能招欲界生老病死",
    "T30n1579_058:0625c11": "惡趣等苦。如是等輩雜染過患。皆煩惱欲以",
    "T30n1579_058:0625c12": "為因緣。是故世尊唯煩惱欲說名為欲非於",
    "T30n1579_058:0625c13": "事欲。",
    "T30n1579_058:0625c14": "問能生欲貪虛妄分別凡有幾種。答略有",
    "T30n1579_058:0625c15": "八種。一引發分別。二覺悟分別。三合結分別",
    "T30n1579_058:0625c16": "四有相分別五親昵分別。六喜樂分別。七侵",
    "T30n1579_058:0625c17": "逼分別。八極親昵分別。如梵問經言。",
    "T30n1579_058:0625c18": "　引發與覺悟　　及餘和合結",
    "T30n1579_058:0625c19": "　有相若親昵　　亦多種喜樂",
    "T30n1579_058:0625c20": "　侵逼極親昵　　名虛妄分別",
    "T30n1579_058:0625c21": "　能生於欲貪　　智者當遠離",
    "T30n1579_058:0625c22": "引發分別者。謂捨善方便心相續已。於諸",
    "T30n1579_058:0625c23": "欲中發生作意。覺悟分別者。謂於不和合",
    "T30n1579_058:0625c24": "不現前境。由貪欲纏之所纏縛。合結分別",
    "T30n1579_058:0625c25": "者。謂貪欲纏所纏縛故追求諸欲。有相分",
    "T30n1579_058:0625c26": "別者。謂於和合現前境界。執取其相執取",
    "T30n1579_058:0625c27": "隨好。親昵分別者。謂於和合現前境界。由",
    "T30n1579_058:0625c28": "貪欲纏之所纏縛。喜樂分別者。謂由如是",
    "T30n1579_058:0625c29": "貪欲纏故。希求無量所受欲具。侵逼分別",
    "T30n1579_058:0626a01": "者。謂由一向見其功德而受諸欲倍更希",
    "T30n1579_058:0626a02": "求。極親昵分別者。謂為最極諸貪欲纏之",
    "T30n1579_058:0626a03": "所纏縛。問何故欲界諸煩惱中。唯顯示貪",
    "T30n1579_058:0626a04": "以為欲相。答若由是因顯示貪愛為集諦",
    "T30n1579_058:0626a05": "相。即以此因當知此相。問何故顯示分別",
    "T30n1579_058:0626a06": "俱貪以為欲相。答若此因緣令貪現前發",
    "T30n1579_058:0626a07": "起於貪。若此因緣受用事欲。總顯為一妄分",
    "T30n1579_058:0626a08": "別貪。又有一分棄捨諸欲而出家者仍於",
    "T30n1579_058:0626a09": "諸欲起妄分別。為令了知虛妄分別亦是",
    "T30n1579_058:0626a10": "欲已尋復棄捨故。顯分別亦是欲相。問何故",
    "T30n1579_058:0626a11": "唯說貪愛為集諦相。答由二因緣。一者貪",
    "T30n1579_058:0626a12": "愛是願不願所依處故。二者貪愛遍生起故。",
    "T30n1579_058:0626a13": "所以者何。由彼貪愛於身財等所應期願。",
    "T30n1579_058:0626a14": "為現攝受故便起期願。於非願處對治善",
    "T30n1579_058:0626a15": "中為非所願。現攝方便故便起不願。由此",
    "T30n1579_058:0626a16": "願不願故生死流轉無有斷絕。當知遍起",
    "T30n1579_058:0626a17": "復有三種。一者位遍。依一切受差別轉故。",
    "T30n1579_058:0626a18": "謂由五門喜和合故。喜不離故。喜不合故。",
    "T30n1579_058:0626a19": "喜乖離故。常隨自身而藏愛故。二者時遍。",
    "T30n1579_058:0626a20": "謂緣去來今三世境故。三者境遍。謂緣現",
    "T30n1579_058:0626a21": "法後法內身而起。亦緣已得未得境界而",
    "T30n1579_058:0626a22": "起。問何故唯說離貪瞋癡心得離欲。不說",
    "T30n1579_058:0626a23": "離色受等煩惱事耶。答由離於此亦離彼",
    "T30n1579_058:0626a24": "故。又諸煩惱性染污故。又即由此多過患",
    "T30n1579_058:0626a25": "故。所以者何。若於其事起諸過患。當知皆",
    "T30n1579_058:0626a26": "是煩惱所作。是諸過患如前蘊善巧中觀察",
    "T30n1579_058:0626a27": "不善所有過患。又可避故。所以者何。於諸",
    "T30n1579_058:0626a28": "事中一切煩惱皆可避脫。非一切事。又由",
    "T30n1579_058:0626a29": "修習不淨觀等諸世俗道。雖厭其事入離",
    "T30n1579_058:0626b01": "欲地。然離欲地煩惱隨逐。煩惱於心未得離",
    "T30n1579_058:0626b02": "欲。由此道理唯離煩惱。心善離欲非離其",
    "T30n1579_058:0626b03": "事。於此處所餘決擇文更不復現。問何因",
    "T30n1579_058:0626b04": "緣故於諸經中。從餘煩惱簡取我我所見",
    "T30n1579_058:0626b05": "我慢執著隨眠。說為染污煩惱品耶。答由",
    "T30n1579_058:0626b06": "三因故。一向邪行故。謂我我所見二種故。",
    "T30n1579_058:0626b07": "所以者何。依止身見以為根本。便能生起",
    "T30n1579_058:0626b08": "六十二見。依託此故於非解脫計為解脫",
    "T30n1579_058:0626b09": "而起邪行。二背正行故。謂我慢執著二種。",
    "T30n1579_058:0626b10": "所以者何。依止我慢執著故。於此正法毘",
    "T30n1579_058:0626b11": "柰耶中所有善友。所謂諸佛及佛弟子真善",
    "T30n1579_058:0626b12": "丈夫。不往請問云何為善云何不善。設彼來",
    "T30n1579_058:0626b13": "問亦不如實顯發自己。三退勝位故。謂隨",
    "T30n1579_058:0626b14": "眠一種。所以者何。雖到有頂。下地隨眠所",
    "T30n1579_058:0626b15": "隨逐故復還退墮。復有差別。謂通達所知",
    "T30n1579_058:0626b16": "於滅作證。有二種法極為障礙。一邪行因",
    "T30n1579_058:0626b17": "緣。二苦生因緣。邪行因緣者。謂六十二見。",
    "T30n1579_058:0626b18": "因此執故於諸有情由身語意起諸邪行。",
    "T30n1579_058:0626b19": "苦生因緣者。謂不斷隨眠故。又此二業有",
    "T30n1579_058:0626b20": "二因緣。邪行因緣因緣者。謂計我我所薩迦",
    "T30n1579_058:0626b21": "耶見。苦生因緣因緣者。謂初後兩位不起正",
    "T30n1579_058:0626b22": "行。由我慢故初不聞正法。由增上慢故後",
    "T30n1579_058:0626b23": "不修正行。復有差別。謂於善說法毘柰耶",
    "T30n1579_058:0626b24": "中。有四種法為最為上。勝極勝妙不共外",
    "T30n1579_058:0626b25": "道。何等為四。一者於諦簡擇。二者於己同梵",
    "T30n1579_058:0626b26": "行所修可樂法。三者於異論所不生憎嫉。四",
    "T30n1579_058:0626b27": "於清淨品能不退失。於惡說法毘柰耶中有",
    "T30n1579_058:0626b28": "四種法。於此四法極為障礙。一計我我所",
    "T30n1579_058:0626b29": "薩迦耶見。二我慢。三妄執諦取。四不斷隨眠。",
    "T30n1579_058:0626c01": "由此因緣雖到有頂必還墮落。又有二執。",
    "T30n1579_058:0626c02": "一根境執。謂執我我所。二展轉有情執。謂我",
    "T30n1579_058:0626c03": "慢。計我為勝等。問自有貪愛為眾苦因。何",
    "T30n1579_058:0626c04": "故餘處世尊復說欲為苦因。答以是現法苦",
    "T30n1579_058:0626c05": "因緣故。所以者何。若於有情有欲有貪或",
    "T30n1579_058:0626c06": "有親昵。彼若變異便生憂惱等苦。問何故五",
    "T30n1579_058:0626c07": "蓋說名為龜。答五支相似故。能障修習如理",
    "T30n1579_058:0626c08": "作意故。問何緣故忿說名母駝。答似彼性",
    "T30n1579_058:0626c09": "故。由惡語者於他言詞不能堪忍增上力",
    "T30n1579_058:0626c10": "故。能障得彼教授教誡。問何故慳嫉說名",
    "T30n1579_058:0626c11": "凝血。答由於虛薄無味利養而現行故。能",
    "T30n1579_058:0626c12": "障可愛樂法故。問何故諸欲說名屠机上",
    "T30n1579_058:0626c13": "肉。答繫屬主宰無定實故。能障無間修善",
    "T30n1579_058:0626c14": "法故。問何故無明說名浪耆。答似彼性",
    "T30n1579_058:0626c15": "故。障聞智故。問何緣故疑說名岐路。答似",
    "T30n1579_058:0626c16": "彼性故。障思智故。問何故我慢說名輪圍。",
    "T30n1579_058:0626c17": "答似彼性故。障修智故。問更有所餘能發",
    "T30n1579_058:0626c18": "惡行無量煩惱何故簡取貪瞋癡立不善",
    "T30n1579_058:0626c19": "根。答發業因緣略有三種。謂愛味因緣故。損",
    "T30n1579_058:0626c20": "他因緣故。執著建立邪法因緣故。此貪瞋",
    "T30n1579_058:0626c21": "癡於上因緣如應配釋。",
    "T30n1579_058:0626c22": "中嗢拕南曰。",
    "T30n1579_058:0626c23": "　欲愛離欲　　計我等欲　　龜駝母等",
    "T30n1579_058:0626c24": "　及貪瞋等",
    "T30n1579_058:0626c25": "瑜伽師地論卷第五十八"
}