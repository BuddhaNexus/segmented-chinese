{
    "X04n0223_026:0174b01": "大方廣佛新華嚴經合論卷第二十六",
    "X04n0223_026:0174b02": "唐于闐國三藏沙門實叉難陀譯經",
    "X04n0223_026:0174b03": "唐太原方山長者李通玄造論",
    "X04n0223_026:0174b04": "唐福州開元寺沙門志寧釐經合論",
    "X04n0223_026:0174b05": "佛名號品第七之餘",
    "X04n0223_026:0174b06": "【論】三舉世界名色者世界名金色為明金體白淨",
    "X04n0223_026:0174b07": "無染舉之況喻法身無性體無垢染故如世間西",
    "X04n0223_026:0174b08": "方金為白色也體白色黃明應真菩薩內契白法",
    "X04n0223_026:0174b09": "外現黃相黃色者是應真之氣許父云五色之中",
    "X04n0223_026:0174b10": "黃色為最人面如黃瓜色內有賢行經云應真菩",
    "X04n0223_026:0174b11": "薩皆真金色又明金色世界者明信心之位雖信",
    "X04n0223_026:0174b12": "自身心是法身智身白淨本來無染為信是生滅",
    "X04n0223_026:0174b13": "有漏心故是色心也舉東方為首者明東方是初",
    "X04n0223_026:0174b14": "明為萬物發生震動之首故取之表法況喻十信",
    "X04n0223_026:0174b15": "之初首也在方無方但舉其法以況其理表其體",
    "X04n0223_026:0174b16": "用故如牛王龍王等況佛德也問曰以東方表法",
    "X04n0223_026:0174b17": "況喻十信初首者如金位在西方何故東方為金",
    "X04n0223_026:0174b18": "色世界以表法身為金色顯根本智為不動智答",
    "X04n0223_026:0174b19": "曰此問甚彰道理如經所說以信心為胎至十住",
    "X04n0223_026:0174b20": "之位名初生佛家今以東方為金色世界者明金",
    "X04n0223_026:0174b21": "正月胞二月胎三月成形四月生於巳五月養於",
    "X04n0223_026:0174b22": "午六月冠帶於未七月相八月王明十信如胎故",
    "X04n0223_026:0174b23": "以東方金胎表之以次南西北方四維上下表十",
    "X04n0223_026:0174b24": "信心進修增勝故以託事況之令易解故如此品",
    "X04n0223_026:0174c01": "文殊師利云世尊昔為菩薩時以種種談論方便",
    "X04n0223_026:0174c02": "及地位等而得成就亦令眾生如是知見而為說",
    "X04n0223_026:0174c03": "法後諸學者以智觀察皆是說此方隅以表法故",
    "X04n0223_026:0174c04": "當知籍網求魚魚非網也若無網者亦不可得魚",
    "X04n0223_026:0174c05": "故以義思之至理方成信也又經云一切處金色",
    "X04n0223_026:0174c06": "世界一切處不動智佛一切處文殊師利者明法",
    "X04n0223_026:0174c07": "徧一切法一切眾生身心故總不動智佛總文殊",
    "X04n0223_026:0174c08": "師利故應如是知如是信解也明金色世界是信",
    "X04n0223_026:0174c09": "心者所信之理以為世界之名亦是因此信故還",
    "X04n0223_026:0174c10": "當報得所生無染所居無著即如西方蓮華色世",
    "X04n0223_026:0174c11": "界是其義如金色世界此是舉十信初因如南方",
    "X04n0223_026:0174c12": "妙色世界西方蓮華色世界等是十信進修之勝",
    "X04n0223_026:0174c13": "用故此中有十因十果故十果者十智佛是十因",
    "X04n0223_026:0174c14": "者文殊師利覺首等十菩薩是修行之因因中得",
    "X04n0223_026:0174c15": "益即因中之果即不動智等十箇智佛是十箇世",
    "X04n0223_026:0174c16": "界是所修之法門四舉佛名號者佛號不動智佛",
    "X04n0223_026:0174c17": "者此明一切諸佛一切眾生根本智體今先舉之",
    "X04n0223_026:0174c18": "以成初信此明答前佛住佛剎餘九箇智佛總是",
    "X04n0223_026:0174c19": "從此根本不動智上進修之名非是他有十方諸",
    "X04n0223_026:0174c20": "佛皆同此名號之迹而起信進修行經歷五位得",
    "X04n0223_026:0174c21": "示成正覺佛剎及佛威德佛剎威德佛剎者如來",
    "X04n0223_026:0174c22": "神通是也餘意如前已述五舉上首菩薩之名者",
    "X04n0223_026:0174c23": "名文殊師利即是十方諸佛無性之中擇法妙慧",
    "X04n0223_026:0174c24": "一切諸佛皆從此慧簡擇正邪而成正覺故號文",
    "X04n0223_026:0175a01": "殊為十方一切諸佛之師亦云佛母明一切諸佛",
    "X04n0223_026:0175a02": "從此妙慧生故若無此慧設修解脫但得二乘及",
    "X04n0223_026:0175a03": "生淨土菩薩非是乘如來乘而成正覺是故乘此",
    "X04n0223_026:0175a04": "不動智體文殊妙慧法身妙理大智從信心上而",
    "X04n0223_026:0175a05": "經歷五位不離不動智佛文殊妙慧而成正覺故",
    "X04n0223_026:0175a06": "號為乘如來乘不思議乘最勝乘無上乘而成正",
    "X04n0223_026:0175a07": "覺故亦號文殊師利為小男為童子明一切諸佛",
    "X04n0223_026:0175a08": "從此妙慧善知正法而初生佛家故故號為童子",
    "X04n0223_026:0175a09": "菩薩如來去世文殊師利猶在世間後當化緣已",
    "X04n0223_026:0175a10": "畢於香山頂上示入涅槃此是三乘教說此經云",
    "X04n0223_026:0175a11": "一切處文殊師利即明一切處眾生等共有之今",
    "X04n0223_026:0175a12": "於此經信心之首舉其名號明信心者信自心妙",
    "X04n0223_026:0175a13": "擇之慧一同於此不移古跡此是一切諸佛及以",
    "X04n0223_026:0175a14": "眾生根本妙慧凡聖等有更無異性如大王路法",
    "X04n0223_026:0175a15": "則常然今所是諸經但有文殊為問答之首者皆",
    "X04n0223_026:0175a16": "明法身妙慧之門以普賢為問答之首者皆明妙",
    "X04n0223_026:0175a17": "智之萬行體用如是二士是一切諸佛理智妙用",
    "X04n0223_026:0175a18": "萬行之門依其法門立其名號現身成佛以利眾",
    "X04n0223_026:0175a19": "生故一切眾生發心之者皆悉同修皆悉自有自",
    "X04n0223_026:0175a20": "利利他之行以為常範今於教中推在東北方清",
    "X04n0223_026:0175a21": "涼山文殊師利并一萬菩薩於中住者有三義一",
    "X04n0223_026:0175a22": "令此界一切眾生忻心有趣善根不絕二明菩薩",
    "X04n0223_026:0175a23": "常住世間三明隨方顯法示法易解故前二門可",
    "X04n0223_026:0175a24": "知第三隨方顯法者明東北方者取此閻浮一境",
    "X04n0223_026:0175b01": "東北方此清涼山是也經推在震旦國亦曰支提",
    "X04n0223_026:0175b02": "那國此云思惟以其國人多所思慮多所計度故",
    "X04n0223_026:0175b03": "以立其名即是今漢國也表法明東北是艮卦艮",
    "X04n0223_026:0175b04": "為小男為童蒙丑寅之間是初明故像文殊師利",
    "X04n0223_026:0175b05": "菩薩常以發起凡夫入正信及初見道之童蒙令",
    "X04n0223_026:0175b06": "妙慧明生故又如登山之頂至相盡處故明如初",
    "X04n0223_026:0175b07": "入正信者創信諸法空故能信法空妙慧生故以",
    "X04n0223_026:0175b08": "丑如初信以寅如初證見道故卯辰巳為進修午",
    "X04n0223_026:0175b09": "為中道未申酉戌亥以為同事利生子為師位以",
    "X04n0223_026:0175b10": "坎卦為君為師處愚立範制法利生故是故為北",
    "X04n0223_026:0175b11": "方為君為師尊者所居以明德而治故六明大眾",
    "X04n0223_026:0175b12": "之數者有十佛剎微塵數為明身行徧故一佛剎",
    "X04n0223_026:0175b13": "塵尚自周徧何況十佛剎塵明身行無盡重重之",
    "X04n0223_026:0175b14": "徧故七明大眾來已致敬者明師弟法則敬順之",
    "X04n0223_026:0175b15": "儀八明隨方化座還在東方九明座之名目者名",
    "X04n0223_026:0175b16": "蓮華藏師子之座於此分中義分為三一蓮華是",
    "X04n0223_026:0175b17": "無染義此依法依行之報得也以法身之行性無",
    "X04n0223_026:0175b18": "染世間故能開敷理智之果轉明淨故明因果相",
    "X04n0223_026:0175b19": "資令純熟故明開敷菡萏莊嚴事法有可觀故以",
    "X04n0223_026:0175b20": "此法行之華感招此報蓮華為座二藏者含藏義",
    "X04n0223_026:0175b21": "為明以法身理智處世隨行利生普含眾法饒益",
    "X04n0223_026:0175b22": "一切招多功德名之為藏三名師子者依主得名",
    "X04n0223_026:0175b23": "也為以法性大智無生滅身處世間利人生死無",
    "X04n0223_026:0175b24": "畏又以正智光明辯才無畏乃至無五怖畏等如",
    "X04n0223_026:0175c01": "師子也十明大眾昇座而坐其座以法界為座體",
    "X04n0223_026:0175c02": "明以從凡契法界體故以為信進修行方成信故",
    "X04n0223_026:0175c03": "此是一切十方諸佛果座也明初信心頓信佛果",
    "X04n0223_026:0175c04": "以為自行所行法故方成信也於此段中復分為",
    "X04n0223_026:0175c05": "二一明座廣狹二明菩薩云何安座一明座廣狹",
    "X04n0223_026:0175c06": "者如法界品云其師子座包含法界等如文具明",
    "X04n0223_026:0175c07": "大意以心性無依無定亂體以為座體故二明菩",
    "X04n0223_026:0175c08": "薩如何安坐者云結跏趺坐以會世間眾緣為一",
    "X04n0223_026:0175c09": "法界名之為結以一法而稱多緣名之為跏又結",
    "X04n0223_026:0175c10": "跏趺坐者是安靜不動威儀之相故此位主檀波",
    "X04n0223_026:0175c11": "羅蜜中十波羅蜜第二南方已下可四行經於此",
    "X04n0223_026:0175c12": "段中義分為十一舉佛剎方面二舉佛剎遠近三",
    "X04n0223_026:0175c13": "舉世界名色四舉佛名號五舉上首菩薩之名六",
    "X04n0223_026:0175c14": "明大眾之數七明大眾來已致敬八明隨方化座",
    "X04n0223_026:0175c15": "九明座之名目十明大眾昇座而坐一舉佛剎方",
    "X04n0223_026:0175c16": "面者如經云南方表法中南為正為曰為明為虗",
    "X04n0223_026:0175c17": "無為離中虗故即明為像十信進修了諸法虗無",
    "X04n0223_026:0175c18": "漸增明也是故文殊覺母啟蒙令信即逐根於覺",
    "X04n0223_026:0175c19": "城之東善財入道進修即南巡諸友表其南方為",
    "X04n0223_026:0175c20": "正為日為明為虗無之理是故禮佛皆云南無明",
    "X04n0223_026:0175c21": "南方虗無也但虗無之理是南方之義是一切處",
    "X04n0223_026:0175c22": "南方但創首生信即是一切處東方義也是故四",
    "X04n0223_026:0175c23": "諦東西配苦集南北配滅道然法無方所化蒙生",
    "X04n0223_026:0175c24": "解起信不爾即法性難明如此品下文云世尊為",
    "X04n0223_026:0176a01": "菩薩時以種種談論種種語言乃至種種信解等",
    "X04n0223_026:0176a02": "而得成熟亦令眾生如是知見而為說法具如經",
    "X04n0223_026:0176a03": "說又南無者為明正順為正順虗無之理故號南",
    "X04n0223_026:0176a04": "無某甲佛者即是了虗無之智人故稱南無某甲",
    "X04n0223_026:0176a05": "佛二舉佛剎遠近者云十佛剎微塵數義如前釋",
    "X04n0223_026:0176a06": "迷云外入法云來也三舉世界名色者名妙色為",
    "X04n0223_026:0176a07": "第二信心漸增妙故勝前信心故為達法虗無即",
    "X04n0223_026:0176a08": "法自妙故四佛號無礙智者明以不動智體進修",
    "X04n0223_026:0176a09": "信心增明智即無礙總明自心信位之佛也非他",
    "X04n0223_026:0176a10": "佛故佛心眾生心自心總為一心一性一法界一",
    "X04n0223_026:0176a11": "智慧始成信故五舉上首菩薩名者名為覺首為",
    "X04n0223_026:0176a12": "明以文殊妙慧善簡正邪能自覺故亦於自所覺",
    "X04n0223_026:0176a13": "法能覺他故此位菩薩所覺何法於此位中其覺",
    "X04n0223_026:0176a14": "有三一覺自身心本是法界白淨無染如前金色",
    "X04n0223_026:0176a15": "世界是二覺自身心分別之性本無能所本來是",
    "X04n0223_026:0176a16": "不動智佛三覺自心善簡擇正邪妙慧是文殊師",
    "X04n0223_026:0176a17": "利於信心之初覺此三法名為覺首即明是信心",
    "X04n0223_026:0176a18": "之中善覺之行名為覺首菩薩總須自認是自所",
    "X04n0223_026:0176a19": "行之法門方成信故信他而有自無其分不名信",
    "X04n0223_026:0176a20": "故六明大眾之數者有十佛剎微塵義如初釋七",
    "X04n0223_026:0176a21": "明大眾來已致敬可知八明隨方化座如前可知",
    "X04n0223_026:0176a22": "九明座之名目名蓮華藏師子之座為明入信成",
    "X04n0223_026:0176a23": "就得於生死之中能無畏故依主得名故餘義如",
    "X04n0223_026:0176a24": "前十明大眾昇座而坐者義如前釋此位主戒波",
    "X04n0223_026:0176b01": "羅蜜為主餘九為伴第三西方過十佛剎微塵數",
    "X04n0223_026:0176b02": "已下可四行經於中十法如前一舉佛剎方面者",
    "X04n0223_026:0176b03": "是西方二舉佛剎遠近義如初釋三舉世界名色",
    "X04n0223_026:0176b04": "者名蓮華色為明十信位中進修漸勝心如蓮華",
    "X04n0223_026:0176b05": "無染故言蓮華色者蓮華有四色明信心於此四",
    "X04n0223_026:0176b06": "色無所染故又明信心菩薩以色心觀空無性道",
    "X04n0223_026:0176b07": "理對治不染故名蓮華色也四舉佛名號者佛號",
    "X04n0223_026:0176b08": "滅暗智為明西方為金為白虎為殺害為昏暗為",
    "X04n0223_026:0176b09": "不祥為苦諦故佛號滅暗智明信位進修智增勝",
    "X04n0223_026:0176b10": "故能破自他暗故五舉菩薩上首名者名曰財首",
    "X04n0223_026:0176b11": "為明信位增勝有法財利物故即第三信中自行",
    "X04n0223_026:0176b12": "利眾生之名也佛號即是自覺之智菩薩即是自",
    "X04n0223_026:0176b13": "智之行總明覺行俱進餘門如初已釋可知此主",
    "X04n0223_026:0176b14": "忍波羅蜜中十波羅蜜第四北方過十佛剎微塵",
    "X04n0223_026:0176b15": "數世界已下可四行經十門如上一舉佛剎方面",
    "X04n0223_026:0176b16": "者是北方二舉佛剎遠近其義如前三舉世界名",
    "X04n0223_026:0176b17": "色者名薝蔔華色此華黃色也為明第四信心增",
    "X04n0223_026:0176b18": "勝開敷感果得中和之色也黃色是五色中最上",
    "X04n0223_026:0176b19": "之色黃者中宮之色為福慶之氣明內心白淨外",
    "X04n0223_026:0176b20": "現黃相經云應真菩薩皆真金色明此信心適悅",
    "X04n0223_026:0176b21": "恬和白淨無染福應和氣開敷道果名為世界故",
    "X04n0223_026:0176b22": "世界為薝蔔華色四舉佛名號者佛號威儀智為",
    "X04n0223_026:0176b23": "明北方坎為師為君像君有德處黑位而接凡故",
    "X04n0223_026:0176b24": "為師也佛號威儀智者明第四信心增勝以為軌",
    "X04n0223_026:0176c01": "範接引凡愚明威儀智以智庠序為師之貌故五",
    "X04n0223_026:0176c02": "舉上首菩薩名者名為寶首明為師範以法寶利",
    "X04n0223_026:0176c03": "生故故為名也餘義如前此位主精進門中十波",
    "X04n0223_026:0176c04": "羅蜜第五東北方已下可四行經於中分為十法",
    "X04n0223_026:0176c05": "如前一舉其方面者云東北方為艮卦為小男為",
    "X04n0223_026:0176c06": "童蒙為創明為清朝二舉佛剎遠近義如初釋三",
    "X04n0223_026:0176c07": "舉世界名色者名優鉢羅華色此是青蓮華像此",
    "X04n0223_026:0176c08": "第五信心清潔色香無染開敷感果故如艮位處",
    "X04n0223_026:0176c09": "清朝也四舉佛名號者佛號明相智像此第五信",
    "X04n0223_026:0176c10": "心增勝如艮位處清朝明相現故以所自信上而",
    "X04n0223_026:0176c11": "標佛號非他佛也五舉上首菩薩名者名為功德",
    "X04n0223_026:0176c12": "首前位明寶首即法寶利生此位即自利利生之",
    "X04n0223_026:0176c13": "功德也餘義如前此位主禪門中十波羅蜜以艮",
    "X04n0223_026:0176c14": "為止故第六東南方已下可四行經於中十義如",
    "X04n0223_026:0176c15": "前一舉佛方面者是東南方也是巽卦巽為風為",
    "X04n0223_026:0176c16": "教在事為方在人為說像君子說教利人易有明",
    "X04n0223_026:0176c17": "著君子設教啟蒙順之如草上加風是順義也如",
    "X04n0223_026:0176c18": "觀卦是易曰風行地上可以觀像君子有德設政",
    "X04n0223_026:0176c19": "教眾人信順如草上加風無不順故巽為眾為信",
    "X04n0223_026:0176c20": "順故又四大之中風力為最天地賴之而持人賴",
    "X04n0223_026:0176c21": "之而生日月賴之運行又明風能簡穢擇淨義故",
    "X04n0223_026:0176c22": "故為教也為教能簡非擇是教愚蒙故是故巽卦",
    "X04n0223_026:0176c23": "位在東南爻辰持丑丑為艮位艮為小男為童蒙",
    "X04n0223_026:0176c24": "為明巽為風教化童蒙令發明故如來之法辰巳",
    "X04n0223_026:0177a01": "之間為齋戒故辰巳之間上值角宿角為天門主",
    "X04n0223_026:0177a02": "為僧尼道士是眾善之門明智慧言說是眾善門",
    "X04n0223_026:0177a03": "故故此義無量難為具說且約略而言之也後有",
    "X04n0223_026:0177a04": "智者以法審之詳之思之義唯深細故二舉佛剎",
    "X04n0223_026:0177a05": "遠近義如前說三舉世界名色者世界名金色為",
    "X04n0223_026:0177a06": "明最初第一信心明始信如胎故以東方金胎之",
    "X04n0223_026:0177a07": "位表初信解今以進修至第六信位明信心轉轉",
    "X04n0223_026:0177a08": "增勝故故以金生於己以像之信心更增明白淨",
    "X04n0223_026:0177a09": "生故此東南方金色世界像四月金生於己表信",
    "X04n0223_026:0177a10": "心增明白淨轉勝善簡擇眾法能說教故風化行",
    "X04n0223_026:0177a11": "故以此表智慧門也四舉佛名號者佛號究竟智",
    "X04n0223_026:0177a12": "明信心增進善能以教簡擇正邪至究竟智又以",
    "X04n0223_026:0177a13": "巽為風在事成方方猶法也在聖善簡擇成白淨",
    "X04n0223_026:0177a14": "之理在言成說在化成教在凡成愚在智成慧成",
    "X04n0223_026:0177a15": "離之德為赤為文章成兌之德為金初生為白淨",
    "X04n0223_026:0177a16": "兌為金為口為口能說白淨究竟之理故故佛號",
    "X04n0223_026:0177a17": "為究竟智佛五舉上首菩薩名者名為目首明以",
    "X04n0223_026:0177a18": "第六信心增勝善簡正邪其道明著正見不惑名",
    "X04n0223_026:0177a19": "為目首像其巽卦位在東南爻辰在丑其位是風",
    "X04n0223_026:0177a20": "上值箕宿明箕為風簡擇義也又箕為寅位主初",
    "X04n0223_026:0177a21": "明也明此第六信心主般若波羅蜜以決定智慧",
    "X04n0223_026:0177a22": "善簡正邪令自他勝慧明生故故名目首目者善",
    "X04n0223_026:0177a23": "見簡擇分明義也餘義如上此東南方明吉凶定",
    "X04n0223_026:0177a24": "正邪之際至午萬事畢午為常明法門善財童子",
    "X04n0223_026:0177b01": "南行詢友為法虗無無作常明之道是不為之妙",
    "X04n0223_026:0177b02": "用也是故君臣師弟父子之儀臣南君北正治正",
    "X04n0223_026:0177b03": "明無為無作常然之道為南方離離中虗為虗無",
    "X04n0223_026:0177b04": "為日為明在身為眼目為心也是故周易云離法",
    "X04n0223_026:0177b05": "心故然法無住處法無所得法非眼耳鼻舌身心",
    "X04n0223_026:0177b06": "亦不離也今如來以方隅而顯法令啟蒙者易解",
    "X04n0223_026:0177b07": "故若不如是彰表令生信者啟蒙何託有言之法",
    "X04n0223_026:0177b08": "皆是託事以顯像故唯得意者法像俱真也言嘿",
    "X04n0223_026:0177b09": "皆契此位主慧波羅蜜為主餘九為伴第七西南",
    "X04n0223_026:0177b10": "方已下可四行經於中十法如前一舉佛方面者",
    "X04n0223_026:0177b11": "在西南方申未兩間為坤位坤為土為信順為安",
    "X04n0223_026:0177b12": "靜為負載萬有為生養為圓滿也二舉佛剎遠近",
    "X04n0223_026:0177b13": "義如前釋三舉世界名色者名寶色為明此第七",
    "X04n0223_026:0177b14": "信心是方便波羅蜜成就慈悲門故託此坤位為",
    "X04n0223_026:0177b15": "其母也明常以慈悲心育生如母故以法寶利人",
    "X04n0223_026:0177b16": "世界名寶明法寶利生是自世界為明以法寶利",
    "X04n0223_026:0177b17": "生之業以成自世界來生感果生在中故表業表",
    "X04n0223_026:0177b18": "法總如寶故四舉佛名號者佛號最勝智明此信",
    "X04n0223_026:0177b19": "位慈心增勝處眾治人令信順故佛號最勝智又",
    "X04n0223_026:0177b20": "大悲圓滿如土像故荷負眾生資養萬物如大地",
    "X04n0223_026:0177b21": "故名為最勝智五舉上首菩薩名者名為精進首",
    "X04n0223_026:0177b22": "為明大悲增勝如母處眾利生心無疲倦名精進",
    "X04n0223_026:0177b23": "首也餘如前此位主方便門餘九為伴第八西北",
    "X04n0223_026:0177b24": "方已下可四行經於中十義如前一舉佛方面者",
    "X04n0223_026:0177c01": "在西北方是乾卦乾為金為堅剛為父二舉佛剎",
    "X04n0223_026:0177c02": "遠近義如前釋三舉世界名色者名金剛色明此",
    "X04n0223_026:0177c03": "信位是第八願波羅蜜大堅固力故號金剛色故",
    "X04n0223_026:0177c04": "寄託此乾位為金為堅剛也又以智增勝故四舉",
    "X04n0223_026:0177c05": "佛名號者佛號自在智明此第八信心信同八住",
    "X04n0223_026:0177c06": "地智增自在故像其乾為天為父明智自在義故",
    "X04n0223_026:0177c07": "五舉上首菩薩名者名法首明此信位智增勝故",
    "X04n0223_026:0177c08": "以法利生故名法首餘義如前此位主願波羅蜜",
    "X04n0223_026:0177c09": "第九下方已下可四行經於中十義如前一舉佛",
    "X04n0223_026:0177c10": "方面者在下方下方最下是風輪際其風甚堅密",
    "X04n0223_026:0177c11": "假設有大力士以金剛輪向下擊之然金剛碎如",
    "X04n0223_026:0177c12": "微塵而風輪無損以堅密故能持世界明此信位",
    "X04n0223_026:0177c13": "是第九力波羅蜜信當九住九地法力成就教化",
    "X04n0223_026:0177c14": "眾生荷負一切而心堅固如風無損二舉佛剎遠",
    "X04n0223_026:0177c15": "近其義如前三舉世界名色者名頗黎色此寶有",
    "X04n0223_026:0177c16": "青黃赤白然舉此下方色者是白如似水精明風",
    "X04n0223_026:0177c17": "能簡穢是白淨義故又取法身妙智為最上故四",
    "X04n0223_026:0177c18": "舉佛名號者佛號梵智明智風是淨義梵者此云",
    "X04n0223_026:0177c19": "淨也明此位進修增勝以白淨大智用利自他故",
    "X04n0223_026:0177c20": "五舉上首菩薩名者名智首明第九力波羅蜜九",
    "X04n0223_026:0177c21": "住九地信心善慧成就以智利生故名為首又下",
    "X04n0223_026:0177c22": "方者是禪定義安靜義謙下義是根本智上方者",
    "X04n0223_026:0177c23": "觀照義如日月處空而照物故餘義如前此位主",
    "X04n0223_026:0177c24": "力波羅蜜是法師位第十上方已下可四行經於",
    "X04n0223_026:0178a01": "中十義如前一舉佛方面者在上方明有日月眾",
    "X04n0223_026:0178a02": "星處虗空而照萬有像其智也處法空而照諸根",
    "X04n0223_026:0178a03": "以此表智波羅蜜二舉剎遠近者義如前釋三舉",
    "X04n0223_026:0178a04": "世界名色者名平等色為上方空界表法空無相",
    "X04n0223_026:0178a05": "平等也為信心者法空之心現前有念法空之情",
    "X04n0223_026:0178a06": "故名之為色四舉佛名號者佛號觀察智為明上",
    "X04n0223_026:0178a07": "方虗空有日月星辰下照萬有明信心者智照自",
    "X04n0223_026:0178a08": "他身心皆無有體性如虗空故如光影像無體質",
    "X04n0223_026:0178a09": "故是故名為觀察智佛五舉菩薩上首名號者名",
    "X04n0223_026:0178a10": "為賢首為明信此十種世界及佛名號菩薩名號",
    "X04n0223_026:0178a11": "總是自心之智所見妙理號之為世界法空之智",
    "X04n0223_026:0178a12": "號之為佛故智所行行號為菩薩總是隨見隨行",
    "X04n0223_026:0178a13": "進修立名有此十法故得是十法名為賢首如上",
    "X04n0223_026:0178a14": "所有世界遠近云十佛剎塵者即明佛剎重重相",
    "X04n0223_026:0178a15": "入如光影像迷之即心障無邊故舉剎塵為遠悟",
    "X04n0223_026:0178a16": "之即無盡佛剎在自身毛孔中如影重重以迷處",
    "X04n0223_026:0178a17": "便言遠在他土以悟之人法處名之從他方遠剎",
    "X04n0223_026:0178a18": "而來總明迷悟上作遠近之名非佛剎法界中有",
    "X04n0223_026:0178a19": "遠近之事菩薩來眾其數亦云十佛剎塵即言信",
    "X04n0223_026:0178a20": "心能信普賢行智隨根欲菩薩行無盡重重徧諸",
    "X04n0223_026:0178a21": "剎土教化眾生以成其數既信之已決定身能如",
    "X04n0223_026:0178a22": "是行之故以是義故十方菩薩各舉十佛剎微塵",
    "X04n0223_026:0178a23": "者是斯義也明一一菩薩行無盡重重滿諸剎土",
    "X04n0223_026:0178a24": "教化眾生故應如是知如是信解此已上答前莊",
    "X04n0223_026:0178b01": "嚴佛法性佛剎佛住佛剎等。",
    "X04n0223_026:0178b02": "【經】爾時文殊師利菩薩摩訶薩承佛威力普觀一切",
    "X04n0223_026:0178b03": "菩薩眾會而作是言此諸菩薩甚為希有諸佛子佛",
    "X04n0223_026:0178b04": "國土不可思議佛住佛剎莊嚴佛法性佛剎清淨佛",
    "X04n0223_026:0178b05": "說法佛出現佛剎成就佛阿耨多羅三藐三菩提皆",
    "X04n0223_026:0178b06": "不可思議何以故諸佛子十方世界一切諸佛知諸",
    "X04n0223_026:0178b07": "眾生樂欲不同隨其所應說法調伏如是乃至等法",
    "X04n0223_026:0178b08": "界虗空界諸佛子如來於此娑婆世界諸四天下種",
    "X04n0223_026:0178b09": "種身種種名種種色相種種脩短種種壽量種種處",
    "X04n0223_026:0178b10": "所種種諸根種種生處種種語業種種觀察令諸眾",
    "X04n0223_026:0178b11": "生各別知見諸佛子如來於此四天下中或名一切",
    "X04n0223_026:0178b12": "義成或名圓滿月或名師子吼或名釋迦牟尼或名",
    "X04n0223_026:0178b13": "第七仙或見毗盧遮那或名瞿曇氏或名大沙門或",
    "X04n0223_026:0178b14": "名最勝或名導師如是等其數十千令諸眾生各別",
    "X04n0223_026:0178b15": "知見諸佛子此四天下東次有世界名為善護如來",
    "X04n0223_026:0178b16": "於彼或名金剛或名自在或名有智慧或名難勝或",
    "X04n0223_026:0178b17": "名雲王或名無諍或名能為主或名心歡喜或名無",
    "X04n0223_026:0178b18": "與等或名斷言論如是等其數十千令諸眾生各別",
    "X04n0223_026:0178b19": "知見諸佛子此四天下南次有世界名為難忍如來",
    "X04n0223_026:0178b20": "於彼或名帝釋或名寶稱或名離垢或名實語或名",
    "X04n0223_026:0178b21": "能調伏或名具足喜或名大名稱或名能利益或名",
    "X04n0223_026:0178b22": "無邊或名最勝如是等其數十千令諸眾生各別知",
    "X04n0223_026:0178b23": "見諸佛子此四天下西次有世界名為親慧如來於",
    "X04n0223_026:0178b24": "彼或名水天或名喜見或名最勝王或名調伏天或",
    "X04n0223_026:0178c01": "名真實慧或名到究竟或名歡喜或名法慧或名所",
    "X04n0223_026:0178c02": "作已辦或名善住如是等其數十千令諸眾生各別",
    "X04n0223_026:0178c03": "知見諸佛子此四天下北次有世界名有師子如來",
    "X04n0223_026:0178c04": "於彼或名大牟尼或名苦行或名世所尊或名最勝",
    "X04n0223_026:0178c05": "田或名一切智或名善意或名清淨或名瑿羅跋那",
    "X04n0223_026:0178c06": "或名最上施或名苦行得如是等其數十千令諸眾",
    "X04n0223_026:0178c07": "生各別知見諸佛子此四天下東北方次有世界名",
    "X04n0223_026:0178c08": "妙觀察如來於彼或名調伏魔或名成就或名息滅",
    "X04n0223_026:0178c09": "或名賢天或名離貪或名勝慧或名心平等或名無",
    "X04n0223_026:0178c10": "能勝或名智慧音或名難出現如是等其數十千令",
    "X04n0223_026:0178c11": "諸眾生各別知見諸佛子此四天下東南方次有世",
    "X04n0223_026:0178c12": "界名為喜樂如來於彼或名極威嚴或名光燄聚或",
    "X04n0223_026:0178c13": "名徧知或名祕密或名解脫或名性安住或名如法",
    "X04n0223_026:0178c14": "行或名淨眼王或名大勇健或名精進力如是等其",
    "X04n0223_026:0178c15": "數十千令諸眾生各別知見諸佛子此四天下西南",
    "X04n0223_026:0178c16": "方次有世界名甚堅牢如來於彼或名安住或名智",
    "X04n0223_026:0178c17": "王或名圓滿或名不動或名妙眼或名頂王或名自",
    "X04n0223_026:0178c18": "在音或名一切施或名持眾仙或名勝須彌如是等",
    "X04n0223_026:0178c19": "其數十千令諸眾生各別知見諸佛子此四天下西",
    "X04n0223_026:0178c20": "北方次有世界名為妙地如來於彼或名普徧或名",
    "X04n0223_026:0178c21": "光燄或名摩尼髻或名可憶念或名無上義或名常",
    "X04n0223_026:0178c22": "喜樂或名性清淨或名圓滿光或名脩臂或名住本",
    "X04n0223_026:0178c23": "如是等其數十千令諸眾生各別知見諸佛子此四",
    "X04n0223_026:0178c24": "天下次下方有世界名為燄慧如來於彼或名集善",
    "X04n0223_026:0179a01": "根或名師子相或名猛利慧或名金色燄或名一切",
    "X04n0223_026:0179a02": "知識或名究竟音或名作利益或名到究竟或名真",
    "X04n0223_026:0179a03": "實天或名普徧勝如是等其數十千令諸眾生各別",
    "X04n0223_026:0179a04": "知見諸佛子此四天下次上方有世界名曰持地如",
    "X04n0223_026:0179a05": "來於彼或名有智慧或名清淨面或名覺慧或名上",
    "X04n0223_026:0179a06": "首或名行莊嚴或名發歡喜或名意成滿或名如盛",
    "X04n0223_026:0179a07": "火或名持戒或名一道如是等其數十千令諸眾生",
    "X04n0223_026:0179a08": "各別知見諸佛子此娑婆世界有百億四天下如來",
    "X04n0223_026:0179a09": "於中有百億萬種種名號令諸眾生各別知見諸佛",
    "X04n0223_026:0179a10": "子此娑婆世界東次有世界名為密訓如來於彼或",
    "X04n0223_026:0179a11": "名平等或名殊勝或名安慰或名開曉意或名聞慧",
    "X04n0223_026:0179a12": "或名真實語或名得自在或名最勝身或名大勇猛",
    "X04n0223_026:0179a13": "或名無等智如是等百億萬種種名號令諸眾生各",
    "X04n0223_026:0179a14": "別知見諸佛子此娑婆世界南次有世界名曰豐溢",
    "X04n0223_026:0179a15": "如來於彼或名本性或名勤意或名無上尊或名大",
    "X04n0223_026:0179a16": "智炬或名無所依或名光明藏或名智慧藏或名福",
    "X04n0223_026:0179a17": "德藏或名天中天或名大自在如是等百億萬種種",
    "X04n0223_026:0179a18": "名號令諸眾生各別知見諸佛子此娑婆世界西次",
    "X04n0223_026:0179a19": "有世界名為離垢如來於彼或名意成或名知道或",
    "X04n0223_026:0179a20": "名安住本或名能解縛或名通達義或名樂分別或",
    "X04n0223_026:0179a21": "名最勝見或名調伏行或名眾苦行或名具足力如",
    "X04n0223_026:0179a22": "是等百億萬種種名號令諸眾生各別知見諸佛子",
    "X04n0223_026:0179a23": "此娑婆世界北次有世界名曰豐樂如來於彼或名",
    "X04n0223_026:0179a24": "簷蔔華色或名日藏或名善住或名現神通或名性",
    "X04n0223_026:0179b01": "超邁或名慧日或名無礙或名如月現或名迅疾風",
    "X04n0223_026:0179b02": "或名清淨身如是等百億萬種種名號令諸眾生各",
    "X04n0223_026:0179b03": "別知見諸佛子此娑婆世界東北方次有世界名為",
    "X04n0223_026:0179b04": "攝取如來於彼或名永離苦或名普解脫或名大伏",
    "X04n0223_026:0179b05": "藏或名解脫智或名過去藏或名寶光明或名離世",
    "X04n0223_026:0179b06": "間或名無礙地或名淨信藏或名心不動如是等百",
    "X04n0223_026:0179b07": "億萬種種名號令諸眾生各別知見諸佛子此娑婆",
    "X04n0223_026:0179b08": "世界東南方次有世界名為饒益如來於彼或名現",
    "X04n0223_026:0179b09": "光明或名盡智或名美音或名勝根或名莊嚴蓋或",
    "X04n0223_026:0179b10": "名精進根或名到分別彼岸或名勝定或名簡言辭",
    "X04n0223_026:0179b11": "或名智慧海如是等百億萬種種名號令諸眾生各",
    "X04n0223_026:0179b12": "別知見諸佛子此娑婆世界西南方次有世界名為",
    "X04n0223_026:0179b13": "鮮少如來於彼或名牟尼主或名具眾寶或名世解",
    "X04n0223_026:0179b14": "脫或名徧知根或名勝言辭或名明了見或名根自",
    "X04n0223_026:0179b15": "在或名大仙師或名開導業或名金剛師子如是等",
    "X04n0223_026:0179b16": "百億萬種種名號令諸眾生各別知見諸佛子此娑",
    "X04n0223_026:0179b17": "婆世界西北方次有世界名為歡喜如來於彼或名",
    "X04n0223_026:0179b18": "妙華聚或名栴檀蓋或名蓮華藏或名超越諸法或",
    "X04n0223_026:0179b19": "名法寶或名復出生或名淨妙蓋或名廣大眼或名",
    "X04n0223_026:0179b20": "有善法或名專念法或名網藏如是等百億萬種種",
    "X04n0223_026:0179b21": "名號令諸眾生各別知見諸佛子此娑婆世界次下",
    "X04n0223_026:0179b22": "方有世界名為關[門@龠]如來於彼或名發起燄或名調",
    "X04n0223_026:0179b23": "伏毒或名帝釋弓或名無常所或名覺悟本或名斷",
    "X04n0223_026:0179b24": "增長或名大速疾或名常樂施或名分別道或名摧",
    "X04n0223_026:0179c01": "伏幢如是等百億萬種種名號令諸眾生各別知見",
    "X04n0223_026:0179c02": "諸佛子此娑婆世界次上方有世界名曰振音如來",
    "X04n0223_026:0179c03": "於彼或名勇猛幢或名無量寶或名樂大施或名天",
    "X04n0223_026:0179c04": "光或名吉興或名超境界或名一切主或名不退輪",
    "X04n0223_026:0179c05": "或名離眾惡或名一切智如是等百億萬種種名號",
    "X04n0223_026:0179c06": "令諸眾生各別知見諸佛子如娑婆世界如是東方",
    "X04n0223_026:0179c07": "百千億無數無量無邊無等不可數不可稱不可思",
    "X04n0223_026:0179c08": "不可量不可說盡法界虗空界諸世界中如來名號",
    "X04n0223_026:0179c09": "種種不同南西北方四維上下亦復如是如世尊昔",
    "X04n0223_026:0179c10": "為菩薩時以種種談論種種語言種種音聲種種業",
    "X04n0223_026:0179c11": "種種報種種處種種方便種種根種種信解種種地",
    "X04n0223_026:0179c12": "位而得成熟亦令眾生如是知見而為說法。",
    "X04n0223_026:0179c13": "【論】第四爾時文殊師利已下至品末已來明舉法",
    "X04n0223_026:0179c14": "演說分於此分中義分為七一文殊師利已下兩",
    "X04n0223_026:0179c15": "行經明文殊觀眾二諸佛子已下可三行經明歎",
    "X04n0223_026:0179c16": "四種佛剎不可思議三何以故已下可兩行半經",
    "X04n0223_026:0179c17": "明諸佛隨根設法調伏四諸佛子已下可三行半",
    "X04n0223_026:0179c18": "經舉佛身業名色相壽命脩短等隨根之法化眾",
    "X04n0223_026:0179c19": "生故五諸佛子已下舉佛名號先舉此處四天下",
    "X04n0223_026:0179c20": "次及三千及周法界名號不同初舉十千次漸增",
    "X04n0223_026:0179c21": "廣乃至無量十千者是初首數之一終為明佛號",
    "X04n0223_026:0179c22": "普徧諸名字故令諸眾生了知一切名字平等清",
    "X04n0223_026:0179c23": "淨無分別好惡故已下直至品末六諸佛子已下",
    "X04n0223_026:0179c24": "可四行經是都結此土他方例然七如是世尊已",
    "X04n0223_026:0180a01": "下三行半經舉世尊往因所行今為眾說此已上",
    "X04n0223_026:0180a02": "答前二十八問中四種佛剎出現及名號徧周已",
    "X04n0223_026:0180a03": "下四聖諦品即明如來說法徧周十方世界所說",
    "X04n0223_026:0180a04": "法門不離四諦義故又此如來名號品非但論名",
    "X04n0223_026:0180a05": "號徧周但是如來身口意業總皆徧周文殊師利",
    "X04n0223_026:0180a06": "菩薩略而都舉如前文中云諸佛子如來於娑婆",
    "X04n0223_026:0180a07": "世界諸四天下種種身種種名種種色相等如經",
    "X04n0223_026:0180a08": "廣明即明此品總答如來身語意業一切徧周從",
    "X04n0223_026:0180a09": "此品文殊師利舉佛果海身語等一切徧周令大",
    "X04n0223_026:0180a10": "眾自信己身同佛三業入如來性海等如來智發",
    "X04n0223_026:0180a11": "跡進修經過十住十行十迴向十地十一地直至",
    "X04n0223_026:0180a12": "如來出現品是其一終因果此名號品是始初入",
    "X04n0223_026:0180a13": "信名號徧周即一切名總是自佛之果出現品是",
    "X04n0223_026:0180a14": "己身自修行行滿之果故是如來放眉間光灌文",
    "X04n0223_026:0180a15": "殊頂使令問佛出現果法放口中光灌普賢口使",
    "X04n0223_026:0180a16": "令說佛果德始明自行因果徹故明文殊普賢理",
    "X04n0223_026:0180a17": "智妙行此齊體也離世間品法界品雖在其後為",
    "X04n0223_026:0180a18": "文字相排似有前後總是前後相通徹法故總是",
    "X04n0223_026:0180a19": "一圓滿法故如法界品是此一部經之大體為一",
    "X04n0223_026:0180a20": "切凡聖之本源也前初會信佛果即以如來并普",
    "X04n0223_026:0180a21": "賢為首即明已成佛果及已行之果生信今以入",
    "X04n0223_026:0180a22": "自己入信修行門即以文殊師利及如來名號并",
    "X04n0223_026:0180a23": "四諦法門為所信之因果即明以妙慧法門及名",
    "X04n0223_026:0180a24": "言而修學故問曰何故如來不自說其教何用放",
    "X04n0223_026:0180b01": "光令菩薩說答曰如來意令當位菩薩說當位法",
    "X04n0223_026:0180b02": "門令修學者知分劑易解故文殊常與一切諸佛",
    "X04n0223_026:0180b03": "及一切眾生作信心之因成妙慧之本母普賢菩",
    "X04n0223_026:0180b04": "薩常與一切諸佛眾生作修行之因以此二人成",
    "X04n0223_026:0180b05": "就菩提無作智果大悲之海令二人自相對問說",
    "X04n0223_026:0180b06": "如來出現品明是修行者因果始終圓滿前後因",
    "X04n0223_026:0180b07": "果性果智果行果相徹一體故明從此品至出現",
    "X04n0223_026:0180b08": "品文殊普賢二行因果信心者修行位滿體用徹",
    "X04n0223_026:0180b09": "故令後學者易解故如有兩品經如來自說前已",
    "X04n0223_026:0180b10": "述訖明是佛果二愚至佛方明。",
    "X04n0223_026:0180b12": "大方廣佛新華嚴經合論卷第二十六",
    "X04n0223_026:0180b14": "音切",
    "X04n0223_026:0180b15": "瞿(其俱切)。曇(潭音)。導(盜音)。瑿(於奚切)。臂(必未切)。訓(許運切)。豐(風音)。關",
    "X04n0223_026:0180b16": "(古還切)。[門@龠](藥音)。跋(蒲鉢切)。鮮(先音)。震(之刃切)。藉(慈夜切)。範(犯音)。標(補遙",
    "X04n0223_026:0180b17": "切)。爻(胡交切)。箕(基音)。"
}