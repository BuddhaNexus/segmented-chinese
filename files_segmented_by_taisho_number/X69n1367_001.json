{
    "X69n1367_001:0698b06": "龍翔笑隱訢禪師語錄序",
    "X69n1367_001:0698b08": "咄哉此錄。自元歷明代。以迄今日。埋沒四百餘年矣。",
    "X69n1367_001:0698b09": "一旦無所從來。突向龍宮海藏推出。落在山翁和上",
    "X69n1367_001:0698b10": "手中。山翁以重主天童。道經[橘-矛+隹]李。值白法老人嗣孫",
    "X69n1367_001:0698b11": "巨方法師主楞嚴紫柏院藏冊事。因念佛祖慧命攸",
    "X69n1367_001:0698b12": "關。特曳拄杖。同埽道人過院。相視料理。隨以瓣香。送",
    "X69n1367_001:0698b13": "入此錄。頓令側理輕編。放光動地。如延津劒躍土拭",
    "X69n1367_001:0698b14": "華陰時。真不思議大奇特因緣。非有司其呵護者。未",
    "X69n1367_001:0698b15": "易向山翁杖頭出現也。訢師行履機緣。具載奎章閣",
    "X69n1367_001:0698b16": "學士虞公集行道記秘書少監黃公溍塔銘中。大略",
    "X69n1367_001:0698b17": "得法於仰山晦機熙師。而晦機淵源。則自大慧杲妙",
    "X69n1367_001:0698b18": "喜老人。晚傳佛照光。而北磵簡。而物初觀。而晦機因",
    "X69n1367_001:0698b19": "傳笑隱。笑隱傳覺原曇季潭泐等五人。惟覺原得傳",
    "X69n1367_001:0698b20": "定巖戒。而後來不可復問。是以訢師蒲室集行世。而",
    "X69n1367_001:0698b21": "湖州烏回。杭州報國。中天竺以至金陵大龍翔四會",
    "X69n1367_001:0698b22": "語錄。早賜入藏者。反湮沒無聞。以少後人。為之拂拭",
    "X69n1367_001:0698b23": "也。妙喜際遇宋高宗。奉勅兩主徑山。宗風大振。時號",
    "X69n1367_001:0698b24": "臨濟中興。笑隱際遇元文宗。從金陵入登皇位。遂於",
    "X69n1367_001:0698c01": "潛邸。啟建大龍翔集慶寺。詔師為開山祖。召赴北闕。",
    "X69n1367_001:0698c02": "特賜三品文階。統領五山釋教。號廣智全悟禪師。僧",
    "X69n1367_001:0698c03": "規舊著黑衣。特賜黃衣。并其徒盡得衣黃。師有初改",
    "X69n1367_001:0698c04": "黃衣詩。見於蒲室集。云。宣詔亭前受牒還。御黃新賜",
    "X69n1367_001:0698c05": "滿城看。臣僧記得沙彌日。齊著青衣上戒壇。當日南",
    "X69n1367_001:0698c06": "住新剎。北赴召對。優禮崇褒。錫賚無算。一時國師光",
    "X69n1367_001:0698c07": "華。佛法勝事。千載希有。回視妙喜。兩勅徑山。尤為竿",
    "X69n1367_001:0698c08": "頭進步也。快讀訢師全錄。萬有齊彰。一塵不涉。眼筋",
    "X69n1367_001:0698c09": "舌骨。雷震諸方。大機大用。真能踢倒須彌。掀翻溟渤。",
    "X69n1367_001:0698c10": "從上有大慧。同時有中峰。解入無垠。庶得竝驅爭先",
    "X69n1367_001:0698c11": "耳。埽道人自歸依曹溪憨祖以來。諸方善知識。靡不",
    "X69n1367_001:0698c12": "覿面。儒禪參同契。頗知究心。因念自一花五葉之言。",
    "X69n1367_001:0698c13": "成五宗五燈之統。溈仰臨濟二宗。出自南嶽。雲門法",
    "X69n1367_001:0698c14": "眼曹洞三宗。出自青原。而溈仰雲門法眼。如優鉢天",
    "X69n1367_001:0698c15": "花。一現即滅。惟臨濟曹洞二燈常焰然。如景德傳燈",
    "X69n1367_001:0698c16": "五燈會元傳法正宗記僧寶傳指月錄佛祖綱鑑諸",
    "X69n1367_001:0698c17": "書所載。嗣法世次。雖存其間。或人多年短。或人少年",
    "X69n1367_001:0698c18": "長。游移牽附。舛錯難稽。兩家姓氏。往往疑似殽譌。閱",
    "X69n1367_001:0698c19": "代紀年。茫茫存沒履歷。當周武唐武宋徽諸帝王時。",
    "X69n1367_001:0698c20": "以崇道陵釋。法微而燈傳易晦。當唐初宋初明初諸",
    "X69n1367_001:0698c21": "代興時。以翻譯流通。法盛而宗乘反衰。爾時豈乏當",
    "X69n1367_001:0698c22": "陽記莂。總在隱現明滅間。無憑顯印此佛法。時節因",
    "X69n1367_001:0698c23": "緣。所由付國王大臣也。大川洪師。作五燈會元。自妙",
    "X69n1367_001:0698c24": "喜開法以後。編次糢糊。直云。自宋孝宗後。傳法諸師。",
    "X69n1367_001:0699a01": "垂五百載。俱不可考。明初建安沈士榮。作續原教論。",
    "X69n1367_001:0699a02": "直云。自中峰撤席。未知道隱何方。尚賴教有明文。與",
    "X69n1367_001:0699a03": "心為證。慧命未絕。有若懸絲。兩論現入大藏中。實格",
    "X69n1367_001:0699a04": "言也。要知個中一著。止分真偽。從門入者定非家珍。",
    "X69n1367_001:0699a05": "語其異。即一宗之內。有門庭施設之別。語其同。即兩",
    "X69n1367_001:0699a06": "宗之外。無師承秘密之殊。即以一宗計之。如臨濟。以",
    "X69n1367_001:0699a07": "三聖為正傳。乃三聖絕而興化傳。佛果以大慧為正",
    "X69n1367_001:0699a08": "傳。乃大慧絕而虎丘傳。洞山以曹山為正傳。乃曹山",
    "X69n1367_001:0699a09": "絕而雲居傳。此一宗竝傳。難分旁正也。以兩宗計之。",
    "X69n1367_001:0699a10": "如雪峰。九上洞山。三登投子。終嗣德山。是洞而濟也。",
    "X69n1367_001:0699a11": "丹霞親承馬祖印可。終嗣石頭。是濟而洞也。此兩宗",
    "X69n1367_001:0699a12": "互傳。難分賓主也。智過於師。何煩提掇。魔外慴服。何",
    "X69n1367_001:0699a13": "煩鬬爭。善哉妙喜自贊云。如化鵾鵬。直自化耳。豈有",
    "X69n1367_001:0699a14": "法哉。笑隱亦抗聲於晦機云。千年桃核裏。覓甚舊時",
    "X69n1367_001:0699a15": "仁。此的的威音那畔話。乃一花五葉之真種子也。當",
    "X69n1367_001:0699a16": "此滄桑陵谷虗空消隕之時。有如山翁和上者。以普",
    "X69n1367_001:0699a17": "心大心。無邊見心。止尋花葉根株。不問葛藤枝節。俾",
    "X69n1367_001:0699a18": "全沒交涉。如訢師此錄者。忽地冷灰豆爆。血濺梵天。",
    "X69n1367_001:0699a19": "豈得與逼塞虗空者。同日語哉。感而識之。閣筆三歎",
    "X69n1367_001:0699a20": "順治丙申嘉平月望國子司業前戊辰二甲進士虞。",
    "X69n1367_001:0699a21": "部郎副廷尉曹溪弟子福徵[橘-矛+隹]李道一居士埽菴",
    "X69n1367_001:0699a22": "譚貞默槃談譔",
    "X69n1367_001:0699b04": "笑隱訢禪師語錄卷之一",
    "X69n1367_001:0699b06": "湖州路烏回禪寺語錄",
    "X69n1367_001:0699b07": "門人　廷俊　等編",
    "X69n1367_001:0699b08": "師於至大四年八月初一日。就杭州路淨慈禪寺書",
    "X69n1367_001:0699b09": "記寮受請。入寺。",
    "X69n1367_001:0699b10": "上堂云。拈華付法。面壁安心。列派分宗。遞相鈍置。拈",
    "X69n1367_001:0699b11": "拄杖畫一畫云。一畫畫斷了也。且喜天下太平。然則",
    "X69n1367_001:0699b12": "兵隨印轉。將逐符行。新長老出世為人。畢竟明什麼",
    "X69n1367_001:0699b13": "邊事。不見寶壽開堂。三聖推出一僧。壽便打。聖云。與",
    "X69n1367_001:0699b14": "麼為人。非但瞎却者僧眼。瞎却鎮州一城人眼去在。",
    "X69n1367_001:0699b15": "寶壽擲下拄杖歸方丈。斬釘截鐵。發揮格外真機。揑",
    "X69n1367_001:0699b16": "聚放開。顯示當陽正眼。直得龍吟霧起。虎嘯風生。一",
    "X69n1367_001:0699b17": "道神光。貫通今古。如斯舉唱。猶涉程途。且到家穩坐",
    "X69n1367_001:0699b18": "一句作麼生道。三事衲衣青嶂外。一爐沈水白雲中。",
    "X69n1367_001:0699b19": "上堂。如我按指。海印發先。汝諸人十二時中。折旋俯",
    "X69n1367_001:0699b20": "仰。上牀下地。開單展盋。不是海印發光。晝明夜暗。暑",
    "X69n1367_001:0699b21": "往寒來。鵲噪鴉鳴。風動塵起。不是海印發光。雲門胡",
    "X69n1367_001:0699b22": "餅。趙州喫茶。雪峰輥毬。金牛作舞。不是海印發光。有",
    "X69n1367_001:0699b23": "底便道。一切智智清淨。無二無二分無別無斷故。也",
    "X69n1367_001:0699b24": "是泥裏洗土。畢竟如何。土宿頷下髭鬚多。南海波斯",
    "X69n1367_001:0699c01": "鼻孔大。",
    "X69n1367_001:0699c02": "上堂。驅耕夫牛。奪飢人食。啐啄同時。箭鋒相直。一拳",
    "X69n1367_001:0699c03": "還一拳。一踢還一踢。牛頭南。馬頭北。",
    "X69n1367_001:0699c04": "結夏上堂。栢巖開粥過夏。西院商量兩錯。嘉州大象",
    "X69n1367_001:0699c05": "脚蹋地。陝府鐵牛頭戴角。喝一喝。切忌無繩自縛。",
    "X69n1367_001:0699c06": "青苗會上堂。改旦令辰。恭惟首座大眾。起居多福。數",
    "X69n1367_001:0699c07": "日祈保青苗有煩諷經。風雨以時天之道。百穀生成",
    "X69n1367_001:0699c08": "地之利。所以祖師道。心地生諸種。因事復生理。果滿",
    "X69n1367_001:0699c09": "菩提圜。華開世界起。驀拈拄杖云。拄杖子走到西天。",
    "X69n1367_001:0699c10": "却歸新羅國裏去也。卓一下云。石牛攔古路。一馬生",
    "X69n1367_001:0699c11": "三寅。",
    "X69n1367_001:0699c12": "上堂。舉香嚴和尚示眾云。如人上樹。口銜樹枝。手不",
    "X69n1367_001:0699c13": "攀枝。脚不蹋樹。樹下有人問祖師西來意。答則喪身",
    "X69n1367_001:0699c14": "失命。不答則違他所問。正與麼時如何。時有虎頭上",
    "X69n1367_001:0699c15": "座出云。上樹即不問。未上樹。請和尚道。香嚴呵呵大",
    "X69n1367_001:0699c16": "笑。師頌云。一回拈起一攢眉。上樹何如未上時。誰在",
    "X69n1367_001:0699c17": "畵樓明月夜。倒拈玉管向風吹。",
    "X69n1367_001:0699c18": "上堂。根塵無礙。物我一如。鍼眼魚吸乾四大海。蟭螟",
    "X69n1367_001:0699c19": "蟲吞却須彌盧。因甚菴內人不知菴外事。良久云。彌",
    "X69n1367_001:0699c20": "勒街頭拖布袋。趙州壁上挂胡盧。",
    "X69n1367_001:0699c21": "上堂。黃龍南和尚云。說玅說玄。乃太平之奸賊。行棒",
    "X69n1367_001:0699c22": "行喝。為亂世之英雄。所以佛法二字。烏回未嘗道著。",
    "X69n1367_001:0699c23": "雖然。也要大家知有。拈拄杖云。鎮州出大蘿蔔頭。青",
    "X69n1367_001:0699c24": "原白家三盞酒。客來隨分納些些。相逢不用揚家醜。",
    "X69n1367_001:0700a01": "卓拄杖下座。",
    "X69n1367_001:0700a02": "上堂。長連牀上拈得鼻孔。十字街頭打失眼睛。汝諸",
    "X69n1367_001:0700a03": "人還曾檢點也未。明如日。黑似漆。萬仞崖頭撒手行。",
    "X69n1367_001:0700a04": "無位真人赤骨律。",
    "X69n1367_001:0700a05": "上堂。舉德山到溈山。挾袱子上法堂。從東過西從西",
    "X69n1367_001:0700a06": "過東。顧視云無無便出。至門首復云。也不得草草。便",
    "X69n1367_001:0700a07": "具威儀再入相見。德山提起坐具云和尚。溈山擬取",
    "X69n1367_001:0700a08": "拂子。德山便喝拂袖而出。溈山至晚問首座云。適來",
    "X69n1367_001:0700a09": "新到在什麼處。首座云。當時背却法堂著草鞵去也。",
    "X69n1367_001:0700a10": "溈山云。此子已後向孤峰頂上。盤結草菴。呵佛罵祖",
    "X69n1367_001:0700a11": "去在。師頌云。大方獨步。左旋右顧。金烏拍翅海波翻。",
    "X69n1367_001:0700a12": "鐵網倒挂珊瑚樹。橫機莫莫。萬象平沈。全殺全活。能",
    "X69n1367_001:0700a13": "縱能擒。莫嫌老大無筋力。譚笑之間錦穽深。",
    "X69n1367_001:0700a14": "上堂。拈鎚豎拂。揑目生華。舉古論今。虗空釘橛。楊岐",
    "X69n1367_001:0700a15": "和尚道。須彌山可透。金剛圈不可透。大海水可吞。栗",
    "X69n1367_001:0700a16": "棘蓬不可吞。直饒吞得透得。未是衲僧分上事。如何",
    "X69n1367_001:0700a17": "是衲僧分上事。歸堂喫茶去。",
    "X69n1367_001:0700a18": "開爐上堂。住院慚無福。冬來事事無。家貧羞見客。炭",
    "X69n1367_001:0700a19": "少未開爐。壁破添泥補。窗虗欠紙糊。西來無祖意。勘",
    "X69n1367_001:0700a20": "破老臊胡。",
    "X69n1367_001:0700a21": "上堂。舉世尊在靈山會上。有一女子。近佛而坐入於",
    "X69n1367_001:0700a22": "三昧。文殊白佛。云何此女得近佛坐。而我不得。佛云。",
    "X69n1367_001:0700a23": "汝但覺此女。令從三昧起。汝自問之。文殊遶女子三",
    "X69n1367_001:0700a24": "帀。鳴指一下。乃至托上梵天。盡其神力而不能出。佛",
    "X69n1367_001:0700b01": "云。假使百千文殊亦不能出此女定。下方過四十二",
    "X69n1367_001:0700b02": "恒河沙國土。有罔明菩薩。能出此女子定。須臾罔明",
    "X69n1367_001:0700b03": "從地涌出。作體世尊。世尊勑罔明出女子定。罔明於",
    "X69n1367_001:0700b04": "女子前。彈指一下。女子於是從定而出。師舉了拈拄",
    "X69n1367_001:0700b05": "杖云。一串穿却。",
    "X69n1367_001:0700b06": "上堂。藍毿破衲朔風吹。土面灰頭涕滿頤。立雪少林",
    "X69n1367_001:0700b07": "求法處。畏寒汾水罷參時。石崖剝落摧山骨。冰壑嶙",
    "X69n1367_001:0700b08": "峋裂地皮。驚起法身無著處。倒騎鐵馬上須彌。",
    "X69n1367_001:0700b09": "杭州路禪宗大報國寺語錄",
    "X69n1367_001:0700b10": "門人　慧曇　等編",
    "X69n1367_001:0700b11": "延祐七年四月二十三日入寺。",
    "X69n1367_001:0700b12": "開堂拈香云。此香爇向寶爐。端為祝延",
    "X69n1367_001:0700b13": "今上皇帝聖躳萬歲萬歲萬萬歲。次拈香云。此香奉",
    "X69n1367_001:0700b14": "為淛江等處行中書省宣行宣政院官洎諸衙門文",
    "X69n1367_001:0700b15": "武官僚。資陪祿算。又拈香云。此香昔年大雄峰頂一",
    "X69n1367_001:0700b16": "句下承當。今日鳳凰山中五眾前拈出。奉為前住徑",
    "X69n1367_001:0700b17": "山。後住大仰。佛智禪師晦機大和尚。用酬法乳之恩。",
    "X69n1367_001:0700b18": "就座問答罷。乃云。孤峰頂上。目視雲霄。無乃埋沒己",
    "X69n1367_001:0700b19": "靈。十字街頭。和泥合水。且貴流通正眼。拈拄杖云。釋",
    "X69n1367_001:0700b20": "迦已滅。彌勒未生。正當今日。千聖命脈。列祖鉗鎚。總",
    "X69n1367_001:0700b21": "在新報國手裏。拈起也七穿八穴。頭頭現無邊玅身。",
    "X69n1367_001:0700b22": "放下也鑑地輝天。處處彰寶王剎海。說甚谿山各異。",
    "X69n1367_001:0700b23": "雲月是同。至化無為功不宰。蕩然一片古皇風。",
    "X69n1367_001:0700b24": "復舉志公令人傳語思大云。何不下山教化眾生去。",
    "X69n1367_001:0700c01": "一向目視雲漢作什麼。思大云。三世諸佛被我一口",
    "X69n1367_001:0700c02": "吞盡。何處更有眾生可度。師云。思大被志公一拶。直",
    "X69n1367_001:0700c03": "得倒退三千。",
    "X69n1367_001:0700c04": "進退兩序上堂。心空及第。選佛何必選官。荷負叢林。",
    "X69n1367_001:0700c05": "為眾一似為己。報國為法擇人。量才授職。如樂奏九",
    "X69n1367_001:0700c06": "成。左右進退無不合度。只如一喝分賓主。照用一時",
    "X69n1367_001:0700c07": "行。諸人作麼生甄別。喝一喝。九萬里鵬纔奮迅。三千",
    "X69n1367_001:0700c08": "年鶴便翱翔。",
    "X69n1367_001:0700c09": "上堂。舉黃龍南禪師。室中垂語云。我手何似佛手。我",
    "X69n1367_001:0700c10": "脚何似驢脚。人人有箇生緣。那箇是上座生緣。師云。",
    "X69n1367_001:0700c11": "黃龍三關。如商君立法。法雖行而廢先王之道。故當",
    "X69n1367_001:0700c12": "時出其門者甚多。得其傳者益寡。使其恪守慈明家",
    "X69n1367_001:0700c13": "法。子孫未致斷絕。",
    "X69n1367_001:0700c14": "師一日問僧甚處來。僧云遊山來。師云。笠子下拶破",
    "X69n1367_001:0700c15": "洛浦徧參底作麼生。僧云。未入門時。已呈似和尚了",
    "X69n1367_001:0700c16": "也。師云。即今為什麼不拈出。僧擬議。師便打。",
    "X69n1367_001:0700c17": "聖節上堂。下兜率降閻浮。本迹不二。御金輪宣正法。",
    "X69n1367_001:0700c18": "權實全彰。乘願示生。隨機闡化。靈樞密運。躋吾民於",
    "X69n1367_001:0700c19": "安養之中。寶鑑高提。措四海於鈞陶之內。故我林泉",
    "X69n1367_001:0700c20": "之下。化日舒長。鐘鼓清時。玄風遠播。三輪不住。施受",
    "X69n1367_001:0700c21": "俱捐。畢竟如何祝讚。良久云。無為功德不思議。淨智",
    "X69n1367_001:0700c22": "玅圜體空寂。",
    "X69n1367_001:0700c23": "解夏上堂。禪人解夏東西去。莫道腰包趂早凉。三界",
    "X69n1367_001:0700c24": "炎炎如火宅。不知何處是家鄉。",
    "X69n1367_001:0701a01": "上堂。八月仲秋。日月剝食。明眼衲僧何當辯的。大地",
    "X69n1367_001:0701a02": "山河。明暗通塞。清淨本然。太虗無迹。文殊智入無邊",
    "X69n1367_001:0701a03": "身。觀音悲應河沙國。百千三昧一毫頭。問取長連牀",
    "X69n1367_001:0701a04": "上客。",
    "X69n1367_001:0701a05": "中秋上堂。舉盤山道。心月孤圜。光吞萬象。光非照境。",
    "X69n1367_001:0701a06": "境亦非存。光境俱亡復是何物。師云。盤山好箇心月",
    "X69n1367_001:0701a07": "孤圜。又道復是何物。惜乎話作兩橛。報國不是將官",
    "X69n1367_001:0701a08": "物作自己人情。也要諸人同一受用。玉露暗飄無景",
    "X69n1367_001:0701a09": "樹。金風微動夜明簾。木人鞭起泥牛吼。不許蒼龍臥",
    "X69n1367_001:0701a10": "碧潭。",
    "X69n1367_001:0701a11": "上堂。言發非聲。色前不物。著甚來由。聲色裏睡眠。聲",
    "X69n1367_001:0701a12": "色裏坐臥。却較些子。所以道。即此見聞非見聞。無餘",
    "X69n1367_001:0701a13": "聲色可呈君。箇中若了元無事。體用何妨分不分。驀",
    "X69n1367_001:0701a14": "拈拄杖云。水流黃葉來何處。牛帶寒鴉過別邨。卓拄",
    "X69n1367_001:0701a15": "杖下座。",
    "X69n1367_001:0701a16": "師一日云。蹋著頂[寧*頁]上一著。十方世界瓦解冰消。汝",
    "X69n1367_001:0701a17": "諸人向甚處與山僧相見。",
    "X69n1367_001:0701a18": "一僧侍立次。師展兩手云。八字打開了也。為什麼不",
    "X69n1367_001:0701a19": "肯承當。僧云。只恐鈍置和尚。師云。許多時沒一點氣",
    "X69n1367_001:0701a20": "息。便打。",
    "X69n1367_001:0701a21": "除夜示眾云。城居歲暮似深邨。老衲家風道自存。海",
    "X69n1367_001:0701a22": "底泥牛耕碧落。雲中芻狗吠黃昏。塵塵含攝三千界。",
    "X69n1367_001:0701a23": "法法圜成不二門。一任四時如轉轂。須知天地本同",
    "X69n1367_001:0701a24": "根。",
    "X69n1367_001:0701b01": "上堂。舉智門問五祖戒和尚。景往寒來則不問。林下",
    "X69n1367_001:0701b02": "相逢事若何。戒云。五鳳樓前聽玉漏。門云。爭奈主山",
    "X69n1367_001:0701b03": "高案山低。戒云。須彌頂上擊金鐘。師頌云。兔馬有角。",
    "X69n1367_001:0701b04": "牛羊無角。絕豪絕釐。如山如嶽。犀然牛渚兮。分開海",
    "X69n1367_001:0701b05": "底波濤。劒合延平兮。散作晴空雨雹。莫莫。隔江招手",
    "X69n1367_001:0701b06": "有知音。何待曹谿一宿覺。",
    "X69n1367_001:0701b07": "結夏上堂。據菩薩乘。修寂滅行。同入清淨實相住持。",
    "X69n1367_001:0701b08": "釋迦老子於明鏡中更加繪畵。報國則不然。有時三",
    "X69n1367_001:0701b09": "頭六臂。變現大力魔王。有時日面月面。示應大悲千",
    "X69n1367_001:0701b10": "手眼。三條椽下。倒臥橫眠。十字街頭。縱橫游戲。卓拄",
    "X69n1367_001:0701b11": "杖云。若無舉鼎拔山力。千里烏騅不易騎。",
    "X69n1367_001:0701b12": "上堂。圜悟禪師。住東京天寧日。舉僧問雲門。如何是",
    "X69n1367_001:0701b13": "諸佛出身處。門云。東山水上行。若是天寧則不然。有",
    "X69n1367_001:0701b14": "問如何是諸佛出身處。只向他道。熏風自南來。殿閣",
    "X69n1367_001:0701b15": "生微凉。其時大慧祖師於言下大悟。諸禪德。不妨奇",
    "X69n1367_001:0701b16": "特。者箇是論實不論虗底事。如人歸京。必須親到。見",
    "X69n1367_001:0701b17": "京裏人說京裏話。一點外來也著不得。雖然。雲門道",
    "X69n1367_001:0701b18": "東山水上行。因甚不悟。圜悟道熏風自南來。因甚便",
    "X69n1367_001:0701b19": "悟去。報國不惜眉毛。為諸人下箇注脚。諸佛出身處。",
    "X69n1367_001:0701b20": "東山水上行。熏風自南來。殿閣生微凉。眾中有全身",
    "X69n1367_001:0701b21": "擔荷者麼。出來與山僧相見。",
    "X69n1367_001:0701b22": "上堂。安養國中。水鳥樹林。悉皆念佛。知足天上。樹相",
    "X69n1367_001:0701b23": "撐觸。演說苦空。豎起拂子云。山僧拂子。穿汝諸人鼻",
    "X69n1367_001:0701b24": "孔。諸人向甚處出氣。",
    "X69n1367_001:0701c01": "中天竺禪寺語錄",
    "X69n1367_001:0701c02": "門人　中孚　等編",
    "X69n1367_001:0701c03": "泰定二年十月十七日入寺。指。",
    "X69n1367_001:0701c04": "山門云。一彈指頃。開樓閣門。黃河九曲。水出崑崙。",
    "X69n1367_001:0701c05": "佛殿。二千年前。你有伎倆。我無伎倆。二千年後。我有",
    "X69n1367_001:0701c06": "伎倆。你無伎倆。何故。入水見長人。",
    "X69n1367_001:0701c07": "據室。橫按拄杖。顧視左右云。有麼有麼。卓一下云。無",
    "X69n1367_001:0701c08": "人過價。打與三百。",
    "X69n1367_001:0701c09": "拈院疏云。箇是大丞相。親受靈山記莂底句子。付在",
    "X69n1367_001:0701c10": "山僧。未聞者聞。未見者見。",
    "X69n1367_001:0701c11": "指法座云。坐斷報化佛頭。不落玄玅階級。竇八布衫。",
    "X69n1367_001:0701c12": "雲門念七。陞座拈香祝",
    "X69n1367_001:0701c13": "聖。問答罷。乃云。夫為宗師者。提持綱要。接物利生。豈",
    "X69n1367_001:0701c14": "是細事。況茲山千載名藍。五天化境。大丞相號令明",
    "X69n1367_001:0701c15": "肅出於至公。山僧既已回避無門。諸人各要知時識",
    "X69n1367_001:0701c16": "節。拈拄杖云。即心即佛。非心非佛。不是心不是佛不",
    "X69n1367_001:0701c17": "是物。三千年黃河清。五百載聖人出　　復舉僧問",
    "X69n1367_001:0701c18": "投子。諸佛出世。為一大事因緣。和尚出世。當為何事。",
    "X69n1367_001:0701c19": "投子云。尹司空為老僧開堂。師云。投子老人。可謂應",
    "X69n1367_001:0701c20": "機施設。不犯鋒鋩。中峰不免因齋慶讚。一髮由來引",
    "X69n1367_001:0701c21": "萬鈞。全肩荷負見當人。通身手眼重拈掇。枯木華開",
    "X69n1367_001:0701c22": "大地春。",
    "X69n1367_001:0701c23": "當晚小參。凡夫色礙。二乘空礙。菩薩色空無礙。拈拄",
    "X69n1367_001:0701c24": "杖云。拄杖子。列列挈挈。不入眾數。有時十字街頭。橫",
    "X69n1367_001:0702a01": "挑布袋。有時白雲景裏。打雨敲風。法隨法行。法幢隨",
    "X69n1367_001:0702a02": "處建立。有佛處不得住。無佛處急走過。三千里外一",
    "X69n1367_001:0702a03": "句全提。畢竟如何話會。卓拄杖云。一六三四二。直言",
    "X69n1367_001:0702a04": "曲七一。桃李火中開。黃昏候日出　　復舉南泉初",
    "X69n1367_001:0702a05": "入院。大眾送歸方丈。僧問。端居丈室將何指示於人。",
    "X69n1367_001:0702a06": "泉云。昨夜三更失却牛。天明起來失却火。師云。大小",
    "X69n1367_001:0702a07": "南泉和泥合水。中峰則不然。忽有問端居丈室將何",
    "X69n1367_001:0702a08": "指示於人。即向他道。拄杖子今日開封。",
    "X69n1367_001:0702a09": "聖節上堂。化工密運。納羣生於覆燾之中。端拱無為。",
    "X69n1367_001:0702a10": "躋四海於仁壽之域。如華藏海融攝三千世界。似帝",
    "X69n1367_001:0702a11": "網珠交羅。百億山河。正與麼時。如何是不涉誕生底",
    "X69n1367_001:0702a12": "句。一氣不言含有象。萬靈何處謝無私。",
    "X69n1367_001:0702a13": "請頭首上堂。騰今耀古。摩醯正眼洞明。鍛聖鎔凡。向",
    "X69n1367_001:0702a14": "上鉗鎚玅密。定佛祖綱宗之句。須是其人。展主賓互",
    "X69n1367_001:0702a15": "換之機。要求作者。所以道。作大廈非一木能成。涉巨",
    "X69n1367_001:0702a16": "川豈一棹可濟。直得照用同時。星飛電捲。人境俱奪。",
    "X69n1367_001:0702a17": "玉振金聲。正恁麼時。諸人鼻孔在山僧手裏。且道。山",
    "X69n1367_001:0702a18": "僧鼻孔在什麼處。擲拂子云。一任橫拖倒拽。",
    "X69n1367_001:0702a19": "元旦上堂。元正啟祚。萬物咸新。海宇歡呼。人天交慶。",
    "X69n1367_001:0702a20": "直得石女倒騎鐵馬。蹋破虗空。木人鞭動泥牛。耕翻",
    "X69n1367_001:0702a21": "碧落。阿呵呵。會也麼。有意氣時添意氣。不風流處也",
    "X69n1367_001:0702a22": "風流。",
    "X69n1367_001:0702a23": "上堂。靈雲桃華光輝閃爍。趙州栢樹築著磕著。大用",
    "X69n1367_001:0702a24": "現前兮。人人握靈蛇之珠。全機獨弄兮。箇箇抱荊山",
    "X69n1367_001:0702b01": "之璞。莫莫。抹過前三與後三。不是石橋是略彴。",
    "X69n1367_001:0702b02": "佛涅槃上堂。身口意清淨。是名佛出世。身口意不淨。",
    "X69n1367_001:0702b03": "是名佛滅度。拈拄杖云。且道。即今釋迦老子是出世",
    "X69n1367_001:0702b04": "耶。是滅度耶。卓拄杖云。同生不同死。有我何用你。金",
    "X69n1367_001:0702b05": "槨示雙趺。放倒又扶起。",
    "X69n1367_001:0702b06": "結夏小參。與麼與麼。頭上安頭。不與麼不與麼。斬頭",
    "X69n1367_001:0702b07": "覓活。德山小參不答話。先行不到。趙州小參要答話。",
    "X69n1367_001:0702b08": "末後太過。山僧尋常只管。九十日為一夏。熱則取凉。",
    "X69n1367_001:0702b09": "飢來喫飯。有時白雲高臥。聽月下之疎鐘。有時邨市",
    "X69n1367_001:0702b10": "邏齋。振雲中之金錫。不作佛法商量。亦非世諦流布。",
    "X69n1367_001:0702b11": "阿呵呵。頭上一堆塵。脚下三尺土。[齒*(虎-儿+且)][齒*(虎-儿+且)]齖齖且過時。",
    "X69n1367_001:0702b12": "莾莾鹵鹵河沙數　　復舉百丈再參馬祖。祖以目",
    "X69n1367_001:0702b13": "視禪牀角拂子。丈云。即此用離此用。祖云。你他後開",
    "X69n1367_001:0702b14": "兩片皮。將何為人。丈取拂子豎起。祖云。即此用離此",
    "X69n1367_001:0702b15": "用。丈挂拂子於舊處。祖便喝。百丈直得三日耳聾。師",
    "X69n1367_001:0702b16": "云。以機奪機。以的破的。百丈親遭三日聾。黃檗後來",
    "X69n1367_001:0702b17": "驚吐舌。延平劒合兮。寧窺牛斗之光芒。陶壁梭飛兮。",
    "X69n1367_001:0702b18": "不戀風雲之舊迹。堪笑禪流眼似眉。座中誰是仙陀",
    "X69n1367_001:0702b19": "客。",
    "X69n1367_001:0702b20": "上堂。選佛場開。牛欄馬廐。心空及第。活陷泥犁。畢竟",
    "X69n1367_001:0702b21": "如何。仰面不見天。低頭不見地。月明幽室寒。星分拱",
    "X69n1367_001:0702b22": "辰異。",
    "X69n1367_001:0702b23": "謝秉拂上堂。正印全提。聖凡路絕。箭鋒相拄。照用同",
    "X69n1367_001:0702b24": "時。一句子函葢乾坤。一句子奔流度刃。你有拄杖子。",
    "X69n1367_001:0702c01": "我與你拄杖子。你無拄杖子。我奪却你拄杖子。",
    "X69n1367_001:0702c02": "上堂。今朝又是五月一。大盡小盡數不出。八臂那叱",
    "X69n1367_001:0702c03": "沒奈何。夜叉屈膝眼睛黑。",
    "X69n1367_001:0702c04": "師一日問僧云。選佛得甲科時如何。僧無對。師云。一",
    "X69n1367_001:0702c05": "字不著畫。僧禮拜。師云。有甚交涉。",
    "X69n1367_001:0702c06": "端午上堂。盡大地是藥。信手拈來草。文殊與善財。一",
    "X69n1367_001:0702c07": "起復一倒。當機解變通。更問中峰老。日中或飢或飽。",
    "X69n1367_001:0702c08": "夜後蚊蟲獦蚤。事事求如意。日日添煩惱。有事不如",
    "X69n1367_001:0702c09": "無事好。",
    "X69n1367_001:0702c10": "大名路臨濟祖無傳長老至上堂。昔臨濟於黃檗棒",
    "X69n1367_001:0702c11": "頭得旨便歸。建立法幢。自是六傳至汾陽。皆道盛河",
    "X69n1367_001:0702c12": "北。二百年來南北間阻。行脚師僧不過淮河。正宗寂",
    "X69n1367_001:0702c13": "寥。一至於此。今者夙緣慶幸。見坐臨濟道場無傳和",
    "X69n1367_001:0702c14": "尚。不遠數千里而來。正令風行。生機電掣。作苦海之",
    "X69n1367_001:0702c15": "舟航。起膏肓之良藥。山僧見之不取思之千里。不見",
    "X69n1367_001:0702c16": "泉大道訪慈明。明云。片雲橫谷口。游人何處來。泉顧",
    "X69n1367_001:0702c17": "視云。夜來何處火。燒出古人墳。明云。未在更道。泉遂",
    "X69n1367_001:0702c18": "作虎聲。明以坐具摵一下。泉推慈明就座。明却作虎",
    "X69n1367_001:0702c19": "聲。泉云。某甲參七十餘員善知識。今日始遇作家。師",
    "X69n1367_001:0702c20": "云。若論作家。總未是在。何也。一人得其體而未得其",
    "X69n1367_001:0702c21": "用。一人得其用而未得其體。如何敢稱臨濟兒孫。諸",
    "X69n1367_001:0702c22": "德。你若撿點得出。非惟圜他古人舊話。亦免今日鈍",
    "X69n1367_001:0702c23": "置無傳和尚。驀拈拄杖卓一下云。棒頭有眼明如日。",
    "X69n1367_001:0702c24": "要識真金火裏看。",
    "X69n1367_001:0703a01": "上堂。金佛不度爐。木佛不度火。泥佛不度水。真佛屋",
    "X69n1367_001:0703a02": "裏坐。喝一喝云。文殊普賢因甚在你脚跟下過。",
    "X69n1367_001:0703a03": "解夏上堂。舉僧問九峰。西天夏末多有得道果者。未",
    "X69n1367_001:0703a04": "審此間有也無。峰云有。僧云。是什麼人。峰云。頭戴午",
    "X69n1367_001:0703a05": "夜月。脚蹋黃金地。師云。西天此土不離寸步。得道得",
    "X69n1367_001:0703a06": "果。鳳縈金鎖。我此一眾總不與麼。不用修行。也無功",
    "X69n1367_001:0703a07": "課。九十日中。亦不虗過。如今暑退凉生。一任經行坐",
    "X69n1367_001:0703a08": "臥。莫問祖師機緣。總是野狐涎唾。便是鶻眼龍睛。也",
    "X69n1367_001:0703a09": "與從頭按過。放出長沙老大蟲。驚倒嵩山破竈墮。",
    "X69n1367_001:0703a10": "重陽上堂。中峰用處沒疎親。道合寧論主與賓。却笑",
    "X69n1367_001:0703a11": "汾陽彊分別。重陽九日菊華新。",
    "X69n1367_001:0703a12": "為應氏夫人小參。撲落非他物。縱橫不是塵。山河并",
    "X69n1367_001:0703a13": "大地。全露法王身。有般漢聞得便道。森羅萬象。日月",
    "X69n1367_001:0703a14": "星辰。樹木山川。草芥人畜。咸是如來玅圜真心。又有",
    "X69n1367_001:0703a15": "道。即見聞覺知之性而為佛性。語默動靜。坐臥經行。",
    "X69n1367_001:0703a16": "熱則乘凉。寒則向火。飢來喫飯。困來打眠。大盡三十",
    "X69n1367_001:0703a17": "日。小盡二十九。無一絲毫增減。無一絲毫隔礙。如斯",
    "X69n1367_001:0703a18": "之輩。盡是依草附木精靈。與彼外道六師。無有差別。",
    "X69n1367_001:0703a19": "所以乾峰道。法身有三種病二種光。須是一一透過",
    "X69n1367_001:0703a20": "始得。驀拈拄杖云。看看。盡十方世界若凡若聖。有情",
    "X69n1367_001:0703a21": "無情。盡向山僧拄杖頭上。七縱八橫。各全玅用。卓一",
    "X69n1367_001:0703a22": "下云。於斯透得。便見今辰孝男楊某。追薦母親應氏",
    "X69n1367_001:0703a23": "夫人。即今與十方諸佛諸大菩薩。同一見聞。同一受",
    "X69n1367_001:0703a24": "用。坐寶蓮華。應微塵國。化事已周。所作皆辦。其或未",
    "X69n1367_001:0703b01": "然。更看拄杖子。涌身虗空。現十八變。為汝證據。復卓",
    "X69n1367_001:0703b02": "一下云。百寶莊嚴無相身。一超直入如來地　　復",
    "X69n1367_001:0703b03": "說偈云。我觀如來真性海。離名離相本空寂。以悲願",
    "X69n1367_001:0703b04": "力度眾生。莊嚴百寶為淨土。眾生根性即不同。於諸",
    "X69n1367_001:0703b05": "境界有差別。丘陵坑坎或高下。隨業示現諸惡趣。發",
    "X69n1367_001:0703b06": "真歸元一念頃。眾生諸佛悉平等。善哉應氏淨信女。",
    "X69n1367_001:0703b07": "於此法門能信入。如玅蓮華出淤泥。如淨琉璃含寶",
    "X69n1367_001:0703b08": "月。雖處生死隨世緣。而於生死如游戲。靈光獨耀脫",
    "X69n1367_001:0703b09": "根塵。本源自性如如佛。佛身清淨如虗空。或讚或毀",
    "X69n1367_001:0703b10": "不動搖。我今無說亦無示。聽者無聞亦無得。一期佛",
    "X69n1367_001:0703b11": "事已周圜。回向無邊功德聚。普願饒益諸有情。同證",
    "X69n1367_001:0703b12": "如來寂滅樂。",
    "X69n1367_001:0703b13": "開爐上堂。火爐頭話無賓主。中峰一一為君舉。揑不",
    "X69n1367_001:0703b14": "成團擘不開。貴似黃金賤如土。放兩拋三是幾多。五",
    "X69n1367_001:0703b15": "五元來二十五。",
    "X69n1367_001:0703b16": "師一日云。青州布衫重七斤。古人道了也。畢竟萬法",
    "X69n1367_001:0703b17": "歸一一歸何處。時有僧出云。東廊頭西廊下。師云。什",
    "X69n1367_001:0703b18": "麼處見趙州。僧擬對。師云。捧上不成龍。",
    "X69n1367_001:0703b19": "結夏上堂。舉天平依和尚行脚時。參西院常云。莫道",
    "X69n1367_001:0703b20": "會佛法。覓箇舉話人也無。一日西院遙見召云。從依。",
    "X69n1367_001:0703b21": "平舉頭。西院云錯。平行三兩步。西院又云錯。平近前。",
    "X69n1367_001:0703b22": "西院云。適來者兩錯。是西院錯。上座錯。平云。從依錯。",
    "X69n1367_001:0703b23": "西院云錯。平休去。西院云。且在者裏過夏。待共上座",
    "X69n1367_001:0703b24": "商量者兩錯。平當時便行。住後謂眾云。我當初行脚",
    "X69n1367_001:0703c01": "時。被風吹到思明長老處。連下兩錯。更留我過夏。待",
    "X69n1367_001:0703c02": "共我商量。我不道恁麼時錯。發足南方去時。早知道",
    "X69n1367_001:0703c03": "錯了也。雪竇頌云。禪家流。愛輕薄。滿肚參來用不著。",
    "X69n1367_001:0703c04": "堪悲堪笑天平老。却謂當初悔行脚。錯錯。西院清風",
    "X69n1367_001:0703c05": "頓銷鑠。復云。忽有箇衲僧出云錯。雪竇錯何似天平",
    "X69n1367_001:0703c06": "錯。師云。者一則公案。叢林中商量者多。決斷者少。中",
    "X69n1367_001:0703c07": "峰今日。為諸人斷看。一人監主自盜。一人賣賊放贓。",
    "X69n1367_001:0703c08": "一人知而不首。各與三十拄杖。何也。速則易改。久則",
    "X69n1367_001:0703c09": "難追。",
    "X69n1367_001:0703c10": "謝首座秉拂都寺齋上堂。還丹一粒點鐵成金。至理",
    "X69n1367_001:0703c11": "一言轉凡成聖。楊歧和尚道。天得一以清。地得一以",
    "X69n1367_001:0703c12": "寧。衲僧得一時如何。盋盂口向天。者裏透得。非但轉",
    "X69n1367_001:0703c13": "凡成聖。點鐵成金。亦能與人抽釘拔楔。解粘去縛。提",
    "X69n1367_001:0703c14": "持綱要。荷負叢林。其或未然。同器而食。飯色有異。",
    "X69n1367_001:0703c15": "端午上堂。好是天中節。當陽見不偏。桃符懸壁上。艾",
    "X69n1367_001:0703c16": "虎挂門前。理應羣機合。心空萬境閒。無人知此意。令",
    "X69n1367_001:0703c17": "我憶寒山。",
    "X69n1367_001:0703c18": "青苗會上堂。雨澤應期。秋成可望。信知道。一雨普霑。",
    "X69n1367_001:0703c19": "三草二木。各遂其生。一音演說。大小根機。各充其量。",
    "X69n1367_001:0703c20": "直得山前寥胡子。無著歡喜處。高聲唱道。五臺山上",
    "X69n1367_001:0703c21": "雲烝飯。佛殿階前狗尿天。剎竿頭上煎[飢-几+追]子。三箇胡",
    "X69n1367_001:0703c22": "孫夜簸錢。拈拄杖。畫一畫云。家無白澤之圖。必無如",
    "X69n1367_001:0703c23": "是妖怪。",
    "X69n1367_001:0703c24": "鹽官州海坍。行中書省。會集教禪諸山。往彼祈禱。師",
    "X69n1367_001:0704a01": "陞座拈香云。無今無古。歷劫石以彌堅。非色非空。等",
    "X69n1367_001:0704a02": "金剛之不壞。以之扶顛持危。則為中流砥柱。以之拯",
    "X69n1367_001:0704a03": "溺濟世。則為苦海津梁。惟茲海溢潰流。痛使下民昏",
    "X69n1367_001:0704a04": "墊。銜石填海。自憐精衛之愚。立極戴山。敢借巨鼇之",
    "X69n1367_001:0704a05": "力。伏願。神力護持。永息風濤之險。民物生聚。免罹魚",
    "X69n1367_001:0704a06": "鼈之災。蟄神龍於九淵。開沃壤於千里。高者丘陵。卑",
    "X69n1367_001:0704a07": "者川澤。各奠厥居。建諸天地。質諸鬼神。以俟萬世。就",
    "X69n1367_001:0704a08": "座。問答罷。乃云。天無私葢。地無私載。山河大地。盡被",
    "X69n1367_001:0704a09": "恩光。四聖六凡。咸資化力。所以道。一切世間。諸所有",
    "X69n1367_001:0704a10": "物。皆即菩提玅明元心。清淨本然。周徧法界。良由眾",
    "X69n1367_001:0704a11": "生業重情深。故有陰陽失序。風雨不時。彗孛飛流。日",
    "X69n1367_001:0704a12": "月剝食。山河崩決。世界遷移。近者鹽官水失故。道沃",
    "X69n1367_001:0704a13": "壤化。海波而去。生民為魚鼈之憂。官僚士庶哀號祈",
    "X69n1367_001:0704a14": "禱。諸山僧眾呪力加持。精進感通。當獲報應。記得佛",
    "X69n1367_001:0704a15": "在世時。有一毒龍。佛勑五百尊者降之不得。忽異方",
    "X69n1367_001:0704a16": "有一尊者至。佛勑令降。尊者彈指一下。其龍便伏。大",
    "X69n1367_001:0704a17": "眾。佛世比丘神通一等。因甚五百尊者降彼毒龍不",
    "X69n1367_001:0704a18": "得。異方尊者却乃降之。畢竟誵訛在什麼處。拈拄杖",
    "X69n1367_001:0704a19": "云。於斯明得。非惟百怪潛蹤。千祥並集。直得大海揚",
    "X69n1367_001:0704a20": "塵。須彌起舞。正與麼時。畢竟功歸何處。卓拄杖云。若",
    "X69n1367_001:0704a21": "無砥柱中流力。誰見泰山盤石安。",
    "X69n1367_001:0704a22": "師有時云。身心一如。身外無餘。大海水在你鼻孔裏。",
    "X69n1367_001:0704a23": "須彌山在你頟角邊。一如底心在什麼處。",
    "X69n1367_001:0704a24": "解夏小參。萬機不到。百帀千重。一句全提。七穿八穴。",
    "X69n1367_001:0704b01": "萬里無寸草。出門便是草。瀏陽洞山。前不遘邨。後不",
    "X69n1367_001:0704b02": "迭店。中峰明日解制。今夜一采兩賽去也。拈拄杖畫",
    "X69n1367_001:0704b03": "一畫云。透過一字關。摵碎三玄要。狸奴白牯笑不休。",
    "X69n1367_001:0704b04": "露柱燈籠皆[跳-兆+孛]跳。因甚如此。一家有事百家忙。",
    "X69n1367_001:0704b05": "復舉溈山示眾云。行脚高士。直須向聲色裏睡眠。聲",
    "X69n1367_001:0704b06": "色裏坐臥始得。疎山出問云。如何是不落聲色句。溈",
    "X69n1367_001:0704b07": "山豎起拂子。疎山云。此是落聲色句。溈山便歸方丈。",
    "X69n1367_001:0704b08": "疎山不契。遂辭香嚴。嚴云。何不且住。疎山云。某甲與",
    "X69n1367_001:0704b09": "和尚無緣。嚴云。有何因緣不契。試舉看。疎山遂舉前",
    "X69n1367_001:0704b10": "話。嚴云。某甲有箇話。疎山云。道什麼。嚴云。言發非聲。",
    "X69n1367_001:0704b11": "色前不物。疎山云。元來此中有人。乃囑香嚴云。師兄",
    "X69n1367_001:0704b12": "向後有箇住處。某甲却來相見。溈山至晚問香嚴云。",
    "X69n1367_001:0704b13": "問聲色話底矮闍黎在麼。嚴云。已去也。溈山云。向子",
    "X69n1367_001:0704b14": "道什麼。嚴云。某用亦曾對他來。溈山云。試舉看。嚴云。",
    "X69n1367_001:0704b15": "言發非聲。色前不物。溈山云。他道什麼。嚴云。他深肯",
    "X69n1367_001:0704b16": "之。溈山失笑云。將謂者矮子有長處。元來只在者裏。",
    "X69n1367_001:0704b17": "此子向後。設有住處。近山無柴燒。近水無水喫。師云。",
    "X69n1367_001:0704b18": "眾中商量盡道。溈山用向上爪牙。惜乎疎山失却一",
    "X69n1367_001:0704b19": "隻眼。殊不知。正是溈山失却一隻眼。却被疎山勘破。",
    "X69n1367_001:0704b20": "中峰恁麼道。諸人還甘麼。",
    "X69n1367_001:0704b21": "上堂。禪人九夏居。工夫徹不徹。三際一剎那。無解亦",
    "X69n1367_001:0704b22": "無結。東西與南北。當處盡超越。袈裟裹白雲。拄杖挑",
    "X69n1367_001:0704b23": "明月。不纏凡聖行。是名大休歇。",
    "X69n1367_001:0704b24": "笑隱訢禪師語錄卷之一"
}