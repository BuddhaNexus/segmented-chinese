{
    "X44n0744_008:0461c11": "四分律名義標釋卷第八",
    "X44n0744_008:0461c12": "明　廣州沙門釋　弘贊在犙　輯",
    "X44n0744_008:0461c13": "　　新安沙門釋　弘麗羅峰　校",
    "X44n0744_008:0461c14": "　　●律藏卷第五",
    "X44n0744_008:0461c15": "　　　△黨破僧第十一",
    "X44n0744_008:0461c16": "(此是共戒。尼同制)。",
    "X44n0744_008:0461c17": "同一水乳",
    "X44n0744_008:0461c18": "謂水與乳合。體則為一。無別色味。喻今如來十二",
    "X44n0744_008:0461c19": "部經。體無有別。行與理順。一相無差故也。今諸比",
    "X44n0744_008:0461c20": "丘。同於如來一法門中學。不應分黨也。",
    "X44n0744_008:0461c21": "增戒心慧",
    "X44n0744_008:0461c22": "此名三學也。薩婆多論云。學戒增。學心增。學慧增。",
    "X44n0744_008:0461c23": "問曰。學多。何以正齊三學。答曰。三學攝一切學。如",
    "X44n0744_008:0461c24": "是五篇戒。防身口惡。淨修身口。無法不盡。學心增",
    "X44n0744_008:0462a01": "者。心息於垢。無法不周。學慧增者。明見法相。根本",
    "X44n0744_008:0462a02": "除惡。學戒增者。學律藏。學心增者。學契經。學慧增",
    "X44n0744_008:0462a03": "者。學阿毗曇。又云。學戒增者。學五篇戒。學心增者。",
    "X44n0744_008:0462a04": "得初禪五支。二禪四支。乃至四禪。名學心增。學慧",
    "X44n0744_008:0462a05": "增者。明見四諦。復次。滅惡律儀戒。及一切非律儀。",
    "X44n0744_008:0462a06": "五篇戒清淨。名學戒增。以學戒清淨故。得心清淨。",
    "X44n0744_008:0462a07": "名學心增。更思尋深理。增長善法。名學慧增。復次。",
    "X44n0744_008:0462a08": "經中有三修。修戒。修心。修慧。故知三學。攝一切學",
    "X44n0744_008:0462a09": "也。律本云。佛告諸比丘。彼增戒學。增心學。增慧學",
    "X44n0744_008:0462a10": "時。得調伏貪欲。瞋恚。愚癡盡。彼得貪欲瞋癡盡已。",
    "X44n0744_008:0462a11": "不造不善。不近諸惡。又學此三學。得須陀洹。斯陀",
    "X44n0744_008:0462a12": "含。阿那含。阿羅漢果。是故當勤精進。學此三學。",
    "X44n0744_008:0462a13": "非法別眾",
    "X44n0744_008:0462a14": "謂同一住處。羯磨時。有不來者。應與欲。而不與欲。",
    "X44n0744_008:0462a15": "在現前應訶者。便訶(百一羯磨云。雖皆總集。應訶者。訶而不止。強為羯磨)。彼",
    "X44n0744_008:0462a16": "作白二羯磨。作白四羯磨。白此事。乃為彼事。而作",
    "X44n0744_008:0462a17": "羯磨。是為非法別眾羯磨(善見云。同一住處。有四比丘。一人受欲。三人說",
    "X44n0744_008:0462a18": "波羅提木叉。或三人。一人受欲。二人說波羅提木叉。是名非法。亦名別眾。是名非法別眾)。",
    "X44n0744_008:0462a19": "非法和合眾",
    "X44n0744_008:0462a20": "謂同一住處。和合一處羯磨。應與欲者與欲。在現",
    "X44n0744_008:0462a21": "前應得訶者。不訶(百一羯磨云。應訶者訶。訶時便止)。作白二羯磨。",
    "X44n0744_008:0462a22": "作白四羯磨。白此事。乃為彼事而作羯磨。是為非",
    "X44n0744_008:0462a23": "法和合眾羯磨(善見云。同一住處。有四比丘。四人應廣說波羅提木叉。不廣說。作三",
    "X44n0744_008:0462a24": "人法。人人對首說。是名非法和合眾)。",
    "X44n0744_008:0462b01": "法別眾",
    "X44n0744_008:0462b02": "謂同一住處。羯磨時。有不來者。應與欲。而不與欲。",
    "X44n0744_008:0462b03": "在現前應得訶者訶。彼作白二。白四羯磨。如法而",
    "X44n0744_008:0462b04": "作。是為法別眾羯磨(善見云。同一住處。有四比丘。或三人。一人受欲。三人對首",
    "X44n0744_008:0462b05": "說。或三人。一人受欲。二人對首說。是名法別眾)。",
    "X44n0744_008:0462b06": "法相似別眾",
    "X44n0744_008:0462b07": "謂同一住處。羯磨時。有不來者。應與欲。而不與欲。",
    "X44n0744_008:0462b08": "在現前應訶者訶。作白二。白四羯磨。前作羯磨。而",
    "X44n0744_008:0462b09": "後作白。是為法相似別眾羯磨。",
    "X44n0744_008:0462b10": "法相似和合眾",
    "X44n0744_008:0462b11": "謂同一住處。羯磨時。有不來者與欲。在現前應得",
    "X44n0744_008:0462b12": "訶者不訶。白二。白四羯磨。前作羯磨。而後作白。是",
    "X44n0744_008:0462b13": "為法相似和合眾羯磨(如瞻波犍度中廣說)。",
    "X44n0744_008:0462b14": "　　　△汙他家第十二",
    "X44n0744_008:0462b15": "(此是共戒。尼同制)。",
    "X44n0744_008:0462b16": "羈連",
    "X44n0744_008:0462b17": "亦云羈離那國。或云吉羅邑。又云加羅賴。此是迦",
    "X44n0744_008:0462b18": "尸國之邑名也。或云枳吒山。十誦云。黑山土地羈。",
    "X44n0744_008:0462b19": "同羇。堅溪切。音雞。",
    "X44n0744_008:0462b20": "阿濕婆富那婆娑",
    "X44n0744_008:0462b21": "阿濕婆。此云馬。富那婆娑。此云滿宿。或翻井宿。薩",
    "X44n0744_008:0462b22": "婆多云。馬宿滿宿。此二人。二宿出時生。因宿作名。",
    "X44n0744_008:0462b23": "善見律云。馬師。滿宿。於六羣比丘中。最是上座。二",
    "X44n0744_008:0462b24": "人本是田夫。同作田辛苦。共相論言。我等作田辛",
    "X44n0744_008:0462c01": "苦。可共出家。於佛法中。衣食自然。同伴答言。善哉。",
    "X44n0744_008:0462c02": "可爾。更共籌量。我等今者。就誰出家。當就舍利弗。",
    "X44n0744_008:0462c03": "目犍連出家。共籌量已。往到舍利弗目犍連所。求",
    "X44n0744_008:0462c04": "欲出家。時二尊者。即為出家。與具足戒。誦波羅提",
    "X44n0744_008:0462c05": "木叉竟。滿五臘。二人共議。意共同好。種華等事。即",
    "X44n0744_008:0462c06": "往豐熟處住。婆沙論云。馬宿井宿。恒造惡行。佛常",
    "X44n0744_008:0462c07": "教化。都不信受。佛記二人命終。生龍趣中。彼亦自",
    "X44n0744_008:0462c08": "見於十指端。有十道水。將欲流出。便作是念。我等",
    "X44n0744_008:0462c09": "決定當生龍中。佛復記彼二人。已種獨覺菩提善",
    "X44n0744_008:0462c10": "根。於當來世。定成獨覺。",
    "X44n0744_008:0462c11": "倡妓",
    "X44n0744_008:0462c12": "倡。齒良切。音昌。樂也。蒼頡篇云。倡俳之也。妓。巨起",
    "X44n0744_008:0462c13": "切。奇上聲。女樂也。",
    "X44n0744_008:0462c14": "俳說",
    "X44n0744_008:0462c15": "步皆切。音牌。戲也。又俳優。雜戲也。又俳者。樂人所",
    "X44n0744_008:0462c16": "為戲笑。以自怡悅也。漢書云。詼笑類俳倡(今之做戲文本",
    "X44n0744_008:0462c17": "此。詼音奎謔也。調謿也)。",
    "X44n0744_008:0462c18": "鼓簧吹貝",
    "X44n0744_008:0462c19": "簧。胡光切。音黃。乃笙竽管中金葉也。蓋笙竽。皆以",
    "X44n0744_008:0462c20": "竹管匏中。而竅其管底之側。以薄金葉障之。吹則",
    "X44n0744_008:0462c21": "鼓之而出聲。所謂簧也。故笙竽。皆謂之簧。小笙十",
    "X44n0744_008:0462c22": "三簧。大笙十九簧。竽二十六簧。貝。是海螺。涅槃經",
    "X44n0744_008:0462c23": "云。不得鼓角。琴。瑟。箏。笛。箜篌。歌叫。妓樂之聲。亦不",
    "X44n0744_008:0462c24": "故聽吹貝。除供養佛。亦非比丘自作。是則大小乘",
    "X44n0744_008:0463a01": "同制(竽。音干。長四尺二寸)。",
    "X44n0744_008:0463a02": "佯跛",
    "X44n0744_008:0463a03": "佯。移章切。音羊。詐也。跛。補火切。波上聲。謂行不正。",
    "X44n0744_008:0463a04": "足偏廢也。",
    "X44n0744_008:0463a05": "或嘯",
    "X44n0744_008:0463a06": "蘇弔切。音笑。吹聲也。蹙口而出聲也。",
    "X44n0744_008:0463a07": "受雇",
    "X44n0744_008:0463a08": "雇。音故。傭賃也。",
    "X44n0744_008:0463a09": "迦尸國",
    "X44n0744_008:0463a10": "亦作伽尸。又作伽奢。又作迦施。按迦尸音。此翻為",
    "X44n0744_008:0463a11": "光。天竺有草。亦名迦尸。此是波羅奈城之國也。苑",
    "X44n0744_008:0463a12": "法師云。迦尸者。西域竹名也。其竹堪為箭幹。然以",
    "X44n0744_008:0463a13": "其國。多出此竹。故立斯名。此是波羅奈城之國。憍",
    "X44n0744_008:0463a14": "薩羅國之比鄰。乃是十六大國之一數也。此迦尸",
    "X44n0744_008:0463a15": "國。及憍薩羅國。皆波斯匿王所統。正法念處經云。",
    "X44n0744_008:0463a16": "迦尸國。一萬四千聚落。城廣二由旬(云云)。",
    "X44n0744_008:0463a17": "聚落",
    "X44n0744_008:0463a18": "謂巷陌街衢住處。名為聚。聚外遠家。名為落。君王",
    "X44n0744_008:0463a19": "都處。名為城邑。又有市名聚落。無市名村。有城邑。",
    "X44n0744_008:0463a20": "名為國土(韋昭漢書云。小鄉曰聚。人所居也。左傳曰。聚眾也。廣雅云。落居也。眾所共居。故",
    "X44n0744_008:0463a21": "稱聚落也)。",
    "X44n0744_008:0463a22": "　　　△不捨惡性第十三",
    "X44n0744_008:0463a23": "(此是共戒。尼同制)。",
    "X44n0744_008:0463a24": "聖主",
    "X44n0744_008:0463b01": "佛是眾聖中尊。故稱聖主。又闡陀是臣。在家侍佛。",
    "X44n0744_008:0463b02": "故言我聖主。善見律云。闡陀語諸比丘。汝等不應",
    "X44n0744_008:0463b03": "教我。我應教汝等。何以故。佛是我家佛。何以故。我",
    "X44n0744_008:0463b04": "與勤陟。將佛入山學道。不見諸長老一人。侍從佛",
    "X44n0744_008:0463b05": "者。佛得道已。而轉法輪。是故佛是我家佛。法是我",
    "X44n0744_008:0463b06": "家法。是故我應教諸長老。長老不應反教我。",
    "X44n0744_008:0463b07": "不受諫語",
    "X44n0744_008:0463b08": "受者。領納也。法苑云。夫納其理。則言語絕。乖其趣。",
    "X44n0744_008:0463b09": "則諍論興。然直言者德之本。納受者。行之原。所以",
    "X44n0744_008:0463b10": "籍言而德顯。納受而行全。譬目短於自見。借鏡以",
    "X44n0744_008:0463b11": "觀形。髮拙於自理。必假櫛以自通。故面之所以形。",
    "X44n0744_008:0463b12": "明鏡之力也。髮之所以理。玄櫛之功也。行之所以",
    "X44n0744_008:0463b13": "芳。蓋言之益也。是故身之將敗。必不納正諫之言。",
    "X44n0744_008:0463b14": "命之將終。必不可處於良醫也。僧祇律云。佛告諸",
    "X44n0744_008:0463b15": "比丘。過去世時。有城名波羅奈。國名伽尸。時有一",
    "X44n0744_008:0463b16": "婆羅門。於曠野中。造立義井。為放牧行者。皆就井",
    "X44n0744_008:0463b17": "飲。并及洗浴。時日向暮。有羣野干。來趣井。飲地殘",
    "X44n0744_008:0463b18": "水。有野干主。不飲地水。便內頭罐中飲水。飲已。戴",
    "X44n0744_008:0463b19": "罐高舉。撲破瓦罐。罐口猶貫其項。諸野干輩。語野",
    "X44n0744_008:0463b20": "干主。若濕樹葉。可用者。尚當護之。況復此罐。利益",
    "X44n0744_008:0463b21": "行人。云何打破。野干主言。我作是樂。但當快心。那",
    "X44n0744_008:0463b22": "知他事。時有行人。語婆羅門。汝罐已破。復更著之。",
    "X44n0744_008:0463b23": "猶如前法。為野干所破。乃至十四。諸野干輩。數數",
    "X44n0744_008:0463b24": "諫之。猶不受語。時婆羅門。便自念言。是誰破礶。當",
    "X44n0744_008:0463c01": "往伺之。正是野干。便作是念。我福德井。而作留難。",
    "X44n0744_008:0463c02": "便作木罐。堅固難破。令頭易入難出。時著井邊。然",
    "X44n0744_008:0463c03": "捉杖屏處伺之。行人飲訖。野干主如前入飲。飲訖。",
    "X44n0744_008:0463c04": "撲地。不能令破。時婆羅門。捉杖打殺。空中有天。而",
    "X44n0744_008:0463c05": "說偈言。",
    "X44n0744_008:0463c06": "　知識慈心語　　狼戾不受諫　　守頑招此禍",
    "X44n0744_008:0463c07": "　自喪其身命　　是故癡野干　　遭斯木罐苦",
    "X44n0744_008:0463c08": "當知受諫者。名為智人。不受諫者。名愚癡輩。身壞",
    "X44n0744_008:0463c09": "命終。墮三惡道。長夜受苦無量矣(備。音職。梳篦之總名也)。",
    "X44n0744_008:0463c10": "波羅提提舍尼",
    "X44n0744_008:0463c11": "義翻向彼悔。優波離問經。譯者解云。或言應說法。",
    "X44n0744_008:0463c12": "或言應發露者也。僧祇律云。此罪應發露也。詳如",
    "X44n0744_008:0463c13": "下四悔過法中。",
    "X44n0744_008:0463c14": "惡說",
    "X44n0744_008:0463c15": "梵云突吉羅。此言惡作。謂身犯者。名惡作。口犯者。",
    "X44n0744_008:0463c16": "名惡說。餘如上釋。",
    "X44n0744_008:0463c17": "　　○二不定法",
    "X44n0744_008:0463c18": "(此二法者。初法據三事。是堪行婬屏覆之處。說非法語。後法準二事。在不堪行婬露現之處。說麤惡語。此",
    "X44n0744_008:0463c19": "為異相。尼無此二法也)。",
    "X44n0744_008:0463c20": "薩婆多論云。與諸比丘結戒者。一為止誹謗故。二",
    "X44n0744_008:0463c21": "為除鬬諍故。三為增上法故。比丘出家。迹絕俗穢。",
    "X44n0744_008:0463c22": "為人天所宗向信敬。四為斷惡業。次第法故。初既",
    "X44n0744_008:0463c23": "屏處。漸染纏綿。無所不至。是以防之。而制斯戒。",
    "X44n0744_008:0463c24": "不定法",
    "X44n0744_008:0464a01": "梵云阿尼竭達磨。此言不定法。律攝云。不定法者。",
    "X44n0744_008:0464a02": "言此罪體。無定相故。容有多罪。不可言定。薩婆多",
    "X44n0744_008:0464a03": "云。佛坐道場時。已決定五篇戒。輕重通塞。無法不",
    "X44n0744_008:0464a04": "定。此所以言不定者。直以可信人。不識罪相輕重。",
    "X44n0744_008:0464a05": "亦不識罪名字。設見共女人一處坐。不知為作何",
    "X44n0744_008:0464a06": "事。為共行婬。為作摩觸。為作惡語。為過五六語說",
    "X44n0744_008:0464a07": "法。故言不定。",
    "X44n0744_008:0464a08": "齋優婆私",
    "X44n0744_008:0464a09": "齋是其名也。或是受八戒齋者。優婆私。或作優婆",
    "X44n0744_008:0464a10": "斯。即優婆夷也。此翻近士女。又翻近事女。義翻近",
    "X44n0744_008:0464a11": "佛女。肇師曰。義言信士女。或云清信女。淨名疏云。",
    "X44n0744_008:0464a12": "此言清淨女。奘師云。鄔波斯迦。唐言近事女。舊曰",
    "X44n0744_008:0464a13": "優婆斯。又曰優婆夷。皆譌也。言近事者。親近承事",
    "X44n0744_008:0464a14": "諸佛法故。謂是在家女人。受三歸五戒已。則能親",
    "X44n0744_008:0464a15": "事佛。法。比丘尼眾也。有云。受八戒者。名為近住女。",
    "X44n0744_008:0464a16": "謂近阿羅漢住也。又云善宿女。涅槃疏云。一日一",
    "X44n0744_008:0464a17": "夜。受八戒者。名為善宿。成論云。是人善心。離破戒",
    "X44n0744_008:0464a18": "宿故。",
    "X44n0744_008:0464a19": "屏覆",
    "X44n0744_008:0464a20": "屏。蒲明切。音平。屏者所以蔽也。覆。敷救切。音副。蓋",
    "X44n0744_008:0464a21": "也。",
    "X44n0744_008:0464a22": "毗舍佉母",
    "X44n0744_008:0464a23": "或作吠舍佉。此譯為別枝。即是氐宿。以生日所值",
    "X44n0744_008:0464a24": "宿為名也。按西國。多以此為名。又從子稱母以簡",
    "X44n0744_008:0464b01": "之。名鹿子母。故律本云。無夷羅母。或云摩伽羅。正",
    "X44n0744_008:0464b02": "梵音云。蜜利伽羅磨多。蜜利伽羅。此云鹿。磨多。此",
    "X44n0744_008:0464b03": "云母。大論云。毗舍佉彌伽羅母。生三十二卵。卵剖。",
    "X44n0744_008:0464b04": "生三十二男。皆為力士。彌伽羅。大兒字也。此母人。",
    "X44n0744_008:0464b05": "得三道(阿那含也)。賢愚經云。此是波斯匿王弟。曇摩訶",
    "X44n0744_008:0464b06": "羨女也。羨。昔因罪。逃奔得叉尸利國。便於彼土。安",
    "X44n0744_008:0464b07": "家納娶。而生此女。此女妙才智辯。後嫁舍衛國。梨",
    "X44n0744_008:0464b08": "耆彌大臣。第七兒為婦。波斯匿王聞其智辯。即拜",
    "X44n0744_008:0464b09": "為王妹。後生三十二卵。卵各出一兒。顏貌端嚴。勇",
    "X44n0744_008:0464b10": "健無雙。一人之力。能敵千夫。時毗舍佉。信心開解。",
    "X44n0744_008:0464b11": "請佛及僧。佛為說法。合家得須陀洹道。佛後為說。",
    "X44n0744_008:0464b12": "即得阿那含道。於優婆夷中。智慧才辯。最為第一",
    "X44n0744_008:0464b13": "(從正月十六日。至二月十五日此一月。是氐宿所值之月)。",
    "X44n0744_008:0464b14": "闚看",
    "X44n0744_008:0464b15": "枯迴切。音恢。傾頭門中。邪視也。",
    "X44n0744_008:0464b16": "　　●律藏卷第六",
    "X44n0744_008:0464b17": "　　○三十捨墮法",
    "X44n0744_008:0464b18": "察夫捨墮之篇。良由貪積而起。貪乃三毒之首。五",
    "X44n0744_008:0464b19": "蓋之先。積為三界濁因。六趣苦果。所以眾生。不能",
    "X44n0744_008:0464b20": "超出。因斯過患。故佛世尊。愍貪饕性。拯癡蓄情。制",
    "X44n0744_008:0464b21": "之以三衣。防之以六物。定為沙門知足道具。如鵬",
    "X44n0744_008:0464b22": "之有翅。猶[舟*歇]之有帆。讚杜多德。羨蘭若行。責彼無",
    "X44n0744_008:0464b23": "厭。歎諸少欲。何以蓄之箱囊。而無慚。積之高閣。而",
    "X44n0744_008:0464b24": "不愧。背四聖種。乖如來禁。秪圖現前之豐快。不慮",
    "X44n0744_008:0464c01": "死後之遺殃。四大既分。百物寧在。從此逈失涅槃",
    "X44n0744_008:0464c02": "之妙因。長輪緣起之苦集。故大經云。出家之人。有",
    "X44n0744_008:0464c03": "四種病。不得涅槃。一者衣欲。二者食欲。三者臥具",
    "X44n0744_008:0464c04": "欲。四者為有因。大悲經云。佛告阿難。我滅度後。於",
    "X44n0744_008:0464c05": "未來世。法欲盡時。最後五百年。持戒明黨。正法朋",
    "X44n0744_008:0464c06": "黨。將欲盡滅。破戒非法明黨熾盛。誹謗正法。壽命",
    "X44n0744_008:0464c07": "短促。眾生壞時。法滅壞時。比丘僧壞時。阿難。當於",
    "X44n0744_008:0464c08": "爾時。驚畏恐懼。有諸比丘。不修身。不修心。不修戒。",
    "X44n0744_008:0464c09": "不修慧。彼等不修身戒心慧者。貪著六處。何等為",
    "X44n0744_008:0464c10": "六。一者貪著鉢。二者貪著衣。三者貪著食。四者貪",
    "X44n0744_008:0464c11": "著牀座。五者貪著房舍。六者病瘦因緣。貪著湯藥。",
    "X44n0744_008:0464c12": "彼等貪求勝妙衣鉢。乃至上好眾味藥故。更共鬬",
    "X44n0744_008:0464c13": "諍。遞相言訟。上至官司。口如刀劍。互相誹謗。遞相",
    "X44n0744_008:0464c14": "憎嫉。如是為衣鉢飲食牀座房舍湯藥因緣。共相",
    "X44n0744_008:0464c15": "憎嫉。心不純熟。濁心相向。又阿難。汝觀如是諸惡",
    "X44n0744_008:0464c16": "比丘。當以信心。捨家出家。得出家已。貪著衣鉢。六",
    "X44n0744_008:0464c17": "種因緣。墮三惡道。如經所說。有智者。當深生厭離。",
    "X44n0744_008:0464c18": "　　　△畜長衣第一",
    "X44n0744_008:0464c19": "(此是共戒。尼同制)。",
    "X44n0744_008:0464c20": "三衣",
    "X44n0744_008:0464c21": "一僧伽梨。二鬱多羅僧。三安陀會。此三法服。西天",
    "X44n0744_008:0464c22": "總名支伐羅。北方胡國。喚之為袈裟。薩婆多論云。",
    "X44n0744_008:0464c23": "所以作此三名差別者。欲現未曾有法故。一切九",
    "X44n0744_008:0464c24": "十六種。盡無此三名。以異外道故。作此差別。分別",
    "X44n0744_008:0465a01": "功德論云。或曰。造三衣者。以三轉法輪故。或云。為",
    "X44n0744_008:0465a02": "三世故。或云為三時故。故設三衣。冬則著重者。夏",
    "X44n0744_008:0465a03": "則著輕者。春則著中者。為是三時故。便具三衣。若",
    "X44n0744_008:0465a04": "大寒時。重著三衣。可以障之。或曰亦為蚊虻蟆子。",
    "X44n0744_008:0465a05": "故設三衣。薩婆多云。為五意故。障寒熱。除無慚愧。",
    "X44n0744_008:0465a06": "入聚落。在道行。生善威儀清淨故。方制三衣。僧祇",
    "X44n0744_008:0465a07": "律云。三衣是沙門賢聖幖幟。故我諸弟子。齊是三",
    "X44n0744_008:0465a08": "衣。足遮大寒大熱。蠅蚊虻。覆障慚愧。不壞聖種。若",
    "X44n0744_008:0465a09": "性不堪寒者。聽故弊衣。隨意重納。即是少欲少事。",
    "X44n0744_008:0465a10": "律云。佛告阿難。過去諸如來。無所著。佛弟子。著如",
    "X44n0744_008:0465a11": "是衣。如我今日。未來世如來無所著。佛弟子。著如",
    "X44n0744_008:0465a12": "是衣。如我今日。刀截成沙門衣不為怨賊所劫。般",
    "X44n0744_008:0465a13": "若經。明十二頭陀。衣有二種。一者納衣。智論釋云。",
    "X44n0744_008:0465a14": "好衣因緣故。四方追逐。墮邪命中。若受人好衣。則",
    "X44n0744_008:0465a15": "生親著。若不親著。檀越則恨。又好衣。是未得道者。",
    "X44n0744_008:0465a16": "生貪著處。好衣因緣。招致賊難。或至奪命。有如是",
    "X44n0744_008:0465a17": "等患。故受弊納衣法。二者但三衣。智論釋云。行者",
    "X44n0744_008:0465a18": "少欲知足。衣趣蓋形。不多不少。故受三衣。白衣求",
    "X44n0744_008:0465a19": "樂。故多畜種種衣。或有外道苦行。故裸形無恥。是",
    "X44n0744_008:0465a20": "故佛弟子。捨離二邊。處於中道。戒壇經云。五條下",
    "X44n0744_008:0465a21": "衣。斷貪身也。七條中衣。斷瞋口也。大衣上衣。斷癡",
    "X44n0744_008:0465a22": "心也。華嚴經云。著袈裟者。捨離三毒也(納衣。謂重納三衣。非",
    "X44n0744_008:0465a23": "今納頭也)。",
    "X44n0744_008:0465a24": "六羣比丘",
    "X44n0744_008:0465b01": "六羣。或云六眾。謂聚集成眾。作諸非威儀事。羣出",
    "X44n0744_008:0465b02": "隊入故也。一難陀。二跋難陀。三迦留陀夷。四闡陀。",
    "X44n0744_008:0465b03": "五馬宿。六滿宿。此之六人。無法不通。達三藏十二",
    "X44n0744_008:0465b04": "部經。曉五明百藝之異術也。難陀跋難陀。二人多",
    "X44n0744_008:0465b05": "貪。亦云多瞋。善解算數。陰陽變運。說法論議。迦留",
    "X44n0744_008:0465b06": "陀夷多欲。深通射道。善解阿毗曇。後得漏盡。入無",
    "X44n0744_008:0465b07": "餘涅槃。闡陀多瞋(亦云多癡)。亦通射道。解阿毗曇。後得",
    "X44n0744_008:0465b08": "漏盡。入無餘涅槃。馬宿滿宿多癡(亦云多瞋)。善於音樂。",
    "X44n0744_008:0465b09": "種種戲笑。事事皆能。亦巧說法論議。亦解阿毗曇。",
    "X44n0744_008:0465b10": "前四人。俱是豪族。共相影響。相與為友。宣通佛教。",
    "X44n0744_008:0465b11": "內為法門之棟梁。外為佛教之大護。所謂大權示",
    "X44n0744_008:0465b12": "現也。人各弟子九人。共為六十。時迦留陀夷。既斷",
    "X44n0744_008:0465b13": "煩惱。闡陀復向拘睒毗國省緣而住。馬師滿宿。二",
    "X44n0744_008:0465b14": "俱命過。惟有難陀跋難陀。以至衰老。方等大雲經",
    "X44n0744_008:0465b15": "云。提婆達多。能開示人。令阿僧祇。無量眾生。安住",
    "X44n0744_008:0465b16": "善根。提婆達多。所有境界。實非聲聞緣覺所知。六",
    "X44n0744_008:0465b17": "羣比丘。亦大菩薩。提婆達多。共與同行。故涅槃經",
    "X44n0744_008:0465b18": "云。佛言。我又示現於閻浮提。不持禁戒。犯四重罪。",
    "X44n0744_008:0465b19": "眾人皆見。謂我實犯。然我已於無量劫中。堅持禁",
    "X44n0744_008:0465b20": "戒。無有漏缺。我又示現於閻浮提。為一闡提。眾人",
    "X44n0744_008:0465b21": "皆見是一闡提。然我實非一闡提也。一闡提者。云",
    "X44n0744_008:0465b22": "何能成阿耨多羅三藐三菩提。我又示現於閻浮",
    "X44n0744_008:0465b23": "提。破和合僧。眾生皆謂我是破僧。我觀人天。無有",
    "X44n0744_008:0465b24": "能破和合僧者。乃至云。我又示現於閻浮提。為魔",
    "X44n0744_008:0465c01": "波旬。眾人皆謂我是波旬。然我久於無量劫中。離",
    "X44n0744_008:0465c02": "於魔事。清淨無染。猶如蓮華(佛既如是示現利益眾生。六羣達多。豈可",
    "X44n0744_008:0465c03": "得而思識)。百喻經云。昔有一人。欲得王意。問餘人言。云",
    "X44n0744_008:0465c04": "何得之。有人語言。若欲得意。王形相。汝當効之。此",
    "X44n0744_008:0465c05": "人見王眼[目*(而/而)]。便効王[目*(而/而)]。王問之言。汝為病耶。為著",
    "X44n0744_008:0465c06": "風耶。何以眼[目*(而/而)]。其人答王。我不病眼。亦不著風。欲",
    "X44n0744_008:0465c07": "得王意。見王眼[目*(而/而)]。故効王也。王聞是語。即大瞋恚",
    "X44n0744_008:0465c08": "使人加害。擯令出國。世人亦爾。於佛法中。欲得親",
    "X44n0744_008:0465c09": "近。求其善法。以自增長。既得親近。不解如來法王。",
    "X44n0744_008:0465c10": "為眾生故。種種方便。現其短闕。便生譏毀。効其不",
    "X44n0744_008:0465c11": "是。由是之故。於佛法中。永失其善。墮於三惡。如彼",
    "X44n0744_008:0465c12": "効王。亦復如是。",
    "X44n0744_008:0465c13": "畜長衣",
    "X44n0744_008:0465c14": "長。仲良切。場去聲。餘也。剩也。晉書云。平生無長物。",
    "X44n0744_008:0465c15": "是也。摩得勒伽云。如佛所說。過十夜衣。尼薩耆。云",
    "X44n0744_008:0465c16": "何得長衣。謂若入手。若在膝上。肩上。作想此是我",
    "X44n0744_008:0465c17": "衣(便成長衣)。中阿含經。佛言。我說不得畜一切衣。亦說",
    "X44n0744_008:0465c18": "得畜一切衣。若畜衣。便增長惡不善法。衰退善法",
    "X44n0744_008:0465c19": "者。如是衣。我說不得畜。若畜衣。便增長善法。衰退",
    "X44n0744_008:0465c20": "惡不善法者。如是衣。我說得畜。如衣。飲食牀榻村",
    "X44n0744_008:0465c21": "邑。亦復如是。又云。有漏從用斷。若比丘用衣服。非",
    "X44n0744_008:0465c22": "為利故。非以貢高故。非為嚴飾故。但為蚊虻。風雨。",
    "X44n0744_008:0465c23": "寒熱故。以慚愧故也。若用飲食。非為利故。非以貢",
    "X44n0744_008:0465c24": "高故。非為肥悅故。但為令身久住。除煩惱憂蹙故。",
    "X44n0744_008:0466a01": "以行梵行故。欲令故病斷。新病不生故。久住安隱。",
    "X44n0744_008:0466a02": "無病故也。若用居止。房舍。牀蓐。臥具。非為利故。非",
    "X44n0744_008:0466a03": "以貢高故。非為嚴飾故。但為疲倦得止息故。得靖",
    "X44n0744_008:0466a04": "坐故也。若用湯藥。非為利故。非以貢高故。非為肥",
    "X44n0744_008:0466a05": "悅故。但為除病惱故。攝御命根故。安隱無病故。若",
    "X44n0744_008:0466a06": "不用者。則生煩惱憂慼。用則不生煩惱憂慼。是謂",
    "X44n0744_008:0466a07": "有漏。從用斷也。五百問云。比丘貪資之物。其罪甚",
    "X44n0744_008:0466a08": "重。昔有一比丘。貪著一銅鐃。死後作餓鬼。眾分物",
    "X44n0744_008:0466a09": "竟。便來現其身。絕大黤黮。如純黑雲。諸比丘驚恠",
    "X44n0744_008:0466a10": "此是何物。眾中有得道眼者。言。是死比丘貪著鐃。",
    "X44n0744_008:0466a11": "故墮餓鬼中。今故貪惜。來欲索之。諸比丘即以鐃",
    "X44n0744_008:0466a12": "還。便捉鐃舌舐。放地而去。諸比丘還取之。而絕臭。",
    "X44n0744_008:0466a13": "不可近。復使人更鑄作器。猶臭不可用。以此驗之。",
    "X44n0744_008:0466a14": "知貪為大患。又昔有一比丘喜作衣。晝夜染著。得",
    "X44n0744_008:0466a15": "病困篤。自知當死。便舉頭視衣。內起毒想。言。我死",
    "X44n0744_008:0466a16": "後。誰敢著我此服。不久命終。作化生虵。還來纏衣。",
    "X44n0744_008:0466a17": "眾輿屍出。燒葬訖。遺人往取衣物。見虵纏衣。近咽",
    "X44n0744_008:0466a18": "吐毒。不敢近前。眾共往看。都無敢近者。有一比丘",
    "X44n0744_008:0466a19": "得道。便入四等觀。毒不能中。便往近之。語言。此本",
    "X44n0744_008:0466a20": "是汝衣。今非汝有。何以護之。便即捨去。入草叢中。",
    "X44n0744_008:0466a21": "毒火出。然草。還自燒身。命終即入地獄。地獄一日",
    "X44n0744_008:0466a22": "之中。三過被燒。皆由貪害。",
    "X44n0744_008:0466a23": "尼薩耆波逸提",
    "X44n0744_008:0466a24": "尼薩耆。此云捨。波逸提。此云墮。聲論。翻尼為盡。薩",
    "X44n0744_008:0466b01": "耆為捨。律攝云。其物應捨。罪應說悔。謂其所犯之",
    "X44n0744_008:0466b02": "物。應盡捨與僧。若眾多人。若一人。不得別眾捨。捨",
    "X44n0744_008:0466b03": "已。餘有墮罪。應對說悔。戒因緣經云。優波離白佛。",
    "X44n0744_008:0466b04": "云何名尼薩耆。佛言。若三失三衣。更不得受。亦不",
    "X44n0744_008:0466b05": "得著。若貿易。若匃人。此名尼薩耆。波逸提。名燒聖",
    "X44n0744_008:0466b06": "道根。鬻人。不得生三昧。此名捨墮。是中墮罪。與九",
    "X44n0744_008:0466b07": "十事同。唯九十中。無財物捨。故為異耳。大僧墮事。",
    "X44n0744_008:0466b08": "總有一百二十種。簡三十種。因財生犯。貪慢心彊。",
    "X44n0744_008:0466b09": "制捨入僧。故名尼薩耆波逸提也。",
    "X44n0744_008:0466b10": "迦絺那衣",
    "X44n0744_008:0466b11": "或云羯恥那。義翻堅實。舊翻為功德衣。以受此衣",
    "X44n0744_008:0466b12": "已。於五月中。得五利功德。一得畜長衣。二得離衣",
    "X44n0744_008:0466b13": "宿。三得別眾食。四得展轉食。五得食前食後。不囑",
    "X44n0744_008:0466b14": "授餘比丘。入聚落。於五月中。得此五事利益。至十",
    "X44n0744_008:0466b15": "二月十五日。應出。若不出。至十六日。得罪(詳如迦絺那衣",
    "X44n0744_008:0466b16": "犍度中釋)。",
    "X44n0744_008:0466b17": "明相",
    "X44n0744_008:0466b18": "梵語阿樓那。善見云。阿留那者。漢言明相。明了論",
    "X44n0744_008:0466b19": "云。東方已赤。通慧指歸云。此方。約日未出前二刻",
    "X44n0744_008:0466b20": "為曉。此為明相也。又以觀見掌文為限也。十誦律。",
    "X44n0744_008:0466b21": "名地了時。謂見地色。分了故也。薩婆多論云。外國",
    "X44n0744_008:0466b22": "明相。有種種名。婆羅門。名日請。諸富貴人。名易。諸",
    "X44n0744_008:0466b23": "山胡。名却沙。種作人。名種作時。捕魚人。名顯。如是",
    "X44n0744_008:0466b24": "諸相。盡非明相。但於明相上。作是諸名。復有三種",
    "X44n0744_008:0466c01": "色。若日照閻浮提樹。則有黑色。若照樹葉。則有青",
    "X44n0744_008:0466c02": "色。若過樹。照閻浮提界。則有白色。於三色中。白色",
    "X44n0744_008:0466c03": "為正(以此閻浮提地北。有大樹王。名閻浮。日初出時。照彼樹故。故有異色生也)。",
    "X44n0744_008:0466c04": "不淨施",
    "X44n0744_008:0466c05": "見下九十事。輒著淨施衣戒。及衣犍度中釋。",
    "X44n0744_008:0466c06": "憍賖耶衣",
    "X44n0744_008:0466c07": "亦云拘舍。又云拘奢。正梵音。名高世耶。此是西國",
    "X44n0744_008:0466c08": "蠶名。舊譯為蟲。謂蠶在繭中也。應法師。翻為蟲衣。",
    "X44n0744_008:0466c09": "謂用野蠶絲綿作衣。淨師云。高世耶。乃是蠶名。作",
    "X44n0744_008:0466c10": "絹還受斯號。寧音義云。梵云高世耶。譯云野蠶綿。",
    "X44n0744_008:0466c11": "東天竺有國。名烏陀。粳米欲熟。葉變為蟲。蟲則食",
    "X44n0744_008:0466c12": "米。人取蒸。以為綿也。如此方絲綿。名摩呵跋多。此",
    "X44n0744_008:0466c13": "言大衣。衣甚貴。即大價之衣也。薩婆多論云。憍奢",
    "X44n0744_008:0466c14": "耶者。是綿名也。此國養蠶。如秦地人法。蠶熟得綿。",
    "X44n0744_008:0466c15": "名憍奢耶。此國以綿作衣。凡有二種。一擘綿布貯。",
    "X44n0744_008:0466c16": "如作氈法。二以綿作縷。織以成衣也。",
    "X44n0744_008:0466c17": "劫貝衣",
    "X44n0744_008:0466c18": "如盜戒中釋。",
    "X44n0744_008:0466c19": "芻摩衣",
    "X44n0744_008:0466c20": "如盜戒中釋。",
    "X44n0744_008:0466c21": "讖摩衣",
    "X44n0744_008:0466c22": "亦云叉摩。經音義云。或言讖磨。或云蘇摩。此云麤",
    "X44n0744_008:0466c23": "布衣。應言麤草衣。按外國傳云。彼少絲麻。多用婆",
    "X44n0744_008:0466c24": "叔迦果。及草。羊毛。野蠶綿等。為衣。此或外國用。非",
    "X44n0744_008:0467a01": "天竺也。",
    "X44n0744_008:0467a02": "扇那衣",
    "X44n0744_008:0467a03": "亦云舍[少/兔]。或云舍那。或作奢那。阿毗曇經云。奢那",
    "X44n0744_008:0467a04": "樹。似麻。取皮織為衣。雜事云。奢搦迦。即是麻類。此",
    "X44n0744_008:0467a05": "方元無。高共人等。堪織為衣。麤布相似。",
    "X44n0744_008:0467a06": "麻衣",
    "X44n0744_008:0467a07": "按西國。麻有多種。謂赤麻。白麻等。",
    "X44n0744_008:0467a08": "翅夷羅衣",
    "X44n0744_008:0467a09": "未詳。",
    "X44n0744_008:0467a10": "鳩夷羅衣",
    "X44n0744_008:0467a11": "亦作拘攝羅。又作拘遮羅。未詳翻。按經音義云。鳩",
    "X44n0744_008:0467a12": "夷羅。此云好眼鳥。此雖鳥名。或如此方象眼。雀眼。",
    "X44n0744_008:0467a13": "紗布之類也。",
    "X44n0744_008:0467a14": "讖羅半尼衣",
    "X44n0744_008:0467a15": "亦作嚫羅鉢尼。又作差羅波尼。又作廁羅婆尼。此",
    "X44n0744_008:0467a16": "譯云灰水。體堪為布。若云波羅婆尼。此云樹葉。",
    "X44n0744_008:0467a17": "如來八指",
    "X44n0744_008:0467a18": "如來八指。以三倍之。當常人二十四指也。律注云。",
    "X44n0744_008:0467a19": "如來一指。濶二寸。八指。共一尺六寸也。以衣長一",
    "X44n0744_008:0467a20": "尺六寸。濶八寸。便可作三衣條隔。故入長衣數也。",
    "X44n0744_008:0467a21": "根本羯磨云。若衣方圓滿一肘者。即是分別衣中。",
    "X44n0744_008:0467a22": "極少之量。如不守持分別。俱犯捨墮。如其寬中不",
    "X44n0744_008:0467a23": "滿。長中過者。此即不勞分別。直爾持畜(守持。謂受持。分別是",
    "X44n0744_008:0467a24": "說淨)。",
    "X44n0744_008:0467b01": "波利迦羅衣",
    "X44n0744_008:0467b02": "善見律云。朱羅波利迦羅衣。漢言雜碎衣也。即是",
    "X44n0744_008:0467b03": "碎雜之布也。",
    "X44n0744_008:0467b05": "四分律名義標釋卷第八"
}