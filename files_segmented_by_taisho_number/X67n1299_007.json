{
    "X67n1299_007:0041c01": "禪林類聚卷第七",
    "X67n1299_007:0041c03": "圓相　對機　賓主　家風",
    "X67n1299_007:0041c04": "圓相",
    "X67n1299_007:0041c05": "南泉願禪師與歸宗麻谷同往謁忠國師。至中路。師",
    "X67n1299_007:0041c06": "於地上畫一圓相云。道得即去。宗於圓相中坐。谷便",
    "X67n1299_007:0041c07": "作女人拜。師云與麼則不去也。宗云是甚麼心行。師",
    "X67n1299_007:0041c08": "乃相喚回。不去禮國師。",
    "X67n1299_007:0041c09": "玄覺云。只如南泉恁麼道。是肯底語不肯底語。",
    "X67n1299_007:0041c10": "　雲居錫云。比來去禮拜國師。南泉為甚麼却相喚",
    "X67n1299_007:0041c11": "回。且道古人意作麼生。　雲居元云。歸宗麻谷氣",
    "X67n1299_007:0041c12": "宇如王。落在南泉圈裏。當時見他畫圓相。拂袖便",
    "X67n1299_007:0041c13": "行。直饒南泉更有神通。也較三千里。　保寧勇別",
    "X67n1299_007:0041c14": "歸宗拍手大笑便起去。　天童覺云。我當時若見。",
    "X67n1299_007:0041c15": "便與撥却圓相。不唯打破南泉窠窟。亦乃教歸宗",
    "X67n1299_007:0041c16": "無著身處。麻谷呈伎倆不得。泉云與麼則不去也。",
    "X67n1299_007:0041c17": "果然果然。",
    "X67n1299_007:0041c18": "汾陽昭頌云。國師欲見義多般。圓坐端居拜請看。",
    "X67n1299_007:0041c19": "不去同音聞便解。久經行陣奪旗旛。　雪竇顯云。",
    "X67n1299_007:0041c20": "由基箭射猿。繞樹何太直。千箇與萬箇。是誰曾中",
    "X67n1299_007:0041c21": "的。相呼相喚歸去來。曹溪路上休登陟。復云。曹溪",
    "X67n1299_007:0041c22": "路坦平。為甚麼休登陟。　保寧勇云。漫漫大地盈",
    "X67n1299_007:0041c23": "尺雪。江湖一片難分別。漁父披蓑月下歸。誰道夜",
    "X67n1299_007:0041c24": "行人路絕。",
    "X67n1299_007:0042a01": "大溈祐禪師因令僧馳書上王常侍。王看書了乃問",
    "X67n1299_007:0042a02": "和尚近日有何言句。僧云。有僧問如何是祖師西來",
    "X67n1299_007:0042a03": "意。師竪起拂子。王云彼中兄弟如何商量。云。借色明",
    "X67n1299_007:0042a04": "心。附物顯理。王云不是這箇道理。上座快回山去好。",
    "X67n1299_007:0042a05": "某甲有回書到和尚處。僧得書遂回持上師。師拆開",
    "X67n1299_007:0042a06": "見中畫一圓相內寫箇日字。師云誰知千里外有箇",
    "X67n1299_007:0042a07": "知音。仰山侍次乃云。雖然如是。也祇是箇俗漢。師云",
    "X67n1299_007:0042a08": "子又作麼生。仰却畫一圓相於中書箇日字。却以脚",
    "X67n1299_007:0042a09": "抹著。師乃大笑。(一本小異)",
    "X67n1299_007:0042a10": "保寧勇頌云。南星北斗總移位。四海九州如鼎沸。",
    "X67n1299_007:0042a11": "波斯匿王鼻拄天。樓至如來脚踏地。",
    "X67n1299_007:0042a12": "仰山寂禪師。一日有梵僧來。師於地上畫半月相。僧",
    "X67n1299_007:0042a13": "近前添作圓相。以脚抹却。師展兩手。僧拂袖便出。",
    "X67n1299_007:0042a14": "承天簡云。仰山大似瘂子喫苦瓜。　圓悟勤云。以",
    "X67n1299_007:0042a15": "膠投漆。將鹽入醬。羽毛相似。體段一般。雖然如是。",
    "X67n1299_007:0042a16": "大小仰山被箇梵僧勘破。",
    "X67n1299_007:0042a17": "本覺一頌云。寂子偶逢穿耳客。曾將半月示伊家。",
    "X67n1299_007:0042a18": "僧添半月翻然去。知道親逢小釋迦。",
    "X67n1299_007:0042a19": "仰山在洪州石亭粥後坐次。有僧問和尚還識字不。",
    "X67n1299_007:0042a20": "師云隨分。僧乃右旋一匝云。是甚麼字。師於地上書",
    "X67n1299_007:0042a21": "箇十字。僧又左旋一匝云。是甚麼字。師改十字作卍",
    "X67n1299_007:0042a22": "字。僧畫一圓相以兩手托如脩羅掌日月勢云。是甚",
    "X67n1299_007:0042a23": "麼字。師乃畫圓相圍却卍字。僧乃作樓至勢。師云如",
    "X67n1299_007:0042a24": "是如是。此是諸佛之所護念。汝亦如是。吾亦如是。善",
    "X67n1299_007:0042b01": "自護持。其僧禮拜。騰空而去。",
    "X67n1299_007:0042b02": "天童覺頌云。道環之虗靡盈。空印之字未形。妙運",
    "X67n1299_007:0042b03": "天輪地軸。密羅武緯文經。放開揑聚。獨立周行。機",
    "X67n1299_007:0042b04": "發玄樞兮青天激電。眼含紫光兮白日見星。",
    "X67n1299_007:0042b05": "資福寶禪師因陳操尚書來。師便畫一圓相。陳云。弟",
    "X67n1299_007:0042b06": "子與麼來。早是不著便。那堪更畫圓相。師於中著一",
    "X67n1299_007:0042b07": "點。陳云將謂是南番舶主。師便歸方丈閉却門。",
    "X67n1299_007:0042b08": "大溈喆云。資福雖是本分爐鞴。爭柰陳操是煅了",
    "X67n1299_007:0042b09": "精金。諸人要識資福麼。等閑擲一釣。驚動碧波龍。",
    "X67n1299_007:0042b10": "　虎丘隆云。資福買鐵得金一場富貴。是則是。爭",
    "X67n1299_007:0042b11": "柰公案未了。今日諸大士入山相見。山僧不畫圓",
    "X67n1299_007:0042b12": "相亦不掩却方丈門。且道與資福老人是一是二。",
    "X67n1299_007:0042b13": "還知落處麼。竹院相逢無一事。大家同喫趙州茶。",
    "X67n1299_007:0042b14": "　應庵華云。雖然如是。若到天童門下。未放過在。",
    "X67n1299_007:0042b15": "當時待陳操尚書道。弟子恁麼來早是不著便那",
    "X67n1299_007:0042b16": "堪更畫圓相。天童大開東閤。明牕下如法安排。何",
    "X67n1299_007:0042b17": "故。門內有君子。門外君子至。",
    "X67n1299_007:0042b18": "雪竇顯頌云。團團珠繞玉。珊珊馬載驢。駞上鐵船。",
    "X67n1299_007:0042b19": "分付海山無事客。釣鼇時下一捲攣。師復云。天下",
    "X67n1299_007:0042b20": "衲僧跳不出。",
    "X67n1299_007:0042b21": "資福寶禪師。僧問如何是古人歌。師乃畫圓相對之。",
    "X67n1299_007:0042b22": "投子青頌云。一曲兩曲深夜彈。松風和雨過前山。",
    "X67n1299_007:0042b23": "可憐卞玉離荊岫。誰是知音却取還。",
    "X67n1299_007:0042b24": "對機",
    "X67n1299_007:0042c01": "石頭遷禪師問青原云。和尚自離曹溪。甚時到此間",
    "X67n1299_007:0042c02": "住。原云我却不知汝甚時離曹溪。師云某甲不從曹",
    "X67n1299_007:0042c03": "溪來。原云我已知汝來處了也。師云。和尚幸是大人。",
    "X67n1299_007:0042c04": "且莫造次。",
    "X67n1299_007:0042c05": "丹霞淳頌云。木人來問青霄路。玉女年尊似不聞。",
    "X67n1299_007:0042c06": "携手相將歸故國。暮山會會鎻重雲。",
    "X67n1299_007:0042c07": "百丈海禪師因溈山五峯雲巖侍立次。師問溈山。併",
    "X67n1299_007:0042c08": "却咽喉唇吻。作麼生道。溈云却請和尚道。師云我不",
    "X67n1299_007:0042c09": "辤向汝道。恐已後喪我兒孫。師又問五峯。峯云和尚",
    "X67n1299_007:0042c10": "也須併却。師云無人處斫額望汝。師又問雲巖。巖云",
    "X67n1299_007:0042c11": "和尚有也未。師云喪我兒孫。",
    "X67n1299_007:0042c12": "雪竇顯頌云。却請和尚道。虎頭生角出荒草。十洲",
    "X67n1299_007:0042c13": "春盡花凋殘。珊瑚樹林日杲杲。和尚也併却。龍蛇",
    "X67n1299_007:0042c14": "陣上看謀略。令人長憶李將軍。萬里天邊飛一鶚。",
    "X67n1299_007:0042c15": "和尚有也未。金毛獅子不踞地。兩兩三三舊路行。",
    "X67n1299_007:0042c16": "大雄山上空彈指。　保寧勇云。三箇兒郎總長成。",
    "X67n1299_007:0042c17": "大家將本各經營。其間消折兄嫌弟。也有贏錢弟",
    "X67n1299_007:0042c18": "怨兄。　佛鑑懃云。却請和尚道。千人萬人所不到。",
    "X67n1299_007:0042c19": "杲日朦朧海面紅。清風凜凜霜天曉。和尚也併却。",
    "X67n1299_007:0042c20": "後人要踏前人脚。其餘利鈍不同途。畢竟到頭輸",
    "X67n1299_007:0042c21": "一著。和尚有也未。且向自身明見地。未能展翼逆",
    "X67n1299_007:0042c22": "風飛。少逐青雲千里志。",
    "X67n1299_007:0042c23": "南泉願禪師問黃檗。定慧等學明見佛性是不。檗云",
    "X67n1299_007:0042c24": "十二時中不依倚一物。師云莫便是長老見處不。檗",
    "X67n1299_007:0043a01": "云不敢。師云漿水錢且置。草鞋錢教誰還。檗不對。",
    "X67n1299_007:0043a02": "溈山問仰山云。莫是黃檗搆南泉不得麼。仰云。不",
    "X67n1299_007:0043a03": "然。須知黃檗有陷虎之機。溈云子見處得與麼長。",
    "X67n1299_007:0043a04": "　保福展云。若無溈仰。埋沒著黃檗。　五祖戒云。",
    "X67n1299_007:0043a05": "仰山大似為蛇畫足。　雲峰悅云。若不同牀臥。焉",
    "X67n1299_007:0043a06": "知被裏穿。",
    "X67n1299_007:0043a07": "佛眼遠頌云。問答分明已切磋。幾人於此見誵訛。",
    "X67n1299_007:0043a08": "少年俱決龍蛇陣。老倒同吟稚子。歌　佛鑑懃云。",
    "X67n1299_007:0043a09": "昨夜銀蟾跨箕尾。驀然一陣天風起。捲盡千重萬",
    "X67n1299_007:0043a10": "重雲。碧空寂寂凝如水。　海印信云。兩陣交鋒戰",
    "X67n1299_007:0043a11": "不難。埋兵調鬬何人曉。只解輪鎗趂勢來。喪身失",
    "X67n1299_007:0043a12": "命有多少。　佛慧泉云。獵獵奔馳勞不休。草深風",
    "X67n1299_007:0043a13": "勁更堪愁。翻身獅子無尋處。空使行人說路頭。",
    "X67n1299_007:0043a14": "溈山問仰山。終日與子商量。成得箇甚麼邊事。仰山",
    "X67n1299_007:0043a15": "於空中劃一劃。師云。若不是吾。終被子惑。",
    "X67n1299_007:0043a16": "佛印元頌云。盡日商量古佛言。當時一劃却成冤。",
    "X67n1299_007:0043a17": "至今尚有溈山在。莫道宗枝絕子孫。　地藏恩云。",
    "X67n1299_007:0043a18": "松直棘曲。烏玄鵠白。末後商量。空中一劃。若言向",
    "X67n1299_007:0043a19": "上玄關。走殺諸方禪客。",
    "X67n1299_007:0043a20": "趙州一日問南泉。明頭合。暗頭合。泉便歸方丈。師歸",
    "X67n1299_007:0043a21": "堂去云。這老和尚被我一問。直得無言可對。首座云。",
    "X67n1299_007:0043a22": "莫道和尚無言。自是上座不會。師便與首座一掌云。",
    "X67n1299_007:0043a23": "這一掌合是堂上老漢喫。",
    "X67n1299_007:0043a24": "五祖戒云。正賊走却。邏贓人喫棒。又云。南泉當斷",
    "X67n1299_007:0043b01": "不斷。返招其亂。　雲居舜云。你諸人作麼生會。諸",
    "X67n1299_007:0043b02": "人會處便道首座落他趙州綣繢。與麼會又爭得。",
    "X67n1299_007:0043b03": "大愚道。趙州大似傍若無人。",
    "X67n1299_007:0043b04": "保寧勇頌云。大事當陽已皎然。十分須是更周圓。",
    "X67n1299_007:0043b05": "堂中上座黑如漆。冷地為誰喫暗拳。",
    "X67n1299_007:0043b06": "趙州曾問南泉。離四句絕百非。請師道。泉便下座歸",
    "X67n1299_007:0043b07": "方丈。師云這老漢尋常口吧吧地。今日被我一問。直",
    "X67n1299_007:0043b08": "得無言可對。侍者云莫道和尚無語好。師便與一摑",
    "X67n1299_007:0043b09": "云。這一摑合是王老師喫。",
    "X67n1299_007:0043b10": "圓悟勤云。明頭合。暗頭合。本分綱宗。據虎頭。収虎",
    "X67n1299_007:0043b11": "尾。作家手段。雖然如是。要且落在第二頭。",
    "X67n1299_007:0043b12": "智門祚頌云。離却四句絕百非。作者相諳識得伊。",
    "X67n1299_007:0043b13": "跳下禪牀便歸去。從他鷂子搏天飛。",
    "X67n1299_007:0043b14": "道吾智禪師到五峯。峯問還識藥山老宿麼。師云不",
    "X67n1299_007:0043b15": "識。峯云為甚麼不識。師云不識不識。",
    "X67n1299_007:0043b16": "丹霞淳頌云。白雲深處路難通。擬問蹤由已涉功。",
    "X67n1299_007:0043b17": "掛角羺羊無影跡。從容還落正偏中。",
    "X67n1299_007:0043b18": "黃連禪師。僧問如何是聲前一句。師云。聲前無句。聲",
    "X67n1299_007:0043b19": "後問將來。",
    "X67n1299_007:0043b20": "投子青頌云。空劫前時曠路閑。聲前無句信人難。",
    "X67n1299_007:0043b21": "欲窮滄浪白雲曲。且看石人露半顏。",
    "X67n1299_007:0043b22": "巖頭豁禪師因羅山問起滅不停時如何。師乃咄云",
    "X67n1299_007:0043b23": "是誰起滅。",
    "X67n1299_007:0043b24": "松源岳云。古人慈悲之故。有落草之談。薦福即不",
    "X67n1299_007:0043c01": "然。忽問起滅不停時如何。但與一喝。",
    "X67n1299_007:0043c02": "天童覺頌云。斫斷老葛藤。打破狐窠窟。豹披霧而",
    "X67n1299_007:0043c03": "變文。龍乘雷而換骨。咄。起滅紛紛是何物。",
    "X67n1299_007:0043c04": "崇福志禪師。僧問如何是寬廓之言。師云無舌人道",
    "X67n1299_007:0043c05": "得。",
    "X67n1299_007:0043c06": "投子青頌云。寬廓言時不犯舌。清風高韻碧雲斜。",
    "X67n1299_007:0043c07": "石人貪話西峯事。不覺東巖起霧遮。",
    "X67n1299_007:0043c08": "廣德義禪師。僧問。古人云言語道斷非去來今。此理",
    "X67n1299_007:0043c09": "如何。師云彌勒涅槃知幾劫。護明猶未降迦維。",
    "X67n1299_007:0043c10": "丹霞淳頌云。妙湛圓明第一機。降生成道涅槃時。",
    "X67n1299_007:0043c11": "迦維摩竭雙林樹。認著元來不是伊。",
    "X67n1299_007:0043c12": "雲門偃禪師問乾峯云請師答話。峯云到老僧也未。",
    "X67n1299_007:0043c13": "師云恁麼則某甲在遲也。峯云恁麼那恁麼那。師云",
    "X67n1299_007:0043c14": "將謂猴白更有猴黑。",
    "X67n1299_007:0043c15": "應庵華云。二老宿一等相見就中奇特。光孝今日",
    "X67n1299_007:0043c16": "為諸人說道理一徧。將謂春歸無覔處。不知還入",
    "X67n1299_007:0043c17": "此中來。",
    "X67n1299_007:0043c18": "天童覺頌云。絃筈相銜。網珠相對。發百中而箭箭",
    "X67n1299_007:0043c19": "不虗。攝眾景而光光無礙。得言句之總持。住遊戲",
    "X67n1299_007:0043c20": "之三昧。妙其間也。宛轉偏圓。必如是也。縱橫自在。",
    "X67n1299_007:0043c21": "雲門僧問如何是啐啄之機。師云響。",
    "X67n1299_007:0043c22": "真清文頌云。有問啐啄機。雲門答云響。昨日雷震",
    "X67n1299_007:0043c23": "天。夜來山水長。　圓通僊云。啐啄之機響字酬。過",
    "X67n1299_007:0043c24": "空雷電忽傾湫。夜來霶霈漫天雨。幾處波濤打釣",
    "X67n1299_007:0044a01": "舟。",
    "X67n1299_007:0044a02": "雲門僧問。不是目前機。亦非目前事時如何。師云倒",
    "X67n1299_007:0044a03": "一說。",
    "X67n1299_007:0044a04": "雪竇顯頌云。倒一說。分一節。同死同生為君決。八",
    "X67n1299_007:0044a05": "萬四千非鳳毛。三十三人入虎穴。別別。擾擾怱怱",
    "X67n1299_007:0044a06": "水裏月。　正覺逸云。倒一說。清人骨。萬里無片雲。",
    "X67n1299_007:0044a07": "拋下一團雪。別別。老大禪翁甘滅舌。　野軒遵云。",
    "X67n1299_007:0044a08": "倒一說。這饒舌。無端都把天機泄。四海九州徒蹶",
    "X67n1299_007:0044a09": "蹶。飛出龍宮鑽螘穴。",
    "X67n1299_007:0044a10": "雲門僧問如何是沙門行。師云會不得。云為甚麼會",
    "X67n1299_007:0044a11": "不得。師云祇守會不得。",
    "X67n1299_007:0044a12": "智門祚頌云。君問沙門行。沙門行最高。若教人會",
    "X67n1299_007:0044a13": "得。業性卒難逃。",
    "X67n1299_007:0044a14": "南院顒禪師上堂云。赤肉團上壁立萬仞。時有僧出",
    "X67n1299_007:0044a15": "問。赤肉團上壁立萬仞。豈不是和尚道。師云是。僧便",
    "X67n1299_007:0044a16": "掀倒繩牀。師云你看這漢亂做。僧擬議。師便打趂出",
    "X67n1299_007:0044a17": "院。",
    "X67n1299_007:0044a18": "應庵華云。也是勾賊破家。若非這僧敢捋虎鬚。爭",
    "X67n1299_007:0044a19": "見南院汗馬功高。雖然。明果更資一路。赤肉團上",
    "X67n1299_007:0044a20": "壁立萬仞。若有僧出。劈脊便打。何故。殺人刀活人",
    "X67n1299_007:0044a21": "劒。具眼者看。　塗毒策云。莫信直中直。須防仁不",
    "X67n1299_007:0044a22": "仁。這僧雖亂逞英雄。南院是作家手段。然而美則",
    "X67n1299_007:0044a23": "美矣。若是徑山即不然。纔見他道是和尚語不。隨",
    "X67n1299_007:0044a24": "聲便打。何也。驗人端的處。下口便知音。　松源岳",
    "X67n1299_007:0044b01": "云。這僧一味小心放大膽。南院老也是養子之緣。",
    "X67n1299_007:0044b02": "鼓山珪頌云。掌中擎白日。舌上覆金錢。壁立爭千",
    "X67n1299_007:0044b03": "仞。毫光徹梵天。　徑山杲云。赤肉團邊用得親。主",
    "X67n1299_007:0044b04": "賓有理各難伸。兩箇駞子相逢著。世上如今無直",
    "X67n1299_007:0044b05": "人。",
    "X67n1299_007:0044b06": "金峯志禪師。僧問四海晏清時如何。師云猶是階下",
    "X67n1299_007:0044b07": "漢。",
    "X67n1299_007:0044b08": "丹霞淳頌云。四海煙塵已晏然。當軒皓月照人寒。",
    "X67n1299_007:0044b09": "大功不賜將軍賞。寶馬金鏘頓懶觀。",
    "X67n1299_007:0044b10": "報慈嶼禪師。僧問。承古有言。情生智隔想變體殊。只",
    "X67n1299_007:0044b11": "如情未生時如何。師云隔。云情既未生隔箇甚麼。師",
    "X67n1299_007:0044b12": "云這梢郎子未遇人在。",
    "X67n1299_007:0044b13": "琅瑘覺云。報慈不妨入泥入水。若據衲僧門下。遠",
    "X67n1299_007:0044b14": "之遠矣。　黃龍新云。報慈也是小慈妨大慈。這僧",
    "X67n1299_007:0044b15": "還同受屈。梢郎子未遇人在。今時人往往作是非",
    "X67n1299_007:0044b16": "會却。不作是非會。如何理論。良久云。天上有星皆",
    "X67n1299_007:0044b17": "拱北。人間無水不朝東。　開福寧云。報慈一隔。佛",
    "X67n1299_007:0044b18": "祖命脉。放去収來。聖凡罔測。隔不隔。若為陳。檐取",
    "X67n1299_007:0044b19": "詩書歸舊隱。野花啼鳥一般春。",
    "X67n1299_007:0044b20": "天衣懷頌云。報慈一隔。衲僧命脉。欲識一貫。兩箇",
    "X67n1299_007:0044b21": "伍伯。　白雲端云。無情猶隔若為通。絲髮之間路",
    "X67n1299_007:0044b22": "萬重。可惜兩頭空走者。不能直下見其宗。　大中",
    "X67n1299_007:0044b23": "德云。隔。青天無雲轟霹靂。叢林衲子如稻麻。不知",
    "X67n1299_007:0044b24": "幾箇僊陁客。",
    "X67n1299_007:0044c01": "青峯楚禪師。僧問。大事已成。為甚麼也如喪考妣。師",
    "X67n1299_007:0044c02": "云。不得春風花不開。及至花開又吹落。",
    "X67n1299_007:0044c03": "丹霞淳頌云。家山歸到莫因循。竭力寅昏奉二親。",
    "X67n1299_007:0044c04": "機盡功忘恩義斷。便成不孝闡提人。",
    "X67n1299_007:0044c05": "上藍超禪師。僧問如何是上藍本分事。師云不從千",
    "X67n1299_007:0044c06": "聖借。豈回萬機求。云不借不求時如何。師云不可拈",
    "X67n1299_007:0044c07": "放闍梨手裏得麼。",
    "X67n1299_007:0044c08": "丹霞淳頌云。一片虗明本妙圓。箇中非正亦非偏。",
    "X67n1299_007:0044c09": "寶峯瑞草無根蔕。不待春功色自鮮。",
    "X67n1299_007:0044c10": "大原孚上座初到雪峯。纔上法堂顧視雪峯便下去",
    "X67n1299_007:0044c11": "見知事。明日却上方丈作禮云。昨日觸忤和尚。峰云",
    "X67n1299_007:0044c12": "知是般事便休。後有僧問雲門。作麼生是觸忤處。門",
    "X67n1299_007:0044c13": "便打。",
    "X67n1299_007:0044c14": "雪竇顯於見知事處云。一千五百人善知識。被孚",
    "X67n1299_007:0044c15": "老一覷便高竪降旗。又於便休處云。果然。於末後",
    "X67n1299_007:0044c16": "云。打得百千萬億箇。有甚麼用處。直須盡大地人",
    "X67n1299_007:0044c17": "喫棒。方可扶竪雪峯。且道孚上座具甚麼眼。",
    "X67n1299_007:0044c18": "海印信頌云。李廣將軍。古今無對。深入虜庭。全身",
    "X67n1299_007:0044c19": "遠害。不動干戈贏小捷。至今邊塞嘉聲在。",
    "X67n1299_007:0044c20": "重雲禪師。僧問如何是歸根得旨。師云。早時忘却。不",
    "X67n1299_007:0044c21": "憶塵生。",
    "X67n1299_007:0044c22": "投子青頌云。家破人亡何處依。無心無緒話求歸。",
    "X67n1299_007:0044c23": "十年忘盡來時路。暫憶些兒總不知。",
    "X67n1299_007:0044c24": "蜀州西禪禪師。僧問如何是非思量處。師云誰見虗",
    "X67n1299_007:0045a01": "空夜點頭。",
    "X67n1299_007:0045a02": "丹霞淳頌云。一點靈明六不収。昭然何用更凝眸。",
    "X67n1299_007:0045a03": "箇中消息人難委。獨有虗空暗點頭。",
    "X67n1299_007:0045a04": "瑞巖彥禪師問夾山。與麼即易。不與麼即難。與麼與",
    "X67n1299_007:0045a05": "麼即惺惺。不與麼不與麼即居空界。與麼不與麼。請",
    "X67n1299_007:0045a06": "師速道。山云老僧謾闍梨去也。師便喝云這老和尚",
    "X67n1299_007:0045a07": "是甚麼時節。便出去。後有僧舉似巖頭。頭云。苦哉。將",
    "X67n1299_007:0045a08": "我一枝佛法與麼流將去。",
    "X67n1299_007:0045a09": "佛鑑懃云。瑞巖恁麼問。風不鳴條。夾山恁麼答。雨",
    "X67n1299_007:0045a10": "不破塊。巖頭恁麼說話。嘉禾合穗。野老謳歌。雖然",
    "X67n1299_007:0045a11": "如此。總欠悟在。何故。世事但將公道斷。人心難與",
    "X67n1299_007:0045a12": "月輪齊。　大溈智云。瑞巖問處。欵出囚口。夾山逢",
    "X67n1299_007:0045a13": "人展手。巖頭有判斷手段。今古流輝。雖然如是。各",
    "X67n1299_007:0045a14": "自有據。檢點將來。無風起浪。",
    "X67n1299_007:0045a15": "白雲藏禪師。僧問如何是深深處。師云矮子渡深溪。",
    "X67n1299_007:0045a16": "丹霞淳頌云。白頭童子智尤長。半夜三更渡渺茫。",
    "X67n1299_007:0045a17": "任運往來無間斷。不消船艇與浮囊。",
    "X67n1299_007:0045a18": "風穴到黃龍。龍問。石角穿雲路垂絛。意若何。師云。紅",
    "X67n1299_007:0045a19": "霞籠玉像。擁嶂照川原。云恁麼則相隨來也。師云和",
    "X67n1299_007:0045a20": "尚低聲。",
    "X67n1299_007:0045a21": "投子青頌云。無價明珠暗處懸。夜深將把木人穿。",
    "X67n1299_007:0045a22": "誰知却被泥牛見。吞入紅霞碧浪淵。",
    "X67n1299_007:0045a23": "同安志禪師。僧問二機不到處如何舉唱。師云。偏處",
    "X67n1299_007:0045a24": "不逢。玄中不失。",
    "X67n1299_007:0045b01": "丹霞淳頌云。這邊那畔總難逢。一句無私不處中。",
    "X67n1299_007:0045b02": "紅日暮沈西嶂外。空留孤影照溪東。",
    "X67n1299_007:0045b03": "法眼問修山主。毫氂有差天地懸隔。是如何。修云毫",
    "X67n1299_007:0045b04": "氂有差天地懸隔。師云與麼道又爭得。修云。某甲只",
    "X67n1299_007:0045b05": "與麼。師兄作麼生。師云毫氂有差天地懸隔。修遂禮",
    "X67n1299_007:0045b06": "拜。",
    "X67n1299_007:0045b07": "東禪齊云。山主恁麼祗對。為甚麼不肯。及乎再請",
    "X67n1299_007:0045b08": "益法眼。亦只恁麼道。便得去。且道疑訛在甚麼處。",
    "X67n1299_007:0045b09": "若看得透。道上座有來由。　五祖出法眼劈脊便",
    "X67n1299_007:0045b10": "打。　保寧勇代修山主云。恁麼會又爭得。　元豐",
    "X67n1299_007:0045b11": "滿云。噫許。大修山主被泥彈子換了眼睛。還知麼。",
    "X67n1299_007:0045b12": "復云。後面禮拜。也是停囚長智。　徑山杲云。法眼",
    "X67n1299_007:0045b13": "與修山主絲來線去。綿綿密密扶竪地藏門風。可",
    "X67n1299_007:0045b14": "謂滿目光生。若是德山臨濟門下。更買草鞋行脚",
    "X67n1299_007:0045b15": "始得。為甚如此。毫氂有差天地懸隔。甚處得這箇",
    "X67n1299_007:0045b16": "消息來。",
    "X67n1299_007:0045b17": "汾陽昭頌云。宗師故故問同人。一擊毫氂兩路分。",
    "X67n1299_007:0045b18": "再審便能明的旨。自然清白不從聞。　保寧勇云。",
    "X67n1299_007:0045b19": "石城親切問同參。不語東西便指南。明暗兩條來",
    "X67n1299_007:0045b20": "往路。依俙屈曲在煙嵐。　正覺逸云。堪悲堪笑修",
    "X67n1299_007:0045b21": "山主。因地起兮因地倒。覿面難藏第一機。令人却",
    "X67n1299_007:0045b22": "憶雲門老。　佛印元云。六國當時已太平。太平纔",
    "X67n1299_007:0045b23": "久不知兵。修公換得長蛇陣。天下人人會死生。",
    "X67n1299_007:0045b24": "　天童覺云。秤頭蠅坐便欺傾。萬世權衡照不平。斤",
    "X67n1299_007:0045c01": "兩錙銖見端的。終歸輸我定盤星。",
    "X67n1299_007:0045c02": "法眼僧問如何是塵劫來事。師云盡在于今。",
    "X67n1299_007:0045c03": "楊次公頌云。塵劫來事。盡在于今。祖師不會。面壁",
    "X67n1299_007:0045c04": "沈吟。",
    "X67n1299_007:0045c05": "梁山觀禪師。僧問如何是日用事。師云。碧玉點破瑠",
    "X67n1299_007:0045c06": "璃色。滿目紅塵不見沙。",
    "X67n1299_007:0045c07": "丹霞淳頌云。劫火洞然無相宅。金門不覩玉樓家。",
    "X67n1299_007:0045c08": "寶天雲澹銀河泠。浩浩波瀾豈動沙。",
    "X67n1299_007:0045c09": "黃檗慧禪師謁踈山。正值坐法堂參次。師先顧視大",
    "X67n1299_007:0045c10": "眾。然後設問云。剎那便去時如何。山云。逼塞虗空。你",
    "X67n1299_007:0045c11": "作麼生去。師云逼塞虗空不如不去。山休去。師下至",
    "X67n1299_007:0045c12": "僧堂前。首座謂師云。適觀上座祗對和尚語甚奇特。",
    "X67n1299_007:0045c13": "師云。此乃率爾。實自偶然。敢望慈悲開示愚迷。座云",
    "X67n1299_007:0045c14": "一剎那間還有擬議也無。師於言下有省。",
    "X67n1299_007:0045c15": "西禪需頌云。逼塞虗空。不如不去。前後際斷。今亦",
    "X67n1299_007:0045c16": "無住。倒騎佛殿出三門。却把三門掛露柱。",
    "X67n1299_007:0045c17": "三祖演禪師凡見僧來便云屈屈。僧云屈作甚麼。師",
    "X67n1299_007:0045c18": "云如今不屈更待何時。",
    "X67n1299_007:0045c19": "佛眼遠頌云。盡力不柰何。按牛頭喫草。若無錦綉",
    "X67n1299_007:0045c20": "文。難以論嘉藻。",
    "X67n1299_007:0045c21": "黃龍南禪師。僧問不去不來時如何。師云華嶽三峰",
    "X67n1299_007:0045c22": "頭倒卓。云却去却來時如何。師云風吹柳絮毛毬輥。",
    "X67n1299_007:0045c23": "靈光觀頌云。氷雪肌膚西舍女。梳糚巧巧畫雙眉。",
    "X67n1299_007:0045c24": "傍人筆力強傳寫。戶外如何見得伊。",
    "X67n1299_007:0046a01": "賓主",
    "X67n1299_007:0046a02": "曹山本寂禪師。僧問五位對賓。師云汝今問那箇位。",
    "X67n1299_007:0046a03": "云。某甲從偏位中來。請師正位中接。師云不接。云為",
    "X67n1299_007:0046a04": "甚麼不接。師云恐落偏位中去。師復問僧。祇如不接。",
    "X67n1299_007:0046a05": "是對賓是不對賓。云早是對賓了也。師云如是如是。",
    "X67n1299_007:0046a06": "丹霞淳頌云。月中玉兔夜懷胎。日裏金烏朝抱卵。",
    "X67n1299_007:0046a07": "黑漆崑崙踏雪行。轉身打破瑠璃椀。",
    "X67n1299_007:0046a08": "瑞巖彥禪師一生常坐。每自喚云主人公。復自應諾。",
    "X67n1299_007:0046a09": "乃云。惺惺著。他時莫受人瞞。後有僧到玄沙。沙問近",
    "X67n1299_007:0046a10": "離甚處。云瑞巖。沙云有何言句示人。僧舉前話。沙云",
    "X67n1299_007:0046a11": "一等是弄精魂。也甚奇恠。復云。何不且在彼中。云已",
    "X67n1299_007:0046a12": "遷化也。沙云而今還喚得應麼。僧無對。",
    "X67n1299_007:0046a13": "雪竇顯云。蒼天蒼天。　雲峯悅云。鬼窟裏作活計。",
    "X67n1299_007:0046a14": "却問傍僧云。你還識瑞巖老漢麼。僧無對。師云蒼",
    "X67n1299_007:0046a15": "天蒼天。　保寧勇代云。和尚因甚對面不聞。",
    "X67n1299_007:0046a16": "佛國白頌云。一生長喚主人公。不受人瞞逈不同。",
    "X67n1299_007:0046a17": "今日惺惺何處去。滿山松栢起悲風。　祖印明云。",
    "X67n1299_007:0046a18": "彎彎新月聚三星。誰信心王本自寧。可笑瑞巖方",
    "X67n1299_007:0046a19": "丈老。夜深呼喚強惺惺。　鼓山珪云。一主人公死。",
    "X67n1299_007:0046a20": "一主人公活。若解弄精魂。兩頭皆透脫。　白楊順",
    "X67n1299_007:0046a21": "云。自呼自應已惺惺。不受欺瞞理不輕。池內白蓮",
    "X67n1299_007:0046a22": "香未已。簷前山色四時青。",
    "X67n1299_007:0046a23": "長慶稜禪師。僧問。有問有答賓主歷然。不問不答時",
    "X67n1299_007:0046a24": "如何。師云。相逢盡道休官去。林下何曾見一人。",
    "X67n1299_007:0046b01": "智門祚頌云。人人盡道我心休。問著何曾有地頭。",
    "X67n1299_007:0046b02": "口說心違瞞自己。業河迅速任漂流。",
    "X67n1299_007:0046b03": "家風",
    "X67n1299_007:0046b04": "大隋真禪師。僧問如何是和尚家風。師云赤土畫簸",
    "X67n1299_007:0046b05": "箕。云未審此理如何。師云。簸箕有脣。米跳不出。",
    "X67n1299_007:0046b06": "南堂靜頌云。赤土畫簸箕。團團無縫罅。佛眼覷不",
    "X67n1299_007:0046b07": "見。海神不知價。簸土揚塵無處尋。山高海闊白雲",
    "X67n1299_007:0046b08": "深。　應庵華云。簸箕有唇。米跳不出。天下衲僧赤",
    "X67n1299_007:0046b09": "肐[骨*歷]。更須撥轉上頭關。十方世界黑似漆。",
    "X67n1299_007:0046b10": "韶山普禪師。僧問如何是和尚家風。師云。絕頂無根",
    "X67n1299_007:0046b11": "草。無風葉自搖。",
    "X67n1299_007:0046b12": "丹霞淳頌云。妙峯孤頂偏肥膩。天產靈苗不觸地。",
    "X67n1299_007:0046b13": "翠葉無風常自搖。清香那逐春光媚。",
    "X67n1299_007:0046b14": "育王山通禪師。僧問如何是和尚家風。師云渾身不",
    "X67n1299_007:0046b15": "直五文錢。云太貧寒生。師云古代如此。云如何施設。",
    "X67n1299_007:0046b16": "師云隨家豐儉。",
    "X67n1299_007:0046b17": "丹霞淳頌云。祖代家風沒一文。清貧中是更清貧。",
    "X67n1299_007:0046b18": "著衣喫飯飯隨豐儉。物物頭頭用最親。",
    "X67n1299_007:0046b19": "雲門偃禪師。僧問如何是和尚家風。師云門外讀書",
    "X67n1299_007:0046b20": "人報來。",
    "X67n1299_007:0046b21": "徑山杲云。讀書人已在這裏。且作麼生與伊相見。",
    "X67n1299_007:0046b22": "乃顧視左右云。不是冤家不聚頭。",
    "X67n1299_007:0046b23": "智門祚頌云。叢林在處有家風。且與雲門事不同。",
    "X67n1299_007:0046b24": "門外若有讀書者。任是顏回亦不通。　佛慧泉云。",
    "X67n1299_007:0046c01": "讀書人到切須看。無絃難遇知音者。端的家風說",
    "X67n1299_007:0046c02": "與君。沒階趨進翼如也。",
    "X67n1299_007:0046c03": "同安丕禪師。僧問如何是和尚家風。師云。金雞抱子",
    "X67n1299_007:0046c04": "歸霄漢。玉兔懷胎入紫微。云忽遇客來將何祗待。師",
    "X67n1299_007:0046c05": "云。金果早朝猿摘去。玉花晚後鳳啣來。",
    "X67n1299_007:0046c06": "圓悟勤云。峭措不妨峭措。風流且是風流。偏正五",
    "X67n1299_007:0046c07": "位君臣。言中不妨諦當。雖然如是。曹洞門下光前",
    "X67n1299_007:0046c08": "絕後。臨濟宗風豈容回互。若有人問蔣山。如何是",
    "X67n1299_007:0046c09": "和尚家風。對他道開口見膽。忽遇客來如何祗待。",
    "X67n1299_007:0046c10": "跳底金剛圈。吞底栗棘蓬。　微庵勤云。廣福即不",
    "X67n1299_007:0046c11": "然。有問如何是和尚家風。只向道翠竹叢邊歌欵",
    "X67n1299_007:0046c12": "乃。碧巖深處臥煙蘿。忽遇客來將何祗待。沒底藍",
    "X67n1299_007:0046c13": "兒盛白月。無心盌子貯清風。　徑山杲云。同安家",
    "X67n1299_007:0046c14": "風不妨奇恠。徑山家風又且不然。或有問如何是",
    "X67n1299_007:0046c15": "和尚家風。即向他道齋時一鉢和羅飯。禪道是非",
    "X67n1299_007:0046c16": "都不知。忽遇客來將何祗待。蒸餅餺飥。",
    "X67n1299_007:0046c17": "丹霞淳頌云。日午煙凝山突屼。夜央天淡月嬋娟。",
    "X67n1299_007:0046c18": "混然寂照寒宵永。明暗圓融未兆前。",
    "X67n1299_007:0046c19": "石門蘊禪師。僧問如何是和尚家風。師云。物外獨騎",
    "X67n1299_007:0046c20": "千里象。萬年松下擊金鐘。",
    "X67n1299_007:0046c21": "丹霞淳頌云。夜明簾外月朦朧。騎象翻身擊寶鐘。",
    "X67n1299_007:0046c22": "洪韻上騰三界外。聾夫何事睡猶濃。",
    "X67n1299_007:0046c23": "大陽玄禪師。僧問如何是和尚家風。師云。滿瓶傾不",
    "X67n1299_007:0046c24": "出。大地沒飢人。",
    "X67n1299_007:0047a01": "丹霞淳頌云。荊山美玉何須辨。赤水玄珠不用拈。",
    "X67n1299_007:0047a02": "罔象無心黃帝重。卞和有智楚王嫌。",
    "X67n1299_007:0047a04": "禪林類聚卷第七"
}