{
    "T29n1559_004:0184c02": "3阿毘達磨俱舍釋論卷第四",
    "T29n1559_004:0184c04": "婆藪盤豆造",
    "T29n1559_004:0184c05": "陳天竺三藏真諦譯",
    "T29n1559_004:0184c06": "釋論中分別根品之三",
    "T29n1559_004:0184c07": "說二定已。何法為命？偈曰：壽即命。釋曰：云",
    "T29n1559_004:0184c08": "何如此？阿毘達磨藏中說：何者為命根？謂三",
    "T29n1559_004:0184c09": "界壽，此非可知。此壽是何法？偈曰：能持身",
    "T29n1559_004:0184c10": "暖及意識。釋曰：此偈是佛世尊所說。壽暖及",
    "T29n1559_004:0184c11": "意識，此三捨身時，所捨身即眠，如枯木無意，",
    "T29n1559_004:0184c12": "是故此法能持暖及識為相續住因，說名為",
    "T29n1559_004:0184c13": "壽。若爾，有何別法能持此壽、此暖及識，還持",
    "T29n1559_004:0184c14": "此壽？若爾，此三法互相持起故，於中何法先",
    "T29n1559_004:0184c15": "謝？由此法謝，餘法後謝。若執如此，應立三法",
    "T29n1559_004:0184c16": "恒起無謝。是義不然，此壽以業為持，如業所",
    "T29n1559_004:0184c17": "引相續隨生住故。若爾，是暖及識何故不許",
    "T29n1559_004:0184c18": "以業為持？勿執諸識從始至終皆是果報。若",
    "T29n1559_004:0184c19": "爾，此暖應以業為持，此識應以暖為持。如此",
    "T29n1559_004:0184c20": "於無色界識應無持，以暖觸無故。此識於彼",
    "T29n1559_004:0184c21": "以業為持，君不可隨意作，或說暖為識持、",
    "T29n1559_004:0184c22": "或說業為識持。汝前已許。何所許？勿執諸識",
    "T29n1559_004:0184c23": "從始至終皆是果報。若爾，是故唯有壽於二",
    "T29n1559_004:0184c24": "為持。我亦說此不無，但非別實物。若爾，汝立",
    "T29n1559_004:0184c25": "壽是何法？是三界業所引聚同分住時。何以",
    "T29n1559_004:0184c26": "故？此聚同分速疾隨宿業所作，謂應住如",
    "T29n1559_004:0184c27": "量時，是聚同分得如此時住說名為壽。譬",
    "T29n1559_004:0184c28": "如稻等所引熟時。又如放箭所引住時，若有",
    "T29n1559_004:0184c29": "人執有別德名速疾生在箭上，由隨此德",
    "T29n1559_004:0185a01": "故箭行乃至墮時，於此人是德由唯一故及",
    "T29n1559_004:0185a02": "無礙故，於餘處急緩至時差別不應成。若",
    "T29n1559_004:0185a03": "汝說由風，此德有礙。是義不然，放時即應墮，",
    "T29n1559_004:0185a04": "或無墮時，風不異故。毘婆沙師強說如此，此",
    "T29n1559_004:0185a05": "壽有實別物。今為但由壽盡死、為別由餘法",
    "T29n1559_004:0185a06": "死？於《假名論》中說：有死由壽盡、死由福盡。此",
    "T29n1559_004:0185a07": "義有四句。第一句者感壽命報業盡故。第二",
    "T29n1559_004:0185a08": "句者感富樂報業盡故。第三句者二業俱盡",
    "T29n1559_004:0185a09": "故。第四句者由不離不平等事故。若壽命已",
    "T29n1559_004:0185a10": "盡、福業盡，於死有何能？於福業盡死中，壽命",
    "T29n1559_004:0185a11": "盡亦爾，是故於二盡死，是名俱盡死。又於《發",
    "T29n1559_004:0185a12": "慧論》中說：為應說壽隨相續起、為一起便住？",
    "T29n1559_004:0185a13": "彼答：欲界眾生不入無想定、無心定觀，應說",
    "T29n1559_004:0185a14": "壽隨相續起。若入二定觀，及色無色界眾生，",
    "T29n1559_004:0185a15": "應說壽一起便住。此答顯何義？若由依止傷",
    "T29n1559_004:0185a16": "害，壽亦被傷害。此壽隨相續起，此是第一句",
    "T29n1559_004:0185a17": "義。若壽依止不可傷害，如起便住，此是第二",
    "T29n1559_004:0185a18": "句義。第一句顯有障礙，第二句顯無障礙，罽",
    "T29n1559_004:0185a19": "賓國師判義如此，是故有夭抂死。於經中",
    "T29n1559_004:0185a20": "說：眾生所得身有四種，一有眾生身，於中自",
    "T29n1559_004:0185a21": "害得行，他害不得行。此義有四句。唯自害",
    "T29n1559_004:0185a22": "得行者，於欲界中如戲忘諸天、恨污諸天，此",
    "T29n1559_004:0185a23": "二天由重喜恨，從此處退墮，不由餘緣。說諸",
    "T29n1559_004:0185a24": "佛亦爾，由自死故。唯他害得行者，如在胎卵",
    "T29n1559_004:0185a25": "中身。二俱害者，於欲界多。非二害者，一切中",
    "T29n1559_004:0185a26": "陰眾生，色界無色界欲界隨一。如地獄比",
    "T29n1559_004:0185a27": "鳩婁，在見諦道慈悲滅心定無想定觀，王仙",
    "T29n1559_004:0185a28": "佛便佛所記。達寐羅欝多羅強耆羅長者兒",
    "T29n1559_004:0185a29": "耶舍俱摩羅時婆等人，一切後生菩薩母，菩",
    "T29n1559_004:0185b01": "薩在胎時；轉輪王，轉輪王母，王在胎時。於",
    "T29n1559_004:0185b02": "此中俱非二害。復次於經中云何說此言：婆",
    "T29n1559_004:0185b03": "檀多！於何眾生，自害不行，他害亦不行。舍利",
    "T29n1559_004:0185b04": "弗！非想非非想受生眾生。諸師解於餘定及",
    "T29n1559_004:0185b05": "餘無色處，自害謂依自地聖道，他害謂依上",
    "T29n1559_004:0185b06": "地近分定，於中無此二。若爾，依餘地聖道，於",
    "T29n1559_004:0185b07": "彼應成他害。若不爾，其義云何？或由取後兼",
    "T29n1559_004:0185b08": "顯前，或由取前兼顯後。取前兼顯後者，如經",
    "T29n1559_004:0185b09": "言：如梵眾天是第一樂生天。取後兼顯前者，",
    "T29n1559_004:0185b10": "如經言：如光曜天是第二樂生天。於彼經如",
    "T29n1559_004:0185b11": "言顯譬喻義，是故於彼經此義可然，謂取前",
    "T29n1559_004:0185b12": "兼後、取後兼前。何以故？是譬喻法，由顯一",
    "T29n1559_004:0185b13": "類，所餘類例可知。此舍利弗問中無有如言，",
    "T29n1559_004:0185b14": "是故不可引彼經為此經證。若汝執顯譬喻",
    "T29n1559_004:0185b15": "是如言義，則此經中不應有如言。經言：有諸",
    "T29n1559_004:0185b16": "眾生，身有別異、想有別異，如人及隨一諸",
    "T29n1559_004:0185b17": "天。是故應知，如言唯為顯、不為譬，勿過多",
    "T29n1559_004:0185b18": "言。說壽命已。偈曰：復有有為相，生老住無",
    "T29n1559_004:0185b19": "常。釋曰：有為法唯此四相，若於法中有此四",
    "T29n1559_004:0185b20": "相，應知此法是有為。與前相翻則是無為。此",
    "T29n1559_004:0185b21": "中生者能生此法，住者能安立此法，老者能",
    "T29n1559_004:0185b22": "變異此法，無常者能滅此法，為不如此耶？如",
    "T29n1559_004:0185b23": "經言：有三種有為法有為相。若具言，於經中",
    "T29n1559_004:0185b24": "應說第四相。此經中不說。何相？謂住。若爾，此",
    "T29n1559_004:0185b25": "經中說何法為住異？此住異是老別名，譬如",
    "T29n1559_004:0185b26": "起是生別名，滅是無常別名。住異亦爾，是老",
    "T29n1559_004:0185b27": "別名。若諸法能起，唯為有為法行於世，此法",
    "T29n1559_004:0185b28": "於經中說是有為相，為起他厭怖心。何以故？",
    "T29n1559_004:0185b29": "生者從未來世能引有為法令入現在世，老",
    "T29n1559_004:0185c01": "及無常能損其力從現在世遣入過去世。譬",
    "T29n1559_004:0185c02": "如有人在棘稠林中，有三怨家，一能於稠林",
    "T29n1559_004:0185c03": "中牽令出外，二能損其力，三能斷其命。三相",
    "T29n1559_004:0185c04": "於有為亦爾，住者攝持有為法，如欲不相離，",
    "T29n1559_004:0185c05": "是故不立此住為有為相。復有無為法，於自",
    "T29n1559_004:0185c06": "相住故，住相相濫。有餘師執，此經中住與",
    "T29n1559_004:0185c07": "老合為一，故說三相。何用如此？此住於有為",
    "T29n1559_004:0185c08": "是愛著依止故，佛顯此住。如吉祥王位與災",
    "T29n1559_004:0185c09": "橫相應，為令他於中不生愛著。是故有為定",
    "T29n1559_004:0185c10": "有四相。復有生等四相有為故，更有別生等",
    "T29n1559_004:0185c11": "四相不？說：有。偈曰：生生等彼相。釋曰：彼言",
    "T29n1559_004:0185c12": "顯四本相，由諸法有本相故成有為。本相亦",
    "T29n1559_004:0185c13": "爾，由隨相故成有為。故立本相更有四隨相，",
    "T29n1559_004:0185c14": "謂生生、住住、老老、無常無常。若爾，隨一一相",
    "T29n1559_004:0185c15": "應更有四相，則有無窮過失，此隨相更立別",
    "T29n1559_004:0185c16": "相故。無有無窮過失。何以故？偈曰：諸八一法",
    "T29n1559_004:0185c17": "事。釋曰：如此諸相於八法有事。何法名事？",
    "T29n1559_004:0185c18": "功能人功。生生等諸相，唯於一法有事。云何",
    "T29n1559_004:0185c19": "如此？一切有為法，若生取自體為第九，共本",
    "T29n1559_004:0185c20": "相及隨相八。此中生者，離自體能生八法，生",
    "T29n1559_004:0185c21": "生者唯生本生。譬如雌雞有生多子，有生一",
    "T29n1559_004:0185c22": "子，二生亦爾。住者離自體能安立八法，住住",
    "T29n1559_004:0185c23": "者唯安立本住。如此老及無常，如前義應合",
    "T29n1559_004:0185c24": "之。是故無有無窮過失。經部師說：此執即是",
    "T29n1559_004:0185c25": "破虛空事。何以故？生等諸法非實有物故，如",
    "T29n1559_004:0185c26": "汝所分。云何得知非實有物？無量證故。於",
    "T29n1559_004:0185c27": "四相實有物中無隨一量，謂證量、比量、聖言",
    "T29n1559_004:0185c28": "量，譬如於色等諸法。若爾，經中云何說：有為",
    "T29n1559_004:0185c29": "法者，若生可知，及滅住異可知。天愛！汝今能",
    "T29n1559_004:0186a01": "誦伽蘭他，不解伽蘭他義。佛世尊說，義是量，",
    "T29n1559_004:0186a02": "非文句。何者為義？無明所盲凡夫眾生有為",
    "T29n1559_004:0186a03": "法相續，執為我及我所，於中生愛著。世尊為",
    "T29n1559_004:0186a04": "除彼愛著心，欲顯行法相續是有為相及緣",
    "T29n1559_004:0186a05": "生相，故說此經。經言有三種有為法有為相，",
    "T29n1559_004:0186a06": "非為顯一剎那有為四相是實有物。若法不",
    "T29n1559_004:0186a07": "可知，不堪立為相。是故此經中說，有為法若",
    "T29n1559_004:0186a08": "生可知等。經說重有為名，為令他知此相顯",
    "T29n1559_004:0186a09": "有為性，勿如此為顯有為法類是有故立四",
    "T29n1559_004:0186a10": "相。譬如於水白鷺，及於好惡童女相，此中相",
    "T29n1559_004:0186a11": "續，初起名生，終謝名滅，此相續流名住，前",
    "T29n1559_004:0186a12": "後差別名住異。佛世尊顯示此義故，約難陀",
    "T29n1559_004:0186a13": "說：難陀！善男子！善知受生，善知受住，預善",
    "T29n1559_004:0186a14": "知受謝滅盡。此中說偈：",
    "T29n1559_004:0186a15": "「生謂相續初，　　斷名滅續住，",
    "T29n1559_004:0186a16": "住異此相續，　　是前後差別。」",
    "T29n1559_004:0186a17": "復次偈曰：",
    "T29n1559_004:0186a18": "「非曾有名生，　　住相續無常，",
    "T29n1559_004:0186a19": "相續斷住異，　　相續前後異。」",
    "T29n1559_004:0186a20": "復次偈言：",
    "T29n1559_004:0186a21": "「若法剎那滅，　　離住即便滅，",
    "T29n1559_004:0186a22": "此常滅是故，　　分別住非理。」",
    "T29n1559_004:0186a23": "是故定以相續為住。若執如此義，是阿毘達",
    "T29n1559_004:0186a24": "磨藏釋言則與道理相應。阿毘達磨藏云：何",
    "T29n1559_004:0186a25": "者為住？已生有為法不滅。此義云何？何以",
    "T29n1559_004:0186a26": "故？剎那滅法，已生無不滅。《發慧論》中說：於",
    "T29n1559_004:0186a27": "一心中何法名生？謂初起。何法名滅？謂死。何",
    "T29n1559_004:0186a28": "法名住異？謂老。此論文中，但是聚同分一",
    "T29n1559_004:0186a29": "心，於此心中是如前。復有別釋，於剎那剎那",
    "T29n1559_004:0186b01": "有為法中，此義亦成離分別有別物。云何",
    "T29n1559_004:0186b02": "成？隨一一剎那，未有有名生，有已不有名",
    "T29n1559_004:0186b03": "滅，前前後後剎那相應名住，此彼不相似名",
    "T29n1559_004:0186b04": "住異。若爾，有法生不異，此義云何？雖復如此，",
    "T29n1559_004:0186b05": "不無別異。云何得知？擲、不擲、強力擲、弱力擲",
    "T29n1559_004:0186b06": "金剛等物，久速落時有差別故，是彼四大變",
    "T29n1559_004:0186b07": "異差別則成。諸有為法不由大差別異，雖復",
    "T29n1559_004:0186b08": "別異顯現相似。若爾，是最後聲及光明剎那，",
    "T29n1559_004:0186b09": "於涅槃時是最後六入，後剎那無故，無有住",
    "T29n1559_004:0186b10": "異相，是故立此為相不遍有為。若不說住為",
    "T29n1559_004:0186b11": "有為相，何者謂住異？若法有住，此法必有住",
    "T29n1559_004:0186b12": "異，是故立無不遍。於此經中若略說，此經中",
    "T29n1559_004:0186b13": "世尊所顯有為法相，必如此經云：有為何",
    "T29n1559_004:0186b14": "相？若先未有今有、有已更不有，此法相續名",
    "T29n1559_004:0186b15": "住；此相續前後不同名住異，於中何用立生",
    "T29n1559_004:0186b16": "等物。云何此法是所相即立為能相？大人相",
    "T29n1559_004:0186b17": "與大人不異，云何立為相？壺尾領蹄角於牛",
    "T29n1559_004:0186b18": "成相，與牛不異，復云何立為相？譬如堅實等，",
    "T29n1559_004:0186b19": "是地等大相與地不異。又如上昇為烟相，由",
    "T29n1559_004:0186b20": "此相故遠處知烟，此相與烟不異。於有為相",
    "T29n1559_004:0186b21": "道理亦爾。色等有為法，不由有故有為相可",
    "T29n1559_004:0186b22": "相。若人已了別自性，乃至未解先無後有相",
    "T29n1559_004:0186b23": "續差別相，是故由此相不可相有為性。復次",
    "T29n1559_004:0186b24": "諸相，於有為法非別有實物，若強執生等諸",
    "T29n1559_004:0186b25": "相別有實物，更何非理義而應劇此。何以故？",
    "T29n1559_004:0186b26": "是一法於一時正生、正住、正老、正滅。云何為",
    "T29n1559_004:0186b27": "正？諸相共起故。是義不然，由功能差別故，",
    "T29n1559_004:0186b28": "生者正在未來世得作功能。云何知？由法已",
    "T29n1559_004:0186b29": "生，不可生故。若法生所生已，住等正在現",
    "T29n1559_004:0186c01": "世得起功能。是時法生，非是時中住、老、無",
    "T29n1559_004:0186c02": "常。此義應共思量：未來法為有為無？後能生",
    "T29n1559_004:0186c03": "不能生？此義應成。若此法有於中生作功能，",
    "T29n1559_004:0186c04": "此法云何成未來？應說此法未來相，功能已",
    "T29n1559_004:0186c05": "謝體已生。云何成現在？亦應說現在相，住等",
    "T29n1559_004:0186c06": "俱在功能中，於一剎那此法住老滅相俱成。",
    "T29n1559_004:0186c07": "何以故？是時住正安立此法，是時老變異此",
    "T29n1559_004:0186c08": "法，是時無常滅此法。於一時此法為是住為",
    "T29n1559_004:0186c09": "是老為是滅？有餘人說：住等諸相功能次第",
    "T29n1559_004:0186c10": "不俱，於此人則失剎那滅義。若汝說我立剎",
    "T29n1559_004:0186c11": "那，如此四相功能成名一剎那。若爾，住與餘",
    "T29n1559_004:0186c12": "二俱起，先暫安立法老不變異無常不滅。此",
    "T29n1559_004:0186c13": "義云何成？由作力強故。云何住有強力？猶",
    "T29n1559_004:0186c14": "無常滅，住并本法住已起功能不能更起，猶",
    "T29n1559_004:0186c15": "如生生不更起功能。此義應理。何以故？應生",
    "T29n1559_004:0186c16": "法生已引至現在，無更引義，是義可然。此",
    "T29n1559_004:0186c17": "法住所安立，可永安立。若不能安立則非道",
    "T29n1559_004:0186c18": "理。何法為礙？老無常是礙。若此二有力，應",
    "T29n1559_004:0186c19": "在前成。若住功能已謝，此二亦不住。本法",
    "T29n1559_004:0186c20": "亦爾，云何作功能？何處作功能？此二更有何",
    "T29n1559_004:0186c21": "別事可作？何以故？由住所攝故。法唯生則",
    "T29n1559_004:0186c22": "不滅，若住所捨必定不住，即是此法滅，是故",
    "T29n1559_004:0186c23": "此二無事可作。此義假設可然。是一法已生",
    "T29n1559_004:0186c24": "未滅立名住，滅名無常老，於一法中一切種",
    "T29n1559_004:0186c25": "不可成。何以故？老謂前後不同及變異，從此",
    "T29n1559_004:0186c26": "法此法異類不應成。此中說偈：",
    "T29n1559_004:0186c27": "「若如前無老，　　若異非前法，",
    "T29n1559_004:0186c28": "是故於一法，　　老相不得成。」",
    "T29n1559_004:0186c29": "有餘部說：至滅因緣無常能滅本法。於彼部",
    "T29n1559_004:0187a01": "此義應至，謂服下藥天來令利，何用分別無",
    "T29n1559_004:0187a02": "常？從此滅因自足立滅。心及心法由信剎那",
    "T29n1559_004:0187a03": "滅，此心及心法無常相，不觀滅因緣故，住及",
    "T29n1559_004:0187a04": "無常非於別時俱作功能故。一法於一時中",
    "T29n1559_004:0187a05": "應立住滅俱成，是故約相續，世尊說有為法",
    "T29n1559_004:0187a06": "相。若依此義，彼經善立。復次若生在未來能",
    "T29n1559_004:0187a07": "生應生法，云何一切未來法不一時俱起？由",
    "T29n1559_004:0187a08": "此義，偈曰：生能生應生，不離因及緣。釋曰：若",
    "T29n1559_004:0187a09": "離因緣和合，生不能生故，未來法不俱起。若",
    "T29n1559_004:0187a10": "爾，我等見此是因緣功能，若有和合生有故，",
    "T29n1559_004:0187a11": "若無不有故，則生不能生應生法，是故應許",
    "T29n1559_004:0187a12": "唯因緣能生。若一切有，云何可知？謂此法",
    "T29n1559_004:0187a13": "已生，此智不應有，若生實無。復次相應言亦",
    "T29n1559_004:0187a14": "不應成，謂色家生。若如汝所執，應說色家",
    "T29n1559_004:0187a15": "色，乃至老死如理應次第說。若爾，是故汝應",
    "T29n1559_004:0187a16": "許無我義亦爾，數量各合離此彼有性。如此",
    "T29n1559_004:0187a17": "等事，外道所立言實有物，汝等亦應信受。何",
    "T29n1559_004:0187a18": "以故？為成一大小別聚散自他有物等智故。",
    "T29n1559_004:0187a19": "又成就相應言故，如說色聚。此相應言云何",
    "T29n1559_004:0187a20": "成是色自性？是故此生等唯假名立，為顯未",
    "T29n1559_004:0187a21": "有有義故假說名生，此生先未有。今有為",
    "T29n1559_004:0187a22": "相有多種類，為簡別種類異故，約色說生，",
    "T29n1559_004:0187a23": "作相應言，謂色生為令知此生但色非餘，如",
    "T29n1559_004:0187a24": "說旃檀香等，又如石子體。如前所論生住",
    "T29n1559_004:0187a25": "等，如理應知亦爾。若法離生相得生，云何空",
    "T29n1559_004:0187a26": "等無為法不生？汝解不生者，未有有是名生。",
    "T29n1559_004:0187a27": "無為恒有，云何得生？若由法爾，汝許一切法",
    "T29n1559_004:0187a28": "無生，如此則一切不生。云何不執如此？如一",
    "T29n1559_004:0187a29": "切有為同有生，有餘因緣為生，別法無有功",
    "T29n1559_004:0187b01": "能。如此一切因緣為生，無為無有功能。由於",
    "T29n1559_004:0187b02": "生不同，是故毘婆沙師說：生等四相，實有別",
    "T29n1559_004:0187b03": "物。何以故？不可由有難者故棄背諸《阿含》，如",
    "T29n1559_004:0187b04": "為有鹿故而不種麥，又如為多蠅附故而不",
    "T29n1559_004:0187b05": "噉果。是故於過失中應起對治，如本悉檀隨",
    "T29n1559_004:0187b06": "順修行。",
    "T29n1559_004:0187b07": "說八相已。何者為名聚等？偈曰：名句及字",
    "T29n1559_004:0187b08": "聚，號言文總集。釋曰：此中名謂所立號，如",
    "T29n1559_004:0187b09": "色聲等。句謂所立言，隨量能成就所欲說義，",
    "T29n1559_004:0187b10": "如有為皆無常如是等。若由此言事得時相",
    "T29n1559_004:0187b11": "應差別顯現，此言稱句，如偈言：善友一時遇。",
    "T29n1559_004:0187b12": "字謂無義文，如阿阿伊伊等。為不如此耶？字",
    "T29n1559_004:0187b13": "者書類分名，君不為顯書類分故造立字，為",
    "T29n1559_004:0187b14": "顯字故造立書類分。若不聞說字，此字由書",
    "T29n1559_004:0187b15": "方便云何應知？為令知故立書類分，是故字",
    "T29n1559_004:0187b16": "非非書類分名，是名等三各總集稱聚。此中",
    "T29n1559_004:0187b17": "名聚者，如色聲香味觸等。句聚者，如一切有",
    "T29n1559_004:0187b18": "為無常、一切法無我、涅槃寂靜，如是等。字聚",
    "T29n1559_004:0187b19": "者，如迦佉伽伽餓等，為不如此耶？此名聚等，",
    "T29n1559_004:0187b20": "言說為體，即是音聲性屬色自性，云何說是",
    "T29n1559_004:0187b21": "心不相應法？此法不以言說為性。何以故？音",
    "T29n1559_004:0187b22": "聲即是言說，不由唯音聲諸義可解。云何可",
    "T29n1559_004:0187b23": "解？音聲起於名，名能顯示義。君不唯音聲",
    "T29n1559_004:0187b24": "稱言，若由此音聲義可了知，此音聲則稱言。",
    "T29n1559_004:0187b25": "由何音聲而義可解？若說者於義中已共立",
    "T29n1559_004:0187b26": "定法，譬如瞿音聲。於九義已立定法，如尼六",
    "T29n1559_004:0187b27": "多論偈說：",
    "T29n1559_004:0187b28": "「言方地光牛，　　金剛眼天水，",
    "T29n1559_004:0187b29": "於此九種義，　　智人說瞿名。」",
    "T29n1559_004:0187c01": "若人作如此執，謂名能顯義，此人亦應信受",
    "T29n1559_004:0187c02": "此義。若名於義已定顯立，若以名顯義，由唯",
    "T29n1559_004:0187c03": "音聲於義定立，此用得成，何用立名實有別",
    "T29n1559_004:0187c04": "法？此義不可知。云何音聲起於名？為音聲生",
    "T29n1559_004:0187c05": "名說起、為顯名說起？若生者言語，以音聲為",
    "T29n1559_004:0187c06": "自性故，應生一切名，唯音聲為體。復次是音",
    "T29n1559_004:0187c07": "聲差別。如汝所許，能生起名，唯應此能顯",
    "T29n1559_004:0187c08": "義。若顯者言語，以音聲為自性故，應顯一切",
    "T29n1559_004:0187c09": "名，唯音聲為體。復次是音聲差別。如汝所",
    "T29n1559_004:0187c10": "許，能顯了名，唯應此能顯義，何用執名有",
    "T29n1559_004:0187c11": "別法？復次諸聲無有聚集，一法分分生。是義",
    "T29n1559_004:0187c12": "不然，若執言語能生名，云何能生名？云何觀",
    "T29n1559_004:0187c13": "過去教色剎那？最後教色剎那能生無教色。",
    "T29n1559_004:0187c14": "若爾，於最後聲名生故，若人但聞最後一聲，",
    "T29n1559_004:0187c15": "是人便應能了知此義。若汝執如此音聲生",
    "T29n1559_004:0187c16": "字，以字生名，此中同前立難，字無聚集故。若",
    "T29n1559_004:0187c17": "說音聲顯字，此中亦同前立難，是字異音聲。",
    "T29n1559_004:0187c18": "聰慧人安靜心，約異相亦不能分別，是故不",
    "T29n1559_004:0187c19": "可執音聲能生及能顯字。復次若汝許名與",
    "T29n1559_004:0187c20": "義必俱相應，猶如生等。此中過去未來義，現",
    "T29n1559_004:0187c21": "世名不應有。云何父隨意立子名？云何名與",
    "T29n1559_004:0187c22": "無為法俱起？是故此執不成正術。佛世尊所",
    "T29n1559_004:0187c23": "說：",
    "T29n1559_004:0187c24": "「依名伽他成，　　工製造伽他。」",
    "T29n1559_004:0187c25": "此中於義所立定法，音聲稱名，別莊飾諸名",
    "T29n1559_004:0187c26": "稱伽他，此莊飾即依名莊飾，是製置差別無",
    "T29n1559_004:0187c27": "有別物，譬如物行及心次第。復次唯於字",
    "T29n1559_004:0187c28": "中分別有別物，是字等總集說為名聚、句聚、",
    "T29n1559_004:0187c29": "字聚，此但假說無有正用。毘婆沙師說實有",
    "T29n1559_004:0188a01": "不相應行為性，謂名句字聚。何以故？非一切",
    "T29n1559_004:0188a02": "法皆是覺觀思惟所能通達。名聚等不相應",
    "T29n1559_004:0188a03": "行，於何界中相應？為是眾生名、為非眾生",
    "T29n1559_004:0188a04": "名？為果報生、為增長生、為等流生？為善、為",
    "T29n1559_004:0188a05": "惡、為無記？此問應答。偈曰：欲色眾生數，等",
    "T29n1559_004:0188a06": "流無記爾。釋曰：名等有欲界相應、有色界",
    "T29n1559_004:0188a07": "相應，亦有說於無色界相應，此不可言說，但",
    "T29n1559_004:0188a08": "思惟依止，此名等即眾生名。若人能顯此，此",
    "T29n1559_004:0188a09": "人與其相應。非所顯義，此名但等流果，是無",
    "T29n1559_004:0188a10": "覆無記。爾言者如名聚等眾生名等流果無",
    "T29n1559_004:0188a11": "覆無記，如此同分亦爾。偈曰：同分亦果報，",
    "T29n1559_004:0188a12": "三界有。釋曰：又此亦是果報果，不但等流",
    "T29n1559_004:0188a13": "果。此通三界有，或欲界、或色界、或無色界有。",
    "T29n1559_004:0188a14": "偈曰：至二。釋曰：至得有二種，或等流果、或",
    "T29n1559_004:0188a15": "果報果。偈曰：諸相亦。釋曰：生等諸相亦有",
    "T29n1559_004:0188a16": "二種如至得。偈曰：二定非至亦，等流。釋曰：",
    "T29n1559_004:0188a17": "謂無想定、無心定及非至得，此三一向是等",
    "T29n1559_004:0188a18": "流果。於中有所餘應說所餘，謂無想有及壽",
    "T29n1559_004:0188a19": "命於前已明故不重說。云何說至得為眾生",
    "T29n1559_004:0188a20": "名？由說是眾生相應故。云何說諸相有是眾",
    "T29n1559_004:0188a21": "生名？有非眾生名，與一切有為法俱起故。",
    "T29n1559_004:0188a22": "說一切非相應法已。於前已說偈，謂生能生",
    "T29n1559_004:0188a23": "應生，不離因及緣。此中何法名因？何法名",
    "T29n1559_004:0188a24": "緣？偈曰：隨造及俱有，同類并相應，遍行與",
    "T29n1559_004:0188a25": "果報，立因有六種。釋曰：因有六種，一隨造",
    "T29n1559_004:0188a26": "因、二俱有因、三同類因、四相應因、五遍行",
    "T29n1559_004:0188a27": "因、六果報因。此中隨造因相云何？偈曰：除",
    "T29n1559_004:0188a28": "自餘隨造。釋曰：所生有為法，離自體，以一",
    "T29n1559_004:0188a29": "切法為隨造因，對彼生住不為障礙故。為不",
    "T29n1559_004:0188b01": "如此耶？若人不解諸惑，當來應生；由已知故，",
    "T29n1559_004:0188b02": "此惑不得生。此智於彼生中能作障礙，日光",
    "T29n1559_004:0188b03": "於見星能作障礙。云何一切法。離自體於有",
    "T29n1559_004:0188b04": "為法立為隨造因。此中應知，正欲起法不能",
    "T29n1559_004:0188b05": "礙生故，立為隨造因。於他生中諸法有能為",
    "T29n1559_004:0188b06": "礙而不礙故，立為隨造因。此亦可然。譬如",
    "T29n1559_004:0188b07": "土主有強力，不為逼損土人，說言我等由此",
    "T29n1559_004:0188b08": "主故得安樂。若土主無力為礙，云何成隨造",
    "T29n1559_004:0188b09": "因？又如涅槃及定無生法，於一切法生中及",
    "T29n1559_004:0188b10": "地獄等陰、於無色界陰生中皆無力為礙，云",
    "T29n1559_004:0188b11": "何成隨造因？何以故？若彼非有、如有不能為",
    "T29n1559_004:0188b12": "障礙事，若土主無力亦有如前說。此中是譬，",
    "T29n1559_004:0188b13": "此是通說。若勝隨造因，非但不遮，亦有能生",
    "T29n1559_004:0188b14": "力，如眼根及色於眼識生中、飲食於身、田等",
    "T29n1559_004:0188b15": "於芽。若有人作如此難：一切法由不能礙",
    "T29n1559_004:0188b16": "故於他成因，云何一切法生不俱有於殺生",
    "T29n1559_004:0188b17": "中，如殺者，云何一切不共得同罪？此不成難。",
    "T29n1559_004:0188b18": "何以故？由立一切法不能遮餘法生故名隨",
    "T29n1559_004:0188b19": "造因，不由能作故立隨造因。有餘師說：一切",
    "T29n1559_004:0188b20": "隨造因，於一切法有功力。譬如涅槃於眼識，",
    "T29n1559_004:0188b21": "云何有功力？以涅槃為境界，意識得生，或善",
    "T29n1559_004:0188b22": "或惡，因此次第方生眼識。由因緣傳傳，涅槃",
    "T29n1559_004:0188b23": "於眼識亦有因緣分，故有功力。於餘法亦應",
    "T29n1559_004:0188b24": "如此知，此是其方。說隨造因已。俱有因相",
    "T29n1559_004:0188b25": "云何？偈曰：俱有互為果。釋曰：若法此彼互",
    "T29n1559_004:0188b26": "為果，此法遆為俱有因。其譬類云何？偈曰：",
    "T29n1559_004:0188b27": "如大心心法，隨心相所相。釋曰：譬如地等四",
    "T29n1559_004:0188b28": "大此彼更互為因，心於隨心法、隨心法於",
    "T29n1559_004:0188b29": "心、有為相於有為法、有為法於有為相。若立",
    "T29n1559_004:0188c01": "如此義，一切有為如理皆成俱有因。若離更",
    "T29n1559_004:0188c02": "互為果，謂法於隨相為俱有因，隨相於法則",
    "T29n1559_004:0188c03": "非應。攝如此義，何法名隨心？偈曰：心法及",
    "T29n1559_004:0188c04": "二護，彼法心諸相，是名隨心法。釋曰：隨心",
    "T29n1559_004:0188c05": "法者，一切與心相應法，定戒及無流戒，如是",
    "T29n1559_004:0188c06": "等法生等相，此法心家法故說隨心法。云",
    "T29n1559_004:0188c07": "何此法隨心生？若略說，偈曰：時果善等故。釋",
    "T29n1559_004:0188c08": "曰：約時有四種，謂與心俱生、俱住、俱滅，及於",
    "T29n1559_004:0188c09": "三世中隨同一世故。隨果者，謂同功力果、果",
    "T29n1559_004:0188c10": "報果、等流果故。隨善等者，若心是善惡無記，",
    "T29n1559_004:0188c11": "心法等隨心亦是善惡無記。如此由十種因，",
    "T29n1559_004:0188c12": "說名隨心法。此中若心極少，於五十八法為",
    "T29n1559_004:0188c13": "俱有因。五十八者，十大地、四十本相、自本相",
    "T29n1559_004:0188c14": "隨相八。於此心五十四法為俱有因，除四隨",
    "T29n1559_004:0188c15": "相。餘師說：但有十四，十大地法、自本四相。",
    "T29n1559_004:0188c16": "毘婆沙師不立此義，若立如此則違《分別道",
    "T29n1559_004:0188c17": "理論》。論云：有法以身見為因，不為身見因。",
    "T29n1559_004:0188c18": "除身見及身見相應法生老住滅，若有所餘",
    "T29n1559_004:0188c19": "染污苦諦，以身見為因，亦作身見因，是所除",
    "T29n1559_004:0188c20": "法。有餘師除此文句，謂與身見相應法生等",
    "T29n1559_004:0188c21": "相。罽賓國師說：彼師必應讀此文句，或由義",
    "T29n1559_004:0188c22": "應憶此文句。若法由俱有因故，因此法必俱",
    "T29n1559_004:0188c23": "有；若法俱有，此法或非俱有因。謂於法中隨",
    "T29n1559_004:0188c24": "相，此隨相於同類。隨心法隨相於心，此隨",
    "T29n1559_004:0188c25": "相於同類。所造有礙色於同類所造色，於四",
    "T29n1559_004:0188c26": "大至得俱起於有至得，俱起於有至得。如是",
    "T29n1559_004:0188c27": "等法雖復俱起非俱有因。何以故？非一果一",
    "T29n1559_004:0188c28": "報一流故。此至得與有得法或不俱起，謂或",
    "T29n1559_004:0188c29": "在前生、或在後生故。如此一切今且許之，雖",
    "T29n1559_004:0189a01": "然種子等餘法於因果中悉明了，未曾見如",
    "T29n1559_004:0189a02": "此道理，此義應說。云何俱起諸法共一時互",
    "T29n1559_004:0189a03": "為因果不無此理？譬如燈與光互與影，此義",
    "T29n1559_004:0189a04": "應共詳辯：為燈是光因、為先有聚集於燈共",
    "T29n1559_004:0189a05": "光生中成因？此義未可然。何以故？由此道",
    "T29n1559_004:0189a06": "理斯義自現。隨有無故了別因果人，說此因",
    "T29n1559_004:0189a07": "果相。若此法有無，彼法隨有無，此法定是",
    "T29n1559_004:0189a08": "因，彼法定是果。俱有諸法中，隨一無所餘",
    "T29n1559_004:0189a09": "皆無，隨一有所餘皆有故，因果義成。俱起",
    "T29n1559_004:0189a10": "因果此義可然。互為因果，此義云何？由此義",
    "T29n1559_004:0189a11": "若爾，所造有礙色定不相離於同類，更互義",
    "T29n1559_004:0189a12": "亦然，與四大義此又應同，心隨相等於心等",
    "T29n1559_004:0189a13": "亦爾，如三杖互有相持力故住，俱起諸法因",
    "T29n1559_004:0189a14": "果義成亦爾。此執須更思量：此三杖為由俱",
    "T29n1559_004:0189a15": "起力故住、為由先聚集力故住？此中亦有別",
    "T29n1559_004:0189a16": "物，謂繩釘地能持。此等有餘因，謂同類因",
    "T29n1559_004:0189a17": "等故俱有因成。同類因相云何？偈曰：同類",
    "T29n1559_004:0189a18": "因相似。釋曰：是同類法於同類法為同類因，",
    "T29n1559_004:0189a19": "如善五陰於善五陰為同類因、有染污於染",
    "T29n1559_004:0189a20": "污、有無記於無記亦爾。色是無記，於五陰中",
    "T29n1559_004:0189a21": "四陰非色同類因，餘師說如此。柯羅邏於柯",
    "T29n1559_004:0189a22": "羅邏等十位是同類因，頞浮陀於頞浮陀等，",
    "T29n1559_004:0189a23": "如此離前一一於一聚同分中為同類因。於",
    "T29n1559_004:0189a24": "所餘同類中，是十位於十位亦爾。於外物類",
    "T29n1559_004:0189a25": "亦爾，如麥於麥、舍利穀於舍利穀。如此等應",
    "T29n1559_004:0189a26": "廣思量：若有人不許色為色同類因，此文句",
    "T29n1559_004:0189a27": "即違彼人所許意，謂前四大是後四大因，亦",
    "T29n1559_004:0189a28": "是增上緣。一切相似法於相似中悉為同類",
    "T29n1559_004:0189a29": "因不？說非。何為？偈曰：自部地。釋曰：自部有",
    "T29n1559_004:0189b01": "五種，見苦所滅乃至修道所滅。地有九種，欲",
    "T29n1559_004:0189b02": "界一、四定、四無色。此中見苦所滅法，於見苦",
    "T29n1559_004:0189b03": "所滅法中為同類因，非於餘法，乃至修道所",
    "T29n1559_004:0189b04": "滅法亦爾。若彼欲界法，於欲界法為同類因，",
    "T29n1559_004:0189b05": "初定地於初定地，乃至第四定地於第四定",
    "T29n1559_004:0189b06": "地，於所餘地亦爾。此同類因非一切法。何",
    "T29n1559_004:0189b07": "者？偈曰：前生。釋曰：若同類法前已生，於後",
    "T29n1559_004:0189b08": "法已生及未生是同類因。若未來定非同類",
    "T29n1559_004:0189b09": "因，此義從何來？從阿毘達磨藏來。彼藏云：何",
    "T29n1559_004:0189b10": "者為同類因？前已生善根，於後生善根及與",
    "T29n1559_004:0189b11": "彼相應法、於自部自界，由同類因成因。如此",
    "T29n1559_004:0189b12": "若過去於過去現在、若過去現在於未來，應",
    "T29n1559_004:0189b13": "說如此。此亦是阿毘達磨藏文句，彼藏云：若",
    "T29n1559_004:0189b14": "法於此法成因，或時是法於此法不成因不？",
    "T29n1559_004:0189b15": "彼答：無時非因。約俱有因、相應因、果報因故",
    "T29n1559_004:0189b16": "有此言，與前文句不相違。若人執如此，未來",
    "T29n1559_004:0189b17": "諸法於正生位中定成同類因，是故約最後",
    "T29n1559_004:0189b18": "位說此言，謂無時非因。於此人前執，不成救",
    "T29n1559_004:0189b19": "義。由此法於正生位前未作同類因，後方成",
    "T29n1559_004:0189b20": "因。此問中說：是法若於此法成次第緣。有時",
    "T29n1559_004:0189b21": "是法於此法非次第緣，不由前分別可得說",
    "T29n1559_004:0189b22": "如此。無時非緣，云何說如此？若此法不生，",
    "T29n1559_004:0189b23": "為顯二門故說此言。如於彼，於此亦爾；如於",
    "T29n1559_004:0189b24": "此，於彼亦爾。若爾，得何功德？若爾，此文顯法",
    "T29n1559_004:0189b25": "主非聰慧人，是則此中於前救義為勝。復次",
    "T29n1559_004:0189b26": "若爾，云何說此文：除未來身見及身見相應",
    "T29n1559_004:0189b27": "苦諦，所餘染污苦諦，此以身見為因，非身見",
    "T29n1559_004:0189b28": "因。是所除，此以身見為因，亦是身見因，除未",
    "T29n1559_004:0189b29": "來身見及身見相應苦諦。應作如此文句。若",
    "T29n1559_004:0189c01": "不作，由義應憶知如此文句。若爾，此《假名論》",
    "T29n1559_004:0189c02": "文句云何將？彼論云：一切法於四義中定，四",
    "T29n1559_004:0189c03": "義謂因、果、依、境。此中因謂相應因，果謂功力",
    "T29n1559_004:0189c04": "果及增上果，依謂眼等相，境謂色等塵。若",
    "T29n1559_004:0189c05": "爾，同類因先未成因，後方成因，此義自至。約",
    "T29n1559_004:0189c06": "位許如此，非是約物。何以故？聚集者是位果",
    "T29n1559_004:0189c07": "非物果。若同類因於未來世成因，如果報因，",
    "T29n1559_004:0189c08": "何所有？於發慧阿毘達磨中，此因應顯現。此",
    "T29n1559_004:0189c09": "執未可然。何以故？是同類因有功能，能取",
    "T29n1559_004:0189c10": "果與果。此因於阿毘達磨中顯現非餘。無如",
    "T29n1559_004:0189c11": "此義。何以故？此同類因，由等流果說有聚",
    "T29n1559_004:0189c12": "此果。若未來，不相似，無前後故。若已生，於未",
    "T29n1559_004:0189c13": "生不應成等流，如過去於現世，勿以果前因",
    "T29n1559_004:0189c14": "後故無未來同類因。若爾，果報因於未來",
    "T29n1559_004:0189c15": "亦不成因。何以故？是果報果若在因前，或",
    "T29n1559_004:0189c16": "與因俱，非道理故，於未來中無前後故。是義",
    "T29n1559_004:0189c17": "不然。何以故？同類因若無前後，此法相似，",
    "T29n1559_004:0189c18": "於相似法成同類因，更互為因故，更互等流，",
    "T29n1559_004:0189c19": "此執應成更互等流義。此不應道理。果報因",
    "T29n1559_004:0189c20": "不爾，若離前後，亦不可立為更互因果，因果",
    "T29n1559_004:0189c21": "相異故。是故同類因位所成，果報因相所成。",
    "T29n1559_004:0189c22": "是故若於未來，不可遮於前。已說同類。謂於",
    "T29n1559_004:0189c23": "自地，依何法有此決？但約有流作此決。若無",
    "T29n1559_004:0189c24": "流云何？偈曰：更互有九地道。釋曰：同類因",
    "T29n1559_004:0189c25": "義流於非至地，於中間定、四色定、三無色定，",
    "T29n1559_004:0189c26": "於此九地道諦更互為同類因。何以故？此道",
    "T29n1559_004:0189c27": "於九地為客故，不屬彼界，彼地貪愛不能取",
    "T29n1559_004:0189c28": "此為自境。是故若法同類，雖不同地，得作同",
    "T29n1559_004:0189c29": "類因。此同類因生何品果？偈曰：於等勝果。釋",
    "T29n1559_004:0190a01": "曰：此為等品上品果因，非下品果因。如苦法",
    "T29n1559_004:0190a02": "智忍為未來苦法智忍同類因，或為上品道",
    "T29n1559_004:0190a03": "乃至無生智同類因。若無生智，但為無生智",
    "T29n1559_004:0190a04": "因，無餘上品故。見修無學道，為三二一同類",
    "T29n1559_004:0190a05": "因。此中鈍根道亦為鈍根道利根道因，利根",
    "T29n1559_004:0190a06": "道但為利根道因。如信行、信解脫、時解脫道，",
    "T29n1559_004:0190a07": "或為六四二因。法行、見至、非時解脫道，或為",
    "T29n1559_004:0190a08": "三二一因。云何下地道於上地道或等或勝？",
    "T29n1559_004:0190a09": "一由根、二由因增長，此中見道等下下品等，",
    "T29n1559_004:0190a10": "於後後由因增長勝。若於一相續中，信行、",
    "T29n1559_004:0190a11": "法行道不得俱有。若已生，於未生為因。為",
    "T29n1559_004:0190a12": "唯道於等勝果作同類因、為更有餘法世間",
    "T29n1559_004:0190a13": "法亦爾？偈曰：學得於二爾。釋曰：不但無流",
    "T29n1559_004:0190a14": "法為等勝果同類因，學得有流法於二果亦",
    "T29n1559_004:0190a15": "爾，或為等果同類因，或為勝果同類因，非下",
    "T29n1559_004:0190a16": "類因。此學得是何法？偈曰：聞思等諸法。釋",
    "T29n1559_004:0190a17": "曰：此法加行所得，謂聞德、思德、修德為等品",
    "T29n1559_004:0190a18": "勝品果因，非下品因。如欲界聞慧為欲界聞",
    "T29n1559_004:0190a19": "思慧因，若思慧但為思慧因，無修慧故。色界",
    "T29n1559_004:0190a20": "聞慧為聞慧修慧因，無思慧故。若修慧但",
    "T29n1559_004:0190a21": "為修慧因。如此等有九品差別故，最下下",
    "T29n1559_004:0190a22": "品為一切下中等八品因，道理如此。生得",
    "T29n1559_004:0190a23": "善法，一切皆有九品，前為後同類因。染污法",
    "T29n1559_004:0190a24": "亦爾。若無覆無記有四種，謂果報生、威儀相",
    "T29n1559_004:0190a25": "應、工巧處、變化心。共有此四種，次第為四",
    "T29n1559_004:0190a26": "三二一同類因。於欲界變化心是四定果，此",
    "T29n1559_004:0190a27": "中是上地定果、非下地定果同類因。何以故？",
    "T29n1559_004:0190a28": "功力所造同類因，無道理以下類為果。譬如",
    "T29n1559_004:0190a29": "舍利穀麥等，勿作功力無果，是故諸師說如",
    "T29n1559_004:0190b01": "此言。若無流已生，可得非未生無流因不？有，",
    "T29n1559_004:0190b02": "如已生苦法智於未生苦法智忍，一切勝於",
    "T29n1559_004:0190b03": "劣非同類因。先所得無流法，定在一相續中，",
    "T29n1559_004:0190b04": "於後生無流，可非因不？有，謂未來苦法智忍",
    "T29n1559_004:0190b05": "於苦法智。何以故？果非前故，又未來無同",
    "T29n1559_004:0190b06": "類因故。前已生無流法，於後已生無流法，可",
    "T29n1559_004:0190b07": "非因不？有，謂勝於下類，如已退上果現證下",
    "T29n1559_004:0190b08": "果。復次苦法智至得，於後後剎那入觀人所",
    "T29n1559_004:0190b09": "得苦法智忍至得下類故。說同類因已。偈曰：",
    "T29n1559_004:0190b10": "相應因何相？心心法。釋曰：一切心及心法共",
    "T29n1559_004:0190b11": "聚名相應因。若爾，有別相續生心心法，更互",
    "T29n1559_004:0190b12": "應成相應因。是義不然。若一相一境得成相",
    "T29n1559_004:0190b13": "應因。若爾，則同前過失。若同一時成相應",
    "T29n1559_004:0190b14": "因。若爾，於別相續生心心法應成相應因，如",
    "T29n1559_004:0190b15": "眾人共見新月等。是故，偈曰：同依。釋曰：若",
    "T29n1559_004:0190b16": "彼互同依止，得名相應因。同者謂不異。如眼",
    "T29n1559_004:0190b17": "根剎那能作眼識依，亦作眼識相應受等心",
    "T29n1559_004:0190b18": "法依，乃至意根剎那於意識及意識相應法",
    "T29n1559_004:0190b19": "依義亦爾。相應因即是俱有因，何義立為俱",
    "T29n1559_004:0190b20": "有因？何義立為相應因？譬如同宗互相於有",
    "T29n1559_004:0190b21": "力故得行路。俱有因亦爾，由五種平等共同",
    "T29n1559_004:0190b22": "所作故立相應因。譬如同宗共同食飲資用",
    "T29n1559_004:0190b23": "事是故得行，於中若離一則一切不相應，是",
    "T29n1559_004:0190b24": "故此二因其勢有異。",
    "T29n1559_004:0190b25": "說相應因已。遍行因相云何？偈曰：遍行染",
    "T29n1559_004:0190b26": "污因，自地前遍行。釋曰：於自地先有諸法，",
    "T29n1559_004:0190b27": "若遍處能行，於後生染污法，立為遍行因。此",
    "T29n1559_004:0190b28": "遍行法，後分別惑品中當說。由為一切染污",
    "T29n1559_004:0190b29": "法通因故，離同類因別立此因，能為餘部染",
    "T29n1559_004:0190c01": "污因故。由彼威力，別部諸惑亦得增長。聖",
    "T29n1559_004:0190c02": "人染污法，亦以遍行為因不？罽賓國師說：一",
    "T29n1559_004:0190c03": "切染污法，見諦所滅惑為因。何以故？於《分別",
    "T29n1559_004:0190c04": "道理論》說：何法以見諦所滅惑為因？諸染",
    "T29n1559_004:0190c05": "污法及見諦所滅法果報。何法以無記為",
    "T29n1559_004:0190c06": "因？一切無記有為法及諸惡。有法以苦為",
    "T29n1559_004:0190c07": "因、以身見為因，非身見因不？廣說如彼論。乃",
    "T29n1559_004:0190c08": "至云除身見及諸餘法生老住滅所有別染污",
    "T29n1559_004:0190c09": "苦諦。若爾，云何會釋《假名論》文。彼論云：有法",
    "T29n1559_004:0190c10": "不善，唯不善為因不？有，若聖人退離欲，欲界",
    "T29n1559_004:0190c11": "染污作意初起現前，約未滅因說此言。何以",
    "T29n1559_004:0190c12": "故？見諦或是此因已滅，是故不說。說遍行因",
    "T29n1559_004:0190c13": "已。果報因相云何？偈曰：果報因非善，及以",
    "T29n1559_004:0190c14": "有流善。釋曰：一切惡及有流善法是果報",
    "T29n1559_004:0190c15": "因，果報為法故。是故無記不能造果報，由無",
    "T29n1559_004:0190c16": "功力故，譬如陳朽種子。若爾，云何無流不生",
    "T29n1559_004:0190c17": "果報？非貪愛所潤故，譬如貞實種子無濕潤",
    "T29n1559_004:0190c18": "故。此無流法不繫屬三界，云何能生屬三界",
    "T29n1559_004:0190c19": "果報。所餘諸法有二種故，能生果報，譬如貞",
    "T29n1559_004:0190c20": "實種子有潤濕。此名云何可知？為是果報家",
    "T29n1559_004:0190c21": "因、為以果報為因？若爾，何有？若執果報家因",
    "T29n1559_004:0190c22": "故說果報因，果報生眼，此文不應成。若執果",
    "T29n1559_004:0190c23": "報為因，是業果報，此文亦不成。此二悉得成，",
    "T29n1559_004:0190c24": "已如前說。復次果報是何義？熟不似故名報。",
    "T29n1559_004:0190c25": "何以故？於欲界有時一陰果報因一果，謂至",
    "T29n1559_004:0190c26": "得生等。有二陰一果，謂身口業生等。有四",
    "T29n1559_004:0190c27": "陰一果，謂善惡心心法生等。於色界有一陰",
    "T29n1559_004:0190c28": "果報因一果，謂至得及無想定生等。有二陰",
    "T29n1559_004:0190c29": "一果，謂初定教色生等。有四陰一果，謂散",
    "T29n1559_004:0191a01": "善心生等。有五陰一果，謂在定心生等。於無",
    "T29n1559_004:0191a02": "色界有一陰果報因一果，謂至得滅心定生",
    "T29n1559_004:0191a03": "等。有四陰一果，謂善心心法生等。復次有業，",
    "T29n1559_004:0191a04": "此業唯一法入為果報，謂壽命為果報。若業",
    "T29n1559_004:0191a05": "感意入果報，此業生二入為果報，謂意入法",
    "T29n1559_004:0191a06": "入。如此若業感觸入果報亦爾。若業感身入",
    "T29n1559_004:0191a07": "果報，此業生三入為果報，謂身觸及法入。如",
    "T29n1559_004:0191a08": "此色香味亦爾。若業感眼根果報，此業生四",
    "T29n1559_004:0191a09": "入為果報，謂眼身觸法入。如此耳鼻舌亦爾。",
    "T29n1559_004:0191a10": "有業感五六七八九十十一入果報。何以故？",
    "T29n1559_004:0191a11": "業有二種，有多業一果報、有一業多果報故。",
    "T29n1559_004:0191a12": "譬如外種子，有多種果、有一種果。多種果者，",
    "T29n1559_004:0191a13": "譬如蓮石榴匿瞿陀等；一種果者，譬如穀麥",
    "T29n1559_004:0191a14": "等。一世業三世果報熟有是處，三世業一世",
    "T29n1559_004:0191a15": "果報熟無是處，勿果減因，如此一剎那業，",
    "T29n1559_004:0191a16": "多剎那果報。此義不可倒，不得與業同時果",
    "T29n1559_004:0191a17": "報熟，亦無無間次第熟。何以故？次第剎那，次",
    "T29n1559_004:0191a18": "第緣所引故。果報因觀次第剎那相續終方",
    "T29n1559_004:0191a19": "熟。復次此六因定在何世？彼定世由義已",
    "T29n1559_004:0191a20": "顯，未以文說，是故應更立言釋。偈曰：遍行",
    "T29n1559_004:0191a21": "及同類，二世。釋曰：此二因若在過去現世",
    "T29n1559_004:0191a22": "則成因，若未來不成因，能證此義道理於前",
    "T29n1559_004:0191a23": "已說。偈曰：三世三。釋曰：俱有因、相應因、果",
    "T29n1559_004:0191a24": "報因，此三因各有三世，隨造因不說定世故，",
    "T29n1559_004:0191a25": "是故應知通三世及無世。說六因已。何法為",
    "T29n1559_004:0191a26": "彼果？約此彼成因。偈曰：有為擇滅果。釋曰：",
    "T29n1559_004:0191a27": "何者為果法？一切有為法及擇滅，阿毘達磨",
    "T29n1559_004:0191a28": "藏文如此。若爾，無為法由果故應有因。若法",
    "T29n1559_004:0191a29": "以此為果，此法成因故，則應感果。若法有為，",
    "T29n1559_004:0191b01": "可立因果。偈曰：無為非因果。釋曰：無為法",
    "T29n1559_004:0191b02": "不可立為因果。何以故？非六因故，非五果",
    "T29n1559_004:0191b03": "故。云何不許聖道為擇滅隨造因？由不能遮",
    "T29n1559_004:0191b04": "應起法生故，立此為隨造因。無為無生，是故",
    "T29n1559_004:0191b05": "於無為不成因。若爾，是何法果？云何為果？是",
    "T29n1559_004:0191b06": "道果，由道力至得故。若爾，但至得是道果，於",
    "T29n1559_004:0191b07": "至得道有功能故，擇滅則非。有別義，聖道於",
    "T29n1559_004:0191b08": "至得有功能。有別義，道於擇滅有功能。於至",
    "T29n1559_004:0191b09": "得功能云何能令生？於擇滅功能云何能令",
    "T29n1559_004:0191b10": "至？是故聖道於擇滅非一向因，擇滅於聖道",
    "T29n1559_004:0191b11": "非一向果，可是增上果。云何無為成隨造",
    "T29n1559_004:0191b12": "因？不遮他生故成隨造因。此法無果，解脫",
    "T29n1559_004:0191b13": "法無取果與果時，由無功能故。何以故？佛世",
    "T29n1559_004:0191b14": "尊不曾說無為為因。由別義亦說為因，經部",
    "T29n1559_004:0191b15": "師說如此。云何說是因是緣？能令色生皆是",
    "T29n1559_004:0191b16": "無常。若色依無常因緣生，此色云何得常住？",
    "T29n1559_004:0191b17": "乃至識亦爾。若爾，無為法不應成識所緣境，",
    "T29n1559_004:0191b18": "由決能生皆是無常，此義自至。是因是緣能",
    "T29n1559_004:0191b19": "令識生皆是無常，由此定說是識所緣亦是",
    "T29n1559_004:0191b20": "無常。不說如此，是故識所緣有常無常，此",
    "T29n1559_004:0191b21": "義自至。",
    "T29n1559_004:0191b22": "阿毘達磨俱舍釋論卷第四"
}