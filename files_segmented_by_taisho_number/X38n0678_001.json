{
    "X38n0678_001:0052a03": " 梵網經菩薩心地品戒疏(并序)",
    "X38n0678_001:0052a05": "天台　智者大師　疏",
    "X38n0678_001:0052a06": "門人　灌頂　錄",
    "X38n0678_001:0052a07": "菩薩戒者運善之初章却惡之前陣直道而歸生",
    "X38n0678_001:0052a08": "源可盡聲聞小行尚自珍敬木叉大士兼懷寧不",
    "X38n0678_001:0052a09": "精持戒品內外二塗咸皆敬奉王家庶眾委質虔",
    "X38n0678_001:0052a10": "恭斯乃趣極果之勝因結道場之妙業然經論所",
    "X38n0678_001:0052a11": "載戒相自有於多種記傳所辯受法不無同異良",
    "X38n0678_001:0052a12": "以機悟偏圓宜聞詳略辭無雙舉事不並行今謹",
    "X38n0678_001:0052a13": "案什師所述法相出自梵網經律藏品什師秦弘",
    "X38n0678_001:0052a14": "始三年來達漢境光顯大乘匡維聖教傳譯經論",
    "X38n0678_001:0052a15": "三百餘卷梵網一本最後誦出誓願弘宣是故殷",
    "X38n0678_001:0052a16": "勤一言三復特為文義幽隱有趣深玄所以指掌",
    "X38n0678_001:0052a17": "曉示令後生取悟為易經稱梵網者欲明諸佛教",
    "X38n0678_001:0052a18": "法不同猶如梵王網目品言心地者菩薩律藏徧",
    "X38n0678_001:0052a19": "防三業心識意體一名異三業之中意業為主身",
    "X38n0678_001:0052a20": "口居次據勝為論故言心地也。",
    "X38n0678_001:0052b02": "梵網菩薩戒經疏註",
    "X38n0678_001:0052b04": "菩薩戒經",
    "X38n0678_001:0052b05": "東掖白蓮沙門　與咸(入疏箋經加註釋疏)",
    "X38n0678_001:0052b06": "【註】此一顯名古來諸師增減不同若循私意藏師",
    "X38n0678_001:0052b07": "云梵網經廬舍那佛說心地法門品菩薩戒本奧",
    "X38n0678_001:0052b08": "疏亦同曠疏上八字同下云菩薩心地十重四十",
    "X38n0678_001:0052b09": "八輕戒品第十今見行本上八字同下或云菩薩",
    "X38n0678_001:0052b10": "心地法門品或云菩薩心地品熈師鈔云訪求古",
    "X38n0678_001:0052b11": "藏上卷但安總顯及品目亦不見列能說舍那之",
    "X38n0678_001:0052b12": "號應置去之方應經文經云在第四禪說心地法",
    "X38n0678_001:0052b13": "門品又云心地中妙戒佛自唱明矣齊師頂山記",
    "X38n0678_001:0052b14": "云此亦苦無大過今依吾祖疏但云梵網經菩薩",
    "X38n0678_001:0052b15": "心地品為的據也又云熙師云不可安盧舍那三",
    "X38n0678_001:0052b16": "字者此經釋迦說也吾黨之子何太謬乎(云云)然",
    "X38n0678_001:0052b17": "此顯名他云苦無大過若立名不正則釋義無歸",
    "X38n0678_001:0052b18": "病源在此安得無大過耶今尋古藏的示立名方",
    "X38n0678_001:0052b19": "見本疏名體有序隋仁壽目錄有梵網經二卷什",
    "X38n0678_001:0052b20": "師所譯又有菩薩戒本一卷亦云什譯在闕本目",
    "X38n0678_001:0052b21": "中譯經圖紀與隋錄同大周刊定錄亦有菩薩戒",
    "X38n0678_001:0052b22": "本一卷亦云什譯乃云十八紙然諸目錄又有讖",
    "X38n0678_001:0052b23": "師葬師譯者今所不載唯什師所譯乃是今本二",
    "X38n0678_001:0052b24": "卷者祇云梵網經菩薩心地品一卷者祇云菩薩",
    "X38n0678_001:0052c01": "戒本由是考知什師誦出心地二卷上卷明菩薩",
    "X38n0678_001:0052c02": "階位下卷明菩薩戒法什於此中別出戒法一卷",
    "X38n0678_001:0052c03": "令人誦持即云菩薩戒本或云菩薩戒經吾祖疏",
    "X38n0678_001:0052c04": "中釋此顯目方見不妄疏云經名梵網品名菩薩",
    "X38n0678_001:0052c05": "心地此見一經之總目又見一品二卷之總目合",
    "X38n0678_001:0052c06": "云梵網經菩薩心地品如此卷首總標經品之目",
    "X38n0678_001:0052c07": "乃不忘其本也今疏所釋乃是什師於此品內別",
    "X38n0678_001:0052c08": "出偈頌已去十重眾輕戒法一卷令人習誦乃應",
    "X38n0678_001:0052c09": "單題菩薩戒經即別出戒相一卷之文故疏云從",
    "X38n0678_001:0052c10": "大本出序及流通皆缺即別部外稱菩薩戒經據",
    "X38n0678_001:0052c11": "此疏文別定題目甚為切當故釋名章但釋人法",
    "X38n0678_001:0052c12": "之名人即菩薩二字法即戒字廣談義旨秖釋此",
    "X38n0678_001:0052c13": "名料揀文末因而略釋經品總目相帶而釋非特",
    "X38n0678_001:0052c14": "開章須知吾家凡釋首題定依經藏譯人所立經",
    "X38n0678_001:0052c15": "品之名奧疏藏疏皆任私見加字於題殊失本意",
    "X38n0678_001:0052c16": "曠疏雖吾宗人亦昧斯旨熙抄雖識別題戒經總",
    "X38n0678_001:0052c17": "別二目曾不分明頂山雖以吾宗疏文為的據但",
    "X38n0678_001:0052c18": "識總經品目不識別卷顯名大師疏中明示於別",
    "X38n0678_001:0052c19": "部外稱菩薩戒經何不標指以為的據有而不遵",
    "X38n0678_001:0052c20": "無而強用正坐此責又却不許熙抄去盧舍那能",
    "X38n0678_001:0052c21": "說之號而云此經通三教主所說殊為失旨至下",
    "X38n0678_001:0052c22": "當示問藏中一卷者題菩薩戒本讖譯見存與此",
    "X38n0678_001:0052c23": "殊異什譯一卷恐是別本何以用之答讖譯前安",
    "X38n0678_001:0052c24": "四夷次明輕吉條數雖殊事義相類什譯既在缺",
    "X38n0678_001:0053a01": "本目中此難考驗大師疏中既自標云即別部外",
    "X38n0678_001:0053a02": "稱菩薩戒經此為的據疏中又引讖師受戒高昌",
    "X38n0678_001:0053a03": "儀範驗所譯戒亦是此爾問今見行本卷初有長",
    "X38n0678_001:0053a04": "行之文奧疏解釋吾祖疏文但從偈去略不解釋",
    "X38n0678_001:0053a05": "何也又復此題安卷初耶偈初耶答長行之文係",
    "X38n0678_001:0053a06": "屬上卷後人調秩以上卷文多故節均於此即藏",
    "X38n0678_001:0053a07": "中二卷並行可以卷首安長行也若今見行別錄",
    "X38n0678_001:0053a08": "戒法謂之菩薩戒經者不應卷初安長行文後來",
    "X38n0678_001:0053a09": "印者不遠此意混同而行未之可也此又見天台",
    "X38n0678_001:0053a10": "疏中秖顯云菩薩戒經不安品目愈得其旨奧疏",
    "X38n0678_001:0053a11": "昧此亦乃解釋故知此題合安偈前明矣頂山不",
    "X38n0678_001:0053a12": "曉此意亦作科釋選同奧失而云貴起盡有由又",
    "X38n0678_001:0053a13": "其失旨也問舊來雖則通知長行之文合屬上卷",
    "X38n0678_001:0053a14": "未知何據答疏云上卷文言大梵天王網羅幢因",
    "X38n0678_001:0053a15": "等既云上卷以之為證以上卷中別無其文只此",
    "X38n0678_001:0053a16": "長行有茲文爾故知此文合屬上卷其理甚明石",
    "X38n0678_001:0053a17": "壁疏律燈鈔等皆昧此義作序分解釋唯我天台",
    "X38n0678_001:0053a18": "妙達斯義今釋此疏科分為二初釋顯二釋文初",
    "X38n0678_001:0053a19": "又二。○初標列。",
    "X38n0678_001:0053a20": "【疏】釋此戒經三重玄義。",
    "X38n0678_001:0053a21": "第一釋名　第二出體　第三料揀。",
    "X38n0678_001:0053a22": "【註】吾宗凡釋一題必用五重玄義何以此疏秖開",
    "X38n0678_001:0053a23": "三章然從舊來說此者甚眾求其的當解此者極",
    "X38n0678_001:0053a24": "寡秖為題目總別不明遂昧本疏三五之旨熈鈔",
    "X38n0678_001:0053b01": "謂體章必攝宗用以修因戒善能得勝果為宗止",
    "X38n0678_001:0053b02": "惡興善為用自有判教之文五章義足頂山以人",
    "X38n0678_001:0053b03": "法喻具足為名性無作假色為體頓制木叉為宗",
    "X38n0678_001:0053b04": "即障顯德為用頓部淨乳為教然此二師強立五",
    "X38n0678_001:0053b05": "章殊不原其吾祖不開五章必有深致諸師不能",
    "X38n0678_001:0053b06": "深求其意妄生穿鑿甚非文理予於此義遲回甚",
    "X38n0678_001:0053b07": "久因尋疏中有別部外稱菩薩戒經遂省斯旨今",
    "X38n0678_001:0053b08": "試辯之須知三意一者總別異故如前所據大師",
    "X38n0678_001:0053b09": "疏文既云別部外稱菩薩戒經又非一經之總目",
    "X38n0678_001:0053b10": "又非一品之總目乃於什師誦出一品二卷中偏",
    "X38n0678_001:0053b11": "節戒法一卷別行於世稱為菩薩戒經若一經之",
    "X38n0678_001:0053b12": "目應云梵網若一品之目應云心地經品之目須",
    "X38n0678_001:0053b13": "論五章戒本別行節者私安此號何用五章天台",
    "X38n0678_001:0053b14": "達此乃於釋名秖釋人法二名釋體唯辯無作乃",
    "X38n0678_001:0053b15": "見深識其理後人妄立五章豈見大師之意乎二",
    "X38n0678_001:0053b16": "者事理異故經體是即事之理戒體是即理之事",
    "X38n0678_001:0053b17": "理體乃是宗之所顯用之所依故須總別而備五",
    "X38n0678_001:0053b18": "章事體乃專論無作應辯三師七證所發戒色所",
    "X38n0678_001:0053b19": "以疏中釋名秖釋菩薩之人戒法之法依名辯體",
    "X38n0678_001:0053b20": "秖是稟戒之人能發無作假色之體此體屬事故",
    "X38n0678_001:0053b21": "非五章所顯理體所以不用三者宗體異故即理",
    "X38n0678_001:0053b22": "之體於五章中正是經體亦是戒所依體故論當",
    "X38n0678_001:0053b23": "上一點乃宗之所顯用之所依須辯五章無作之",
    "X38n0678_001:0053b24": "體既是事體於五章內乃屬宗中所明因行此則",
    "X38n0678_001:0053c01": "專論持犯所發戒色非宗所顯非用所依不可以",
    "X38n0678_001:0053c02": "明五章故戒疏中約權約教有無無作正是五章",
    "X38n0678_001:0053c03": "明宗之中一種戒行當體之體理體方是行所依",
    "X38n0678_001:0053c04": "體故止觀二十五方便中持戒清淨以明無作輔",
    "X38n0678_001:0053c05": "行云方便下三即是明宗故知止觀以中道妙觀",
    "X38n0678_001:0053c06": "為無作戒體秖是經宗此意幽密人罕知之若知",
    "X38n0678_001:0053c07": "此意宗體乃明如何於此而談五章故須先曉總",
    "X38n0678_001:0053c08": "別題目立名若正義方有歸一家宗體不易敷陳",
    "X38n0678_001:0053c09": "二師立章雖欲強伸終迷祖意若就二師格其高",
    "X38n0678_001:0053c10": "下頂山不及熙鈔秖如頂山以頓制木叉為宗修",
    "X38n0678_001:0053c11": "耶性耶因耶果耶高下何取此殊不知經宗之旨又",
    "X38n0678_001:0053c12": "體中云假色事耶理耶五章之體屬理何以事色",
    "X38n0678_001:0053c13": "而為耶體宗既失五義併昏熙鈔雖以因果為宗",
    "X38n0678_001:0053c14": "亦未明取體之旨妄開五重並由不曉今疏釋戒",
    "X38n0678_001:0053c15": "且論無作專辯事體雖云即性乃同即理之事且",
    "X38n0678_001:0053c16": "論事邊則有發不發興廢等疏云於理則無教門",
    "X38n0678_001:0053c17": "乃有豈非就事且明無作故知諸師非但題目不",
    "X38n0678_001:0053c18": "明亦乃五章未曉天台宗旨五章最要此若不明",
    "X38n0678_001:0053c19": "如何欲於大藏之中抽出經卷便能分別宗體高",
    "X38n0678_001:0053c20": "下教法偏圓學教之者教眼不明佛意莫曉予嘗",
    "X38n0678_001:0053c21": "考諸舊說於此三五之旨殊未聞其高妙幸諸賢",
    "X38n0678_001:0053c22": "達試為研詳。○二解釋又三初釋名又二初列。",
    "X38n0678_001:0053c23": "【疏】就釋名中初明人名次辯法號後明階位。",
    "X38n0678_001:0053c24": "○二釋又三初人名。",
    "X38n0678_001:0054a01": "天竺梵音摩訶質帝薩埵今言菩薩略其餘字譯",
    "X38n0678_001:0054a02": "云大道心成眾生亦云開大士士亦云大勇心復",
    "X38n0678_001:0054a03": "云善美隨行為名以其運心廣普因斯立號大品",
    "X38n0678_001:0054a04": "經明此人有大道心不可沮壞如金剛從初發心",
    "X38n0678_001:0054a05": "終至等覺皆名菩薩也又稱佛子以紹繼為義三",
    "X38n0678_001:0054a06": "乘皆從佛生解盡是子義法華云若如我子大士",
    "X38n0678_001:0054a07": "紹續為勝稱為真子又三乘同皆脩道盡有此義",
    "X38n0678_001:0054a08": "二乘自通至小果狹而且短大士廣長自通通他",
    "X38n0678_001:0054a09": "受斯稱大經云初發已為人天師勝出聲聞及緣",
    "X38n0678_001:0054a10": "覺故言大心。",
    "X38n0678_001:0054a11": "【註】人名即菩薩二字先辯華梵次釋子義天竺具",
    "X38n0678_001:0054a12": "云摩訶質帝菩提薩埵文略菩提二字隨行為名",
    "X38n0678_001:0054a13": "故有諸譯子義有通別通則三皆從佛生解俱得",
    "X38n0678_001:0054a14": "稱子別則二乘灰斷無紹繼義不名為子菩薩是",
    "X38n0678_001:0054a15": "子然於菩薩若三藏中未斷惑故子義不成若據",
    "X38n0678_001:0054a16": "開顯無非是子又涅槃中未發心初發心通得名",
    "X38n0678_001:0054a17": "子以大奪小故云勝出。○二法名二初引經論釋名。",
    "X38n0678_001:0054a18": "【疏】次辯法號即是戒義梵音尸羅大論云秦言性",
    "X38n0678_001:0054a19": "善亦云清涼以其能止破戒熱惱從能得名亦云",
    "X38n0678_001:0054a20": "波羅提木叉譯言保得解脫又名淨命亦言成就",
    "X38n0678_001:0054a21": "威儀無所受畜未來生處離三惡道淨土受形能",
    "X38n0678_001:0054a22": "止邪命防非止惡亦言戒是約義訓義復言勤義",
    "X38n0678_001:0054a23": "禁義並是隨義立名大經云如佛禁無常汝猶說",
    "X38n0678_001:0054a24": "者即破佛禁舌即墮落又云是人所有禁戒皆不",
    "X38n0678_001:0054b01": "具足尚不能得二乘菩提況無上道。",
    "X38n0678_001:0054b02": "【註】釋此名義疏文自顯引大經者意以禁止而釋",
    "X38n0678_001:0054b03": "戒名既涅槃談常必禁無常若說無常即破佛禁",
    "X38n0678_001:0054b04": "熈用三修齊引雙游皆非文意。△二用大小辯相",
    "X38n0678_001:0054b05": "又三。○初約小乘三戒釋。",
    "X38n0678_001:0054b06": "【疏】今言戒者有律儀戒定共戒道共戒此名源出",
    "X38n0678_001:0054b07": "三藏律是遮止儀是形儀能止形上諸惡故稱為",
    "X38n0678_001:0054b08": "戒亦曰威儀威是清嚴可畏儀是軌範行人肅然",
    "X38n0678_001:0054b09": "可畏亦曰調御使心行調善也定是靜攝入定之",
    "X38n0678_001:0054b10": "時自然調善防止諸惡也道是能通發真已後自",
    "X38n0678_001:0054b11": "無毀犯初果耕地蟲離四寸道共力也此二戒法",
    "X38n0678_001:0054b12": "既是心上勝用力能發戒道定與律儀並起故稱",
    "X38n0678_001:0054b13": "為共薩婆多說律儀戒禪戒無漏戒此名雖出三",
    "X38n0678_001:0054b14": "藏今菩薩戒善亦有此三若要誓所得名曰律儀",
    "X38n0678_001:0054b15": "若菩薩定共道共皆止三業通稱戒也。",
    "X38n0678_001:0054b16": "【註】此三種戒通大小乘若小乘中初果見道發真",
    "X38n0678_001:0054b17": "之時道共之力任運離惡道定發時律儀並起故",
    "X38n0678_001:0054b18": "云共戒此就小乘入位方發若大乘中中道觀心",
    "X38n0678_001:0054b19": "與戒泯合即具無作非同小乘入位方具如下辯",
    "X38n0678_001:0054b20": "二無作中明禪與無漏即定共道共之名。○二約",
    "X38n0678_001:0054b21": "大乘三戒釋。",
    "X38n0678_001:0054b22": "【疏】若攝律儀攝善法攝眾生此三聚戒名出方等",
    "X38n0678_001:0054b23": "地持不通三藏大士律儀通止三業令從身口相",
    "X38n0678_001:0054b24": "顯皆名律儀也攝善者於律儀上起大菩提心能",
    "X38n0678_001:0054c01": "止一切不修善事勤修諸善滿菩提願也攝生者",
    "X38n0678_001:0054c02": "菩薩利益眾生有十一事皆是益物廣利眾生也",
    "X38n0678_001:0054c03": "戒品廣列菩薩一切戒竟總結九種戒皆為三戒",
    "X38n0678_001:0054c04": "所攝律儀能令心住攝善自成佛法攝生成就眾",
    "X38n0678_001:0054c05": "生此三攝大士諸戒盡也瓔珞經云律儀戒謂十",
    "X38n0678_001:0054c06": "波羅夷攝善謂八萬四千法門攝生謂慈悲喜捨",
    "X38n0678_001:0054c07": "化及眾生令得安樂也。",
    "X38n0678_001:0054c08": "【註】大乘三聚攝於眾戒無不備足應知此三對破",
    "X38n0678_001:0054c09": "三道顯出三德律儀破苦道成法身德眾生以此",
    "X38n0678_001:0054c10": "苦果之身無律法制止動轉之間造成罪業致此",
    "X38n0678_001:0054c11": "苦報令稟戒故制止身口不作過非由持律儀此",
    "X38n0678_001:0054c12": "苦報身即成法身至果之時成法身德也攝善破",
    "X38n0678_001:0054c13": "煩惱道成般若德瓔珞既以八萬法門為攝善戒",
    "X38n0678_001:0054c14": "則當對破八萬四千塵勞煩惱成般若德也攝生",
    "X38n0678_001:0054c15": "即破業道成解脫德以造眾罪處處縛著令既慈",
    "X38n0678_001:0054c16": "悲喜捨教化眾生即於法法皆見解脫故至果時",
    "X38n0678_001:0054c17": "成解脫德也戒品瓔珞意皆一貫九種戒者方便",
    "X38n0678_001:0054c18": "處戒品總明九種戒一自性戒二一切戒三難戒",
    "X38n0678_001:0054c19": "四一切門戒五善人戒六一切行戒七除惱戒八",
    "X38n0678_001:0054c20": "此世他世戒九清淨戒彼釋自性戒云有四種一",
    "X38n0678_001:0054c21": "從他正受即外[(厂@((既旡)日+口))*頁]他犯自媿心生二善淨心受內",
    "X38n0678_001:0054c22": "自[(厂@((既旡)日+口))*頁]犯慚媿心生三犯已即悔專精不犯四專精",
    "X38n0678_001:0054c23": "念住次明一切戒引三聚十一事三云難戒略說",
    "X38n0678_001:0054c24": "有三具足大財大勢力能捨出家受菩薩戒是第",
    "X38n0678_001:0055a01": "一難戒菩薩若遭急難乃至失命於所受戒不令",
    "X38n0678_001:0055a02": "缺減況具足犯是第二難戒菩薩於一切修行一",
    "X38n0678_001:0055a03": "切正受一切憶念住不亂乃至盡壽於彼細戒終",
    "X38n0678_001:0055a04": "不缺減何況重者是第三難戒餘皆可見明九戒",
    "X38n0678_001:0055a05": "後總結皆三戒攝十一事者一眾生饒益悉與為",
    "X38n0678_001:0055a06": "伴二眾生已起未起病等諸苦及看病者悉與為",
    "X38n0678_001:0055a07": "伴三為說世間出世間法或以方便令得智慧四",
    "X38n0678_001:0055a08": "知恩報恩五眾生怖畏獅子虎狼王賊水火悉能",
    "X38n0678_001:0055a09": "救護或喪失親屬財物能為開解令離苦惱六見",
    "X38n0678_001:0055a10": "有貧窮因乏悉能給施七德行具足正受依止如",
    "X38n0678_001:0055a11": "法畜養八先語安慰隨時往返給施飯食說世善",
    "X38n0678_001:0055a12": "語九有實德者稱揚十有過惡悉慈心訶責折伏",
    "X38n0678_001:0055a13": "罸黜令其改悔十一以神通力示現惡道令彼畏",
    "X38n0678_001:0055a14": "猒眾惡奉修佛法等最後一種雖在果上蓋須因",
    "X38n0678_001:0055a15": "心運用有力。○三約大論十戒釋。",
    "X38n0678_001:0055a16": "【疏】大論戒品列十種戒一不缺二不破三不穿四",
    "X38n0678_001:0055a17": "不雜五隨道六無著七智所讚八自在九隨定十",
    "X38n0678_001:0055a18": "具足義推此十不缺者持於性戒性重清淨如護",
    "X38n0678_001:0055a19": "明珠若毀犯者如器已缺佛法邊人也不破者持",
    "X38n0678_001:0055a20": "於十三無有破損也不穿者波夜提等若有所犯",
    "X38n0678_001:0055a21": "如器穿漏不堪受道也不雜者持定共戒雖持律",
    "X38n0678_001:0055a22": "儀念破戒事名之為雜定共持心欲念不起大經",
    "X38n0678_001:0055a23": "云言語嘲調壁外釧聲男女相追皆污淨戒也隨",
    "X38n0678_001:0055a24": "道者隨順諦理能破見惑也無著者見真成聖於",
    "X38n0678_001:0055b01": "思惟惑無所染著此兩約真諦持戒也智所讚戒",
    "X38n0678_001:0055b02": "自在戒約菩薩化他為佛所讚於世間中而得自",
    "X38n0678_001:0055b03": "在此約俗諦論持戒也隨定具足兩戒即是隨首",
    "X38n0678_001:0055b04": "楞嚴不起滅定現諸威儀示十法界像導利眾生",
    "X38n0678_001:0055b05": "雖威儀起動任運常淨故名隨定戒前來諸戒律",
    "X38n0678_001:0055b06": "儀防止名不具足中道之戒無戒不備故名具足",
    "X38n0678_001:0055b07": "用中道慧徧入諸法故名具足此是持中道第一",
    "X38n0678_001:0055b08": "義諦戒也。",
    "X38n0678_001:0055b09": "【註】備釋十戒止觀輔行玄文釋籤廣引經論對辯",
    "X38n0678_001:0055b10": "同異查庵備撿圖示甚詳此不復錄然此中意前",
    "X38n0678_001:0055b11": "四屬戒後六既約三觀論持乃屬於乘以此十戒",
    "X38n0678_001:0055b12": "乘戒俱備此菩薩大乘三聚淨戒如前既是對破",
    "X38n0678_001:0055b13": "三道而成三德正是乘戒兼修統歸理藏故約十",
    "X38n0678_001:0055b14": "種會入三聚法門方是大乘無作妙行也。△三明",
    "X38n0678_001:0055b15": "階位又二。○初標據。",
    "X38n0678_001:0055b16": "【疏】次明階位釋尊一化所說教門准義推尋具明",
    "X38n0678_001:0055b17": "四教謂藏通別圓如大論引迦旃延明六度齊限",
    "X38n0678_001:0055b18": "尸毗代鴿是檀滿須摩提王不妄語是尸滿忍辱",
    "X38n0678_001:0055b19": "仙人歌利王割其心不動是忍滿大施抒海是進",
    "X38n0678_001:0055b20": "滿尚闍梨鳥巢是禪滿劬嬪大臣分地息諍是等",
    "X38n0678_001:0055b21": "智滿偏菩薩也大品明有菩薩發心與薩婆若相",
    "X38n0678_001:0055b22": "應通菩薩也有菩薩發心遊戲神通淨佛國土淨",
    "X38n0678_001:0055b23": "名中得不思議解脫變身登座而復受屈被呵者",
    "X38n0678_001:0055b24": "別菩薩也有菩薩發心即坐道場成正覺轉法輪",
    "X38n0678_001:0055c01": "度眾生圓菩薩也四菩薩中行位淺深今當說。",
    "X38n0678_001:0055c02": "【註】初且通標四教次乃據證四別不相此四菩薩",
    "X38n0678_001:0055c03": "之義不能備盡古師不解纔云菩薩一向大乘遂",
    "X38n0678_001:0055c04": "於經論釋義成壅故妙玄云他云梵網是菩薩戒",
    "X38n0678_001:0055c05": "今問是何等菩薩戒彼若答云是藏通等菩薩戒",
    "X38n0678_001:0055c06": "者應別有菩薩眾眾既不別戒何得異又若別明",
    "X38n0678_001:0055c07": "菩薩戒者何等別是緣覺戒今明三藏三乘無別",
    "X38n0678_001:0055c08": "眾不得別有緣覺之戒也若作別圓菩薩解者可",
    "X38n0678_001:0055c09": "然何者三乘共眾外別有菩薩故別有戒今家若",
    "X38n0678_001:0055c10": "不以四教收機有四菩薩經論異出如何辯明他",
    "X38n0678_001:0055c11": "宗不曉何以釋經。△二廣釋又四初三藏教又二。",
    "X38n0678_001:0055c12": "○初聲聞位。",
    "X38n0678_001:0055c13": "【疏】最初三藏正為小乘聲聞有七賢聖外凡有三",
    "X38n0678_001:0055c14": "一五停二別相念處三總相念處次入內凡有四",
    "X38n0678_001:0055c15": "善根第四煖法五頂法六忍法七世第一法過此",
    "X38n0678_001:0055c16": "入聖位一隨信行二隨法行三信解四見得五身",
    "X38n0678_001:0055c17": "證六時解脫七不時解脫聲聞位如此。",
    "X38n0678_001:0055c18": "【註】三藏階位七賢七聖賢位屬凡凡分內外前三",
    "X38n0678_001:0055c19": "屬外未有理水後四屬內即四善根次入聖位即",
    "X38n0678_001:0055c20": "初果已去所以分七者機有利鈍行有信法如妙",
    "X38n0678_001:0055c21": "玄云一隨信行位者是鈍根入見道之名也非自",
    "X38n0678_001:0055c22": "智力憑他生解(云云)二隨法行位者即是利根入",
    "X38n0678_001:0055c23": "道之名也利者自以智力見理斷結在方便道能",
    "X38n0678_001:0055c24": "自用觀觀四真諦(云云)三信解位者即是信行人入",
    "X38n0678_001:0056a01": "修道轉名信解人也是人證有三界乃至有八種",
    "X38n0678_001:0056a02": "般(云云)四明見得位者法行人轉入脩道名為見",
    "X38n0678_001:0056a03": "得是利根人以自智勳見法得理故名見得亦有",
    "X38n0678_001:0056a04": "諸般(云云)五明身證位者還是信解見到二人入",
    "X38n0678_001:0056a05": "思惟道用無漏智斷上下分結發四禪四無色定",
    "X38n0678_001:0056a06": "(云云)得滅盡定名身證阿那含也六明時解脫羅",
    "X38n0678_001:0056a07": "漢者是信行鈍根待時及眾緣具方得解脫(云云)",
    "X38n0678_001:0056a08": "七不時解脫羅漢者即法行利根名不動法羅漢",
    "X38n0678_001:0056a09": "也此人因中修道能一切時隨所欲進修善業不",
    "X38n0678_001:0056a10": "待眾具故名不時解脫亦有二種不得滅盡定但",
    "X38n0678_001:0056a11": "名慧解脫得滅盡定名俱解脫(云云)聲聞根機大",
    "X38n0678_001:0056a12": "約七種若成論明二十七賢聖位具如玄文於此",
    "X38n0678_001:0056a13": "位次合辯家家諸般行慈減緣行及退動羅漢等",
    "X38n0678_001:0056a14": "行相不同稍有所涉廣在玄籤及四教義析玄等",
    "X38n0678_001:0056a15": "文詳備此不暇釋。○二菩薩位。",
    "X38n0678_001:0056a16": "【疏】菩薩不論階位不斷煩惱唯修六度若論次位",
    "X38n0678_001:0056a17": "祇可准望小乘作淺深耳從初發心起慈悲誓願",
    "X38n0678_001:0056a18": "觀察四諦以道諦為初門專修六度檀破餓鬼尸",
    "X38n0678_001:0056a19": "救地獄忍濟畜生進拔脩羅禪靜人中慧昭天眾",
    "X38n0678_001:0056a20": "從初釋迦至罽那尸棄名初僧祇得五種功悳一",
    "X38n0678_001:0056a21": "不生三惡道二不生邊地三諸根完具四不受女",
    "X38n0678_001:0056a22": "身五常識宿命而自不知作佛准望位在五停別",
    "X38n0678_001:0056a23": "總念處也從尸棄至然燈名二僧祇爾時雖自知",
    "X38n0678_001:0056a24": "作佛而口不說准望位在煖法性地既有證法之",
    "X38n0678_001:0056b01": "信必知作佛修六度行心未分明口不向他說也",
    "X38n0678_001:0056b02": "從然燈至毗婆尸三僧祇滿是時內心了了自知",
    "X38n0678_001:0056b03": "作佛口自發言准望在頂法位中修行六度四諦",
    "X38n0678_001:0056b04": "解明如登山頂了見四方故口向他說若過三僧",
    "X38n0678_001:0056b05": "祇種三十二相業准望此是下忍之位若坐道場",
    "X38n0678_001:0056b06": "位在上忍後一剎那入真三十四心斷結得三菩",
    "X38n0678_001:0056b07": "提則為佛也。",
    "X38n0678_001:0056b08": "【註】三藏菩薩位行修證與諸教不同約三阿僧祇",
    "X38n0678_001:0056b09": "行六度行修種相業乃至成佛以位言之三祇種",
    "X38n0678_001:0056b10": "相祇齊下忍坐道場入中上忍約一剎那次第入",
    "X38n0678_001:0056b11": "證以對諸位玄文此疏但略舉位廣如四教義備",
    "X38n0678_001:0056b12": "明行位文甚詳細但此菩薩云不斷惑大論斥云",
    "X38n0678_001:0056b13": "是名大錯記主意謂大論斥權以行破小故作此",
    "X38n0678_001:0056b14": "說若附彼教覆相權說非謂全無不斷之義但斷",
    "X38n0678_001:0056b15": "惑者有二種斷有有漏斷有無漏斷若有漏斷未",
    "X38n0678_001:0056b16": "名為斷無漏真斷方名為斷故輔行中引二論計",
    "X38n0678_001:0056b17": "和會申通文甚詳悉學者撿之二祇云性地者既",
    "X38n0678_001:0056b18": "非行門義同通教性地未斷爾。○二通教。",
    "X38n0678_001:0056b19": "【疏】通教菩薩即三乘共十地一乾慧地者事相名",
    "X38n0678_001:0056b20": "同三藏觀行心別體陰界入如幻如化總破見愛",
    "X38n0678_001:0056b21": "八倒名身念處心受法亦如是住是觀中修正勤",
    "X38n0678_001:0056b22": "如意根力覺道雖未得暖法相似理水總相智慧",
    "X38n0678_001:0056b23": "深利故稱乾慧地二性地者得過乾慧地得暖法",
    "X38n0678_001:0056b24": "已能增進初中後心入頂法乃至世第一法皆名",
    "X38n0678_001:0056c01": "性地得無漏性水故言性地也三八人地三乘信",
    "X38n0678_001:0056c02": "行法行體見假發真斷惑在無間三昧中八忍具",
    "X38n0678_001:0056c03": "足智少一分名八人地也四見地者三乘同見第",
    "X38n0678_001:0056c04": "一義無生四諦之理同斷見惑八十八使盡五薄",
    "X38n0678_001:0056c05": "地體愛假發真斷欲界思證第六解脫煩惱薄也",
    "X38n0678_001:0056c06": "六離欲地者三乘體愛假即真斷欲界五下分結",
    "X38n0678_001:0056c07": "身見戒取疑貪嗔故言離欲地也七已辦地者",
    "X38n0678_001:0056c08": "三乘之人體色無色愛即真發無漏斷五上分結",
    "X38n0678_001:0056c09": "掉慢疑色染無色染七十二盡三界事惑究竟故",
    "X38n0678_001:0056c10": "言已辦地也八辟支佛地緣覺發真無漏功悳力",
    "X38n0678_001:0056c11": "大能除習氣也九菩薩地者從空入假道觀雙流",
    "X38n0678_001:0056c12": "深觀二諦進斷習氣色心無知得法眼道種智遊",
    "X38n0678_001:0056c13": "戲神通淨佛國土成就眾生學佛十力四無畏斷",
    "X38n0678_001:0056c14": "習氣將盡也十佛地者大功悳力以資智慧一念",
    "X38n0678_001:0056c15": "相應慧觀真諦究竟習亦無餘如劫火燒木無復",
    "X38n0678_001:0056c16": "灰炭香象渡河到於邊底雖佛菩薩名異二乘通",
    "X38n0678_001:0056c17": "觀無生體法同是無學共歸灰斷證果處一稱為",
    "X38n0678_001:0056c18": "通也。",
    "X38n0678_001:0056c19": "【註】通教行位斷伏之相三乘共位諸文一同玄文",
    "X38n0678_001:0056c20": "與四教義凡明通位須辯名別義通蓋諸經論所",
    "X38n0678_001:0056c21": "說不同故立二意收會一者用通教十地而格量",
    "X38n0678_001:0056c22": "菩薩別立忍名二用別教五十位准望通教三乘",
    "X38n0678_001:0056c23": "共地之名而辯菩薩之位是則立忍之位乃用通",
    "X38n0678_001:0056c24": "教十地於菩薩邊別立十忍三人雖同觀真斷惑",
    "X38n0678_001:0057a01": "以證無生二乘住於無生自調自度菩薩不住忍",
    "X38n0678_001:0057a02": "苦利物能起化用故此忍名別在菩薩故云獨菩",
    "X38n0678_001:0057a03": "薩位委如妙玄及四教義釋義甚詳若用別教位",
    "X38n0678_001:0057a04": "次准望菩薩共位者亦於三乘共中取菩薩有借",
    "X38n0678_001:0057a05": "別名通之義亦不語二乘諸文有云共三乘者於",
    "X38n0678_001:0057a06": "菩薩若作乾慧性地等名此名乃與二乘人共以",
    "X38n0678_001:0057a07": "二乘人所行十地亦名乾慧等故人不見之便謂",
    "X38n0678_001:0057a08": "借別通語三乘良由未見諸文別辨菩薩或謂此",
    "X38n0678_001:0057a09": "之二義通皆借別教位以名通位亦由不見諸文",
    "X38n0678_001:0057a10": "於立忍中是用通教十地於借別中方是用別位",
    "X38n0678_001:0057a11": "名是則一義是借別名通一義是用通立忍非謂",
    "X38n0678_001:0057a12": "二義皆是借別善看讀者名義照然此名若正諸",
    "X38n0678_001:0057a13": "文會通於義無雍唯四教義立此二科名目甚正",
    "X38n0678_001:0057a14": "彼云一用通教位立別位名名別而義通二明用",
    "X38n0678_001:0057a15": "別教別位名名別義通得此立名其義方顯此中",
    "X38n0678_001:0057a16": "明位但據三乘共位斷伏次第於義易明此教行",
    "X38n0678_001:0057a17": "位又有初地斷惑之者以通教中攝機寬故義有",
    "X38n0678_001:0057a18": "含容須曉三通於義自正以由利人於初地中便",
    "X38n0678_001:0057a19": "能斷惑問大論三處燋炷亦於通教初地為初炎",
    "X38n0678_001:0057a20": "是何行位答燋炷之義異說頗多並由不識通教",
    "X38n0678_001:0057a21": "三通此義若明燋炷借位悉皆洞朗祇為通教有",
    "X38n0678_001:0057a22": "利根人於此斷惑有含容義機通說通四念處明",
    "X38n0678_001:0057a23": "通通通別通圓佛觀三機同一座席祇作十地而",
    "X38n0678_001:0057a24": "說通此三人而解通教之人乾慧初炎別教之人",
    "X38n0678_001:0057b01": "初地初炎圓教之人初住初炎別圓以破無明為",
    "X38n0678_001:0057b02": "初炎通教以破見為初炎如來作含容三教而說",
    "X38n0678_001:0057b03": "被三根性從通教中入別圓位又以步馬神通三",
    "X38n0678_001:0057b04": "喻喻之步喻通通馬喻通別神喻通圓並於初地",
    "X38n0678_001:0057b05": "而明初炎人不見之有以藉通開導以釋燋炷深",
    "X38n0678_001:0057b06": "為失旨且如藉通不論破惑今是初地破惑之人",
    "X38n0678_001:0057b07": "有以被接而釋之者皆非文意正合淨名記云利",
    "X38n0678_001:0057b08": "根菩薩初地見真之義也所云七十二盡者以七",
    "X38n0678_001:0057b09": "地中進斷上二界思有八定地每地九品故云七",
    "X38n0678_001:0057b10": "十二以除欲界九品在六地斷故云也。△三別教",
    "X38n0678_001:0057b11": "又三。○初示行位。",
    "X38n0678_001:0057b12": "【疏】別教階位五十二地一外凡十信一信二念三",
    "X38n0678_001:0057b13": "進四慧五定六不退七回向八護法九戒十願第",
    "X38n0678_001:0057b14": "二內凡習種性十住一發心二持地三修行四生",
    "X38n0678_001:0057b15": "貴五方便具足六正心七不退八童真九法王子",
    "X38n0678_001:0057b16": "十灌頂盡三十心皆名解行位悉是內凡盡名性",
    "X38n0678_001:0057b17": "地第三性種性十行一歡喜二饒益三無恚恨四",
    "X38n0678_001:0057b18": "無盡五離癡亂六善現七無著八尊重九善法十",
    "X38n0678_001:0057b19": "真實第四道種性十回向一救護一切眾生離眾",
    "X38n0678_001:0057b20": "生相二不壞三等一切諸佛四徧至一切處五無",
    "X38n0678_001:0057b21": "盡功德藏六隨順一切堅固平等善根七隨順等",
    "X38n0678_001:0057b22": "觀一切眾生八真如相九無縛無著解脫十法界",
    "X38n0678_001:0057b23": "無量第五聖種性十地一歡喜二離垢三明四炎",
    "X38n0678_001:0057b24": "五難勝六現前七遠行八不動九善慧十法雲第",
    "X38n0678_001:0057c01": "六等覺地名金剛心菩薩亦名無垢地隣真極聖",
    "X38n0678_001:0057c02": "眾覺之頂也第七妙覺地即是見性究竟佛菩提",
    "X38n0678_001:0057c03": "果了了見性稱妙覺也。",
    "X38n0678_001:0057c04": "【註】別教行位教權證實意稍難曉先明教旨次辯",
    "X38n0678_001:0057c05": "行相別教與圓同詮中理例如藏通同詮真理拙",
    "X38n0678_001:0057c06": "巧之異藏拙故為折觀通巧故為體觀別圓亦爾",
    "X38n0678_001:0057c07": "雖同詮中理以教拙故作次第解遂成別教若教",
    "X38n0678_001:0057c08": "巧者雖有行位次第淺深以三觀一心約不思議",
    "X38n0678_001:0057c09": "不次第中而論次第自成圓義祇一中理解有淺",
    "X38n0678_001:0057c10": "深成但不但此最難會且如華嚴二機在座如來",
    "X38n0678_001:0057c11": "一音菩薩一口說此住行向等別人作別解圓人",
    "X38n0678_001:0057c12": "作圓解別人亦聞說圓融法不思議事一中無量",
    "X38n0678_001:0057c13": "無量一中微塵剎土互入互融祇為別人雖聞圓",
    "X38n0678_001:0057c14": "融指在果上不謂果上融通全是初心理具以不",
    "X38n0678_001:0057c15": "解具雖有即名而無即義雖解圓融還成次第故",
    "X38n0678_001:0057c16": "曰初心仰信此理遂成但中此旨幽密人罕知之",
    "X38n0678_001:0057c17": "不解此意說別教者失旨甚矣每見學人談別教",
    "X38n0678_001:0057c18": "法如雲外月似出水花罕求此教稟教之人中心",
    "X38n0678_001:0057c19": "如何成次第解作隔歷說往往別教稟中道人不",
    "X38n0678_001:0057c20": "及通教體真之見良亦可嗟通人尚乃見一切法",
    "X38n0678_001:0057c21": "便解如幻如化即色談空豈可別教知中之人質",
    "X38n0678_001:0057c22": "塞蒙壅之如此耶故知所謂同詮中理者中以不",
    "X38n0678_001:0057c23": "偏為義絕持為功此與圓人同一座席同一見聞",
    "X38n0678_001:0057c24": "方曰同詮故知此人心亦能解圓融之理口亦能",
    "X38n0678_001:0058a01": "說圓融之語祇有一點不明雖終日圓融還成次",
    "X38n0678_001:0058a02": "第荊溪特云但知果上融通不知眾生理本此之",
    "X38n0678_001:0058a03": "二句斷盡別教一教之旨所以果融而因不融故",
    "X38n0678_001:0058a04": "玄文中以地向相對論融不融即成別義住信相",
    "X38n0678_001:0058a05": "對論融不融方成圓義止觀引古釋縱橫義若據",
    "X38n0678_001:0058a06": "古人所說法門有何圓妙更過於此大師皆判為",
    "X38n0678_001:0058a07": "別者祇為古師不識具義雖說圓妙還成縱橫今",
    "X38n0678_001:0058a08": "家得旨良由談具所以超勝百家學教之者此旨",
    "X38n0678_001:0058a09": "不明何以分圓別兩教於此若了別教教義洞然",
    "X38n0678_001:0058a10": "無壅次辯行位此疏但列諸位名目不論所出斷",
    "X38n0678_001:0058a11": "伏之意玄文云既有如此無量階差是故經論名",
    "X38n0678_001:0058a12": "數斷伏高下對諸法門多有不同若華嚴明四十",
    "X38n0678_001:0058a13": "一地(云云)瓔珞明五十二位仁王明五十一位新",
    "X38n0678_001:0058a14": "金光明但云十地勝天王般若明十四忍大品但",
    "X38n0678_001:0058a15": "明十地涅槃明五行十功德(云云)又十地論攝大",
    "X38n0678_001:0058a16": "乘論地持論等並釋菩薩地位多少出沒不同斷",
    "X38n0678_001:0058a17": "伏高下亦異(云云)豈可定說不廣尋經論如無目",
    "X38n0678_001:0058a18": "爭日今若明位數須依瓔珞仁王若明斷伏高下",
    "X38n0678_001:0058a19": "須依大品三觀若對法門須依涅槃用眾經意共",
    "X38n0678_001:0058a20": "成初心教觀兩門使分明耳(云云)備如玄文細明",
    "X38n0678_001:0058a21": "行位然此合辨修性縱橫橫學圓修出假等此不",
    "X38n0678_001:0058a22": "暇辯教旨若明諸義易曉。○二性習前後。",
    "X38n0678_001:0058a23": "【疏】性習二性若據位分習種在前性種在後若據",
    "X38n0678_001:0058a24": "行論性習同時故前後不定依體起用先明性種",
    "X38n0678_001:0058b01": "後明習種尋用取體先習後性與教證二道相似",
    "X38n0678_001:0058b02": "就位以論教道在前證道在後據行論之證教同",
    "X38n0678_001:0058b03": "時前後不定依體起用先證後教尋用取體先教",
    "X38n0678_001:0058b04": "後證也就解行中復有四種一名解行二名發心",
    "X38n0678_001:0058b05": "三名迴向四名道種於出世道解而勤行故名解",
    "X38n0678_001:0058b06": "行於大菩提起意趣求故名發心用已善法趣向",
    "X38n0678_001:0058b07": "菩提故名迴向當分之中如觀道立故名為道望",
    "X38n0678_001:0058b08": "後佛果能生曰種也習種性能生報佛性種性能",
    "X38n0678_001:0058b09": "生法佛。",
    "X38n0678_001:0058b10": "【註】常途所明別位亦罕談此體用教證不定同時",
    "X38n0678_001:0058b11": "之義此中既明性習二性不定同時故有此例大",
    "X38n0678_001:0058b12": "意乃約位次竪論前後約得意者橫辨同時據發",
    "X38n0678_001:0058b13": "習者乃論不定在文可見教證二道舊來說者甚",
    "X38n0678_001:0058b14": "多莫不皆云說一教始終為約說教道說十地法",
    "X38n0678_001:0058b15": "為約說證道其證道或說隔歷或說圓融異論紛",
    "X38n0678_001:0058b16": "紜從來先達共迷此義今因考見別教教旨則見",
    "X38n0678_001:0058b17": "教證二道果有所歸昔來所說一者判位無功二",
    "X38n0678_001:0058b18": "者位有兩屬今且略以四種判別教位乃無混濫",
    "X38n0678_001:0058b19": "應以地前為約行教道登地為約行證道十地為",
    "X38n0678_001:0058b20": "約說教道妙覺為約說證道且約行教證諸文明",
    "X38n0678_001:0058b21": "指人無所疑唯約說教證人多迷之並由不了所",
    "X38n0678_001:0058b22": "謂約說者不可以如來說法謂之約說應以有教",
    "X38n0678_001:0058b23": "無人虗設此說謂之約說名義乃正為地前人說",
    "X38n0678_001:0058b24": "十地始終名為教道非謂說一教始終也纔作一",
    "X38n0678_001:0058c01": "教始終便見位位有兩屬之過約說證道指妙覺",
    "X38n0678_001:0058c02": "者既云若說十地已證之法且於別教當指何人",
    "X38n0678_001:0058c03": "已證十地等覺一位或有或無置之不論應指妙",
    "X38n0678_001:0058c04": "覺為已證人又云道場所得法故知乃約妙覺為",
    "X38n0678_001:0058c05": "約說證道明矣舊來宗師不曾窮究遂成妄傳請",
    "X38n0678_001:0058c06": "好學者子細研詳方見今說與祖師合更無疑矣",
    "X38n0678_001:0058c07": "此但略示予於復宗集中自有義章廣引論文及",
    "X38n0678_001:0058c08": "疏記文曉證此義甚為切當。○三釋六住退心。",
    "X38n0678_001:0058c09": "【疏】舊云法才王子六心中退即云十住第六心難",
    "X38n0678_001:0058c10": "云十住云性地性以不改為義云何退作二乘其",
    "X38n0678_001:0058c11": "猶一善性是不依一闡提不妨退大向小終是難",
    "X38n0678_001:0058c12": "通止觀師說是十法信中六心退耳此釋論師及",
    "X38n0678_001:0058c13": "金剛般若論師皆作此解是信習十心中六心耳",
    "X38n0678_001:0058c14": "七心已上永離二乘爾時設為利弘經不無輕漏",
    "X38n0678_001:0058c15": "而度物心不失恒有菩薩之名也。",
    "X38n0678_001:0058c16": "【註】瓔珞上卷明法才王子淨目天子舍利弗等欲",
    "X38n0678_001:0058c17": "入第七位其中值惡因緣退入凡夫不善惡中無",
    "X38n0678_001:0058c18": "惡不造四明云若常途別教皆云初住斷見更不",
    "X38n0678_001:0058c19": "起諸重過況見惑名數雖多乃一位斷思惑乃歷",
    "X38n0678_001:0058c20": "諸位方盡此常所談別教分齊也今記主既見身",
    "X38n0678_001:0058c21": "子六住尚退復起重罪遂以義求自有機緣見思",
    "X38n0678_001:0058c22": "俱斷至六住時思既未盡見亦餘殘所以能牽惡",
    "X38n0678_001:0058c23": "道此是記主約義斟酌之辭故云恐是爾前見思",
    "X38n0678_001:0058c24": "同斷不可將見行別教難也四明乃以別途位次",
    "X38n0678_001:0059a01": "言之深合祖意此是四明答曰本難或作權說者",
    "X38n0678_001:0059a02": "或作借位者皆非文意今文既以退大向小為難",
    "X38n0678_001:0059a03": "通驗知止觀師及二論師指在六住度物心不失",
    "X38n0678_001:0059a04": "者正是見思同斷之義別途斷位已無疑矣。△四",
    "X38n0678_001:0059a05": "圓教又二初正明行位又二。○初對揀。",
    "X38n0678_001:0059a06": "【疏】圓教明位別教五十二位次第修行圓教圓修",
    "X38n0678_001:0059a07": "一心具萬行異於次第行也。",
    "X38n0678_001:0059a08": "【註】圓本無位非次第故譬治鐵作器麤垢先落名",
    "X38n0678_001:0059a09": "先落處於無位次而論位次還以別位融彼次第",
    "X38n0678_001:0059a10": "而成一心即為圓位故有次第不次第別而分二",
    "X38n0678_001:0059a11": "教。△二釋位又八。○初外凡。",
    "X38n0678_001:0059a13": "註菩薩戒經卷上一"
}