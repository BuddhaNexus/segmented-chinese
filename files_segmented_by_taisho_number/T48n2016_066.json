{
    "T48n2016_066:0785c18": "宗鏡錄卷第六十六",
    "T48n2016_066:0785c20": "慧日永明寺主智覺禪師延壽集",
    "T48n2016_066:0785c21": "夫既無我。亦無於人。乃至眾生壽者。十六知見",
    "T48n2016_066:0785c22": "等。如大涅槃經云。佛言。如說名色繫縛眾生。",
    "T48n2016_066:0785c23": "名色若滅。則無眾生。離名色已。無別眾生。離",
    "T48n2016_066:0785c24": "眾生已。無別名色。亦名名色繫縛眾生。亦名",
    "T48n2016_066:0785c25": "眾生繫縛名色。師子吼言。世尊。如眼不自見。",
    "T48n2016_066:0785c26": "指不自觸。刀不自割。愛不自受。云何如來說",
    "T48n2016_066:0785c27": "言。名色繫縛名色。何以故。言名色者。即是",
    "T48n2016_066:0785c28": "眾生。言眾生者。即是名色。若言名色繫縛眾",
    "T48n2016_066:0785c29": "生。即是名色繫縛名色。佛言。善男子。如二手",
    "T48n2016_066:0786a01": "合時。更無異法而來合也。名之與色。亦復如",
    "T48n2016_066:0786a02": "是。以是義故。我言名色繫縛眾生。若離名色。",
    "T48n2016_066:0786a03": "則得解脫。釋曰。如二手合時更無異法者。二",
    "T48n2016_066:0786a04": "手雖有相合。以但是一身之用。故無異法。雖",
    "T48n2016_066:0786a05": "非異法。若以一手。合義不成。如名色眾生。雖",
    "T48n2016_066:0786a06": "然不異。要因名色繫縛眾生。要離名色方得",
    "T48n2016_066:0786a07": "解脫。一切諸法離合縛脫。亦復如是。維摩經",
    "T48n2016_066:0786a08": "云。法無有人。前後際斷故。肇法師曰。天生萬",
    "T48n2016_066:0786a09": "物。以人為貴。始終不改謂之人。外道以人名",
    "T48n2016_066:0786a10": "神。謂始終不變。若法前後際斷。則新新不同。",
    "T48n2016_066:0786a11": "新新不同。則無不變之者。無不變之者。則無",
    "T48n2016_066:0786a12": "人矣。既前際無人。後際無壽者。中際無我無",
    "T48n2016_066:0786a13": "眾生。世。間凡所有法。皆是意言分別。立其名",
    "T48n2016_066:0786a14": "相。都無實義。眾生不了。妄有所得。沒在其中。",
    "T48n2016_066:0786a15": "不能出離。是以諸佛方便說人法二空。唯識",
    "T48n2016_066:0786a16": "正義。於虛誑名相中而能拔出。如大智度論",
    "T48n2016_066:0786a17": "云。須菩提白佛言。世尊。若一切法空無根本。",
    "T48n2016_066:0786a18": "如夢如幻等。眾生在何處住。而菩薩拔出。須",
    "T48n2016_066:0786a19": "菩提意。謂如人沒深泥而得拔出。佛答。眾生",
    "T48n2016_066:0786a20": "但住名相虛誑憶想分別中。佛意一切法中。",
    "T48n2016_066:0786a21": "無決定實者。但凡夫虛誑故著。如人暗中見",
    "T48n2016_066:0786a22": "似人物。謂是實人。而生畏怖。又如惡狗臨井。",
    "T48n2016_066:0786a23": "自吠其影。水中無狗。但有其相。而生惡心。投",
    "T48n2016_066:0786a24": "井而死。眾生亦如是。四大和合。故名為身。因",
    "T48n2016_066:0786a25": "緣生識和合。故動作言語。凡夫人於中起人",
    "T48n2016_066:0786a26": "相生愛生恚。起罪業。墮三惡道。菩薩行般若",
    "T48n2016_066:0786a27": "波羅蜜時。憐愍眾生。種種因緣教化。令知空",
    "T48n2016_066:0786a28": "法。而拔出之。作是言。是法皆畢竟空無所有。",
    "T48n2016_066:0786a29": "眾生顛倒虛妄。故見似有。如化。如幻。如乾闥",
    "T48n2016_066:0786b01": "婆城。無有實事。但誑惑人眼。乃至佛告須菩",
    "T48n2016_066:0786b02": "提。若諸法當實有如毫釐許。菩薩坐道場時。",
    "T48n2016_066:0786b03": "不能覺一切法。空無相無所有。得成阿耨多",
    "T48n2016_066:0786b04": "羅三藐三菩提。亦不能以此法利益眾生等。",
    "T48n2016_066:0786b05": "又云。如人遠行。獨宿空亭。夜中有鬼。擔一死",
    "T48n2016_066:0786b06": "屍來著其前。復有一鬼從後而來。瞋罵前鬼。",
    "T48n2016_066:0786b07": "云。是我屍。何以擔來。前鬼復言。本是我物。",
    "T48n2016_066:0786b08": "我自擔來。二鬼各以一手爭之。前鬼語曰。可",
    "T48n2016_066:0786b09": "問此人。後鬼即問。是誰死人。誰擔將來。是人",
    "T48n2016_066:0786b10": "思惟。此之二鬼。皆有大力。實語虛語。皆不免",
    "T48n2016_066:0786b11": "死。我今不應妄語答鬼。便答後鬼。前鬼擔來。",
    "T48n2016_066:0786b12": "後鬼大瞋。拔其手足。出著地上。前鬼愧之。取",
    "T48n2016_066:0786b13": "屍補之。補之便著。臂手足等。舉身皆易。於是",
    "T48n2016_066:0786b14": "二鬼。共食所易活人之身。各各拭口。分首而",
    "T48n2016_066:0786b15": "去。其人思惟。父母生身。眼見食盡。我今此身。",
    "T48n2016_066:0786b16": "盡是他肉。為有身耶。為無身耶。如是思惟。心",
    "T48n2016_066:0786b17": "懷迷亂不知所措。猶如狂人。天既明矣。尋路",
    "T48n2016_066:0786b18": "而去。至前國土。見有佛塔。凡見眾僧。不論餘",
    "T48n2016_066:0786b19": "事。但問己身。為有為無。諸比丘問。汝何人耶。",
    "T48n2016_066:0786b20": "答曰。我亦不知是人非人。即為眾僧廣說上",
    "T48n2016_066:0786b21": "事。眾僧皆云。此人自知己身無我。易可化",
    "T48n2016_066:0786b22": "度。即語之言。汝身本來恒自無我。但以四大",
    "T48n2016_066:0786b23": "和合聚集。計為本身。如汝本身。與今無異。時",
    "T48n2016_066:0786b24": "諸比丘。度為沙門。斷煩惱盡。得阿羅漢。是故",
    "T48n2016_066:0786b25": "有時。於他人身亦計為我。已無我故。有時於",
    "T48n2016_066:0786b26": "我。謂為他人。故文殊問經云。有老人夜臥。手",
    "T48n2016_066:0786b27": "捉兩膝。而便問云。那得有此兩小兒耶。身若",
    "T48n2016_066:0786b28": "有我。云何不識。謂為小兒。故知橫計。皆無定",
    "T48n2016_066:0786b29": "實。又云。菩薩作是念。諸法空。無我。無眾生。而",
    "T48n2016_066:0786c01": "從因緣故。有四大六識。是十法。各各有力。能",
    "T48n2016_066:0786c02": "生能起。能有所作。如地生持。水能爛。火能消。",
    "T48n2016_066:0786c03": "風能迴轉。識能分別。是十法。各有所作。眾生",
    "T48n2016_066:0786c04": "顛倒故。謂是人作我作。如皮骨和合。故有語",
    "T48n2016_066:0786c05": "聲。惑者謂人語。如火燒乾竹林。出大音聲。此",
    "T48n2016_066:0786c06": "中無有作者。又如木人。幻人。化人。雖能動作。",
    "T48n2016_066:0786c07": "無有作者。此十法亦如是。廣百論云。若隨自",
    "T48n2016_066:0786c08": "覺執有我者。豈不但緣無常身等。虛妄分別。",
    "T48n2016_066:0786c09": "執為實我。所以者何。現見世間但緣身等。前",
    "T48n2016_066:0786c10": "後隨緣。分位差別。虛妄計度。我肥我瘦。我勝",
    "T48n2016_066:0786c11": "我劣。我明我暗。我苦我樂。身等無常。可有是",
    "T48n2016_066:0786c12": "事。常住實我。無此差別。由此比知。一切我見。",
    "T48n2016_066:0786c13": "皆無實我以為境界。唯緣虛妄身等為境。隨",
    "T48n2016_066:0786c14": "自妄想覺慧生故。如緣暗繩。顛倒蛇執。寶行",
    "T48n2016_066:0786c15": "王正論偈云。如人依淨鏡。得見自面影。此",
    "T48n2016_066:0786c16": "影但可見。一向不真實。我見亦如是。依陰得",
    "T48n2016_066:0786c17": "顯現。如實檢非有。猶如鏡面影。顯揚論問曰。",
    "T48n2016_066:0786c18": "若唯有蘊無別我者。誰見誰聞。誰能了別。乃",
    "T48n2016_066:0786c19": "至偈答云。如光能照用。離光無異體。是故於",
    "T48n2016_066:0786c20": "內外。空無我義成。論曰。現見世間。即於光體",
    "T48n2016_066:0786c21": "有能照用說為照者。離光體外。無別照者。如",
    "T48n2016_066:0786c22": "是眼等有見等用。說為見者。乃至了別者。無",
    "T48n2016_066:0786c23": "別見者等。是故內外諸法。等無有我。問。若實",
    "T48n2016_066:0786c24": "無我。云何世間有染有淨。答。染淨諸法。從因",
    "T48n2016_066:0786c25": "緣生。不由實我。何以故。頌曰。如世間外物。",
    "T48n2016_066:0786c26": "離我有損益。內雖無實我。染淨義應成。論曰。",
    "T48n2016_066:0786c27": "如世外物雖無有我。而有種種災橫順益事",
    "T48n2016_066:0786c28": "業成就。如是內法雖無有我。而有種種染淨",
    "T48n2016_066:0786c29": "義成。是故無過。問。既人法俱空。若實無我。",
    "T48n2016_066:0787a01": "誰受生死依正果報。或復厭苦求趣涅槃。縛",
    "T48n2016_066:0787a02": "解去來。昇沈等事。答。雖無作者。而有作業。",
    "T48n2016_066:0787a03": "以眾緣力。至於後世。相續不斷。但以識為種。",
    "T48n2016_066:0787a04": "能有厭求記憶等事。大涅槃經云。師子吼菩",
    "T48n2016_066:0787a05": "薩言。世尊。眾生五陰。空無所有。誰有受教。修",
    "T48n2016_066:0787a06": "集道者。佛言。善男子。一切眾生。皆有念心。慧",
    "T48n2016_066:0787a07": "心。發心。勤精進心。信心。定心。如是等法。雖念",
    "T48n2016_066:0787a08": "念滅。猶故相似相續不斷。故名修道。乃至如",
    "T48n2016_066:0787a09": "燈。雖念念滅。而有光明。除破闇冥。念等諸法。",
    "T48n2016_066:0787a10": "亦復如是。如眾生食。雖念念滅。亦能令飢者",
    "T48n2016_066:0787a11": "而得飽滿。譬如上藥。雖念念滅。亦能愈病。日",
    "T48n2016_066:0787a12": "月光明。雖念念滅。亦能增長草木樹林。善男",
    "T48n2016_066:0787a13": "子。汝言念念滅。云何增長者。心不斷故。名為",
    "T48n2016_066:0787a14": "增長。如淨名經偈云。雖無我無造無受者。善",
    "T48n2016_066:0787a15": "惡之業亦不亡。失善惡之業因。苦樂之果報。",
    "T48n2016_066:0787a16": "非有人我。能作能受。但是識持。因果不亡。如",
    "T48n2016_066:0787a17": "古師云。眾生為善惡而受其報者。皆由眾生",
    "T48n2016_066:0787a18": "心識。三世相續。念念相傳。如今世現行五蘊。",
    "T48n2016_066:0787a19": "猶前世識種為因。起今世果。今世有作業熏",
    "T48n2016_066:0787a20": "種。而為來世現行因。展轉相續為因果故。又",
    "T48n2016_066:0787a21": "善惡之業。皆由心識而起。謂前念造得善惡",
    "T48n2016_066:0787a22": "業。然此一念識雖滅。而後念心識生。既心識",
    "T48n2016_066:0787a23": "相傳不斷。即能任持善惡之業。而亦不亡。以",
    "T48n2016_066:0787a24": "由識持故。識論云。然有情類。身心相續。煩惱",
    "T48n2016_066:0787a25": "業力。轉迴諸趣。厭患苦故求趣涅槃。由此故",
    "T48n2016_066:0787a26": "知。定無實我。但有諸識。無始時來。前滅後生。",
    "T48n2016_066:0787a27": "因果相續。由妄熏習似我相現。愚者於中妄",
    "T48n2016_066:0787a28": "執為我。故知厭苦求樂。捨此生彼。則驗知無",
    "T48n2016_066:0787a29": "我。若定有我有體。則不能去來。隨緣起滅。以",
    "T48n2016_066:0787b01": "定有故。不可移易。只為識心。如幻無定故。乃",
    "T48n2016_066:0787b02": "有從凡入聖之理。厭妄求真之門。則不壞因",
    "T48n2016_066:0787b03": "緣。能含正理。大莊嚴論問。有縛則有解。無我",
    "T48n2016_066:0787b04": "則無有縛。若無有縛。誰得解脫。答。雖無有我。",
    "T48n2016_066:0787b05": "猶有縛解。何以故。煩惱覆故。則為所縛。若",
    "T48n2016_066:0787b06": "斷煩惱。則得解脫。是故雖復無我。猶有縛解。",
    "T48n2016_066:0787b07": "問。若無我者。誰至後世。答。從於過去煩惱諸",
    "T48n2016_066:0787b08": "業。得現在身。及以諸根。從今現世復造諸業。",
    "T48n2016_066:0787b09": "以是因緣。得未來身。及以諸根。譬如穀子。眾",
    "T48n2016_066:0787b10": "緣和合。故得生芽。然此種子。實不至芽。種子",
    "T48n2016_066:0787b11": "滅故。芽便增長。子滅故不常。芽生故不斷。佛",
    "T48n2016_066:0787b12": "說受身。亦復如是。雖復無我。業報不失。問。若",
    "T48n2016_066:0787b13": "無我者。先所作事。云何故。憶而不忘失。答。以",
    "T48n2016_066:0787b14": "有念覺。與心相應。便能憶念三世之事。而不",
    "T48n2016_066:0787b15": "忘失。又復問。若無我者。過去已滅。現在心",
    "T48n2016_066:0787b16": "生。生滅既異。云何而得憶念不忘。答。一切受",
    "T48n2016_066:0787b17": "生。識為種子。入母胎。由。愛水潤漬。身樹得生。",
    "T48n2016_066:0787b18": "如胡桃子。隨類而生。此陰造業。能感後陰。然",
    "T48n2016_066:0787b19": "此前陰。不生後陰。以業緣故。便受後陰。至滅",
    "T48n2016_066:0787b20": "雖異。相續不斷。如嬰兒病。與乳母藥。兒患得",
    "T48n2016_066:0787b21": "愈。母雖非兒。藥之力勢能及於兒。陰亦如是。",
    "T48n2016_066:0787b22": "以有業力。便受後陰。憶念不忘。又大智度論",
    "T48n2016_066:0787b23": "云。問曰。心所趣向。心為去。為不去。若去。此",
    "T48n2016_066:0787b24": "則無心。猶如死人。若不去。云何能緣。如佛言。",
    "T48n2016_066:0787b25": "依意緣法。意識生。意若不去。則無和合。答。心",
    "T48n2016_066:0787b26": "不去不住而能知。如般若中說。一切法無來",
    "T48n2016_066:0787b27": "無去相。云何言心有來去。若有來去。即墮常",
    "T48n2016_066:0787b28": "見。諸法無有定相。知心不住。為無常相。結使",
    "T48n2016_066:0787b29": "未斷。或生吾我。如是思惟。若心無常。誰知是",
    "T48n2016_066:0787c01": "心。心為屬誰。誰為心主。而受苦樂。一切諸物。",
    "T48n2016_066:0787c02": "誰之所有。即分別知。無有別主。但於五陰計",
    "T48n2016_066:0787c03": "有人相。而生我心。以我心故。生我所。我所心",
    "T48n2016_066:0787c04": "生故。有利益我者生貪欲。違逆我者而生瞋",
    "T48n2016_066:0787c05": "恚。愛等諸煩惱。假名為縛。若修道解是縛而",
    "T48n2016_066:0787c06": "得解脫。即名涅槃。更無有法。名為涅槃。如人",
    "T48n2016_066:0787c07": "被械得脫。而作戲論。是械是脚。何者是解脫。",
    "T48n2016_066:0787c08": "是人可怪。於脚械外。更求解脫。眾生亦如是。",
    "T48n2016_066:0787c09": "離五陰滅。更求解脫。故知有識則繫縛。無識",
    "T48n2016_066:0787c10": "則解脫。若離五陰空別求解脫者。如離此方",
    "T48n2016_066:0787c11": "空。別求他方空。故思益經云。愚於陰界入。而",
    "T48n2016_066:0787c12": "欲求菩提。蔭界入即是。離是無菩提。華嚴",
    "T48n2016_066:0787c13": "會意問云。若準六根無我。誰造誰受耶。答。佛",
    "T48n2016_066:0787c14": "說作善生天。為惡受苦者。此但因緣法爾。非",
    "T48n2016_066:0787c15": "是我能為受也。若言是我非因緣者。作惡何",
    "T48n2016_066:0787c16": "不生天。乃墮地獄耶。我豈愛彼地獄。故受苦",
    "T48n2016_066:0787c17": "耶。我既作惡而不受樂者。故知善惡感報。唯",
    "T48n2016_066:0787c18": "因緣非是我也。如論云。因緣故生天。因緣故",
    "T48n2016_066:0787c19": "墮地獄。是此意也。問。既言無我。誰感因緣。若",
    "T48n2016_066:0787c20": "言無我。但是因緣自為者。草木亦稟因緣。何",
    "T48n2016_066:0787c21": "不生天與受苦耶。答。內外雖但稟因緣。因緣",
    "T48n2016_066:0787c22": "有二。一善惡增上業因緣。但感生天。及地獄",
    "T48n2016_066:0787c23": "異熟等。二善惡等流業因緣。生天者。感寶地",
    "T48n2016_066:0787c24": "金華。墮地獄者。感刀林銅柱等。此是因緣業",
    "T48n2016_066:0787c25": "作。非我能為。豈謂受報不同。而計有我也。故",
    "T48n2016_066:0787c26": "經云。無我無造無受者。善惡之業亦不亡。問。",
    "T48n2016_066:0787c27": "若言造業受報。但是因緣非由我者。何故有",
    "T48n2016_066:0787c28": "證無我者。雖有已造惡業因緣。而不感受報",
    "T48n2016_066:0787c29": "耶。既得無我即不受報者。故知我造惡業受",
    "T48n2016_066:0788a01": "報。非是業因緣也。答。由得無我已。即斷惡業",
    "T48n2016_066:0788a02": "因緣。無彼因緣。故不受報。非謂有我無我。受",
    "T48n2016_066:0788a03": "不受也。故經云。因緣故法滅等。此之謂也。即",
    "T48n2016_066:0788a04": "以如實推究。我不可得。是故無我。唯六根也。",
    "T48n2016_066:0788a05": "外我所執外分有六塵也。非實我所有。問。若",
    "T48n2016_066:0788a06": "言唯是色聚等。無實財寶非我所者。即我等",
    "T48n2016_066:0788a07": "遍有。何得世人。有富饒財寶。有貧無一錢等。",
    "T48n2016_066:0788a08": "答。財寶是色。從業因生。以業增勝故。即財寶",
    "T48n2016_066:0788a09": "豐盈。由業不清淨故。貧無一物也。此則有無",
    "T48n2016_066:0788a10": "因業。非是我所能為也。若言財寶實有。非由",
    "T48n2016_066:0788a11": "業因緣有者。即一切眾生執有我所。何故有",
    "T48n2016_066:0788a12": "貧富不同。故知由業因緣。非我實有也。說長",
    "T48n2016_066:0788a13": "者多盈財寶。餓鬼無一毛覆身。業是也。破中",
    "T48n2016_066:0788a14": "間見聞等病故。於中間分為六識也。見聞等",
    "T48n2016_066:0788a15": "病。空無所有也。若言見聞等是我非是識者。",
    "T48n2016_066:0788a16": "如聾盲人。有我。何不得見聞等耶。既聾盲等",
    "T48n2016_066:0788a17": "人。雖有於我。而不得見聞者。故知見是識。非",
    "T48n2016_066:0788a18": "是我也。是知於此根塵識三處推擇。唯有法",
    "T48n2016_066:0788a19": "而無我人。問。或言有我。由迷似生。非實有者。",
    "T48n2016_066:0788a20": "何不迷他為自。今既以自為自。不得為他。以",
    "T48n2016_066:0788a21": "他為他。不得為自者。故知自他實有。非由計",
    "T48n2016_066:0788a22": "生也。又但是迷心。非實有者。何不於水迷見",
    "T48n2016_066:0788a23": "為火。於火迷見於水。故知水火實有。不是迷",
    "T48n2016_066:0788a24": "生也。答曰。有二初者。然此分別計我。藉三",
    "T48n2016_066:0788a25": "緣生。謂邪師。邪教。邪思惟等。由此三緣久久",
    "T48n2016_066:0788a26": "熏力慣習。遂計彼為他。執自為我。此但由計",
    "T48n2016_066:0788a27": "有實有故。若言實有。非熏習而計有者。初出",
    "T48n2016_066:0788a28": "胎時。何不執自及以他身。既初出胎時。未熏",
    "T48n2016_066:0788a29": "習故。不計自他。故知計有自他。由妄熏故也。",
    "T48n2016_066:0788b01": "如說分別我執。藉三緣生故。又云。惡見熏習",
    "T48n2016_066:0788b02": "等。二者。凡所見執實。必迷似生。離似則無所",
    "T48n2016_066:0788b03": "執性。故知如計水火。由執似生也。何者。以水",
    "T48n2016_066:0788b04": "火似有。但是虛相。誑心。以不了相。虛執為實",
    "T48n2016_066:0788b05": "有。何以故。所得冷熱。但是觸塵。所見青黃赤",
    "T48n2016_066:0788b06": "白。是色法故。流相騰焰是法塵故。執實水火。",
    "T48n2016_066:0788b07": "但唯法塵妄見有也。如說從自心生。與心作",
    "T48n2016_066:0788b08": "相等是也。問。既親驗水火。但唯塵等。云何有",
    "T48n2016_066:0788b09": "水火相別。答。六塵不別。但是虛似有殊。即",
    "T48n2016_066:0788b10": "此似相。由迷執所起故。是故似之與執。但有",
    "T48n2016_066:0788b11": "迷生。如說餓鬼恒河見水為火喻等。此但從",
    "T48n2016_066:0788b12": "自心生。外非實有也。又云。凡有見自見他。皆",
    "T48n2016_066:0788b13": "是迷心自現。如迷東為西。然迷人西。不離悟",
    "T48n2016_066:0788b14": "人東。但為迷人迷故。不見悟人東也。非謂迷",
    "T48n2016_066:0788b15": "見西處。無彼東也。若言迷見西處。無實東者。",
    "T48n2016_066:0788b16": "即見西是悟。不是迷也。以無悟人東。無所迷",
    "T48n2016_066:0788b17": "故。既知實東謂為西者。何以人不離東也。信",
    "T48n2016_066:0788b18": "知眾生不離佛界。佛界不離眾生界。但為迷",
    "T48n2016_066:0788b19": "故。癡盲。對目不知見。深自悲哉。如大涅槃經",
    "T48n2016_066:0788b20": "云。外道先尼言。瞿曇。若無我者。誰見誰聞。",
    "T48n2016_066:0788b21": "佛言。善男子。內有六入。外有六塵。內外和",
    "T48n2016_066:0788b22": "合。生六種識。是六種識。因緣得名。善男子。譬",
    "T48n2016_066:0788b23": "如一火。因木得故。名為木火。因草得故。名為",
    "T48n2016_066:0788b24": "草火。乃至眾生意識。亦復如是。因眼因色。因",
    "T48n2016_066:0788b25": "明因欲。名為眼識。善男子。如是眼識。不在眼",
    "T48n2016_066:0788b26": "中。乃至欲中。四事和合。故生是識。乃至意識。",
    "T48n2016_066:0788b27": "亦復如是。若是因緣和合故生。智者不應說",
    "T48n2016_066:0788b28": "見即是我。乃至觸即是我。善男子。是故我說",
    "T48n2016_066:0788b29": "眼識乃至意識。一切諸法。即是幻也。云何如",
    "T48n2016_066:0788c01": "幻。本無今有。已有還無。乃至內外六入。是名",
    "T48n2016_066:0788c02": "眾生我人士夫。離內外入。無別眾生我人士",
    "T48n2016_066:0788c03": "夫。又言。瞿曇。如汝所言。內外和合。誰出聲言。",
    "T48n2016_066:0788c04": "我作我受。佛言。先尼。從愛無明。因緣生業。從",
    "T48n2016_066:0788c05": "業生有。從有出生無量心數。心生覺觀。覺觀",
    "T48n2016_066:0788c06": "動風。風隨心觸喉舌齒脣。眾生倒想。聲出言",
    "T48n2016_066:0788c07": "說。我作我受。我見我聞。善男子。如幢頭鈴。風",
    "T48n2016_066:0788c08": "因緣故。便出音聲。風大聲大。風小聲小。無",
    "T48n2016_066:0788c09": "有作者。又百論云。我若是有。應如色等。從",
    "T48n2016_066:0788c10": "緣而生。生定歸滅。則非常住。若非緣生。應如",
    "T48n2016_066:0788c11": "兔角。無勝體用。何名為我。又念念滅。所以非",
    "T48n2016_066:0788c12": "常。相似相續。所以非斷。如是佛子。遠離二邊。",
    "T48n2016_066:0788c13": "悟入緣生。處中妙理。問。既無我人。云何有",
    "T48n2016_066:0788c14": "生有死。答。但生是空生。死是空死。畢竟無",
    "T48n2016_066:0788c15": "有我人可得。如經云。一切世間法。唯因果無",
    "T48n2016_066:0788c16": "人。但是依空法。還生於空法。是知眾生果中。",
    "T48n2016_066:0788c17": "但有名數。名數本空。萬法何有。如法性論云。",
    "T48n2016_066:0788c18": "數盡則群有皆虛。名廢則萬像自畢。因茲以",
    "T48n2016_066:0788c19": "觀。斯乃會通之津徑。反神之玄路。是以境因",
    "T48n2016_066:0788c20": "名立。名虛則境空。有從數生。數虛則有寂。名",
    "T48n2016_066:0788c21": "數起處。皆是自心。心若不生。萬法何有。所以",
    "T48n2016_066:0788c22": "華嚴經頌云。世間一切法。但以心為主。隨",
    "T48n2016_066:0788c23": "解取眾相。顛倒不如實。若能如實觀之。則見",
    "T48n2016_066:0788c24": "自心之性。可謂會通之津徑。反神之玄路矣。",
    "T48n2016_066:0788c25": "又淨名疏。智者廣釋六大性無我。如經云。是",
    "T48n2016_066:0788c26": "身無我。為如地。此正約地種明無我也。今例",
    "T48n2016_066:0788c27": "作兩釋。一作破外人解。二約內觀明義。一破",
    "T48n2016_066:0788c28": "外人者。外人計云。若言身無神我。那得能擔",
    "T48n2016_066:0788c29": "輕負重。內人破言。地亦能荷負山嶽。可有神",
    "T48n2016_066:0789a01": "我耶。次約內觀解者。若毘曇明。眾生是假名。",
    "T48n2016_066:0789a02": "地大是實法。成論明。地大亦是假名。四微是",
    "T48n2016_066:0789a03": "實法。今明雖復假實之殊。同是苦諦下無我",
    "T48n2016_066:0789a04": "行觀門所攝。如地是四微所成。若一微是主。",
    "T48n2016_066:0789a05": "三亦是主。若一非主。三亦非主。當知無主。",
    "T48n2016_066:0789a06": "若內地四微所成無主者。外地四微所成。亦",
    "T48n2016_066:0789a07": "無有主也。若內外地無主者。此三事所成。何",
    "T48n2016_066:0789a08": "得有主。若無主。即是無我。故云此身無主。為",
    "T48n2016_066:0789a09": "如地也。又請觀音經云。地大。地無堅性。地若",
    "T48n2016_066:0789a10": "是有者。為自性有。他性有。共性有。無因性",
    "T48n2016_066:0789a11": "有。四種中隨計一性。即是有見。若謂是事實。",
    "T48n2016_066:0789a12": "餘妄語。實即是剛義。是性。是主義也。若檢四",
    "T48n2016_066:0789a13": "性不得。此為見地是無。是事實。餘妄語。實即",
    "T48n2016_066:0789a14": "是剛。是性。是主。若見地亦有亦無。是事實。餘",
    "T48n2016_066:0789a15": "妄語。實即是剛。是性。是主。若見地是非有非",
    "T48n2016_066:0789a16": "無。是事實。餘妄語。實即是性。是主。若於此四",
    "T48n2016_066:0789a17": "句有所計執者。即是性實。是剛。是主。金剛般",
    "T48n2016_066:0789a18": "若經云。是諸眾生。若心取相。則著我人眾生",
    "T48n2016_066:0789a19": "壽者。若取法相。亦著我人眾生壽者。若取非",
    "T48n2016_066:0789a20": "法相。亦著我人眾生壽者也。若不取四句。則",
    "T48n2016_066:0789a21": "是觀地無剛性。若無剛實。則無主無我。故說",
    "T48n2016_066:0789a22": "是身無主。猶如地也。經云。是身無我。為如火。",
    "T48n2016_066:0789a23": "亦作兩釋。一作破外人解者。外人計有神我。",
    "T48n2016_066:0789a24": "云何知耶。見身能東西馳走。及出音聲。故知",
    "T48n2016_066:0789a25": "有神我也。內人破曰。約火一法。破其兩計。所",
    "T48n2016_066:0789a26": "以者何。火燒野草。亦能東西自在。亦是我也。",
    "T48n2016_066:0789a27": "又燒著竹木。出諸音聲。亦是有神我也。次約",
    "T48n2016_066:0789a28": "內觀釋者。火為二微所成。無有定性。無性。即",
    "T48n2016_066:0789a29": "是無火也。今身為名色所成。身無定性。若身",
    "T48n2016_066:0789b01": "無定性。即無我也。復次此身中諸煖即是火。",
    "T48n2016_066:0789b02": "若外火無我。內火亦無我也。又請觀音經云。",
    "T48n2016_066:0789b03": "火大。火性從因緣生。若從緣生。即無自性。無",
    "T48n2016_066:0789b04": "實。即無我。破性。及四句。類地可知。經云。是身",
    "T48n2016_066:0789b05": "無壽。為如風。亦作破內外觀釋。破外人者。外",
    "T48n2016_066:0789b06": "人計有壽者。云何知耶。若無壽者。何得有出",
    "T48n2016_066:0789b07": "入息。相續不斷。內人破曰。出入息者。但風相。",
    "T48n2016_066:0789b08": "外風無壽者。內風豈是壽者也。次內觀解者。",
    "T48n2016_066:0789b09": "風相觸擊。故輕虛自在。遊中無礙。有何壽命。",
    "T48n2016_066:0789b10": "大集云。出入息者。名為壽命。若觀此出入息。",
    "T48n2016_066:0789b11": "入無積聚。出無分散。來無經遊。去無履涉。",
    "T48n2016_066:0789b12": "如空中風求不可得。風既非壽。息亦何得是",
    "T48n2016_066:0789b13": "壽也。又請觀音經云。風性無礙。今以四句觀",
    "T48n2016_066:0789b14": "風。若言有性有生。四句可得者。即是礙相。不",
    "T48n2016_066:0789b15": "得入道。若四句觀風。風不可得。即是無礙。無",
    "T48n2016_066:0789b16": "礙故。即是入如實之際。觀身三事。息非壽命。",
    "T48n2016_066:0789b17": "如風。故說是身無壽。為如風也。經云。是身無",
    "T48n2016_066:0789b18": "人。為如水。此約水種破人。亦作破外人內觀",
    "T48n2016_066:0789b19": "解。初明破外人者。外人計有神。即是人。云何",
    "T48n2016_066:0789b20": "知耶。若身中無神。何能慈恩潤下。曲隨物情",
    "T48n2016_066:0789b21": "也。內人破曰。我見水能下潤。隨器方圓。水無",
    "T48n2016_066:0789b22": "神無人者。而汝能恩潤順物。亦無神無人也。",
    "T48n2016_066:0789b23": "今明內觀解者。水為三微所成。無有定性。無",
    "T48n2016_066:0789b24": "性即無水。三事成身。無有定性。無性即無身。",
    "T48n2016_066:0789b25": "無身即無人。故說是身無人。為如水也。又解。",
    "T48n2016_066:0789b26": "如小兒水中見影。謂言水裏有人。入水求人。",
    "T48n2016_066:0789b27": "終不可得。凡夫三事中生身見。謂身是人。深",
    "T48n2016_066:0789b28": "觀三事。不見身相。即無人也。又如請觀音經",
    "T48n2016_066:0789b29": "云。水性不住。以其住者。池沼方圓。礙之即住。",
    "T48n2016_066:0789c01": "非水有住性也。今檢人亦如是。隨諸法。得人。",
    "T48n2016_066:0789c02": "名。無定性。若四句檢水。有性有著。即是住義。",
    "T48n2016_066:0789c03": "若檢水四句。無性無著。即是無住。無住故。入",
    "T48n2016_066:0789c04": "如實際。經云。是身不實。四大為家。此是總約",
    "T48n2016_066:0789c05": "四大破我。說無我行也。若作破外人解。外人",
    "T48n2016_066:0789c06": "計云。若身中無實有神我者。今現見六情依",
    "T48n2016_066:0789c07": "身而住。故知實有神我也。內人破曰。現見六",
    "T48n2016_066:0789c08": "情依四大住。無別我神之所依也。若約內觀",
    "T48n2016_066:0789c09": "解者。身名是一。一身不應在四我住。若一大",
    "T48n2016_066:0789c10": "我住。三大應無假名身。若各有者。即有四身。",
    "T48n2016_066:0789c11": "若即若離四句。約四大中檢身不得。故知身",
    "T48n2016_066:0789c12": "無有實。若不得身實即身見破。身見破。即我",
    "T48n2016_066:0789c13": "見十六知見皆破也。經云。是身為空。離我我",
    "T48n2016_066:0789c14": "所者。此是第二約空種破。說無我行也。若作",
    "T48n2016_066:0789c15": "破外人解。外人計有我所。若無神我。何得所",
    "T48n2016_066:0789c16": "有。國土人物是實。所。若見實。當知我亦是實。",
    "T48n2016_066:0789c17": "內人破曰。若爾。所是空。我亦應空。如身中空",
    "T48n2016_066:0789c18": "種。空種及一切外空。是所。所空故。我亦空也。",
    "T48n2016_066:0789c19": "若約內觀解者。即是正約空種破身見也。四",
    "T48n2016_066:0789c20": "大造色圍虛空故。假名為身。離空即無身。若",
    "T48n2016_066:0789c21": "外內空不名身。今約空種檢身不可得。即身",
    "T48n2016_066:0789c22": "見破。身見破。即離我我所也。經云。是身無",
    "T48n2016_066:0789c23": "知。如草木瓦礫者。此是第三檢識種破我。是",
    "T48n2016_066:0789c24": "知說無我行也。若作破外人解。外人計云。若",
    "T48n2016_066:0789c25": "身中無神。那得知四時氣序等事也。內人破",
    "T48n2016_066:0789c26": "曰。如草木瓦礫。亦猶陰陽氣候逐時轉變。似",
    "T48n2016_066:0789c27": "有所知。而非神知者。令身雖有知。如草木瓦",
    "T48n2016_066:0789c28": "礫。無神知也。又外人計身內有神。神使知知",
    "T48n2016_066:0789c29": "之。內人破曰。若神使知知。復誰使神。知。遂無",
    "T48n2016_066:0790a01": "使。神何須使。若無神使。即無知者。無知者。即",
    "T48n2016_066:0790a02": "如草木瓦礫也。若約內觀。的觀識種。所以者",
    "T48n2016_066:0790a03": "何。三事成身。命煖無知。知只是識。若謂識能",
    "T48n2016_066:0790a04": "知者。過去識已滅。滅故不能知。現在識剎那",
    "T48n2016_066:0790a05": "不住。無暫停時。亦不得知。未來識未有。未",
    "T48n2016_066:0790a06": "有之識。豈得有知。三世求識。知不可得。離三",
    "T48n2016_066:0790a07": "世無別有知。故說此身無知。如草木瓦礫也。",
    "T48n2016_066:0790a08": "經云。是身無作。風力所轉。次約風動。助成。破",
    "T48n2016_066:0790a09": "識有作。說無我行也。若作破外人解。外人計",
    "T48n2016_066:0790a10": "身內有神我故。能執作施為。作一切事。內人",
    "T48n2016_066:0790a11": "破曰。此非神作。身有所作。皆風力轉也。若約",
    "T48n2016_066:0790a12": "內觀心解。妄念心動。身內。依風得有種種所",
    "T48n2016_066:0790a13": "作。故大集經云。有風能上。有風能下。心若念",
    "T48n2016_066:0790a14": "上。風隨心牽起。心若念下。風隨心牽下。運轉",
    "T48n2016_066:0790a15": "所作。皆是風隨心轉。作一切事。若風道不通。",
    "T48n2016_066:0790a16": "手脚不遂。心雖有念。即舉動無從。譬如人牽",
    "T48n2016_066:0790a17": "關棙即影技種種所作捩繩若斷。手無所牽。",
    "T48n2016_066:0790a18": "當知皆是依風之所作也。今觀此依風。不自",
    "T48n2016_066:0790a19": "生。亦不他生。若無生。即是空。尚不能自有。令",
    "T48n2016_066:0790a20": "三事成身不可得。誰是作也。釋曰。夫外計內",
    "T48n2016_066:0790a21": "執我者。皆於地水火風空識六大種中。及身",
    "T48n2016_066:0790a22": "內識煖息三事等起執。今觀六大三事內。唯",
    "T48n2016_066:0790a23": "是識之一大。世多堅執以為實我。今只用於",
    "T48n2016_066:0790a24": "內外三世中推。自然無我無識。內外推者。只",
    "T48n2016_066:0790a25": "如執識實在身內者。且何者是識。若言身分",
    "T48n2016_066:0790a26": "皮肉筋骨等是識者。此是地大。若言精血便",
    "T48n2016_066:0790a27": "利等是識者。此是水大。若言身中煖觸是識",
    "T48n2016_066:0790a28": "者。此是火大。若言折旋俯仰言談祗對是識",
    "T48n2016_066:0790a29": "者。此是風大。除四大外。唯是空大。何者是識。",
    "T48n2016_066:0790b01": "各各既無。和合豈有。如一砂壓無油。合眾",
    "T48n2016_066:0790b02": "砂而豈有。似一狗非師子。聚群狗而亦無。此",
    "T48n2016_066:0790b03": "四大種。現推無體。即是內空。死後各復外四",
    "T48n2016_066:0790b04": "大。一一歸空。即是外空。內外俱空。識性無寄。",
    "T48n2016_066:0790b05": "又內推既無識。應在外者。外屬他身。自無主",
    "T48n2016_066:0790b06": "宰。及同虛空。有何分別。內外既空。中間奚有。",
    "T48n2016_066:0790b07": "以因內外立中間故。但破內外。中間自虛。若",
    "T48n2016_066:0790b08": "識內外空者。應在心世。何者。因三世以辯識。",
    "T48n2016_066:0790b09": "因識以立三世。若無有識。誰分三世。若無三",
    "T48n2016_066:0790b10": "世。何以明識。以此三識。若不思過去。即想未",
    "T48n2016_066:0790b11": "來。過未不緣。即住現在。離三際外。更無有識。",
    "T48n2016_066:0790b12": "故祖師云。一念不生。前後際斷。今則念念成",
    "T48n2016_066:0790b13": "三世。念念識不住。念念唯是風。念念無主宰。",
    "T48n2016_066:0790b14": "故金剛經云。過去心不可得。未來心不可得。",
    "T48n2016_066:0790b15": "現在心不可得。以因現在立過去。因過去立",
    "T48n2016_066:0790b16": "未來。現在既不住。過未亦無生。互檢互無。徹",
    "T48n2016_066:0790b17": "底空寂。但有微毫起處。皆從識生。今推既無。",
    "T48n2016_066:0790b18": "分別自滅。分別既滅。境界無依。如依水生波。",
    "T48n2016_066:0790b19": "依鏡現像。無水則波不起。無鏡則像不生。故",
    "T48n2016_066:0790b20": "知非關法有法無。但是識生識滅。如金剛三",
    "T48n2016_066:0790b21": "昧經偈云。法從分別生。還從分別滅。滅是諸",
    "T48n2016_066:0790b22": "分別。是法非生滅。如是洞達。根境豁然。自覺",
    "T48n2016_066:0790b23": "既明。又能利他普照。故經偈云。究竟離虛妄。",
    "T48n2016_066:0790b24": "無染如虛空。清淨妙法身。湛然應一切。是以",
    "T48n2016_066:0790b25": "世間麁浮。不於自身子細明察。妙觀不習。智",
    "T48n2016_066:0790b26": "眼全盲。執妄迷真。以空作有。若能善觀。即齊",
    "T48n2016_066:0790b27": "諸聖。如圓覺經云。爾時世尊告普眼菩薩。善",
    "T48n2016_066:0790b28": "男子。汝等乃能為諸菩薩。及末世眾生。問於",
    "T48n2016_066:0790b29": "如來。修行漸次。思惟住持。乃至假說。種種方",
    "T48n2016_066:0790c01": "便。汝今諦聽。當為汝說。時普眼菩薩。奉教歡",
    "T48n2016_066:0790c02": "喜。及諸大眾。默然而聽。善男子。彼新學菩薩。",
    "T48n2016_066:0790c03": "及末世眾生。欲求如來淨圓覺心。應當正念",
    "T48n2016_066:0790c04": "遠離諸幻。先依如來奢摩他行。堅持禁戒。安",
    "T48n2016_066:0790c05": "處徒眾。宴坐淨室。常作是念。我今此身。四大",
    "T48n2016_066:0790c06": "和合。所謂髮毛爪齒。皮肉筋骨。髓腦垢色。皆",
    "T48n2016_066:0790c07": "歸於地。唾涕膿血。津液涎沫淡淚精氣。大小",
    "T48n2016_066:0790c08": "便利。皆歸於水。煖氣歸火。動轉歸風。四大各",
    "T48n2016_066:0790c09": "離。今者妄身。當在何處。即知此身。畢竟無體。",
    "T48n2016_066:0790c10": "和合為相。實同幻化。四緣假合。妄有六根。六",
    "T48n2016_066:0790c11": "根四大。中外合成。妄有緣氣。於中積聚。似有",
    "T48n2016_066:0790c12": "緣相。假名為心。善男子。此虛妄心。若無六塵。",
    "T48n2016_066:0790c13": "則不能有。四大分解。無塵可得。於中緣塵。各",
    "T48n2016_066:0790c14": "歸散滅。畢竟無有緣心可見。善男子。彼之眾",
    "T48n2016_066:0790c15": "生幻身滅故。幻心亦滅。幻心滅故。幻塵亦滅。",
    "T48n2016_066:0790c16": "幻塵滅故。幻滅亦滅。幻滅滅故。非幻不滅。譬",
    "T48n2016_066:0790c17": "如磨鏡。垢盡明現。善男子。當知身心。皆為幻",
    "T48n2016_066:0790c18": "垢。垢相永滅。十方清淨。善男子。譬如清淨摩",
    "T48n2016_066:0790c19": "尼寶珠。映於五色。隨方各現。諸愚癡者。見彼",
    "T48n2016_066:0790c20": "摩尼。實有五色。善男子。圓覺淨性。現於身心。",
    "T48n2016_066:0790c21": "隨類各應。彼愚癡者。說淨圓覺。實有如是身",
    "T48n2016_066:0790c22": "心自相。亦復如是。由此不能遠於幻化。是故",
    "T48n2016_066:0790c23": "我說。身心幻垢。對離幻垢。說名菩薩。垢盡對",
    "T48n2016_066:0790c24": "除。即無對垢。及說名者。善男子。此菩薩及末",
    "T48n2016_066:0790c25": "世眾生。證得諸幻滅影像故。爾時便得無方",
    "T48n2016_066:0790c26": "清淨。無邊虛空。覺所顯發。覺圓明故。顯心清",
    "T48n2016_066:0790c27": "淨。心清淨故。見塵清淨。見清淨故。眼根清淨。",
    "T48n2016_066:0790c28": "根清淨故。眼識清淨。識清淨故。聞塵清淨。聞",
    "T48n2016_066:0790c29": "清淨故。耳根清淨。根清淨故。耳識清淨。識清",
    "T48n2016_066:0791a01": "淨故。覺塵清淨。如是乃至鼻舌身意。亦復如",
    "T48n2016_066:0791a02": "是。善男子。根清淨故。色塵清淨。色清淨故。",
    "T48n2016_066:0791a03": "聲塵清淨。香味觸法。亦復如是。善男子。六塵",
    "T48n2016_066:0791a04": "清淨故。地大清淨。地清淨故。水大清淨。火大",
    "T48n2016_066:0791a05": "風大。亦復如是。善男子。四大清淨故。十二處。",
    "T48n2016_066:0791a06": "十八界。二十五有清淨。彼清淨故。十力。四無所",
    "T48n2016_066:0791a07": "畏。四無礙智。佛十八不共法。三十七助道品清",
    "T48n2016_066:0791a08": "淨。如是乃至八萬四千陀羅尼門。一切清淨。",
    "T48n2016_066:0791a09": "善男子。一切實相性清淨故。一身清淨。一身",
    "T48n2016_066:0791a10": "清淨故。多身清淨。多身清淨故。如是乃至十",
    "T48n2016_066:0791a11": "方眾生圓覺清淨。善男子。一世界清淨故。多",
    "T48n2016_066:0791a12": "世界清淨。多世界清淨故。如是乃至盡於虛",
    "T48n2016_066:0791a13": "空。圓裹三世。一切平等。清淨不動。善男子。虛",
    "T48n2016_066:0791a14": "空如是平等不動。當知覺性平等不動。四大",
    "T48n2016_066:0791a15": "不動故。當知覺性平等不動。如是乃至八萬",
    "T48n2016_066:0791a16": "四千陀羅尼門平等不動。當知覺性平等不",
    "T48n2016_066:0791a17": "動。善男子。覺性遍滿。清淨不動。圓無際故。當",
    "T48n2016_066:0791a18": "知六根遍滿法界。根遍滿故。當知六塵遍滿",
    "T48n2016_066:0791a19": "法界。塵遍滿故。當知四大遍滿法界。如是乃",
    "T48n2016_066:0791a20": "至陀羅尼門。遍滿法界。善男子。由彼妙覺性",
    "T48n2016_066:0791a21": "遍滿故。根性塵性。無壞無雜。根塵無壞故。如",
    "T48n2016_066:0791a22": "是乃至陀羅尼門。無壞無雜。如百千燈。光照",
    "T48n2016_066:0791a23": "一室。其光遍滿。無壞無雜。善男子。覺成就故。",
    "T48n2016_066:0791a24": "當知菩薩。不與法縛。不求法脫。不厭生死。不",
    "T48n2016_066:0791a25": "愛涅槃。不敬持戒。不憎毀禁。不重久習。不輕",
    "T48n2016_066:0791a26": "初學。何以故。一切覺故。譬如眼光。曉了前",
    "T48n2016_066:0791a27": "境。其光圓滿。得無憎愛。何以故。光體無二無",
    "T48n2016_066:0791a28": "憎愛故。善男子。此菩薩及末世眾生。修習此",
    "T48n2016_066:0791a29": "心。得成就者。於此無修。亦無成就。圓覺普照。",
    "T48n2016_066:0791b01": "寂滅無二。於中百千萬億不可說阿僧祇。恒",
    "T48n2016_066:0791b02": "河沙諸佛世界。猶如空華。亂起亂滅。不即不",
    "T48n2016_066:0791b03": "離。無縛無脫。始知眾生。本來成佛。生死涅槃。",
    "T48n2016_066:0791b04": "猶如昨夢。善男子。如昨夢故。當知生死。及與",
    "T48n2016_066:0791b05": "涅槃。無起無滅。無來無去。其所證者。無得無",
    "T48n2016_066:0791b06": "失。無取無捨。其能證者。無作無止。無任無",
    "T48n2016_066:0791b07": "滅。於此證中。無能無所。畢竟無證。亦無證者。",
    "T48n2016_066:0791b08": "一切法性。平等不壞。善男子。彼諸菩薩。如是",
    "T48n2016_066:0791b09": "修行。如是漸次。如是思惟。如是住持。如是方",
    "T48n2016_066:0791b10": "便。如是開悟。求如是法。亦不迷悶。所以凡夫",
    "T48n2016_066:0791b11": "迷夢。怕怖生老病死。以二乘偏見厭離成住",
    "T48n2016_066:0791b12": "壞空。若頓悟之時。不厭不怖。全將生死法。度",
    "T48n2016_066:0791b13": "脫於群生。以生死性空故。如釋迦如來。不離",
    "T48n2016_066:0791b14": "不著。生則王宮降誕。演獨尊之文。老則壽八",
    "T48n2016_066:0791b15": "十年。示遷壞之法。病則背痛偃臥。警泡幻之",
    "T48n2016_066:0791b16": "身。死則示滅雙林。顯無常之苦。令小根者悟",
    "T48n2016_066:0791b17": "其遷變。俾大器者頓了圓常。故知生老病死",
    "T48n2016_066:0791b18": "之中。盡能發覺。行住坐臥之內。俱可證真。豈",
    "T48n2016_066:0791b19": "同怖厭凡小之見乎。",
    "T48n2016_066:0791b20": "宗鏡錄卷第六十六"
}