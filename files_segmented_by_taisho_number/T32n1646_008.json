{
    "T32n1646_008:0297b21": "成實論卷第八",
    "T32n1646_008:0297b23": "訶梨跋摩造",
    "T32n1646_008:0297b24": "姚秦三藏鳩摩羅什譯",
    "T32n1646_008:0297b25": "◎三報業品第一百四",
    "T32n1646_008:0297b26": "問曰。經中佛說三種業。現報生報後報業。何",
    "T32n1646_008:0297b27": "者是耶。答曰。若此身造業即此身受。是名",
    "T32n1646_008:0297b28": "現報。此世造業次來世受。是名生報。此世",
    "T32n1646_008:0297b29": "造業過次世受。是名後報。以過次世故",
    "T32n1646_008:0297c01": "名為後。問曰。中陰報業在何處受。答曰。二",
    "T32n1646_008:0297c02": "處受。次第中陰業在生報處受。以生有差",
    "T32n1646_008:0297c03": "別名中陰故餘中陰業。在後報處受。問曰。",
    "T32n1646_008:0297c04": "是三種業為報定耶。世定耶。答曰。有人言",
    "T32n1646_008:0297c05": "報定。現報業必現受報。餘二亦爾。雖有此",
    "T32n1646_008:0297c06": "言。是義不然。所以者何。若爾者。非但五逆",
    "T32n1646_008:0297c07": "名為定報。而六足阿毘曇說五逆是定報。又",
    "T32n1646_008:0297c08": "鹽兩經中亦說不定。有業應受地獄果報。",
    "T32n1646_008:0297c09": "是人修身戒心慧故能現受報。是故此三種",
    "T32n1646_008:0297c10": "業應當世定。現報業不必現受。若受則應",
    "T32n1646_008:0297c11": "現受非餘處。餘二亦如是。問曰。何等業能",
    "T32n1646_008:0297c12": "受現報。答曰。有人言。利疾業受現報。如於",
    "T32n1646_008:0297c13": "佛諸聖人及父母等起善惡業。是則現報。若",
    "T32n1646_008:0297c14": "業不利而重。是則生報。如五逆等亦利亦",
    "T32n1646_008:0297c15": "重則受後報。如轉輪王業若菩薩業。又有人",
    "T32n1646_008:0297c16": "言。是三種業隨願得報。若業願今世受。",
    "T32n1646_008:0297c17": "是即現受。如末利夫人以自食分施佛。願",
    "T32n1646_008:0297c18": "現世為王夫人。餘二業亦如是。又隨業",
    "T32n1646_008:0297c19": "熟則先受。問曰。過去業云何名熟。答曰。具",
    "T32n1646_008:0297c20": "足重相是名為熟。問曰。頗有一念起業次",
    "T32n1646_008:0297c21": "念受報耶。答曰無也。漸次當受。如種漸次",
    "T32n1646_008:0297c22": "生牙。業法如是。問曰。若處胎中及睡眠",
    "T32n1646_008:0297c23": "狂亂等人能集業不。答曰。此等有思則能集",
    "T32n1646_008:0297c24": "業。但不具足。問曰。若離此地欲能起此地",
    "T32n1646_008:0297c25": "業不。答曰。有我心人皆集此業。若離我",
    "T32n1646_008:0297c26": "心則不復集。問曰。阿羅漢亦禮敬修福等。",
    "T32n1646_008:0297c27": "此業何故不集耶。答曰。以眾生心故諸業",
    "T32n1646_008:0297c28": "則集。阿羅漢無我心故。諸業不集。又阿羅",
    "T32n1646_008:0297c29": "漢心無漏。無漏心者不集諸業。又經中說。",
    "T32n1646_008:0298a01": "斷罪福業名阿羅漢。是人不集罪業福業",
    "T32n1646_008:0298a02": "及不動業。故業受畢新業不造。問曰。學人",
    "T32n1646_008:0298a03": "集諸業不。答曰。亦不集也。所以者何。經說。",
    "T32n1646_008:0298a04": "是人散壞諸業不積不集滅不然等。有論",
    "T32n1646_008:0298a05": "師言。是學人有我慢故諸業亦集。但以無",
    "T32n1646_008:0298a06": "我智力不必受報。問曰。是三種業於何界",
    "T32n1646_008:0298a07": "可造。答曰。三界中一切處可造。問曰。不定",
    "T32n1646_008:0298a08": "業有耶無耶。答曰有。若業或現報或生報或",
    "T32n1646_008:0298a09": "後報。是名不定。如是業多。問曰。若知此三",
    "T32n1646_008:0298a10": "種業得何利耶。答曰。若能分別是三種業",
    "T32n1646_008:0298a11": "則生正見。所以者何。現見有惡行者而受",
    "T32n1646_008:0298a12": "富樂善者受苦。於中或生邪見。謂善惡無",
    "T32n1646_008:0298a13": "報。若知此三業差別則得正見。如說偈。",
    "T32n1646_008:0298a14": "行惡見樂為惡未熟。至其惡熟自見受",
    "T32n1646_008:0298a15": "苦。行善見苦為善未熟。至其善熟自見",
    "T32n1646_008:0298a16": "受樂。又分別大業經說。不斷殺者得生天",
    "T32n1646_008:0298a17": "上。是人若先世有福若將命終時發強善",
    "T32n1646_008:0298a18": "心。能如是知則生正見。是故應知此三種",
    "T32n1646_008:0298a19": "業相。",
    "T32n1646_008:0298a20": "三受報業品第一百五",
    "T32n1646_008:0298a21": "問曰。經中佛說三種業。樂報苦報不苦不樂",
    "T32n1646_008:0298a22": "報業。何者是耶。答曰。善業得樂報。不善業",
    "T32n1646_008:0298a23": "得苦報。不動業得不苦不樂報。此業不必",
    "T32n1646_008:0298a24": "定受。若受則受樂報非苦等。餘二亦爾。問",
    "T32n1646_008:0298a25": "曰。是諸業亦得色報。何故但說受耶。答曰。",
    "T32n1646_008:0298a26": "於諸報中受為最勝。受是實報色等為具。",
    "T32n1646_008:0298a27": "又於緣中說受。如說火苦火樂。或有因中",
    "T32n1646_008:0298a28": "說果。如人施食名施五利。亦如言食錢",
    "T32n1646_008:0298a29": "等。問曰。從欲界至三禪中。得受不苦不樂",
    "T32n1646_008:0298b01": "報耶。答曰得受。問曰。是何業報。答曰。是下",
    "T32n1646_008:0298b02": "善業報。上善業則受樂報。問曰。若爾何故第",
    "T32n1646_008:0298b03": "四禪及無色定中說耶。答曰。彼是自地。所以",
    "T32n1646_008:0298b04": "者何。彼中但有是報更無異受。以寂滅故。",
    "T32n1646_008:0298b05": "問曰。有人言。憂非業報。是事云何。答曰。何",
    "T32n1646_008:0298b06": "故無耶。問曰。憂但從想分別生。業報不應",
    "T32n1646_008:0298b07": "是想分別故。又若憂是業報業報則輕。故",
    "T32n1646_008:0298b08": "非報也。又此憂離欲時斷。業報不爾。離",
    "T32n1646_008:0298b09": "欲時不斷。是故憂非業報。答曰。汝言憂從",
    "T32n1646_008:0298b10": "想分別生故非報者。樂亦是業報是樂二種。",
    "T32n1646_008:0298b11": "一樂二喜。喜亦從想分別生不應名報。",
    "T32n1646_008:0298b12": "汝言業報則輕。是憂重過於苦。所以者何。",
    "T32n1646_008:0298b13": "憂是愚人。所有智者則無。是故難除。亦能深",
    "T32n1646_008:0298b14": "生熱惱。又四百觀中說。小人身苦君子心憂。",
    "T32n1646_008:0298b15": "又此憂要以智斷。身苦樂亦能除。又憂能生",
    "T32n1646_008:0298b16": "三世中惱。所謂我先有苦今苦當苦。又憂是",
    "T32n1646_008:0298b17": "諸煩惱住處。如經中為煩惱處。故說十八",
    "T32n1646_008:0298b18": "意行。以五識中不生煩惱故。又經中說。以",
    "T32n1646_008:0298b19": "憂為二箭。以受苦重故。如人一處重被二",
    "T32n1646_008:0298b20": "箭。則受苦倍增。如是癡人為苦所逼。更",
    "T32n1646_008:0298b21": "增憂患以惱身心。故甚於苦也。又愚者常",
    "T32n1646_008:0298b22": "憂。所以者何。是人恩愛乖離怨憎合會。所求",
    "T32n1646_008:0298b23": "不得等故常憂。惱又此憂從二因生。一從",
    "T32n1646_008:0298b24": "喜生。二從憂生。若失所愛物是從喜生。",
    "T32n1646_008:0298b25": "如經中說。佛問波斯匿王。汝愛迦尸憍薩",
    "T32n1646_008:0298b26": "羅國耶。又說。諸天樂色貪色。是色若壞則",
    "T32n1646_008:0298b27": "生憂惱。是名從喜生。從憂生者從所憎",
    "T32n1646_008:0298b28": "事生。亦從嫉妬等生。未離欲者嫉妬等結",
    "T32n1646_008:0298b29": "常惱其心。如說天人多慳嫉結。又多眾生",
    "T32n1646_008:0298c01": "憂惱他人。故得憂惱報。如說隨種生果。",
    "T32n1646_008:0298c02": "故知憂是業報。汝言離欲時斷故非報者。",
    "T32n1646_008:0298c03": "是事不然。須陀洹未離欲亦斷地獄等報。",
    "T32n1646_008:0298c04": "可以地獄等報為非報耶。故不可以離",
    "T32n1646_008:0298c05": "欲時斷便名非報。問曰。不苦不樂報業名",
    "T32n1646_008:0298c06": "不動。此業是善應受樂報。何故受不苦不",
    "T32n1646_008:0298c07": "樂報耶。答曰。是受不動故實樂。以寂滅故",
    "T32n1646_008:0298c08": "名不苦不樂。又經中說樂受中貪使。彼中貪",
    "T32n1646_008:0298c09": "於彼受中使故知是樂。",
    "T32n1646_008:0298c10": "三障品第一百六",
    "T32n1646_008:0298c11": "問曰。經中說三障。業障煩惱障報障。何者是",
    "T32n1646_008:0298c12": "耶。答曰。若諸業煩惱及報。能障解脫道故",
    "T32n1646_008:0298c13": "名曰障。問曰。何者能障。答曰。施戒修善回",
    "T32n1646_008:0298c14": "向三有。此能障道。又定受報業是亦為障。",
    "T32n1646_008:0298c15": "如經中說。若此人必定集受報業。則不入",
    "T32n1646_008:0298c16": "正位。是名業障。又若人煩惱厚利增上。常",
    "T32n1646_008:0298c17": "在心中。是煩惱障。又若人煩惱不可除遣。",
    "T32n1646_008:0298c18": "如不能男等欲亦名煩惱障。又若地獄等",
    "T32n1646_008:0298c19": "罪惡生處。及隨所生處不能修道。皆名",
    "T32n1646_008:0298c20": "報障。問曰。有人不先明悉前人。不知其善",
    "T32n1646_008:0298c21": "則不布施。謂彼人若由我施得造諸惡。我",
    "T32n1646_008:0298c22": "則有分。如梵志等諸出家人。故出家人不",
    "T32n1646_008:0298c23": "應布施。以新業繫障解脫故。答曰不然。",
    "T32n1646_008:0298c24": "他作罪福於我無分。所以者何。罪福因緣",
    "T32n1646_008:0298c25": "中有多過咎。何者如眾生是殺因緣。若無",
    "T32n1646_008:0298c26": "眾生何所殺耶。然則死者應當有罪。又",
    "T32n1646_008:0298c27": "如富者是盜因緣。美色是邪婬因緣。他人",
    "T32n1646_008:0298c28": "是妄語等因緣。偽稱等是欺誑因緣。買者",
    "T32n1646_008:0298c29": "亦應有罪。又受者為施者因緣。亦應得",
    "T32n1646_008:0299a01": "福。若人造井池等用者皆應得福。然則不",
    "T32n1646_008:0299a02": "應自為福德。而實不然。是故因緣中不應",
    "T32n1646_008:0299a03": "有罪福。又受者福分應當消盡。則人不應",
    "T32n1646_008:0299a04": "從他受施。所以者何。以福德分貿飲食",
    "T32n1646_008:0299a05": "故。又施者應罪多而福少。所以者何。詎",
    "T32n1646_008:0299a06": "有幾所婆羅門能為善者。多以三毒濁心",
    "T32n1646_008:0299a07": "深著五欲不勤修善。是故施者應罪多福",
    "T32n1646_008:0299a08": "少。又梵志等自稱善人修行法者。是人不",
    "T32n1646_008:0299a09": "能正觀諸法禪定攝心。若離禪定心難",
    "T32n1646_008:0299a10": "調伏。是故施者施未離欲人應得罪多。又",
    "T32n1646_008:0299a11": "人供養父母供給妻子親屬知識皆應得",
    "T32n1646_008:0299a12": "罪。則無有人得福分者。而實不然。是故",
    "T32n1646_008:0299a13": "罪福不在因緣中。又持戒等法亦利益他。",
    "T32n1646_008:0299a14": "是人不殺生故施一切命。則持戒者得大",
    "T32n1646_008:0299a15": "罪分。以不殺故前人得壽。所作眾惡盡。應",
    "T32n1646_008:0299a16": "是持戒者分。故求福者便當殺生不應",
    "T32n1646_008:0299a17": "持戒。又人說法令他修福。修福因緣後得",
    "T32n1646_008:0299a18": "富貴。富貴則憍逸。憍逸則造諸惡。此諸惡說",
    "T32n1646_008:0299a19": "法者皆應有分。又施因緣令他人富。以富",
    "T32n1646_008:0299a20": "因緣所作諸罪亦應是施者分。然則梵志不",
    "T32n1646_008:0299a21": "應受施。亦不應與。而今梵志但受不與。故",
    "T32n1646_008:0299a22": "知此為邪道。又如諸王如法治民亦應有",
    "T32n1646_008:0299a23": "罪。又若子為罪而父母有分。則應不生",
    "T32n1646_008:0299a24": "子。又良醫療疾亦應得罪。以其得命為",
    "T32n1646_008:0299a25": "諸罪故。又天降時雨生長五穀。天應得",
    "T32n1646_008:0299a26": "罪。以多濟育惡眾生故。又施食者亦應",
    "T32n1646_008:0299a27": "得罪。受者或食不消乃令至死。亦未離",
    "T32n1646_008:0299a28": "欲人以著味故施者應罪。然則施者常應",
    "T32n1646_008:0299a29": "令受者自立誓言今食汝食要不為惡然",
    "T32n1646_008:0299b01": "後當與。若不如是則施者兩失。問曰。經中",
    "T32n1646_008:0299b02": "亦言。若比丘食檀越食著檀越衣入無量",
    "T32n1646_008:0299b03": "定。以是因緣故此檀越得無量福。若以是",
    "T32n1646_008:0299b04": "因緣而得福者。云何不得罪耶。答曰。若是",
    "T32n1646_008:0299b05": "比丘食檀越食著檀越衣入無量定。檀越",
    "T32n1646_008:0299b06": "施福自得增長不得定福。如田良故所收",
    "T32n1646_008:0299b07": "必多薄則收少。如是福田良故施報則大。薄",
    "T32n1646_008:0299b08": "則福少。不以受者為福為罪而施者得分。",
    "T32n1646_008:0299b09": "是故不以罪福因緣而得罪福。彼雖為因",
    "T32n1646_008:0299b10": "緣而罪福。要由自起三業。問曰。未離欲人",
    "T32n1646_008:0299b11": "心不自在必貪著有。故出家人不應行施。",
    "T32n1646_008:0299b12": "答曰。若爾則出家人持戒等皆有福德。是亦",
    "T32n1646_008:0299b13": "應捨而實不可。是故布施亦不應捨。但勿",
    "T32n1646_008:0299b14": "回向三有當為泥洹。又但應遠離煩惱諸",
    "T32n1646_008:0299b15": "不善業。所以者何。是諸業因時可防。果時無",
    "T32n1646_008:0299b16": "可如何。是故諸佛常於因時教化說法。不",
    "T32n1646_008:0299b17": "如閻王於果時方化訶責。問曰。是三業障",
    "T32n1646_008:0299b18": "中何障最重。答曰。有人言。報障最重。以不",
    "T32n1646_008:0299b19": "可化故。有人言。以隨人故一切皆重。問曰。",
    "T32n1646_008:0299b20": "何者可轉。答曰。皆可令滅。若可轉者不名",
    "T32n1646_008:0299b21": "為障也。",
    "T32n1646_008:0299b22": "四業品第一百七",
    "T32n1646_008:0299b23": "問曰。經中佛說四種業。黑黑報業白白報業",
    "T32n1646_008:0299b24": "黑白黑白報業不黑不白無報業。為滅盡諸",
    "T32n1646_008:0299b25": "業故。何者是耶。答曰。黑黑報業者。隨以何",
    "T32n1646_008:0299b26": "業生苦惱處。如阿鼻地獄及餘苦惱無善",
    "T32n1646_008:0299b27": "報處。若畜生餓鬼少分。與此相違名第二",
    "T32n1646_008:0299b28": "業。隨以何業生無苦惱處。如色無色界及",
    "T32n1646_008:0299b29": "欲界人天少分黑白雜名第三業。隨以何",
    "T32n1646_008:0299c01": "業生苦惱不苦惱處。若地獄畜生餓鬼人天",
    "T32n1646_008:0299c02": "少分。第四業名無漏能盡三業。若業二世所",
    "T32n1646_008:0299c03": "呵今呵後呵。是人為罪墮在黑闇。無有名",
    "T32n1646_008:0299c04": "聞故名為黑。及二世苦毒今苦後苦。故名",
    "T32n1646_008:0299c05": "為黑。問曰。是業何者能生純苦惱處。答曰。",
    "T32n1646_008:0299c06": "相次為惡心無有悔間無有善能消惡",
    "T32n1646_008:0299c07": "業。是名能生純苦惱處。又以邪見心而造",
    "T32n1646_008:0299c08": "諸惡。又於重人為惡。所謂父母及餘善人。",
    "T32n1646_008:0299c09": "又於眾生為惡無所遺惜。如殺眾生若",
    "T32n1646_008:0299c10": "盡奪財物。若閉牢獄而復斷食。若重考掠",
    "T32n1646_008:0299c11": "令無餘樂。如是等業生純苦處。白白報業",
    "T32n1646_008:0299c12": "者。若人純集諸善。無有不善。此二業勢力",
    "T32n1646_008:0299c13": "最大餘無能勝。若受黑業報時不容白報。",
    "T32n1646_008:0299c14": "受白業報時不容黑報。所以者何。一切眾",
    "T32n1646_008:0299c15": "生皆集善不善。業力相障故不得並受。如",
    "T32n1646_008:0299c16": "負二人物強者先牽。第三業弱善不善雜",
    "T32n1646_008:0299c17": "故。並受報互相勝故。問曰。有人言。若不善",
    "T32n1646_008:0299c18": "業受惡道報是名初業。色界繫善名第二",
    "T32n1646_008:0299c19": "業。欲界繫天人中雜受報業。是名第三業。",
    "T32n1646_008:0299c20": "無礙道中十七學思是第四業。此義云何。答",
    "T32n1646_008:0299c21": "曰。佛自說此業等相。謂若人起罪身口意",
    "T32n1646_008:0299c22": "行。受苦惱身生苦惱處。所受諸受皆不隨",
    "T32n1646_008:0299c23": "意。故知隨令眾生生純苦處。是名初業。",
    "T32n1646_008:0299c24": "色無色。界則純受樂。欲界天人亦有純受",
    "T32n1646_008:0299c25": "樂者。如經說有樂人亦有六觸入天所",
    "T32n1646_008:0299c26": "覺諸塵無不隨意。是第二業。黑白雜行是",
    "T32n1646_008:0299c27": "第三業。一切無漏業皆是盡諸業以相違",
    "T32n1646_008:0299c28": "故。非但十七學思名第四業。問曰。無漏",
    "T32n1646_008:0299c29": "實白。何故名不白耶。答曰。此白相異不同",
    "T32n1646_008:0300a01": "第二業白。是白最勝無相待故。如說轉輪",
    "T32n1646_008:0300a02": "聖王成就清淨過人天眼。實是人眼勝餘",
    "T32n1646_008:0300a03": "人故名曰過人。此業亦爾。勝餘白業故說",
    "T32n1646_008:0300a04": "不白。又有人言。應說名非黑白報業。此則",
    "T32n1646_008:0300a05": "無過。又泥洹名非白。是故此業應名非白。",
    "T32n1646_008:0300a06": "又亦應說非黑非白。所以者何。泥洹名無",
    "T32n1646_008:0300a07": "法。此業為泥洹。故名不黑不白。又世間貴",
    "T32n1646_008:0300a08": "重有漏善業故名為白。以第四業能捨此",
    "T32n1646_008:0300a09": "業故名不白。又此業無黑相故亦無白相",
    "T32n1646_008:0300a10": "可得。又報白故業名白。是業無報故不名",
    "T32n1646_008:0300a11": "白。",
    "T32n1646_008:0300a12": "五逆品第一百八",
    "T32n1646_008:0300a13": "次身受報故名無間。若現受則輕苦惱報少。",
    "T32n1646_008:0300a14": "以其重故。次第疾墮阿鼻地獄。三逆由福",
    "T32n1646_008:0300a15": "田德重故名為逆。所謂破僧惡心出佛身",
    "T32n1646_008:0300a16": "血殺阿羅漢殺父母。以不識恩養故名",
    "T32n1646_008:0300a17": "為逆。此逆罪但人道中能起非餘道中。以",
    "T32n1646_008:0300a18": "人有別知故。問曰。殺餘聖人得逆罪不。",
    "T32n1646_008:0300a19": "答曰。殺聖人者多墮地獄。若殺阿羅漢必",
    "T32n1646_008:0300a20": "應當墮。若人打佛而血不出亦得重罪。以",
    "T32n1646_008:0300a21": "欲害世尊故。問曰。若人作一逆罪則墮",
    "T32n1646_008:0300a22": "地獄。若作二三亦於一身盡受報不。答曰。",
    "T32n1646_008:0300a23": "是罪多故又受重苦。於是中死還生是中。",
    "T32n1646_008:0300a24": "問曰。破僧罪中云何為重。答曰。若非法知",
    "T32n1646_008:0300a25": "非法。是法知是法。如是心作則名為重。若",
    "T32n1646_008:0300a26": "非法謂法。法謂非法。是不如先。又若人於",
    "T32n1646_008:0300a27": "佛所破僧自稱大師天人中尊是亦為重。",
    "T32n1646_008:0300a28": "問曰。若凡夫可破非是聖人。何名重罪。答",
    "T32n1646_008:0300a29": "曰。障礙正法故名重罪。問曰。破僧法",
    "T32n1646_008:0300b01": "為幾時。答曰。法不久住不經一宿。是中梵",
    "T32n1646_008:0300b02": "王等諸天。舍利弗等諸大弟子。即還和合。",
    "T32n1646_008:0300b03": "有人言。是五百比丘先世障他得道善根",
    "T32n1646_008:0300b04": "因緣。今得此報。又凡夫人心輕躁故易可",
    "T32n1646_008:0300b05": "破壞。若但得世間空無我心尚不可壞。",
    "T32n1646_008:0300b06": "況無漏耶。以惡欲在心故造破僧因緣。故",
    "T32n1646_008:0300b07": "求福者應捨惡欲。◎",
    "T32n1646_008:0300b08": "◎五戒品第一百九",
    "T32n1646_008:0300b09": "佛說優婆塞有五戒。問曰。有人言。具受則",
    "T32n1646_008:0300b10": "得戒律儀。是事云何。答曰。隨受多少皆得",
    "T32n1646_008:0300b11": "律儀。但取要有五。問曰。離繫縛等何故不",
    "T32n1646_008:0300b12": "名為戒。而但說不殺等耶。答曰。是眷屬故。",
    "T32n1646_008:0300b13": "問曰。何故不說斷婬。而但說不邪婬耶。答",
    "T32n1646_008:0300b14": "曰。白衣處俗難常離故。又自婬其妻不必",
    "T32n1646_008:0300b15": "墮諸惡趣。如須陀洹等亦行此法。是故不",
    "T32n1646_008:0300b16": "說全斷婬欲。問曰。離兩舌等何故不名",
    "T32n1646_008:0300b17": "為戒。答曰。是事細微難可守護。又兩舌等",
    "T32n1646_008:0300b18": "是妄語分。若說妄語則已總說。問曰。飲酒",
    "T32n1646_008:0300b19": "是實罪耶。答曰非也。所以者何。飲酒不為",
    "T32n1646_008:0300b20": "惱眾生故。但是罪因。若人飲酒則開不善",
    "T32n1646_008:0300b21": "門。是故若教人飲酒則得罪分。以能障定",
    "T32n1646_008:0300b22": "等諸善法故。如植眾果必為牆障。如是",
    "T32n1646_008:0300b23": "四法是實罪。離為實福為守護故。結此酒",
    "T32n1646_008:0300b24": "戒。",
    "T32n1646_008:0300b25": "六業品第一百一十",
    "T32n1646_008:0300b26": "業有六種。地獄報業畜生報業餓鬼報業人",
    "T32n1646_008:0300b27": "報天報不定報業。問曰。何者是耶。答曰。",
    "T32n1646_008:0300b28": "地獄報業。如六足阿毘曇樓炭分中廣說。",
    "T32n1646_008:0300b29": "又殺生等罪皆為地獄。如經中說喜殺生",
    "T32n1646_008:0300c01": "者生地獄中。若得為人則受短命。乃至邪",
    "T32n1646_008:0300c02": "見亦如是。問曰。已知十不善道受地獄報。",
    "T32n1646_008:0300c03": "亦生畜生餓鬼及人道中。而汝但說生地獄",
    "T32n1646_008:0300c04": "及人中。今當別說。何業但受地獄報耶。答",
    "T32n1646_008:0300c05": "曰。即此罪業最重者受地獄報。小輕則受畜",
    "T32n1646_008:0300c06": "生等報。又若具足三種邪行。則為地獄。",
    "T32n1646_008:0300c07": "餘不具足業。為畜生等。又故作重罪則為",
    "T32n1646_008:0300c08": "地獄。又破戒破見人所造惡業則為地獄。",
    "T32n1646_008:0300c09": "又深心為惡心壞行壞。是人造惡則為地",
    "T32n1646_008:0300c10": "獄。又造不善業以不善助則為地獄。又若",
    "T32n1646_008:0300c11": "於賢聖造不善業則為地獄。又起不善業",
    "T32n1646_008:0300c12": "不善修集。如人起不善業後讚快樂不欲",
    "T32n1646_008:0300c13": "捨離則為地獄。又以憎恚心而造罪業則",
    "T32n1646_008:0300c14": "為地獄。若為財物則受餘報。又以邪見心",
    "T32n1646_008:0300c15": "起不善業則為地獄。又破戒者所作罪業",
    "T32n1646_008:0300c16": "則為地獄。又無慚愧者所作罪業則為地",
    "T32n1646_008:0300c17": "獄。又惡性人所作罪業則為地獄。譬如濕",
    "T32n1646_008:0300c18": "地小雨成泥。又常行不善者所作惡業則",
    "T32n1646_008:0300c19": "為地獄。又若無急緣而造惡業則為地獄。",
    "T32n1646_008:0300c20": "又若人不得空無我分。深染著故。所造罪",
    "T32n1646_008:0300c21": "業則為地獄。又若人不修身戒心慧所造",
    "T32n1646_008:0300c22": "惡業則為地獄。又若凡夫人所作罪業則",
    "T32n1646_008:0300c23": "為地獄。所以者何。是人不知陰界諸入十",
    "T32n1646_008:0300c24": "二緣等。以不知故。不應作而作。應作而不",
    "T32n1646_008:0300c25": "作。不應語而語。應語而不語。不應念而",
    "T32n1646_008:0300c26": "念。應念而不念。是人所作罪業雖少亦為",
    "T32n1646_008:0300c27": "地獄。又若不見不善中過。是人則能起重",
    "T32n1646_008:0300c28": "罪業受地獄報。又若人為罪不依於善。",
    "T32n1646_008:0300c29": "則為地獄。如負債人不依恃王債主則",
    "T32n1646_008:0301a01": "得便。又若人善業劣弱所作少罪亦為地",
    "T32n1646_008:0301a02": "獄。如人身中火勢微少。得難消食則不能",
    "T32n1646_008:0301a03": "消。又若人但行不善無善業雜則為地獄。",
    "T32n1646_008:0301a04": "如人為賊輕重悉繫。又若捨離一切善根。",
    "T32n1646_008:0301a05": "如象戰時不護惜手。是人作罪則為地",
    "T32n1646_008:0301a06": "獄。又若行小法受學小師。是人作罪則為",
    "T32n1646_008:0301a07": "地獄。如貧賤負債為富貴所牽。又若人常",
    "T32n1646_008:0301a08": "長不善如負債日息。猶如屠兒獵師等業",
    "T32n1646_008:0301a09": "則為地獄。又若覆藏罪則為地獄。如瘡內",
    "T32n1646_008:0301a10": "漏。又若人不善久住心中。不能疾滅則為",
    "T32n1646_008:0301a11": "地獄。如被治毒即能殺人。又若人自作不",
    "T32n1646_008:0301a12": "善亦以教人。開多眾生苦惱門故則為地",
    "T32n1646_008:0301a13": "獄。如諸國王及多知識人行惡邪行令多人",
    "T32n1646_008:0301a14": "學。如富蘭那等。又若所作業多惱眾生。如",
    "T32n1646_008:0301a15": "燒林等。又教他人令墮非法如田獵等。",
    "T32n1646_008:0301a16": "又若人以惡業活命。如賊魁膾屠獵師等。",
    "T32n1646_008:0301a17": "又畢竟破戒人所作罪業則為地獄。至死不",
    "T32n1646_008:0301a18": "捨故名畢竟。如偈說。畢竟破戒人。如藤鬘",
    "T32n1646_008:0301a19": "樹枝。是人身造惡。自令怨得願。又無事而",
    "T32n1646_008:0301a20": "忿。以此忿心而為罪業則為地獄。若有事",
    "T32n1646_008:0301a21": "而忿罪則不爾。又以瞋起業是結重故則為",
    "T32n1646_008:0301a22": "地獄。如經中說。瞋為重罪而易除滅。又若",
    "T32n1646_008:0301a23": "惡心成性則為地獄。若以因緣而起罪業",
    "T32n1646_008:0301a24": "是則輕微。又若縱逸人所造惡業則為地獄。",
    "T32n1646_008:0301a25": "若為知識所護則得生天上。如莎婆魁",
    "T32n1646_008:0301a26": "膾臨命終時。舍利弗到其所。是人即以惡",
    "T32n1646_008:0301a27": "眼視舍利弗。不能令異呼小來前。更以氣",
    "T32n1646_008:0301a28": "噓之。見舍利弗光色益榮便生念言。此人",
    "T32n1646_008:0301a29": "勝我不可殺也。即以淨心七反上下視舍",
    "T32n1646_008:0301b01": "利弗。以此因緣七生天上七生人中。後得",
    "T32n1646_008:0301b02": "辟支佛道。又如鴦掘魔羅多起罪業。將欲",
    "T32n1646_008:0301b03": "殺母。佛為善知識故即得解脫。又如施",
    "T32n1646_008:0301b04": "越以火坑毒飯欲中害佛。佛為善知識故",
    "T32n1646_008:0301b05": "亦得解脫。如是等人雖有惡業不墮地",
    "T32n1646_008:0301b06": "獄。故說若縱逸人所作惡業則為地獄。又",
    "T32n1646_008:0301b07": "若斷善根不可復治。如調達等。猶如病人",
    "T32n1646_008:0301b08": "死相已現。是人作罪則為地獄。又若人不",
    "T32n1646_008:0301b09": "數為善。將命終時善心難生。是人心悔故",
    "T32n1646_008:0301b10": "墮地獄。又若臨死時起邪見心。是人以先",
    "T32n1646_008:0301b11": "不善為因邪見為緣故墮地獄。如是多有",
    "T32n1646_008:0301b12": "諸業為地獄報。又論師言。一切不善皆是地",
    "T32n1646_008:0301b13": "獄因緣。是不善之餘生畜生等中。如經中",
    "T32n1646_008:0301b14": "說。佛語比丘。汝等所見眾生身邪行口邪行",
    "T32n1646_008:0301b15": "意邪行者。當知便為見地獄人。問曰。已",
    "T32n1646_008:0301b16": "知地獄報業畜生報業。何者是耶。答曰。若",
    "T32n1646_008:0301b17": "人雜善起不善業故墮畜生。又結使熾盛",
    "T32n1646_008:0301b18": "故墮畜生。如婬欲盛故生於雀鵒鴛鴦等",
    "T32n1646_008:0301b19": "中。瞋恚盛故生于蚖蛇蝮蠍等中。愚癡",
    "T32n1646_008:0301b20": "熾盛故生猪羊等中。憍逸盛故生於師子",
    "T32n1646_008:0301b21": "虎狼等中。掉戲盛故生猨猴等中。慳嫉",
    "T32n1646_008:0301b22": "盛故生狗等中。如是等餘煩惱盛故生種",
    "T32n1646_008:0301b23": "種畜生中。若有少施分者。雖生畜生於",
    "T32n1646_008:0301b24": "中受樂。如金翅鳥龍象馬等。又口業報多",
    "T32n1646_008:0301b25": "墮畜生。如人不知不信業果報故起種",
    "T32n1646_008:0301b26": "種口業。如言是人輕躁猶如猨猴。則生猨",
    "T32n1646_008:0301b27": "猴中。若言貪[女*戾]如鳥語如狗吠。騃如猪",
    "T32n1646_008:0301b28": "羊聲如驢鳴行如駱駝自高如象。惡如逸",
    "T32n1646_008:0301b29": "牛婬如鳥雀。怯如猫狸諂如野干。便如",
    "T32n1646_008:0301c01": "羖羊多毛如牛。起如是等惡口業故。隨",
    "T32n1646_008:0301c02": "業受報。又眾生以貪樂故發種種願。如",
    "T32n1646_008:0301c03": "樂婬欲則生鳥等中。若聞諸龍金翅鳥等",
    "T32n1646_008:0301c04": "有勢力故願生其中。又經中說。若於迮",
    "T32n1646_008:0301c05": "狹處死。願得寬處則生鳥中。若渴死求水",
    "T32n1646_008:0301c06": "故生水中。餓死貪食故生廁等中。又從愚",
    "T32n1646_008:0301c07": "癡起輕微業。以雜善故生於蚤虱虫蟻等",
    "T32n1646_008:0301c08": "中。又若教他人令墮邪法。則生無智處。",
    "T32n1646_008:0301c09": "盲生盲死作死尸中虫。又行雜業故生畜",
    "T32n1646_008:0301c10": "生中。如經中說。諸畜生隨種種心。得種種",
    "T32n1646_008:0301c11": "形。又若起應食草業如人妄語自呪誓言。",
    "T32n1646_008:0301c12": "若食此食令我食草。或言食土。如是等。",
    "T32n1646_008:0301c13": "又若人惡口罵言汝何不食草食土。是人隨",
    "T32n1646_008:0301c14": "語受生食草土等。又人行不淨施得草",
    "T32n1646_008:0301c15": "等報。又若人觝債不償。墮牛羊麞鹿驢馬",
    "T32n1646_008:0301c16": "等中償其宿債。如是等業墮畜生中。問曰。",
    "T32n1646_008:0301c17": "已知畜生報業。以何業故墮餓鬼中。答曰。",
    "T32n1646_008:0301c18": "於飲食等生慳貪心。故墮餓鬼。問曰。若人",
    "T32n1646_008:0301c19": "自物不與。何故得罪。答曰。是慳人。若人從",
    "T32n1646_008:0301c20": "乞以貪惜故。則生忿怒。以此罪故生",
    "T32n1646_008:0301c21": "餓鬼中。又此慳人若人從乞有而言無。以",
    "T32n1646_008:0301c22": "妄語故墮餓鬼中。又此人久來修集慳結。",
    "T32n1646_008:0301c23": "見他得利生慳妬心故墮餓鬼。又此慳人",
    "T32n1646_008:0301c24": "見他行施則憎恚施主言。此乞者。以慣",
    "T32n1646_008:0301c25": "得故必當復來從我乞。又從久遠來修集",
    "T32n1646_008:0301c26": "慳心。既自不施亦遮他與。又若共有物。",
    "T32n1646_008:0301c27": "如寺中僧物及天祠中諸婆羅門物。有人獨",
    "T32n1646_008:0301c28": "惜不欲與人。故墮餓鬼。又若人劫奪壞",
    "T32n1646_008:0301c29": "他飲食故。生無飲食處。又若人無布",
    "T32n1646_008:0302a01": "施福。隨所生處報無所得。兼有呵罵乞",
    "T32n1646_008:0302a02": "者業故。於中受苦。又此慳者見人飢渴",
    "T32n1646_008:0302a03": "無憐愍心。故所生處常受飢渴。如以慈悲",
    "T32n1646_008:0302a04": "得生天上。如是以恚恨故生惡道中。又",
    "T32n1646_008:0302a05": "深著親屬愛樂住處。故墮迦陵伽等餓鬼",
    "T32n1646_008:0302a06": "中生。以貪愛是生因緣故。如是等。如業報",
    "T32n1646_008:0302a07": "經中廣說。問曰。已知三惡報業。以何業故",
    "T32n1646_008:0302a08": "生人天中。答曰。若布施持戒修善等業。上者",
    "T32n1646_008:0302a09": "生天中下者生人中。有利根者則生人中。",
    "T32n1646_008:0302a10": "以能行人法故名為人。又雜善業故生人",
    "T32n1646_008:0302a11": "中。此業有上中下。一心不一心淨不淨等。",
    "T32n1646_008:0302a12": "何以知之。以人有種種差品不同故。如經",
    "T32n1646_008:0302a13": "中說。殺生則短命。盜竊則貧窮。邪婬則家",
    "T32n1646_008:0302a14": "不貞良。妄語則常被誹謗。兩舌則眷屬不",
    "T32n1646_008:0302a15": "和。惡口則常聞惡聲。綺語則人不信受。貪",
    "T32n1646_008:0302a16": "嫉則多婬欲。瞋恚則多惡性。邪見則多愚",
    "T32n1646_008:0302a17": "癡。憍慢則生下賤。自高則矬短。嫉妬則無威",
    "T32n1646_008:0302a18": "德。慳則貧寒。瞋則醜陋。惱他則多病。雜心",
    "T32n1646_008:0302a19": "布施則嗜不美味。非時布施則不得隨意。",
    "T32n1646_008:0302a20": "疑悔則生邊地。行不淨施則從苦得報。非",
    "T32n1646_008:0302a21": "道行婬則得不男形。人中有如是等雜不",
    "T32n1646_008:0302a22": "善業。善業亦與此相違。如不殺得長壽等。",
    "T32n1646_008:0302a23": "人道中有如是等種種不同。故知是雜業報。",
    "T32n1646_008:0302a24": "又以願故得生人中。有人不樂放逸亦",
    "T32n1646_008:0302a25": "不多欲。好樂智慧發人身願。則生人中。又",
    "T32n1646_008:0302a26": "若人好樂供養父母及諸所尊。亦知供養",
    "T32n1646_008:0302a27": "沙門婆羅門等喜為事業。亦好修福則生",
    "T32n1646_008:0302a28": "人中。於人中若淨業因緣生欝單越。又若",
    "T32n1646_008:0302a29": "人憎惡田宅舍廬我所差別。生欝單越。",
    "T32n1646_008:0302b01": "又若人正行白業不惱他。取財而以布施。",
    "T32n1646_008:0302b02": "亦不貪著。自持戒行。又不破戒。前後眷屬。",
    "T32n1646_008:0302b03": "則生欝單越。是善小劣生拘耶尼。又小不",
    "T32n1646_008:0302b04": "如生弗于逮。天報業者是施戒善上淨故生",
    "T32n1646_008:0302b05": "天。又若人得智慧分折伏諸結故生天上。",
    "T32n1646_008:0302b06": "又亦隨雜業故有差別。如人中說。又以願",
    "T32n1646_008:0302b07": "故若聞天上受樂因緣。所作善業皆願往",
    "T32n1646_008:0302b08": "生。如八福生處中說。若行慈悲喜捨。則生",
    "T32n1646_008:0302b09": "梵世乃至有頂。是中禪定有差品故報亦差",
    "T32n1646_008:0302b10": "別。若不善斷睡眠調戲等。是人身光則濁。",
    "T32n1646_008:0302b11": "若善除滅光則明淨。又上善業報則生天。",
    "T32n1646_008:0302b12": "以諸所欲隨念即得故。若離色相得無色",
    "T32n1646_008:0302b13": "定。則生無色處。如是等名天報業。不定報",
    "T32n1646_008:0302b14": "業者。下善不善業。是業或地獄餓鬼畜生人",
    "T32n1646_008:0302b15": "天中受。問曰。餘四道中可得受善業報。地",
    "T32n1646_008:0302b16": "獄云何。答曰。若小地獄中暫有停息。如從",
    "T32n1646_008:0302b17": "火地獄得脫。遙見樹林心喜往趣入此林",
    "T32n1646_008:0302b18": "中。涼風動樹刀劍未墮。爾時暫樂。或見醎",
    "T32n1646_008:0302b19": "河謂是清水。馳走往趣亦得暫樂。如是等",
    "T32n1646_008:0302b20": "是地獄中善業報分。是名不定報業。",
    "T32n1646_008:0302b21": "七不善律儀品第一百一十一",
    "T32n1646_008:0302b22": "七不善律儀。謂殺盜邪婬兩舌惡口妄言綺",
    "T32n1646_008:0302b23": "語。若人於此七事若具足若不具足。皆名",
    "T32n1646_008:0302b24": "不善律儀人。問曰。何者成就不善律儀。答曰。",
    "T32n1646_008:0302b25": "成就殺不善律儀。謂屠殺等。成就盜者謂",
    "T32n1646_008:0302b26": "劫賊等。成就邪婬謂非道行婬及婬女等。",
    "T32n1646_008:0302b27": "成就妄語謂歌舞伎兒等。成就兩舌謂喜",
    "T32n1646_008:0302b28": "讒謗及讀誦讒書遘合國事等。成就惡",
    "T32n1646_008:0302b29": "口謂獄卒等。亦以惡口自活命等。成就綺",
    "T32n1646_008:0302c01": "語謂合集言辭令人笑等。有人言。諸王宰",
    "T32n1646_008:0302c02": "將治王事者。常成就此不善律儀。是事不",
    "T32n1646_008:0302c03": "然。所以者何。若人作罪相續不息。是名成",
    "T32n1646_008:0302c04": "就不善律儀。王等不爾。問曰。云何得此不",
    "T32n1646_008:0302c05": "善律儀。答曰。隨行惡業時得。問曰。為從",
    "T32n1646_008:0302c06": "所殺眾生得此律儀。為從一切眾生得",
    "T32n1646_008:0302c07": "耶。答曰。從一切眾生得。如人持戒於一切",
    "T32n1646_008:0302c08": "眾生得善律儀。不善律儀亦如是。若隨殺",
    "T32n1646_008:0302c09": "眾生得二種無作。一殺罪所攝。二不善律儀",
    "T32n1646_008:0302c10": "所攝。於餘眾生得不善律儀所攝。問曰。是",
    "T32n1646_008:0302c11": "不善律儀幾時成就。答曰。乃至未得捨心",
    "T32n1646_008:0302c12": "則常成就。問曰。若人從下軟心得不善律",
    "T32n1646_008:0302c13": "儀。若貪等心得。是人常如是成就為更得",
    "T32n1646_008:0302c14": "耶。答曰。隨心隨煩惱因緣。更得此不善律",
    "T32n1646_008:0302c15": "儀。念念常得於一切眾生得起七種。是七",
    "T32n1646_008:0302c16": "種有上中下故有二十一種。如是念念常",
    "T32n1646_008:0302c17": "於一切眾生邊得。問曰。是不善律儀云何得",
    "T32n1646_008:0302c18": "捨。答曰。隨受善律儀時捨。死時亦捨。又",
    "T32n1646_008:0302c19": "發深心從今日更不復作。爾時亦捨。有論",
    "T32n1646_008:0302c20": "師言。轉根時捨。是事不然。所以者何。不能",
    "T32n1646_008:0302c21": "男等亦得成就。比尼中亦說。若比丘轉根",
    "T32n1646_008:0302c22": "不失律儀。當知不以轉根故捨。問曰。五",
    "T32n1646_008:0302c23": "道中何道眾生成就不善律儀。答曰但人成",
    "T32n1646_008:0302c24": "就不在餘道。有人言。師子虎狼等常以惡",
    "T32n1646_008:0302c25": "業活命亦應成就。",
    "T32n1646_008:0302c26": "七善律儀品第一百一十二",
    "T32n1646_008:0302c27": "七善律儀不殺乃至不綺語。問曰。於非眾",
    "T32n1646_008:0302c28": "生數得是善律儀不。答曰得。但要因眾生。",
    "T32n1646_008:0302c29": "是善律儀三種。戒律儀禪律儀定律儀。問",
    "T32n1646_008:0303a01": "曰。何故不說無漏律儀答曰。無漏律儀在",
    "T32n1646_008:0303a02": "後二中攝。故不別說。有論師言。更有斷律",
    "T32n1646_008:0303a03": "儀。謂離欲界時得善律儀。以斷破戒等惡",
    "T32n1646_008:0303a04": "故名曰斷。而實一切律儀皆三中攝。問曰。諸",
    "T32n1646_008:0303a05": "外道等得此戒律儀耶。答曰得。此人亦以",
    "T32n1646_008:0303a06": "深心離諸惡故。戒師教言。汝從今日不應",
    "T32n1646_008:0303a07": "起殺等罪。問曰。餘道眾生得此戒律儀不。",
    "T32n1646_008:0303a08": "答曰。經中說。諸龍等亦能受一日戒。故知應",
    "T32n1646_008:0303a09": "有。問曰。有人言。不能男等無戒律儀。是事",
    "T32n1646_008:0303a10": "云何。答曰。是戒律儀從心邊生。不能男等",
    "T32n1646_008:0303a11": "亦有善心。何故不得。問曰。何故不聽作比",
    "T32n1646_008:0303a12": "丘耶。答曰。是人結使深厚難得道故。又此",
    "T32n1646_008:0303a13": "人不在比丘中。亦不在比丘尼中。是故不",
    "T32n1646_008:0303a14": "聽。又彼中亦遮餘人。如睞眼等。是人亦得",
    "T32n1646_008:0303a15": "此善律儀。問曰。比尼中遮逆罪者賊住者",
    "T32n1646_008:0303a16": "污比丘尼等。不聽作比丘。是諸人等亦有",
    "T32n1646_008:0303a17": "善律儀耶。答曰。是人若為白衣或得善律",
    "T32n1646_008:0303a18": "儀。如不遮此人修行布施慈等善法。如是",
    "T32n1646_008:0303a19": "若有世間戒律儀者。有何咎耶。但以是人",
    "T32n1646_008:0303a20": "為惡業所污亦障聖道。是故不聽出家。問",
    "T32n1646_008:0303a21": "曰。為從可殺等眾生得善律儀。為於一切",
    "T32n1646_008:0303a22": "眾生得耶。答曰。皆於一切眾生邊得。若不",
    "T32n1646_008:0303a23": "爾。律儀則有分。有分則不具足。又此律儀",
    "T32n1646_008:0303a24": "則可增減。亦同尼延子法。謂百由旬內不殺",
    "T32n1646_008:0303a25": "生等有此等過。是故律儀無有分別。若有",
    "T32n1646_008:0303a26": "人言。我於此人離殺。此人不離是人不得",
    "T32n1646_008:0303a27": "此戒律儀。有論師言。若分別布施行慈心",
    "T32n1646_008:0303a28": "等。有福德戒亦可爾。如持一戒亦得戒",
    "T32n1646_008:0303a29": "福。如是於一眾生亦得律儀。問曰。是戒律",
    "T32n1646_008:0303b01": "儀二種。一盡形。二一日一夜。盡形者。若比",
    "T32n1646_008:0303b02": "丘優婆塞。一日一夜者。如受八戒。一日一",
    "T32n1646_008:0303b03": "夜是事云何。答曰。是事無定。若一日一夜。",
    "T32n1646_008:0303b04": "若但一日或但一夜。若半日或半夜。隨能受",
    "T32n1646_008:0303b05": "時得出家。則但應盡形。若言我但一月二",
    "T32n1646_008:0303b06": "月。若但一歲則不名得出家法。五戒亦爾。",
    "T32n1646_008:0303b07": "問曰。若得善律儀還破失律儀不。答曰不",
    "T32n1646_008:0303b08": "失。但以不善法污此律儀。問曰。但於現在",
    "T32n1646_008:0303b09": "眾生得戒律儀。為從三世眾生得耶。答",
    "T32n1646_008:0303b10": "曰。皆於三世眾生所得。如人供養過去所",
    "T32n1646_008:0303b11": "尊亦有福德。律儀亦爾。是故一切諸佛同一",
    "T32n1646_008:0303b12": "戒品。是律儀無量。如於一眾生得起七種。",
    "T32n1646_008:0303b13": "從不貪等善根起故。亦從上中下心起故。",
    "T32n1646_008:0303b14": "故有多種。如一人一切眾生邊亦如是。念",
    "T32n1646_008:0303b15": "念常得故有無量。問曰。戒律儀幾時可得。",
    "T32n1646_008:0303b16": "答曰。有人受一日戒是初律儀。即日受優婆",
    "T32n1646_008:0303b17": "塞戒是第二律儀。即日出家作沙彌。是第三",
    "T32n1646_008:0303b18": "律儀。即日受具足戒。是第四律儀。即日得",
    "T32n1646_008:0303b19": "禪定。是第五律儀。即日得無色定。是第六律",
    "T32n1646_008:0303b20": "儀。即日得無漏。是第七律儀。隨得道果",
    "T32n1646_008:0303b21": "處更得律儀。而本得不失。但勝者受名。如",
    "T32n1646_008:0303b22": "是則福德益增。以此戒律儀於一切眾生",
    "T32n1646_008:0303b23": "念念常得。故說一日戒律儀。四大寶藏不",
    "T32n1646_008:0303b24": "及十六分中之一。禪律儀無漏律儀隨心",
    "T32n1646_008:0303b25": "行。戒律儀不隨心行。問曰。有人言。入定時",
    "T32n1646_008:0303b26": "有禪律儀。出定則無是事云何。答曰。出入",
    "T32n1646_008:0303b27": "常有。是人得實不作惡法。與破戒相違常",
    "T32n1646_008:0303b28": "不為惡。善心轉勝故應常有。問曰。若禪無",
    "T32n1646_008:0303b29": "色中無破戒法。以何相違名善律儀。答曰。",
    "T32n1646_008:0303c01": "法應如是。諸仙聖人皆得善律儀。若以破",
    "T32n1646_008:0303c02": "戒相違故有律儀者。則但應從可惱眾生",
    "T32n1646_008:0303c03": "所得善律儀。有如是咎。是故不然。",
    "T32n1646_008:0303c04": "八戒齋品第一百一十三",
    "T32n1646_008:0303c05": "八戒齋名優婆娑。優婆娑秦言善宿。是人善",
    "T32n1646_008:0303c06": "心離破戒宿故名善宿。問曰。何故正說離",
    "T32n1646_008:0303c07": "八事耶。答曰。此八是門。由此八法離一切",
    "T32n1646_008:0303c08": "惡。是中四是實惡。飲酒是眾惡門。餘三是放",
    "T32n1646_008:0303c09": "逸因緣。是人離五種惡是福因緣。離餘三",
    "T32n1646_008:0303c10": "種是道因緣。白衣多善法劣弱。但能起道",
    "T32n1646_008:0303c11": "因緣故。以此八法成就五乘。問曰。是八分",
    "T32n1646_008:0303c12": "齋但應具受為得分受。答曰。隨力能持。有",
    "T32n1646_008:0303c13": "人言。此法但齋一日一夜。是事不然。隨受",
    "T32n1646_008:0303c14": "多少戒。或可半日乃至一月有何咎耶。有",
    "T32n1646_008:0303c15": "人言。要從他受是亦不定。若無人時但心",
    "T32n1646_008:0303c16": "念口言我持八戒。是戒五種清淨。一行十善",
    "T32n1646_008:0303c17": "道。二前後諸善。三不為惡心所惱。四以",
    "T32n1646_008:0303c18": "憶念守護。五回向涅槃。能如是齋則四大",
    "T32n1646_008:0303c19": "寶藏不及其一分。天王福報亦所不及帝",
    "T32n1646_008:0303c20": "釋說偈。佛訶之。若漏盡人應說此偈。偈",
    "T32n1646_008:0303c21": "言。",
    "T32n1646_008:0303c22": "　六齋神足月　　奉行於八戒",
    "T32n1646_008:0303c23": "　此人獲福德　　則為與我等",
    "T32n1646_008:0303c24": "受此齋法應泥洹果。故漏盡人應說此",
    "T32n1646_008:0303c25": "偈。受齋法中繫縛桎梏。皆應放捨。亦斷一",
    "T32n1646_008:0303c26": "切不善因緣。是名清淨。問曰。轉輪聖王好",
    "T32n1646_008:0303c27": "受齋法。誰教之者。答曰。大德天神曾見佛",
    "T32n1646_008:0303c28": "者。教之令受。",
    "T32n1646_008:0303c29": "八種語品第一百一十四",
    "T32n1646_008:0304a01": "八種語。四種不淨四種淨。四不淨者。若人見",
    "T32n1646_008:0304a02": "言不見。不見言見。不見謂見問言不見。",
    "T32n1646_008:0304a03": "見謂不見問則言見。如是事倒心倒。故名",
    "T32n1646_008:0304a04": "不淨。四種淨者。若見言見。不見言不見。見",
    "T32n1646_008:0304a05": "謂不見問言不見。不見謂見問則言見。事",
    "T32n1646_008:0304a06": "實心實。故名曰淨。聞覺知亦如是。問曰。見",
    "T32n1646_008:0304a07": "聞覺知有何差別。答曰。有三種信。見名現",
    "T32n1646_008:0304a08": "在信。聞名信賢聖語。知名比知。覺名分別。",
    "T32n1646_008:0304a09": "三種信慧。此三種慧或皆是實。或皆顛倒。上",
    "T32n1646_008:0304a10": "人不起不淨。但起淨語。是故下人所用則",
    "T32n1646_008:0304a11": "名不淨。上人所用故名為淨。有人言。是義",
    "T32n1646_008:0304a12": "中諸正智人皆名為上。不但得道故凡夫人",
    "T32n1646_008:0304a13": "亦有淨語。",
    "T32n1646_008:0304a14": "九業品第一百一十五",
    "T32n1646_008:0304a15": "九種業。欲界繫業三種。作無作非作非無作。",
    "T32n1646_008:0304a16": "色界繫業亦如是。無色界二種及無漏業。身",
    "T32n1646_008:0304a17": "口所造業名作。因作所集罪福常隨。是心",
    "T32n1646_008:0304a18": "不相應法名為無作。亦有無作。但從心生。",
    "T32n1646_008:0304a19": "非作非無作者即是意。意即是思。思名為業。",
    "T32n1646_008:0304a20": "是故若意求後身。此亦名意業。亦名為思。",
    "T32n1646_008:0304a21": "思念後身故名為業。問曰。若爾則無無漏",
    "T32n1646_008:0304a22": "思。答曰。若以此為思則無無漏也。問曰。",
    "T32n1646_008:0304a23": "是無作雖從身生當有多少差別不。答曰。",
    "T32n1646_008:0304a24": "若一切身分皆起作業。因此則集多無作",
    "T32n1646_008:0304a25": "得大果報。問曰。是無作在何處。答曰。業道",
    "T32n1646_008:0304a26": "體定集無作。或有或無餘則待心。若強心",
    "T32n1646_008:0304a27": "則有軟心則無。又此無作亦從願生。若人發",
    "T32n1646_008:0304a28": "願我要當布施若起塔寺。是人定得無作。",
    "T32n1646_008:0304a29": "問曰。是無作幾時得幾時失。答曰。隨所作",
    "T32n1646_008:0304b01": "事在。若起園林塔寺等施。隨施物不壞。爾",
    "T32n1646_008:0304b02": "時常隨。又隨心不息。如人發心我應常",
    "T32n1646_008:0304b03": "作此事。若會同若衣施。如是等事在心不",
    "T32n1646_008:0304b04": "息。爾時常得。又隨命未盡。如人受出家",
    "T32n1646_008:0304b05": "戒爾時常得。問曰。有人言。但欲界中從作",
    "T32n1646_008:0304b06": "生無作。色界中無是事云何。答曰。應在二",
    "T32n1646_008:0304b07": "界。所以者何。色界諸天亦應能說法禮佛",
    "T32n1646_008:0304b08": "及僧。如是人等云何不從作業生無作耶。",
    "T32n1646_008:0304b09": "又有人言。隱沒無記無無作。是事不然。隱",
    "T32n1646_008:0304b10": "沒無記是重煩惱。是煩惱集則名為使。但不",
    "T32n1646_008:0304b11": "隱沒無記無無作。所以者何。是心下軟不能",
    "T32n1646_008:0304b12": "起集。如華能熏麻非草木等。有人言。過",
    "T32n1646_008:0304b13": "梵世上無有能起作業心。所以者何。覺觀",
    "T32n1646_008:0304b14": "能起口業。彼無覺觀但用梵世心能起口",
    "T32n1646_008:0304b15": "業。是事不然。眾生隨業受身。若上地生不",
    "T32n1646_008:0304b16": "應用梵世中報。故知以自地心能起口業。",
    "T32n1646_008:0304b17": "又汝說彼無覺觀。後當說有。問曰。聖人斷",
    "T32n1646_008:0304b18": "結未盡。能起作業不。答曰。聖人不能起",
    "T32n1646_008:0304b19": "實罪業。問曰。狗等眾生音聲是口業不。答曰。",
    "T32n1646_008:0304b20": "雖無言辭差別。從心起故亦名為業。又若",
    "T32n1646_008:0304b21": "現相若號令若簫竹等音皆名口業。是身口",
    "T32n1646_008:0304b22": "業要由意識能起。非餘識也。是故人有自",
    "T32n1646_008:0304b23": "見身業自聞口業。以意識所起業相續不",
    "T32n1646_008:0304b24": "斷故自見聞。",
    "T32n1646_008:0304b25": "十不善道品第一百一十六",
    "T32n1646_008:0304b26": "經中佛說十不善業道。謂殺生等。五陰和合",
    "T32n1646_008:0304b27": "名為眾生。斷此命故名為殺生。問曰。若此",
    "T32n1646_008:0304b28": "五陰念念常滅。以何為殺。答曰。五陰雖念",
    "T32n1646_008:0304b29": "念滅還相續生。斷相續故名為殺生。又是",
    "T32n1646_008:0304c01": "人以有殺心故得殺罪。問曰。為斷現在五",
    "T32n1646_008:0304c02": "陰故名殺生耶。答曰。五陰相續中有眾生",
    "T32n1646_008:0304c03": "名。壞此相續故名殺生。不以念念滅中有",
    "T32n1646_008:0304c04": "眾生名。問曰。有人依官舊法殺害眾生。或",
    "T32n1646_008:0304c05": "為強力所逼強殺眾生。自謂無罪。是事云",
    "T32n1646_008:0304c06": "何。答曰。亦應得罪。所以者何。是人具足殺",
    "T32n1646_008:0304c07": "罪因緣。以四因緣得殺生罪。一有眾生。二",
    "T32n1646_008:0304c08": "知是眾生。三有欲殺心。四斷其命。是人備",
    "T32n1646_008:0304c09": "此四因。云何無罪。盜名若此物實屬此人",
    "T32n1646_008:0304c10": "而劫盜取。是名為盜。是中亦有四種因緣。",
    "T32n1646_008:0304c11": "一是物實屬他。二知屬他。三有劫盜心。四",
    "T32n1646_008:0304c12": "劫盜取已。問曰。有人言。伏藏屬王。若取此",
    "T32n1646_008:0304c13": "物則於王得罪。是事云何。答曰。不論地中",
    "T32n1646_008:0304c14": "物。但地上物應屬王。所以者何。給孤獨等",
    "T32n1646_008:0304c15": "聖人亦取此物。故知無罪。又若自然得物",
    "T32n1646_008:0304c16": "不名劫盜。問曰。若一切萬物皆共業所生。",
    "T32n1646_008:0304c17": "劫盜何故得罪。答曰。雖從共業因生。因有",
    "T32n1646_008:0304c18": "強弱。若人業因力強。又勤加功此物則屬。問",
    "T32n1646_008:0304c19": "曰。若人於塔寺眾僧所奪取田宅等物。從",
    "T32n1646_008:0304c20": "誰得罪。答曰。雖佛及僧於此物中無我所",
    "T32n1646_008:0304c21": "心。亦從得罪。以是物定屬佛僧。於中生惡",
    "T32n1646_008:0304c22": "心若劫若盜。是故得罪。邪婬名若眾生",
    "T32n1646_008:0304c23": "非妻與之行婬。是名邪婬。又雖是其妻",
    "T32n1646_008:0304c24": "於非道行婬。亦名邪婬。又一切女人皆有",
    "T32n1646_008:0304c25": "守護。若父母兄弟夫主兒息等。出家女人為",
    "T32n1646_008:0304c26": "王等守護。問曰。婬女非婦與之行婬。云何",
    "T32n1646_008:0304c27": "非邪婬。答曰。少時為婦。如比尼中說是",
    "T32n1646_008:0304c28": "少時婦乃至以一鬘遮故。問曰。若無主",
    "T32n1646_008:0304c29": "女人自來求為妻者。是事云何。答曰。若",
    "T32n1646_008:0305a01": "實無主於眾人前如法來者。不名邪婬。問",
    "T32n1646_008:0305a02": "曰。若出家人取婦免邪婬不。答曰不免。所",
    "T32n1646_008:0305a03": "以者何。無此法故。出家法常離婬欲。但罪",
    "T32n1646_008:0305a04": "輕於犯他人婦。妄語者。若身口意誑他眾",
    "T32n1646_008:0305a05": "生。令虛妄解。是名妄語。佛為重罪故說",
    "T32n1646_008:0305a06": "眾中定問名為妄語。乃至一人問時亦名妄",
    "T32n1646_008:0305a07": "語。豈須眾人耶。又隨所欲誑人。於此人",
    "T32n1646_008:0305a08": "得罪。若人語他人言我語某甲如是事。事",
    "T32n1646_008:0305a09": "雖不實不名妄語。又妄語隨想。若見無見",
    "T32n1646_008:0305a10": "想。問言不見。無妄語罪。如比尼中說。問",
    "T32n1646_008:0305a11": "曰。若人事倒不見言見。云何非妄語耶。答",
    "T32n1646_008:0305a12": "曰一切罪福皆由心生。是人於不見事中",
    "T32n1646_008:0305a13": "而生見想。是故無罪。如於實眾生中無眾",
    "T32n1646_008:0305a14": "生想。非眾生中生眾生想。不得殺罪。問曰。",
    "T32n1646_008:0305a15": "如實有眾生生眾生想。乃得殺罪。如是若",
    "T32n1646_008:0305a16": "見生見想則應無罪。非不見見想而得無",
    "T32n1646_008:0305a17": "罪。答曰。是罪因心因眾生生。是故雖有",
    "T32n1646_008:0305a18": "眾生無眾生想則不得罪。以無心故。若",
    "T32n1646_008:0305a19": "無眾生有眾生想。以眾生無故亦不得",
    "T32n1646_008:0305a20": "罪。若有眾生有眾生想。因緣具故得殺生",
    "T32n1646_008:0305a21": "罪。若於見事中生不見想。問言不見。是",
    "T32n1646_008:0305a22": "人想不倒故不欺眾生。雖為事倒亦名為",
    "T32n1646_008:0305a23": "實。若不見事中而生見想。問言不見。是",
    "T32n1646_008:0305a24": "人想倒欺誑眾生。事雖不倒亦名妄語。兩",
    "T32n1646_008:0305a25": "舌名若人欲別離他而起口業。是名兩",
    "T32n1646_008:0305a26": "舌。若無別離心。他聞自壞則不得罪。若善",
    "T32n1646_008:0305a27": "心教化令離惡人。雖為別離亦不得罪。",
    "T32n1646_008:0305a28": "若不以結使濁心。雖復口言亦不得罪。惡",
    "T32n1646_008:0305a29": "口名若人苦言無所利益但欲惱他。是名",
    "T32n1646_008:0305b01": "惡口。若憐愍心為利益故苦言無罪。如無",
    "T32n1646_008:0305b02": "事加惱是則有罪。依方針灸雖苦非罪。苦",
    "T32n1646_008:0305b03": "言亦爾。諸佛賢聖亦為此事。如言癡人等。",
    "T32n1646_008:0305b04": "又若無結使濁心。雖為苦言不名為罪。",
    "T32n1646_008:0305b05": "如離欲人等。若以善心苦語中起煩惱。即",
    "T32n1646_008:0305b06": "時得罪。綺語名若非實語義不正。故名為",
    "T32n1646_008:0305b07": "綺語。又雖是實語以非時故亦名綺語。又",
    "T32n1646_008:0305b08": "雖實而時。以隨順衰惱無利益故亦名綺",
    "T32n1646_008:0305b09": "語。又雖言實而時亦有利益。以言無本末",
    "T32n1646_008:0305b10": "義理不次亦名綺語。又以癡等煩惱散心",
    "T32n1646_008:0305b11": "故語名為綺語。身意不正亦名綺業。但多",
    "T32n1646_008:0305b12": "以口作亦隨俗。故名曰綺語。餘三口業皆",
    "T32n1646_008:0305b13": "雜綺語不得相離。若妄語而非苦言。亦不",
    "T32n1646_008:0305b14": "別離。則有二種妄語綺語。若是妄語亦欲",
    "T32n1646_008:0305b15": "別離。而不苦言則有三種妄語兩舌綺語。",
    "T32n1646_008:0305b16": "若妄語苦言不欲別離。亦有三種妄語惡",
    "T32n1646_008:0305b17": "口綺語。若妄語苦言亦欲別離則具四種。",
    "T32n1646_008:0305b18": "若無妄語苦言亦不別離。但非時語無益",
    "T32n1646_008:0305b19": "語無義語。則但是綺語。是綺語微細難可",
    "T32n1646_008:0305b20": "捨離。但有諸佛能斷其根。是故但有諸",
    "T32n1646_008:0305b21": "佛獨稱世尊。言則信受。餘無及者。問曰。",
    "T32n1646_008:0305b22": "已說七種業道。何用復說三意業耶。答",
    "T32n1646_008:0305b23": "曰。有人言。謂罪福要由身口。非但從心。",
    "T32n1646_008:0305b24": "是故說心亦是業道。是三種意業力故起",
    "T32n1646_008:0305b25": "身口惡業。是三種雖重。以意業微細故在",
    "T32n1646_008:0305b26": "後說。雖一切煩惱能起惡業。此三但為",
    "T32n1646_008:0305b27": "惱眾生。故名不善業道。若中下貪不名",
    "T32n1646_008:0305b28": "業道。是貪增上深著他有。方便欲惱能起",
    "T32n1646_008:0305b29": "身口業。故以貪嫉為業道。恚癡亦爾。又若",
    "T32n1646_008:0305b30": "說癡即說一切煩惱。此中但為能起身口",
    "T32n1646_008:0305c01": "侵惱眾生故說三種。問曰。何故名癡為",
    "T32n1646_008:0305c02": "邪見耶。答曰。癡有差別。所以者何。非一",
    "T32n1646_008:0305c03": "切癡盡是不善。若癡增上轉成邪見。則名",
    "T32n1646_008:0305c04": "不善業道。一切不善皆由此三門。若人為",
    "T32n1646_008:0305c05": "財利故起不善業。如為金錢殘殺眾生。",
    "T32n1646_008:0305c06": "或以瞋故。如殺怨賊。或有不為財利亦",
    "T32n1646_008:0305c07": "不瞋恚。但以癡力不識好醜故殺眾生。",
    "T32n1646_008:0305c08": "問曰。經說惡道因緣有四。隨貪隨恚隨",
    "T32n1646_008:0305c09": "怖隨癡行。故墮諸惡道。今此中何故不",
    "T32n1646_008:0305c10": "說隨怖起惡業。耶。答曰。怖是癡所攝。若",
    "T32n1646_008:0305c11": "說隨怖即是隨癡。所以者何。智者乃至失",
    "T32n1646_008:0305c12": "命因緣尚不起惡業。又是事先已答。謂煩",
    "T32n1646_008:0305c13": "惱增長能起身口業。爾時名不善道。是三多",
    "T32n1646_008:0305c14": "起不善故。問曰。何故名為業道。答曰。意即",
    "T32n1646_008:0305c15": "是業。於此中行故名業道。先行後三中後",
    "T32n1646_008:0305c16": "行前七。中三業道非業。七業亦業亦道。問",
    "T32n1646_008:0305c17": "曰。亦有鞭杖及飲酒等諸不善業。何故但說",
    "T32n1646_008:0305c18": "十耶。答曰。此十罪重故說。又鞭杖等皆是眷",
    "T32n1646_008:0305c19": "屬先後。飲酒非是實罪。亦不為惱他。設令",
    "T32n1646_008:0305c20": "他惱亦非但酒也。問曰。是不善道為在",
    "T32n1646_008:0305c21": "何處。答曰。悉在五道。但欝單越無邪婬以",
    "T32n1646_008:0305c22": "三事起以貪欲成。餘以三事起亦以三事",
    "T32n1646_008:0305c23": "成。問曰。聖人能起不善業不。答曰。亦起意",
    "T32n1646_008:0305c24": "不善業不起身口。又意業中亦但起瞋心",
    "T32n1646_008:0305c25": "不起殺心。問曰。經中說學人亦呪人言滅",
    "T32n1646_008:0305c26": "令汝斷種。此事云何。答曰。亦有經說阿羅",
    "T32n1646_008:0305c27": "漢呪。是漏盡人煩惱根斷尚不起心。況當",
    "T32n1646_008:0305c28": "呪耶。言學人呪亦應如是。又聖人於",
    "T32n1646_008:0305c29": "不善業得不作律儀。云何當作不善。又",
    "T32n1646_008:0306a01": "此聖人不墮惡道。若能起不善則亦應墮。",
    "T32n1646_008:0306a02": "問曰。若諸聖人今世不造不善業。故不墮",
    "T32n1646_008:0306a03": "惡道。過去世中有不善業。何故不墮。答曰。",
    "T32n1646_008:0306a04": "是聖人心。中實智生時。諸惡道業皆已羸",
    "T32n1646_008:0306a05": "劣。猶如敗種不能復生。又三毒二種。一能",
    "T32n1646_008:0306a06": "得惡道。一則不能。入惡道者聖人斷盡。",
    "T32n1646_008:0306a07": "以業煩惱故得受身。聖人雖有諸業煩惱",
    "T32n1646_008:0306a08": "不具足。是故不墮。又是人依大勢力。所謂",
    "T32n1646_008:0306a09": "三寶能消大惡。如人依王債主不惱。又是",
    "T32n1646_008:0306a10": "人智慧明利能消惡業。如人身中火勢盛故",
    "T32n1646_008:0306a11": "難消能消。又此人有多方便。或念諸佛或",
    "T32n1646_008:0306a12": "念慈悲諸善業。故得脫諸惡。如多方詐賊",
    "T32n1646_008:0306a13": "依諸險難則不可得。又此聖人知得解脫",
    "T32n1646_008:0306a14": "道。如牛王行如鳥依空。又長夜修習諸善",
    "T32n1646_008:0306a15": "法故不墮惡道。如經中說。若人常修身戒",
    "T32n1646_008:0306a16": "心慧。有地獄報業能現輕受。又如偈說。",
    "T32n1646_008:0306a17": "行慈悲心無量無礙。諸有重業所不能及。",
    "T32n1646_008:0306a18": "又此聖人心不善業不能堅固。如一渧水",
    "T32n1646_008:0306a19": "墮熱鐵上。又此聖人善業深遠如桓殊羅樹",
    "T32n1646_008:0306a20": "根。又此聖人善多惡少。少惡在多善中則無",
    "T32n1646_008:0306a21": "勢力。如一兩鹽投之恒河不能壞味。又此",
    "T32n1646_008:0306a22": "聖人富信等財。如貧窮人為一錢受罪。富",
    "T32n1646_008:0306a23": "貴者雖為百千亦不得罪。又入聖道故得",
    "T32n1646_008:0306a24": "為尊貴。如貴人雖罪不入牢獄。又如虎",
    "T32n1646_008:0306a25": "狼犬羊及尊卑共諍大者得勝。又此聖人心",
    "T32n1646_008:0306a26": "宿聖道。諸惡道罪不能復惱。如王宿空舍",
    "T32n1646_008:0306a27": "餘人無能入者。又此聖人行自行處。惡道",
    "T32n1646_008:0306a28": "罪業不能得便。如鷹鵽喻。又聖人繫心四",
    "T32n1646_008:0306a29": "念處。故諸惡道業不能得便。如圓瓶入",
    "T32n1646_008:0306b01": "鈙。又具二種結。故墮惡道隨業受報。聖",
    "T32n1646_008:0306b02": "人斷一種故不墮惡道。又此人常受善業",
    "T32n1646_008:0306b03": "報。故諸惡道業不能得便。又如先六業",
    "T32n1646_008:0306b04": "品中說地獄業相。聖人無因緣故不墮惡",
    "T32n1646_008:0306b05": "道。◎",
    "T32n1646_008:0306b06": "成實論卷第八"
}