{
    "X78n1549_005:0263c09": "淨土聖賢錄卷五",
    "X78n1549_005:0263c11": "往生比邱第三之四",
    "X78n1549_005:0263c12": "梵琦",
    "X78n1549_005:0263c13": "梵琦。字楚石。姓朱。寧波象山人。母夢日墮懷而生琦。",
    "X78n1549_005:0263c14": "九歲出家永祚寺。十六得度。依晉翁詢師。閱楞嚴經。",
    "X78n1549_005:0263c15": "有省。詣徑山參元叟端公。不契。尋應詔書經。抵燕京。",
    "X78n1549_005:0263c16": "聞西樓鼓聲。豁然大徹。還徑山謁元叟。遂蒙印可。元",
    "X78n1549_005:0263c17": "泰定中。出主海鹽福臻寺。遷主永祚。歷嘉興本覺。賜",
    "X78n1549_005:0263c18": "號佛日普照慧辯禪師。再遷報恩光孝。尋退隱永祚。",
    "X78n1549_005:0263c19": "築室號西齋。一意淨業。定中見大蓮華充滿世界。彌",
    "X78n1549_005:0263c20": "陀在中。眾聖圍繞。作懷淨土詩傳於世。今錄其百韻",
    "X78n1549_005:0263c21": "詩曰。欲生安養國。承事鼓音王。合掌須西向。低頭禮",
    "X78n1549_005:0263c22": "彼方。觀門誠易入。儀軌信難量。佛願尤深廣。人心要",
    "X78n1549_005:0263c23": "久長。嬰兒思乳母。遠客望家鄉。鄭重迎新月。殷勤送",
    "X78n1549_005:0263c24": "夕陽。分明蒙接引。造次莫遺忘。飲啄齋稱首。熏修策",
    "X78n1549_005:0264a01": "最良。五辛全斬斷。十惡永隄防。勿用求名利。毋勞論",
    "X78n1549_005:0264a02": "否臧。布裘遮幻質。藜糝塞空腸。擺撥多生債。枝梧九",
    "X78n1549_005:0264a03": "漏囊。精神纔嬾慢。喜怒便搶攘。水滴俄盈器。江流始",
    "X78n1549_005:0264a04": "濫觴。積來功行滿。趂取色身強。室置千華座。爐焚百",
    "X78n1549_005:0264a05": "種香。新衣經獻著。美饌待呈甞。莫點殘油炬。宜煎浴",
    "X78n1549_005:0264a06": "像湯。形骸同土木。戒檢若氷霜。想念離諸妄。跏趺在",
    "X78n1549_005:0264a07": "一牀。剎那登淨域。方寸發幽光。骨肉都融化。乾坤極",
    "X78n1549_005:0264a08": "杳茫。太虗函表裏。佛剎據中央。蓮吐葳蕤萼。波翻瀲",
    "X78n1549_005:0264a09": "灩塘。鮮颷隨動蕩。綵仗恣搖颺。燦爛黃金殿。參差白",
    "X78n1549_005:0264a10": "玉堂。樓將四寶合。臺備七珍妝。鏡面鋪階砌。荷心結",
    "X78n1549_005:0264a11": "洞房。珊瑚裁作檻。碼碯製為梁。田地琉璃展。園林錦",
    "X78n1549_005:0264a12": "繡張。內皆陳綺席。外盡繞銀牆。覆有玲瓏網。平無突",
    "X78n1549_005:0264a13": "兀岡。璚林連處處。琪樹列行行。果大琪如密。音清妙",
    "X78n1549_005:0264a14": "似簧。喬柯元自對。翠葉正相當。一一吟鸚鵡。雙雙集",
    "X78n1549_005:0264a15": "鳳凰。瑤池無晝夜。珠水自宮商。渠瑩金沙底。風輕寶",
    "X78n1549_005:0264a16": "岸旁。高低敷菡萏。深淺戲鴛鴦。異彩吞羣鳥。奇葩掩",
    "X78n1549_005:0264a17": "眾芳。千枝分赤白。萬朵間青黃。暫挹身根爽。微通鼻",
    "X78n1549_005:0264a18": "觀涼。頻伽前鼓舞。共命後飛翔。竟日鶯調舌。沖霄鶴",
    "X78n1549_005:0264a19": "引吭。悟空寧有我。知苦悉無常。大士談元理。聲聞會",
    "X78n1549_005:0264a20": "寶坊。經宣十二部。偈演百千章。直指菩提徑。俱浮般",
    "X78n1549_005:0264a21": "若航。挽回尋劍客。喚醒失頭狂。九品標麤妙。三乘互",
    "X78n1549_005:0264a22": "抑揚。鍊深終絕鑛。簸淨豈存糠。示現真彌勒。咨參妙",
    "X78n1549_005:0264a23": "吉祥。聖賢雲靉靆。天樂日鏗鏘。俊偉純童子。伊優絕",
    "X78n1549_005:0264a24": "女郎。語言工問答。進退巧趨蹌。火齊恒流燄。摩尼益",
    "X78n1549_005:0264b01": "耀芒。不須懸日月。何處限封疆。食是天餚饍。餐非世",
    "X78n1549_005:0264b02": "稻梁。挂肩如意服。擎鉢自然漿。脫體殊清淨。含暉更",
    "X78n1549_005:0264b03": "焜煌。袈裟籠瑞靄。瓔珞襯仙裳。徧往微塵國。周遊正",
    "X78n1549_005:0264b04": "覺場。慈顏容禮覲。供具任持將。側聽能仁教。還令所",
    "X78n1549_005:0264b05": "得亡。及歸彈指頃。翻笑取塗忙。每受經行樂。誰云坐",
    "X78n1549_005:0264b06": "臥妨。普天除鬪諍。匝地息災殃。南北威靈被。東西德",
    "X78n1549_005:0264b07": "化彰。幾番經劫燒。四海變耕桑。此界無虧損。斯人但",
    "X78n1549_005:0264b08": "壽昌。戶丁休點注。年甲罷推詳。滿耳唯聞法。充飢不",
    "X78n1549_005:0264b09": "假糧。永懷恩入髓。且免毒侵瘡。試說娑婆苦。爭禁涕",
    "X78n1549_005:0264b10": "淚滂。內宗誰復解。邪見轉堪傷。忍被貪嗔縛。甘投利",
    "X78n1549_005:0264b11": "欲阬。賊同邨裏住。戈向室中戕。儘受錢堆屋。仍思米",
    "X78n1549_005:0264b12": "溢倉。山中搜雉兔。野外牧牛羊。奪命他生報。銜冤累",
    "X78n1549_005:0264b13": "世償。太平逢盜賊。離亂遇刀鎗。好飲耽盃酒。迷情戀",
    "X78n1549_005:0264b14": "市娼。心猿拋罥索。意馬放垂韁。逸志摧中路。英魂赴",
    "X78n1549_005:0264b15": "北邙。干戈消禮樂。揖讓去陶唐。戰伐愁邊鄙。烽烟徹",
    "X78n1549_005:0264b16": "上蒼。連邨遭殺戮。暴骨滿城隍。鬼哭聞陰雨。人悲弔",
    "X78n1549_005:0264b17": "國殤。歲凶多餓死。棺貴少埋藏。瓦礫堆禪剎。荊榛滿",
    "X78n1549_005:0264b18": "教庠。征徭兼賦稅。禾黍減豐穰。念佛緣猶阻。尋經事",
    "X78n1549_005:0264b19": "亦荒。素襟龍奮迅。高步鵠騰驤。載顧同羣鴈。毋為獨",
    "X78n1549_005:0264b20": "跳獐。聖胎吾已就。法侶爾相望。寶地同瀟灑。金臺共",
    "X78n1549_005:0264b21": "頡頏。翹勤山岌嶪。積德海汪洋。曠劫功彌著。纖毫過",
    "X78n1549_005:0264b22": "即禳。三心期遠到。十念整遙裝。必欲超魔界。從今奉",
    "X78n1549_005:0264b23": "覺皇。明洪武元年。詔入京師。說法蔣山。尋復應召者",
    "X78n1549_005:0264b24": "再。三年秋。詔問鬼神情狀。琦館天界等。集經論成書。",
    "X78n1549_005:0264c01": "將入奏。忽示微疾。越四日。具浴更衣。書偈曰。真性圓",
    "X78n1549_005:0264c02": "明。本無生滅。木馬夜鳴。西方日出。謂同召僧夢堂噩",
    "X78n1549_005:0264c03": "曰。吾行矣。問何往。答曰。西方。噩曰。西方有佛。東方無",
    "X78n1549_005:0264c04": "佛邪。琦厲聲一喝而化。年七十五。闍維。齒舌數珠不",
    "X78n1549_005:0264c05": "壞(護法錄西齋淨土詩)。",
    "X78n1549_005:0264c06": "可授",
    "X78n1549_005:0264c07": "可授。字無旨。姓李。台州臨海人。年十二出家。十九得",
    "X78n1549_005:0264c08": "度。受具戒。潛心參究。遇普覺明公於靈隱。問答之頃。",
    "X78n1549_005:0264c09": "疑情頓釋。至元間。出主大雄山安聖寺。閱五年。遷隆",
    "X78n1549_005:0264c10": "恩。又二年。遷真如。明年。行宣政院選主龍華。作休庵",
    "X78n1549_005:0264c11": "於西塢。日修念佛三昧。明洪武六年。復起主杭之淨",
    "X78n1549_005:0264c12": "慈寺。居二載。忽集眾申精進之戒。手撾鼓而退。示微",
    "X78n1549_005:0264c13": "疾。端坐西向曰。吾將逝矣。左右請書偈。麾之曰。吾宗",
    "X78n1549_005:0264c14": "本無言說。乃合爪稱佛號。聲漸微而寂(護法錄)。",
    "X78n1549_005:0264c15": "慧日",
    "X78n1549_005:0264c16": "慧日。字東溟。姓賈。台州赤城人。幼出家於縣之廣嚴",
    "X78n1549_005:0264c17": "寺。習教於柏子庭。既游上竺。依竹屋湛堂。尋出主吳",
    "X78n1549_005:0264c18": "山聖水寺。元至正四年。下天竺災。日應眾請。為葺新",
    "X78n1549_005:0264c19": "之。寺既成。遷上竺。順帝特賜慈光妙應普濟之號。明",
    "X78n1549_005:0264c20": "洪武初。召入京。詔就天界開山復瓦官寺故蹟。復令",
    "X78n1549_005:0264c21": "說戒於鍾山。旋辭歸上竺。謝院事。修彌陀懺。十二年",
    "X78n1549_005:0264c22": "七月朔。謂弟子曰。吾夢青蓮華生方池中。清芬襲人。",
    "X78n1549_005:0264c23": "淨土之祥見矣。後四日。趺坐合爪而終。年八十九(明",
    "X78n1549_005:0264c24": "高僧傳)。",
    "X78n1549_005:0265a01": "普智",
    "X78n1549_005:0265a02": "普智。字無礙。姓褚。杭州人。出家龍井寺。依東溟日公。",
    "X78n1549_005:0265a03": "受天台性具之學。講說無礙。四坐道場。門風大振。晚",
    "X78n1549_005:0265a04": "年開演於松江延慶寺。遂終老焉。專修淨業。寒暑不",
    "X78n1549_005:0265a05": "輟。永樂六年正月二日。微疾。會眾。端坐面西。念佛而",
    "X78n1549_005:0265a06": "逝。嘗註阿彌陀經一卷(明高僧傳)。",
    "X78n1549_005:0265a07": "景隆",
    "X78n1549_005:0265a08": "景隆。字祖庭。號空谷。蘇州陳氏子也。幼不茹葷。好趺",
    "X78n1549_005:0265a09": "坐若禪定然。稍長。從弁山懶雲和尚。參叩大法。年二",
    "X78n1549_005:0265a10": "十八。出家虎邱。洪熙中。給牒為僧。依石庵和尚於杭",
    "X78n1549_005:0265a11": "州靈隱寺。尋往天目。刻苦研究。忽有省。馳詣懶雲。遂",
    "X78n1549_005:0265a12": "蒙印可。隆既提持向上。兼以淨業勸人。著淨土詩一",
    "X78n1549_005:0265a13": "百八首。或問永明四料簡之旨。答言。參禪人執守話",
    "X78n1549_005:0265a14": "頭。自謂守靜工夫。更無別事。念佛往生。寅夕禮誦。皆",
    "X78n1549_005:0265a15": "所不行。此所謂有禪無淨土也。此等參禪亦非正氣。",
    "X78n1549_005:0265a16": "是為守死話頭。不異土木瓦石。坐此病者十有八九。",
    "X78n1549_005:0265a17": "莫之能救。真得禪旨。如水上葫蘆。捺著便轉。活潑潑",
    "X78n1549_005:0265a18": "地。如此參禪。不輕念佛往生之道。寅夕禮誦。亦所遵",
    "X78n1549_005:0265a19": "行。左之右之。無不是道。此所謂有禪有淨土也。又云。",
    "X78n1549_005:0265a20": "念佛一門。修行捷徑。識破此身不實。世間虗妄。唯淨",
    "X78n1549_005:0265a21": "土可歸。念佛可恃。緊念慢念。高聲低聲。總無拘礙。但",
    "X78n1549_005:0265a22": "令身心閒淡。默念不忘。靜閙閒忙。一而無二。忽然觸",
    "X78n1549_005:0265a23": "境遇緣。打著轉身一句。始知寂光淨土。不離此處。阿",
    "X78n1549_005:0265a24": "彌陀佛。不越自心。然若將心求悟。反成障礙。但以信",
    "X78n1549_005:0265b01": "心為本。一切雜念。都不隨之。如是行去。縱然不悟。沒",
    "X78n1549_005:0265b02": "後亦生淨土。階級進修。無有退轉。優曇和尚令人提",
    "X78n1549_005:0265b03": "云。念佛者是誰。或云那箇是我本性阿彌陀。謂是攝",
    "X78n1549_005:0265b04": "心念佛。參究念佛。今不必用此法。只用平常念去。隆",
    "X78n1549_005:0265b05": "年五十餘。嘗自作塔銘。其沒也無所考。時又有琴公",
    "X78n1549_005:0265b06": "者。字古音。福建蔡氏子。嘗作念佛警策偈曰。一句阿",
    "X78n1549_005:0265b07": "彌陀佛。宗門頭則公案。譬如騎馬拄杖。把穩生涯一",
    "X78n1549_005:0265b08": "段。不拘四眾人等。持之悉有應驗。行住坐臥之中。一",
    "X78n1549_005:0265b09": "句彌陀莫斷。須信因深果深。直教不念自念。若能念",
    "X78n1549_005:0265b10": "念不空。管取念成一片。當念認得念人。彌陀與我同",
    "X78n1549_005:0265b11": "現。便入念佛三昧。親證極樂內院。蓮胎標的姓名。極",
    "X78n1549_005:0265b12": "功之者自見。親見彌陀授記。便同菩薩作伴。自此出",
    "X78n1549_005:0265b13": "離娑婆。一路了無憂患。直至無上菩提。永劫隨心散",
    "X78n1549_005:0265b14": "誕。依得此道歸來。決定成佛不欠(名僧輯略空谷集)。",
    "X78n1549_005:0265b15": "寶珠",
    "X78n1549_005:0265b16": "寶珠。不詳其所出。嘗遊浙中杭嘉間。冬夏一衲。乞食",
    "X78n1549_005:0265b17": "自活。宿無恒居。念佛不絕口。人與之言。略酬一二語",
    "X78n1549_005:0265b18": "即連聲念佛。後於海門寺。忽若顛狂者將半月。一僧",
    "X78n1549_005:0265b19": "呵曰。爾平日實行。當與世人作眼目。何得乃爾。珠曰",
    "X78n1549_005:0265b20": "如是。吾行矣。索浴畢。安然而化(往生集)。",
    "X78n1549_005:0265b21": "本明",
    "X78n1549_005:0265b22": "本明。不詳其所出。居通州靜嘉寺。梵行清白。勤於講",
    "X78n1549_005:0265b23": "業。後輟講。專心淨土。六時禮念。歷年弗替。忽微恙。自",
    "X78n1549_005:0265b24": "知時至。告眾安然而化。異香七日(往生集)。",
    "X78n1549_005:0265c01": "義秀",
    "X78n1549_005:0265c02": "義秀。溫里人。嘉靖初。居蒲之讚歎庵。日課阿彌陀佛",
    "X78n1549_005:0265c03": "十萬餘聲。朝夕無間。歷五十餘年。經行之所。甎砌成",
    "X78n1549_005:0265c04": "坳。人試補之。久復成坳如故。初有貧子不能自活。來",
    "X78n1549_005:0265c05": "依秀。秀納之。久之不善其所為。呵曰。汝真賊也。無何。",
    "X78n1549_005:0265c06": "果約其黨。乘夜擊秀。初擊。秀稱佛聲猶洪。再擊。稱佛",
    "X78n1549_005:0265c07": "聲弗斷。然亦微矣。氣盡。佛聲乃寂(紫柏老人集)。",
    "X78n1549_005:0265c08": "雪梅",
    "X78n1549_005:0265c09": "雪梅。蘇州人。踪跡奇異。不拘戒律。好吟詩。嘉靖中遊",
    "X78n1549_005:0265c10": "南京。止報恩寺。每見法師講經。輒笑曰。亂說亂說。專",
    "X78n1549_005:0265c11": "修淨土。動靜無間。尋還蘇。住竹堂寺。年八十餘。忽辭",
    "X78n1549_005:0265c12": "眾剋日行。眾僧醪錢治龕。至期。送者雲集。梅笑曰。爾",
    "X78n1549_005:0265c13": "輩纔布施幾文錢。便欲逼取老僧性命。尚早尚早。眾",
    "X78n1549_005:0265c14": "廢然散去。越數日。端坐龕中。泊然而化(雪梅紀略)。",
    "X78n1549_005:0265c15": "性專",
    "X78n1549_005:0265c16": "性專。字守庵。姓張。蘇州崑山人。少薙髮。遍訪知識。謁",
    "X78n1549_005:0265c17": "妙峯受戒。預聽法華講席。後辭去。往峯頂行頭陀行。",
    "X78n1549_005:0265c18": "十二時中。唯誦法華。行深禪定。嘗於空中見西方寶",
    "X78n1549_005:0265c19": "池成琉璃色。深廣無際。以白妙峯。妙峯曰。此觀行初",
    "X78n1549_005:0265c20": "成之相。不生取著。是善境界。專遂深秘不言。石城有",
    "X78n1549_005:0265c21": "百尺彌勒像。嘉靖間。經兵燹。金剝。專為新之。又搆石",
    "X78n1549_005:0265c22": "殿與像稱。感佛放光。夜明如旦。二十三年秋。延法師",
    "X78n1549_005:0265c23": "傳燈講小本彌陀經。有講易彌勒上生經者。專曰。不",
    "X78n1549_005:0265c24": "然。吾聞彌陀與彌勒。一身一智慧。力無畏亦然。余將",
    "X78n1549_005:0266a01": "俾海眾同悟本性彌陀。即本性彌勒。先遊蓮華淨土。",
    "X78n1549_005:0266a02": "然後預龍華勝會也。二十五年仲冬。沐浴更衣。命眾",
    "X78n1549_005:0266a03": "椎鐘誦經。趺坐而化。前數日。衣褶中生靈芝一本。大",
    "X78n1549_005:0266a04": "於拳。色紅白(法華持驗)。",
    "X78n1549_005:0266a05": "祖香",
    "X78n1549_005:0266a06": "祖香。臨江新喻人。於山東龍潭寺。精修淨業。有居士",
    "X78n1549_005:0266a07": "王傑者。築庵延之。香語傑云。某日當歸家。眾苦留。香",
    "X78n1549_005:0266a08": "云歸安養家耳。及期敷坐西向坐逝。舉龕入山。火出",
    "X78n1549_005:0266a09": "自焚(往生集)。",
    "X78n1549_005:0266a10": "圓果",
    "X78n1549_005:0266a11": "圓果。字祇園。一字幻空。不詳其所出。少為鳳陽衛守",
    "X78n1549_005:0266a12": "陵指揮使。已而棄官。出家五臺山。淹貫經論。頓悟直",
    "X78n1549_005:0266a13": "指。東遊至蘇杭。登座說法。天華晝下。繽紛如雨。嘉靖",
    "X78n1549_005:0266a14": "三十四年。浙中倭亂。剽掠至北新關。果時在杭佛慧",
    "X78n1549_005:0266a15": "寺。巡撫胡宗憲。聞果道高。延請出山。商退賊之策。果",
    "X78n1549_005:0266a16": "辭曰。毋庸。三日後賊當自退耳。後三日。軍士見雲中",
    "X78n1549_005:0266a17": "有神兵數千。擊倭。倭退竄。皆以為果力也。臨化之日。",
    "X78n1549_005:0266a18": "囑弟子十年後茶毗。至期。舁棺至野。忽自起火。灰燼",
    "X78n1549_005:0266a19": "無遺。道俗觀者千人。咸見雲中現出西方境界。有七",
    "X78n1549_005:0266a20": "重欄楯。七重羅網。七重行樹。七寶池。金沙地。樓閣宮",
    "X78n1549_005:0266a21": "殿。竝是金銀瑠璃玻瓈硨磲赤珠瑪瑙之所嚴飾。池",
    "X78n1549_005:0266a22": "中開出青黃赤白蓮華。白鶴孔雀鸚鵡舍利迦陵頻",
    "X78n1549_005:0266a23": "伽共命之鳥。種種奇妙。與佛經所說。無有差別。俄而",
    "X78n1549_005:0266a24": "天樂振空。移時方滅(獪園)。",
    "X78n1549_005:0266b01": "真清",
    "X78n1549_005:0266b02": "真清。字象先。姓羅。長沙湘潭人。少強記絕人。年十五。",
    "X78n1549_005:0266b03": "補諸生。十九遘家難。遂投南嶽伏虎巖。依寶珠和尚",
    "X78n1549_005:0266b04": "薙髮受具。看無字話。因舟觸岸。有省。珠化去。清駐錫",
    "X78n1549_005:0266b05": "覺皇寺。患背疾。夢關雲長授之藥。病愈。南遊天台。結",
    "X78n1549_005:0266b06": "茅居焉。遷華頂天柱峯。修大小彌陀懺六年。暇則開",
    "X78n1549_005:0266b07": "演十乘。闡明三觀。學者歸附日眾。應居士王太初請。",
    "X78n1549_005:0266b08": "就永明禪室。講觀經妙宗鈔百日。居常日勤五悔。密",
    "X78n1549_005:0266b09": "持觀經及梵網心地品。一夕夢琳宮綺麗寶樹參差。",
    "X78n1549_005:0266b10": "見阿彌陀佛。觀音勢至二菩薩。方展拜間。旁有沙彌",
    "X78n1549_005:0266b11": "授以一牌。書曰。戒香熏修。寤知中品往生之象也。萬",
    "X78n1549_005:0266b12": "歷三十一年正月抱疾。盡出所儲。付五臺雲棲西興",
    "X78n1549_005:0266b13": "諸寺飯僧。有進藥石者。卻之曰。吾淨土緣熟。聖境冥",
    "X78n1549_005:0266b14": "現。不久辭世。果何為乎。正月七日。絕粒。唯飲檀香水。",
    "X78n1549_005:0266b15": "期於二十九日告終。與眾說無生法。誨諭甚切。至二",
    "X78n1549_005:0266b16": "十九日夜。起別眾曰。吾逝矣。眾請曰。和尚往生淨土。",
    "X78n1549_005:0266b17": "九品奚居。曰。中品中生也。眾曰。胡不上品生邪。曰。吾",
    "X78n1549_005:0266b18": "戒香所熏。位止中品。言畢。泊然而逝。延五日。顏色紅",
    "X78n1549_005:0266b19": "潤如生。茶毗日。香氣充郁。骨鏘鏘有聲。年五十七(明",
    "X78n1549_005:0266b20": "高僧傳)。",
    "X78n1549_005:0266b21": "明證",
    "X78n1549_005:0266b22": "明證。字無塵。姓魏。會稽人。性醇厚簡默。少不樂腥羶。",
    "X78n1549_005:0266b23": "常欲出家。弱冠過隣寺。遇五臺龐眉老僧。若舊相識",
    "X78n1549_005:0266b24": "者。願相依為弟子。老僧云。汝三年後。方可薙髮。當先",
    "X78n1549_005:0266c01": "行苦行。學諸經典。證遂往叢林作重務。學楞嚴呪。日",
    "X78n1549_005:0266c02": "止誦一字。夜禮觀音。徹曉不寐。三年而呪始畢。忽臥",
    "X78n1549_005:0266c03": "病七日。遍身發痛。若換骨者。病愈。夙慧頓開。而五臺",
    "X78n1549_005:0266c04": "僧復至。為祝髮受具戒。囑令終身誦法華經。遂展經",
    "X78n1549_005:0266c05": "朗誦無滯。已而華嚴涅槃諸經悉成誦。乃謂老僧曰。",
    "X78n1549_005:0266c06": "吾欲盡形乞食供養。以報師德。是夜老僧不知所往。",
    "X78n1549_005:0266c07": "證日誦法華一部。日惟二飱。三衣經鉢外。一無所蓄。",
    "X78n1549_005:0266c08": "人有施者。隨得隨捨。或與之言。止微笑而已。如是者",
    "X78n1549_005:0266c09": "三十年。一日誦經。艴然不懌。弟子問故。曰。吾持誦一",
    "X78n1549_005:0266c10": "生。求生淨土。豈將墮紅塵邪。於是更加勤誦。三年。一",
    "X78n1549_005:0266c11": "日撫案大笑曰。我今不到紅塵去矣。往謁雲棲宏公。",
    "X78n1549_005:0266c12": "還至澗中。謂侍者曰。汝往報眾徒。我明日當去。次日",
    "X78n1549_005:0266c13": "諸徒至。證問甚麼時。答云亭午。遂命具湯盥沐。端坐",
    "X78n1549_005:0266c14": "念佛。誦觀世音大勢至。至清淨大。即閉口。眾聞空中",
    "X78n1549_005:0266c15": "朗誦海眾菩薩。異香馥然。合掌而寂。如入禪定。七日",
    "X78n1549_005:0266c16": "後開龕。時值炎暑。儀容若生。年五十。時萬歷二十一",
    "X78n1549_005:0266c17": "年也。證弟子真定。字靜明。出家後。秉師之訓。精勤念",
    "X78n1549_005:0266c18": "佛。求生淨土。兼禮拜華嚴法華諸經。造像齋僧。行諸",
    "X78n1549_005:0266c19": "苦行。年七十二。預刻期。面西念佛而化(理安寺紀)。",
    "X78n1549_005:0266c20": "明玉",
    "X78n1549_005:0266c21": "明玉。字無瑕。姓劉。西蜀人。出家後。遍歷名山。參叩知",
    "X78n1549_005:0266c22": "識。苦行絕倫。禮華嚴法華經。一字一禮。萬歷二十三",
    "X78n1549_005:0266c23": "年正月。忽謂弟子曰。吾業繫娑婆七十二年。今將歸",
    "X78n1549_005:0266c24": "矣。遂不食。念佛不絕者旬日。聲如洪鐘。臨終沐浴端",
    "X78n1549_005:0267a01": "坐。持珠念佛益哀促。已而大聲云。佛佛佛。倒駕鐵牛",
    "X78n1549_005:0267a02": "歸佛國。聲絕而逝(憨山夢遊集)。",
    "X78n1549_005:0267a03": "法祥",
    "X78n1549_005:0267a04": "法祥。字瑞光。姓周。紹興嵊縣人。少有出世志。參嘯巖",
    "X78n1549_005:0267a05": "老人。嘯巖示以念佛法門。遂出家。居南岳側刀峯。影",
    "X78n1549_005:0267a06": "不出山。專志念佛。以豆記數。日夜精勤。脅不至席。人",
    "X78n1549_005:0267a07": "稱為豆兒佛。未幾成叢林。萬歷三十八年。二月六日。",
    "X78n1549_005:0267a08": "索浴禮佛。告眾曰。瓜子熟也。正落蒂時。眾莫喻者。入",
    "X78n1549_005:0267a09": "室趺坐。令眾唱佛名。合掌而逝。峯前聞音樂聲(憨山",
    "X78n1549_005:0267a10": "夢遊集)。",
    "X78n1549_005:0267a11": "袾宏",
    "X78n1549_005:0267a12": "袾宏。字佛慧。號蓮池。杭州仁和沈氏子也。年十七。補",
    "X78n1549_005:0267a13": "諸生。以學行稱。鄰有老嫗。日課佛名數千。問其故。嫗",
    "X78n1549_005:0267a14": "曰。先夫持佛名。臨終無病。與人一拱而別。故知念佛",
    "X78n1549_005:0267a15": "功德。不可思議。宏自此棲心淨土。書生死事大四字",
    "X78n1549_005:0267a16": "於案頭以自策。年三十二。出家。謁徧融笑巖諸大老。",
    "X78n1549_005:0267a17": "參念佛者是誰。有省。隆慶五年。乞食雲棲。見山水幽",
    "X78n1549_005:0267a18": "絕居焉。山故多虎。為放瑜伽燄口。虎不為患。歲亢旱。",
    "X78n1549_005:0267a19": "居民乞禱雨。曰吾但知念佛。無他術也。眾固請。乃持",
    "X78n1549_005:0267a20": "木魚出循田塍行。唱佛名。時雨隨注。如足所及。眾悅",
    "X78n1549_005:0267a21": "相與庀材造屋。衲子日歸附。遂成叢林。宏主張淨土。",
    "X78n1549_005:0267a22": "痛斥狂禪。著阿彌陀經疏鈔。融會事理。統攝三根。至",
    "X78n1549_005:0267a23": "為淵奧。時有曹魯川者。致書雲棲。略曰。夫釋尊有三",
    "X78n1549_005:0267a24": "藏十二部教。所謂於廣大海。張眾多網。又所謂大囷",
    "X78n1549_005:0267b01": "小囷也者。祇宜談大以該小。詎可舉一而廢多。比吾",
    "X78n1549_005:0267b02": "黨中有唱為歷劫成聖。必漸無頓之說者。夫漸亦聖",
    "X78n1549_005:0267b03": "說。未嘗不是。而以漸廢頓。左矣。尊者內秘頓圓。而外",
    "X78n1549_005:0267b04": "顯淨土法門。諸佛有然。無足疑者。奈近來聽眾。直欲",
    "X78n1549_005:0267b05": "以彌陀一聖。而盡廢十五王子。以淨土一經。而盡廢",
    "X78n1549_005:0267b06": "三藏十二部。則不佞之所不願聞也。時雖末法。而斯",
    "X78n1549_005:0267b07": "人之機。豈無利鈍。有如釋尊為迦葉為憍陳如。其說",
    "X78n1549_005:0267b08": "如此。為善財為龍女。其說如彼。二十五聖各證圓通。",
    "X78n1549_005:0267b09": "文殊所稱又如彼。正所謂昨日定。今日不定。又所謂",
    "X78n1549_005:0267b10": "說我是空。且不是空。說我是有。且不是有。此所以為",
    "X78n1549_005:0267b11": "善無常主。活潑潑地。如水上按葫蘆然。倘釘樁守窟。",
    "X78n1549_005:0267b12": "焉利人天。所願尊者為大眾衍淨教。遇利根指上乘。",
    "X78n1549_005:0267b13": "圓融通達。不滯方隅。俾鵬鷃竝適。不亦盡善盡美哉。",
    "X78n1549_005:0267b14": "又佛華嚴乃無上一乘圓教。如來稱性之極談。尊者",
    "X78n1549_005:0267b15": "乃與彌陀經竝稱。已似未妥。因此遂有著論騰之。架",
    "X78n1549_005:0267b16": "淨土於華嚴之上者。朱紫遞淆之謂何。亦願尊者為",
    "X78n1549_005:0267b17": "淨土根人說淨土。為華嚴根人說華嚴。毋相誚。亦毋",
    "X78n1549_005:0267b18": "相濫。乃為流通佛乘。乃為五教竝陳。三根盡攝。奈之",
    "X78n1549_005:0267b19": "何必刻舟而求劍。且彈雀而走鷂也。宏報書曰。夫華",
    "X78n1549_005:0267b20": "嚴具無量門。求生淨土。華嚴無量門中之一門耳。就",
    "X78n1549_005:0267b21": "時之機。葢由此一門而入華嚴。非舉此一門而廢華",
    "X78n1549_005:0267b22": "嚴也。來諭謂不肖以彌陀與華嚴竝稱。因此遂有著",
    "X78n1549_005:0267b23": "論駕淨土於華嚴之上者。此論誰作乎。華嚴如天子。",
    "X78n1549_005:0267b24": "誰有駕諸侯王大臣百官於天子之上者乎。然不肖",
    "X78n1549_005:0267c01": "亦未甞竝稱也。疏鈔中特謂華嚴圓極。彌陀經得圓",
    "X78n1549_005:0267c02": "少分。是華嚴之眷屬流類。非竝也。又來諭謂宜隨機",
    "X78n1549_005:0267c03": "演教。為宜淨土人說淨土。宜華嚴人說華嚴。此意甚",
    "X78n1549_005:0267c04": "妙。然中有二義。一者千機竝育。乃如來出世事。非不",
    "X78n1549_005:0267c05": "肖所能。故曹溪專直指之禪。豈其不通餘教。遠公擅",
    "X78n1549_005:0267c06": "東林之社。亦非止接鈍根。至於雲門法眼曹洞溈仰",
    "X78n1549_005:0267c07": "臨濟。雖五宗同出一原。而亦授受稍別。門庭施設。理",
    "X78n1549_005:0267c08": "自應爾。無足怪者。況不肖凡品乎。若其妄效古人昨",
    "X78n1549_005:0267c09": "日定今日不定。而漫無師承。變亂不一。名曰利人。實",
    "X78n1549_005:0267c10": "悞人矣。何以故。我為法王。於法自在。平民號曰國王。",
    "X78n1549_005:0267c11": "不可不慎也。二者。說華嚴則該淨土。說淨土亦通華",
    "X78n1549_005:0267c12": "嚴。是以說華嚴者自說華嚴。說淨土者自說淨土。固",
    "X78n1549_005:0267c13": "竝行而不相悖。今人但知華嚴廣於極樂。而不知彌",
    "X78n1549_005:0267c14": "陀即是遮那也。又龍樹於龍宮而出華嚴。而願生極",
    "X78n1549_005:0267c15": "樂。普賢為華嚴長子。而願生極樂。文殊與普賢同佐",
    "X78n1549_005:0267c16": "遮那。號華嚴三聖。而願生極樂。咸有明據。皎如日星。",
    "X78n1549_005:0267c17": "居士將提唱華嚴以風四方。而與文殊普賢龍樹違",
    "X78n1549_005:0267c18": "背。此又不肖之所未解也。況方山列十種淨土。極樂",
    "X78n1549_005:0267c19": "雖曰是權。而華嚴權實融通。理事無礙。事事無礙。故",
    "X78n1549_005:0267c20": "婬房殺地。無非清淨道場。而況七寶莊嚴之極樂乎。",
    "X78n1549_005:0267c21": "婆須無厭。皆是古佛作用。而況萬德具足之彌陀乎。",
    "X78n1549_005:0267c22": "居士遊戲於華嚴無礙門中而礙淨土。此又不肖之",
    "X78n1549_005:0267c23": "所未解也。不肖與居士同為華藏莫逆良友。而居士",
    "X78n1549_005:0267c24": "不察區區之心。復欲拉居士為蓮胎骨肉弟兄。而望",
    "X78n1549_005:0268a01": "居士之不我外也。魯川復致書曰。諸不了義經論。別",
    "X78n1549_005:0268a02": "行普賢行願品。與起信等論。皆稱說淨土。此豈無因。",
    "X78n1549_005:0268a03": "然華嚴經中未甞及之。即方山所列第十淨土更晰",
    "X78n1549_005:0268a04": "也。法華鱗差十六王子。內有彌陀。未甞定為一尊。其",
    "X78n1549_005:0268a05": "贊持經功德。旁援安樂。實說女人因果。首楞嚴二十",
    "X78n1549_005:0268a06": "五聖證圓通。文殊無所軒輊。但云方便有多門。又云",
    "X78n1549_005:0268a07": "順逆皆方便。然繼以遲速不同倫。則於無軒輊中。又",
    "X78n1549_005:0268a08": "未甞無指歸也者。故要極於普門。而不推詡夫勢至。",
    "X78n1549_005:0268a09": "更加貶剝。曰無常。曰生滅。若夫賢首清涼諸師。亟標",
    "X78n1549_005:0268a10": "小始終頓圓五教。僉為以允。而未甞品及淨土。心宗",
    "X78n1549_005:0268a11": "家流。尤所蕩掃。如齊己禪師曰。唯有徑路修行。依舊",
    "X78n1549_005:0268a12": "打之遶。但念阿彌陀佛。念得不濟事。又曰。其或準前",
    "X78n1549_005:0268a13": "捨父逃去。流落他鄉。東撞西磕。苦哉阿彌陀佛。此等",
    "X78n1549_005:0268a14": "語言。或以為苛。然豈無謂而彼言之。亦必有道矣。所",
    "X78n1549_005:0268a15": "以達者亟道祇劫辛苦修行。不如一念得無生法忍。",
    "X78n1549_005:0268a16": "又道一念緣起無生。超出三乘權學。況無論三乘一",
    "X78n1549_005:0268a17": "乘。要之無哉我所。今之往生淨土者。我為能生。土為",
    "X78n1549_005:0268a18": "所生。自他歷然。生滅宛然。欣厭紛然。所未及悉。顧從",
    "X78n1549_005:0268a19": "來談淨土者。必曰。華開見佛悟無生。葢必往生而見",
    "X78n1549_005:0268a20": "彌陀。始從觀音。若勢至。抑或彌陀。誨以無生。此時方",
    "X78n1549_005:0268a21": "悟。似為迂遲。再華嚴性海所現全身。如人身中有八",
    "X78n1549_005:0268a22": "萬四千毛孔。東藥師。西彌陀。各各在一毛孔中。說法",
    "X78n1549_005:0268a23": "度生。倘拋撮全身。入一毛孔。不但海漚倒置。而蠅投",
    "X78n1549_005:0268a24": "牕紙。其謂之何。昨不佞手疏所云。為宜淨土人說淨",
    "X78n1549_005:0268b01": "土。為宜華嚴人說華嚴。自謂不悖諸佛法門。亦是為",
    "X78n1549_005:0268b02": "尊者赤心片片。尊者乃欲攜我入蓮胎。則昔人所云",
    "X78n1549_005:0268b03": "捉物入迷津。與夫棄金擔草之謂矣。尊者會下聽眾。",
    "X78n1549_005:0268b04": "自杭過蘇者。罔弗津津九品。閒與之言。稍涉上乘。則",
    "X78n1549_005:0268b05": "駭心瞠目。或更笑之。此其過在弟子邪。在師邪。大丈",
    "X78n1549_005:0268b06": "夫氣宇沖天。度生為急。既出世矣。開堂矣。敷座矣。不",
    "X78n1549_005:0268b07": "具大人作略。祇作閭巷老齋公老齋婆舉止。忽被伶",
    "X78n1549_005:0268b08": "俐人問著。明眼人拶著。擬向北斗裏潛身邪。抑鐵圍",
    "X78n1549_005:0268b09": "山裏潛身邪。佛法大事。非同小可。願尊者重厝意焉。",
    "X78n1549_005:0268b10": "宏又以書復曰。辱惠書。元詞妙辯。汪濊層疊。誠羨之",
    "X78n1549_005:0268b11": "仰之。然竊以為愛我深而詞太費也。果欲揚禪宗。抑",
    "X78n1549_005:0268b12": "淨土。不消多語。曷不曰。三世諸佛。被我一口吞盡。既",
    "X78n1549_005:0268b13": "一佛不立。何人更是彌陀。又曷不曰。若人識得心。大",
    "X78n1549_005:0268b14": "地無寸土。既寸土皆無。何方更有極樂國。只此二語。",
    "X78n1549_005:0268b15": "來諭攝無不盡矣。茲擬一一酬對。則恐犯鬬爭。不對。",
    "X78n1549_005:0268b16": "則大道所關。終不可默。敢略陳之。來諭謂不了義經。",
    "X78n1549_005:0268b17": "乃談說淨土。而以行願品起信論當之。起信且止。行",
    "X78n1549_005:0268b18": "願以一品而攝八十卷之全經。自古及今。誰敢議其",
    "X78n1549_005:0268b19": "不了義者。居士獨尚華嚴而非行願。行願不了義。則",
    "X78n1549_005:0268b20": "華嚴亦不了義矣。又來諭謂法華記往生淨土為女",
    "X78n1549_005:0268b21": "人因果。則龍女成佛。亦只是女人因果邪。謂彌陀乃",
    "X78n1549_005:0268b22": "十六王子之一。則毗盧遮那。亦只是二十重華藏之",
    "X78n1549_005:0268b23": "第十三邪。居士獨尊毗盧。奈何毗盧與彌陀等也。又",
    "X78n1549_005:0268b24": "來諭謂楞嚴取觀音。遺勢至。復貶為無常生滅。則憍",
    "X78n1549_005:0268c01": "陳如悟客塵二字。可謂達無常。契不生滅矣。何不入",
    "X78n1549_005:0268c02": "圓通之選。誠曰觀音登科。勢至下第。豈不聞龍門點",
    "X78n1549_005:0268c03": "額之喻。為齊東野人之語邪。又來諭謂齊己禪師。將",
    "X78n1549_005:0268c04": "古人念佛偈。逐句著語。其曰唯有徑路修行。則著云",
    "X78n1549_005:0268c05": "依舊打之遶。其曰但念阿彌陀佛。則著云念得不濟",
    "X78n1549_005:0268c06": "事。居士達禪宗。何不知此是宗師家。直下為人解粘",
    "X78n1549_005:0268c07": "去縛。乃作實法會而死在句下邪。果爾。古人有言。踏",
    "X78n1549_005:0268c08": "毗盧頂上行。則不但彌陀不濟事。毗盧亦不濟事邪。",
    "X78n1549_005:0268c09": "此等語言。語錄傳紀中。百千萬億。老朽四十年前。亦",
    "X78n1549_005:0268c10": "曾用以快其唇吻。雄其筆劄。後知慚愧。不敢復然。至",
    "X78n1549_005:0268c11": "於今猶赧赧也。又齊己謂求西方者。捨父逃逝。流落",
    "X78n1549_005:0268c12": "他鄉。東撞西磕。苦哉阿彌陀佛。往應之曰。即今卻是",
    "X78n1549_005:0268c13": "如子憶母。還歸本鄉。捨東得西。樂哉阿彌陀佛。且道",
    "X78n1549_005:0268c14": "此語。與齊己所說。相去多少。又來諭謂多劫修行。不",
    "X78n1549_005:0268c15": "如一念得無生法忍。居士已得無生法忍否。如得。則",
    "X78n1549_005:0268c16": "不應以我為能生。以土為所生。何則。即心是土。誰為",
    "X78n1549_005:0268c17": "能生。即土是心。誰為所生。不見能生所生而往生。故",
    "X78n1549_005:0268c18": "終日生而未嘗生也。乃所以為真無生也。必不許生",
    "X78n1549_005:0268c19": "而後謂之無生。是斷滅空也。非無生之旨也。又來諭",
    "X78n1549_005:0268c20": "以華開見佛。方悟無生。則為迂遲。居士達禪宗。豈不",
    "X78n1549_005:0268c21": "知從迷得悟。如睡夢覺如蓮華開。念佛人有現生見",
    "X78n1549_005:0268c22": "性者。是華開頃刻也。有生後見性者。是華開久遠也。",
    "X78n1549_005:0268c23": "機有利鈍。功有勤惰。故華開有遲速。安得槩以為迂",
    "X78n1549_005:0268c24": "遲邪。又來諭喻華藏以全身。喻西方以毛孔。生西方",
    "X78n1549_005:0269a01": "者。如撮全身入毛孔。為海漚倒置。夫大小之喻則然",
    "X78n1549_005:0269a02": "矣。第居士通華嚴宗。奈何止許小入大。不許大入小。",
    "X78n1549_005:0269a03": "且大小相入。特華嚴十元門之一元耳。舉華藏不可",
    "X78n1549_005:0269a04": "說不可說無盡世界。而入極樂國一蓮華中。尚不盈",
    "X78n1549_005:0269a05": "華之一葉。葉之一芥子地。則何傷於全身之入毛孔",
    "X78n1549_005:0269a06": "也。又來諭謂荒山僧。但問以上乘。便駭心瞠目。居士",
    "X78n1549_005:0269a07": "向謂宜華嚴者語以華嚴。宜淨土者語以淨土。今此",
    "X78n1549_005:0269a08": "鈍根輩。正宜淨土。何為不與應病之藥。而強聒之邪。",
    "X78n1549_005:0269a09": "又來諭謂老朽既出世開堂。不具大人作略。而作老",
    "X78n1549_005:0269a10": "齋公齋婆舉止。被伶俐人問著。明眼人拶著。向北斗",
    "X78n1549_005:0269a11": "裏潛身邪。鐵圍裏潛身邪。老朽曾不敢當出世之名。",
    "X78n1549_005:0269a12": "自應無有大人之略。姑置弗論。而以修淨土者。鄙之",
    "X78n1549_005:0269a13": "齋公齋婆。則古人所謂非鄙愚夫愚婦。是鄙文殊普",
    "X78n1549_005:0269a14": "賢馬鳴龍樹也。豈獨文殊普賢馬鳴龍樹。凡遠公善",
    "X78n1549_005:0269a15": "導天台永明等諸菩薩諸善知識。悉齋公齋婆邪。劉",
    "X78n1549_005:0269a16": "遺民白少傅柳柳州蘇長公等諸大君子。悉齋公齋",
    "X78n1549_005:0269a17": "婆邪。就令齋公齋婆。但念佛往生者。即得不退轉地。",
    "X78n1549_005:0269a18": "亦安可鄙邪。且齋公齋婆。庸呆下劣而謹守規模者",
    "X78n1549_005:0269a19": "是也。愚也。若夫聰明才辯。妄談般若。喫得肉已飽。來",
    "X78n1549_005:0269a20": "尋僧說禪者。魔也。愚貴安愚。吾誠自揣矣。寧為老齋",
    "X78n1549_005:0269a21": "公老齋婆。無為老魔民老魔女也。至於所稱伶俐人",
    "X78n1549_005:0269a22": "明眼人者來問著拶著。則彼齋公齋婆。不須高登北",
    "X78n1549_005:0269a23": "斗。遠覓鐵圍。只就伶俐漢咽喉處安單。明眼人瞳子",
    "X78n1549_005:0269a24": "上敷座。何以故。且教伊暫閉口頭三昧。回光返照故。",
    "X78n1549_005:0269b01": "抑居士尚華嚴而力詆淨土。老朽業淨土而極贊華",
    "X78n1549_005:0269b02": "嚴。居士靜中試一思之。是果何為而然乎。又來諭謂",
    "X78n1549_005:0269b03": "勸己求生淨土。喻如棄金擔麻。是顛倒行事。大相屈",
    "X78n1549_005:0269b04": "辱也。但此喻尚未親切。今代作一喻。如農人投刺於",
    "X78n1549_005:0269b05": "大富長者之門。延之入彼田舍。聞者皆笑之。農人更",
    "X78n1549_005:0269b06": "掃徑。謀重請焉。笑之者曰。主人向者不汝責。幸矣。欲",
    "X78n1549_005:0269b07": "為馮婦乎。農人曰。吾見諸富室。有為富而不仁者。有",
    "X78n1549_005:0269b08": "外富而中貧者。有未富而先驕者。有典庫於富人之",
    "X78n1549_005:0269b09": "門而自以為富者。且金谷郿塢。於今安在哉。而吾以",
    "X78n1549_005:0269b10": "田舍翁享太平之樂。故忘而為此。今知過矣。於是相",
    "X78n1549_005:0269b11": "與大笑散去。宏居常廣修眾善以資淨業。時戒壇久",
    "X78n1549_005:0269b12": "禁不行。宏令求戒者具三衣於佛前受之。為作證明。",
    "X78n1549_005:0269b13": "又定水陸儀文及瑜伽燄口。以拯幽冥之苦。開放生",
    "X78n1549_005:0269b14": "池。著戒殺文。從而化者甚眾。萬歷四十年六月杪。忽",
    "X78n1549_005:0269b15": "入城。別諸弟子及故舊曰。吾將他往。還山設茶別眾。",
    "X78n1549_005:0269b16": "眾莫測。至七月朔晚入堂。曰。明日吾行矣。次夕入丈",
    "X78n1549_005:0269b17": "室。示微疾。瞑目坐。城中諸弟子畢至。復開目云。大眾",
    "X78n1549_005:0269b18": "老實念佛。莫揑怪。莫壞我規矩。向西稱佛名而逝。年",
    "X78n1549_005:0269b19": "八十一(雲棲法彙)。",
    "X78n1549_005:0269b20": "如榮",
    "X78n1549_005:0269b21": "如榮。字大賢。杭州海寧人。壯歲業屠。為豕所嚙。遂感",
    "X78n1549_005:0269b22": "悟。詣縣之北寺。薙染為僧。後歸雲棲。時年六十矣。晝",
    "X78n1549_005:0269b23": "隨眾操作。夜持佛名。精勤不怠。萬歷九年。生日。設齋",
    "X78n1549_005:0269b24": "飯僧。長跪佛座前。厲聲稱願生西方者三。眾環遶唱",
    "X78n1549_005:0269c01": "佛合掌而逝(雲棲紀事)。",
    "X78n1549_005:0269c02": "如清",
    "X78n1549_005:0269c03": "如清。字法原。姓阮。紹興上虞人。初出家於西湖龍井",
    "X78n1549_005:0269c04": "寺。後入雲棲。銳志念佛。誦法華經。六時禮拜。萬歷十",
    "X78n1549_005:0269c05": "一年。得疾。沈綿者數月。既革。聞堂中念佛聲。忽矍然",
    "X78n1549_005:0269c06": "起坐。中夜合掌。注視金容。翹仰而逝(雲棲紀事)。",
    "X78n1549_005:0269c07": "廣製",
    "X78n1549_005:0269c08": "廣製。字安廬。不詳其所出。少夢入金盤庵。拱立琉璃",
    "X78n1549_005:0269c09": "燈下。面西方三聖像。寂無人影。內心澄澈。覺而樂之。",
    "X78n1549_005:0269c10": "稍長。又夢入安隱庵。見觀音大士作思憶眾生相。自",
    "X78n1549_005:0269c11": "是發出世志。年二十出家。謁雲棲大師。聞西方淨土",
    "X78n1549_005:0269c12": "無輪回苦。即躍然曰。吾今而後知有歸泊處矣。於是",
    "X78n1549_005:0269c13": "精研淨土法門。作懷淨土詩。及諸詞賦。多清婉可諷。",
    "X78n1549_005:0269c14": "今錄其懷淨土賦。序云。清泰國者。葢西方之珍域也。",
    "X78n1549_005:0269c15": "涉水則有瑤池玉沚。登陸則有寶街金道。皆法身大",
    "X78n1549_005:0269c16": "士之所遊化。諸上善人之所盤桓也。夫其都邑之華。",
    "X78n1549_005:0269c17": "宮室之美。越仙都之元虗。跨天宮之壯麗矣。所以交",
    "X78n1549_005:0269c18": "贊於十方。名載於羣典者。豈不以其土殊勝。其道捷",
    "X78n1549_005:0269c19": "徑哉。或名超於列剎。或體異於諸方。始離輪回之鄉。",
    "X78n1549_005:0269c20": "卒踐無生之地。非夫厭世惡欲怖無常者。焉能向慕",
    "X78n1549_005:0269c21": "而願樂之。非夫窮幽探賾。信法篤者。何能遐想而好",
    "X78n1549_005:0269c22": "求之。予所以神馳思運。念結情存。興寐之間。若已往",
    "X78n1549_005:0269c23": "生者也。洗脫塵根。託心茲境。不任專想之至。聊寫景",
    "X78n1549_005:0269c24": "以寄懷。賦曰。真原寥廓。不變隨緣。有流穢濁而成泥",
    "X78n1549_005:0270a01": "沙。有結清淨而為金寶。猗極樂之所莊嚴。實行願之",
    "X78n1549_005:0270a02": "所扶持。蔭世王以發軫。託法藏以正基。或贊揚於秘",
    "X78n1549_005:0270a03": "典。或永謌於淨詩。證以聖心之如語。莫以凡情而致",
    "X78n1549_005:0270a04": "疑。邈彼奇域。幽元窈窕。拘墟者守見而不信。信淺者",
    "X78n1549_005:0270a05": "滯情而莫曉。斥鷃翱翔於蓬蒿。罔測搏風之矯矯。理",
    "X78n1549_005:0270a06": "微事而不彰。果微因而莫兆。慮亡羊而泣岐。守持名",
    "X78n1549_005:0270a07": "之一道。覩靈驗而西徂。忽吾生之將行。仍先聖之故",
    "X78n1549_005:0270a08": "轍。泊不死之壽庭。苟上善之可攀。亦何憚於疑城。釋",
    "X78n1549_005:0270a09": "生死之桎梏。暢無生之高情。被銖衣之拂拂。振金錫",
    "X78n1549_005:0270a10": "之鈴鈐。披寶葉之蒙蘢。蹈珍萼之崢嶸。陟璇空而欲",
    "X78n1549_005:0270a11": "上。顧碧落而迅征。躡穹隆之飛觀。臨下界之元冥。摶",
    "X78n1549_005:0270a12": "空青以為葢。指林翠而為屏。攬披風之綠條。捫含露",
    "X78n1549_005:0270a13": "之紫莖。雖未及於登堂。乃先得乎長生。既契心於幽",
    "X78n1549_005:0270a14": "旨。入重元而夷平。獲緩步於九逵。路靡滯而不通。恣",
    "X78n1549_005:0270a15": "心目之曠朗。任來往之從容。蹴勾衣之忍草。蹂滅跗",
    "X78n1549_005:0270a16": "之落紅。覩鸚鵡之裔裔。聽迦陵之嗈嗈。過靈沼而試",
    "X78n1549_005:0270a17": "浴。水隨意以淪胷。滌八垢之污濁。洗五葢之冥蒙。追",
    "X78n1549_005:0270a18": "遠公之芳軌。步善導之元蹤。唯茲聖境。空王所都。行",
    "X78n1549_005:0270a19": "樹夾以引路。蓮華結而成居。紺宇嵯峨於中林。朱閣",
    "X78n1549_005:0270a20": "玲瓏於方隅。流霞光於翼櫺。承曦影於綺疏。鳥晝啼",
    "X78n1549_005:0270a21": "而夜息。華夕合而晨敷。天樂同繁於風葉。契經合響",
    "X78n1549_005:0270a22": "於流渠。庭富藍田之玉。淵沈赤水之珠。舉衣裓以盛",
    "X78n1549_005:0270a23": "華。聽說法而凌虗。怳兮沒此而見彼。杳兮出有而入",
    "X78n1549_005:0270a24": "無。騁斯須之神變。同萬億之浮屠。體靜氣閒。心境都",
    "X78n1549_005:0270b01": "捐。肯綮未嘗。神遇無全。飲智海之洪濤。吸長鯨之百",
    "X78n1549_005:0270b02": "川。御風而行。衣角高褰。法鼓琅琅而振響。異香馥馥",
    "X78n1549_005:0270b03": "以颺煙。行道出林間之眾。散華來空外之仙。聆水鳥",
    "X78n1549_005:0270b04": "之法音。同石竇之迸泉。始兼空有之說。暢以聖諦之",
    "X78n1549_005:0270b05": "篇。深入即離之境。妙出有無之間。一空有以齊旨。亡",
    "X78n1549_005:0270b06": "真假而得元。既中道之不存。泯圓觀於三翻。談不二",
    "X78n1549_005:0270b07": "於毗邪。貴淨名之無言。合萬物以成己。歸同體之自",
    "X78n1549_005:0270b08": "然。後不詳其終(淨土雜詠并序)。",
    "X78n1549_005:0270b09": "真緣",
    "X78n1549_005:0270b10": "真緣。字慧廣。姓姚。常州無錫人。年三十出家。徧參老",
    "X78n1549_005:0270b11": "宿。歷十六年。得念佛三昧。萬歷二十二年。駐錫明州",
    "X78n1549_005:0270b12": "阿育王寺。親睹舍利放光。中現釋迦文佛。遂誓焚身",
    "X78n1549_005:0270b13": "供養。普請眾僧。求施薪藁。人與一束。累為高座。因取",
    "X78n1549_005:0270b14": "香油塗身。趺坐積薪上。合掌誦佛號。火然及身。俄成",
    "X78n1549_005:0270b15": "灰燼。眾見五色光。從緣頂門而出。光中現菩薩金身。",
    "X78n1549_005:0270b16": "長二尺許。晃然四照。久之方滅(獪園)。",
    "X78n1549_005:0270b17": "傳記",
    "X78n1549_005:0270b18": "傳記。寧波鄞縣人。性好獨居。日誦法華為業。數及九",
    "X78n1549_005:0270b19": "千七百餘部。世稱為法華和尚。萬歷十四年。司勛虞",
    "X78n1549_005:0270b20": "湻熙舉法華三昧懺。記禁足修長期者三。九歷寒暑。",
    "X78n1549_005:0270b21": "屢獲瑞應。後憩杭州西溪道上。肩水負薪。行諸佛事",
    "X78n1549_005:0270b22": "或曰。和尚乃猶作此有為功德。記厲聲曰。無為豈在",
    "X78n1549_005:0270b23": "有為外乎。四十一年七月。辭諸弟子。稱佛名三千聲。",
    "X78n1549_005:0270b24": "唱妙法蓮華經題者數四。面西合掌而逝。越日。頂門",
    "X78n1549_005:0270c01": "猶暖。異香滿室(法華持驗)。",
    "X78n1549_005:0270c02": "德清",
    "X78n1549_005:0270c03": "德清。字澄印。晚號憨山老人。金陵蔡氏子也。母夢觀",
    "X78n1549_005:0270c04": "音抱送童子而孕。及誕。白衣重胞。年十九出家。專心",
    "X78n1549_005:0270c05": "念佛。一夕夢中見阿彌陀佛現身立於空中。當日落",
    "X78n1549_005:0270c06": "處。面目光相。了了分明。自此聖相炳然。時時在目。尋",
    "X78n1549_005:0270c07": "至五臺習定。發明本有。刺血書華嚴經。每下一筆。念",
    "X78n1549_005:0270c08": "佛一聲。久之動靜一如。萬歷十年。清居牢山。李太后",
    "X78n1549_005:0270c09": "命輸金造寺。賜額曰海印。時太后數遣中使修諸塔",
    "X78n1549_005:0270c10": "寺。權貴與中使有隙者。令道士擊登聞鼓。以侵占事",
    "X78n1549_005:0270c11": "聞。事連清。坐私造寺院。戌雷州。清隨所至。冠巾說法。",
    "X78n1549_005:0270c12": "又發宏經之願。疏論楞伽楞嚴諸經。四十二年。奉恩",
    "X78n1549_005:0270c13": "詔反僧服。還過廬山。結庵五乳峯下。效遠公六時刻",
    "X78n1549_005:0270c14": "漏。修淨業益精。時有海陽禪人。求授戒法。因問修淨",
    "X78n1549_005:0270c15": "土之要。清曰。佛說修行出生死法。方便多門。唯有念",
    "X78n1549_005:0270c16": "佛求生淨土。最為捷要。此之法門。乃佛無問自說。三",
    "X78n1549_005:0270c17": "根普被。四眾齊收。非是權為下根設也。經云。若淨佛",
    "X78n1549_005:0270c18": "土。當淨自心。今修行淨業。必以淨心為本。要淨自心。",
    "X78n1549_005:0270c19": "第一先要戒根清淨。以身三口四意三。此十惡業。乃",
    "X78n1549_005:0270c20": "三塗苦因。今持戒之要。先須三業清淨。則心自淨。於",
    "X78n1549_005:0270c21": "此清淨心中。厭娑婆苦。發願往生安養。立念佛正行。",
    "X78n1549_005:0270c22": "然念佛必要為生死心切。先斷外緣。單提一念。以一",
    "X78n1549_005:0270c23": "句阿彌陀佛為命根。念念不妄。心心不斷。二六時中。",
    "X78n1549_005:0270c24": "行住坐臥。拈匙舉筯。折旋俯仰。動靜閒忙。□一切時。",
    "X78n1549_005:0271a01": "不愚不昧。竝無異緣。如此用心。久久純熟。乃至夢中",
    "X78n1549_005:0271a02": "亦不妄失。寤寐一如。則工夫綿密。打成一片。是為得",
    "X78n1549_005:0271a03": "力時也。若念至一心不亂。臨命終時。淨土境界現前。",
    "X78n1549_005:0271a04": "自然不被生死拘留。感阿彌陀佛。放光接引。此必定",
    "X78n1549_005:0271a05": "往生之效驗也。然一心持名。固是正行。又必資以觀",
    "X78n1549_005:0271a06": "想。更見穩密。佛為韋提希說十六妙觀。便得一生取",
    "X78n1549_005:0271a07": "辦。今當於十六觀中。隨取一觀。或單觀佛及菩薩妙",
    "X78n1549_005:0271a08": "相。或觀淨土境界。如彌陀經說蓮華寶地等。隨意觀",
    "X78n1549_005:0271a09": "想。若觀想分明。則二六時中。現前如在淨土。臨命終",
    "X78n1549_005:0271a10": "時。一念頓生。如此用心。精持戒行。永斷惡念煩惱。以",
    "X78n1549_005:0271a11": "此淨心。觀念相繼。淨土真因。無外此者。又有淨心居",
    "X78n1549_005:0271a12": "士者。問念佛不能成片。請開示。清示之曰。修行第一",
    "X78n1549_005:0271a13": "要為生死心切。生死心不切。如何能念佛成片。且眾",
    "X78n1549_005:0271a14": "生無量劫來。念念妄想。情根固蔽。即今生出世。何曾",
    "X78n1549_005:0271a15": "一念痛為生死。日用念念循情。未嘗反省。今欲以虗",
    "X78n1549_005:0271a16": "浮信心。就要斷多劫生死。所謂杯水救輿薪之火。有",
    "X78n1549_005:0271a17": "是理哉。若果為生死心切。念念若救頭然。只恐一失",
    "X78n1549_005:0271a18": "人身。百劫難復。要將此一聲佛咬定。定要敵過妄想。",
    "X78n1549_005:0271a19": "一切處念念現前。不被妄想遮障。如此下苦切工夫。",
    "X78n1549_005:0271a20": "久久純熟。自然相應。不求成片而自成片矣。此事全",
    "X78n1549_005:0271a21": "要自己著力。若但將念佛做面皮。如此驢年。無受用",
    "X78n1549_005:0271a22": "時。直須勇猛。更莫遲疑。居廬山數歲。之曹溪。天啟三",
    "X78n1549_005:0271a23": "年十月。示微疾。謂人曰。老僧世緣將盡矣。沐浴焚香。",
    "X78n1549_005:0271a24": "危坐而逝。有光燭天。年七十八(夢遊集)。",
    "X78n1549_005:0271b01": "傳燈",
    "X78n1549_005:0271b02": "傳燈。姓葉。衢州人。少從進賢映庵禪師薙髮。隨謁百",
    "X78n1549_005:0271b03": "松法師。聞講法華。恍有神會。次問楞嚴大定之旨。百",
    "X78n1549_005:0271b04": "松瞪目周視。燈即契入。百松以金雲紫袈裟授之。一",
    "X78n1549_005:0271b05": "生修法華大悲光明彌陀楞嚴等懺無虗日。卜居幽",
    "X78n1549_005:0271b06": "溪高明寺。先有上人葉祺葬親寺後。夢神云。此聖道",
    "X78n1549_005:0271b07": "場地。將有肉身菩薩。大作佛事。可速遷。祺不信。俄舉",
    "X78n1549_005:0271b08": "家病困。懼而徙焉。翌日燈至。即其地立天台祖庭。學",
    "X78n1549_005:0271b09": "侶輻湊。嘗於新昌大佛前登座豎義。眾聞石室中天",
    "X78n1549_005:0271b10": "樂鏗鏘。講畢乃寂。嘗著生無生論。融會三觀闡揚淨",
    "X78n1549_005:0271b11": "土法門。又有法語一篇。最為切要。曰。楊次公云。愛不",
    "X78n1549_005:0271b12": "重。不生娑婆。念不一。不生淨土。娑婆有一愛之不輕。",
    "X78n1549_005:0271b13": "則臨終為此愛所牽。矧多愛乎。極樂有一念之不一。",
    "X78n1549_005:0271b14": "則臨終為此念所轉。矧多念乎。夫愛有輕焉重焉。厚",
    "X78n1549_005:0271b15": "焉薄焉。正報焉。依報焉。歷舉其目。則父母妻子昆弟",
    "X78n1549_005:0271b16": "朋友功名富貴文章詩賦道術技藝衣服飲食屋宇",
    "X78n1549_005:0271b17": "田園林泉華卉珍寶玩物。不可枚盡。有一物之不忘。",
    "X78n1549_005:0271b18": "愛也。有一念之不遺。愛也。有一愛存於懷。則念不一。",
    "X78n1549_005:0271b19": "有一念不歸於一。則不得生。或問輕愛有道乎。曰輕",
    "X78n1549_005:0271b20": "愛莫要於一念。一念有道乎。曰一念莫要於輕愛。葢",
    "X78n1549_005:0271b21": "念不一。由散心異緣使然。散心異緣。由逐境紛馳使",
    "X78n1549_005:0271b22": "然。婆婆有一境。則眾生有一心。眾生有一心。則娑婆",
    "X78n1549_005:0271b23": "有一境。眾緣內搖。趣外奔逸。心境交馳。紛若塵沙。故",
    "X78n1549_005:0271b24": "欲輕其愛者。莫若杜其境。眾境皆空。萬緣都寂。萬緣",
    "X78n1549_005:0271c01": "都寂。一念自成。一念既成。則愛緣俱盡矣。曰杜境有",
    "X78n1549_005:0271c02": "道乎。曰杜境者。非屏除萬有也。亦非閉目不覩也。即",
    "X78n1549_005:0271c03": "境以了其虗。會本以空其末也。萬法本自不有。有之",
    "X78n1549_005:0271c04": "者情。故情在物在。情空物空。萬法空而本性現。本性",
    "X78n1549_005:0271c05": "現而情念息。自然而然。非加勉強。楞嚴所謂見與見",
    "X78n1549_005:0271c06": "緣。并所想相。如虗空華。本無所有。此見及緣。原是菩",
    "X78n1549_005:0271c07": "提妙淨明體。云何於中有是非是。是以欲杜其境。莫",
    "X78n1549_005:0271c08": "若體物虗。體物虗則情自絕。情絕則愛不生。而唯心",
    "X78n1549_005:0271c09": "現。念一成。故圓覺云。知幻即離。不作方便。離幻即覺。",
    "X78n1549_005:0271c10": "亦無漸次。一去一留。不容轉側。功效之速。有若桴鼓。",
    "X78n1549_005:0271c11": "學道之士。於此宜盡心焉。曰輕愛既聞命矣。一念如",
    "X78n1549_005:0271c12": "何。曰一念之道有三。曰信。曰行。曰願。求生極樂以敦",
    "X78n1549_005:0271c13": "信為始。必須徧讀大乘。廣學祖教。凡是發明淨土之",
    "X78n1549_005:0271c14": "書。皆須一一參求。悟極樂原是我唯心之淨土。不是",
    "X78n1549_005:0271c15": "他土。了彌陀原是我本性之自佛。非是他佛。二修行",
    "X78n1549_005:0271c16": "者。行門有二。一正。一助。正行復二。一稱名。二觀想。稱",
    "X78n1549_005:0271c17": "名如小本彌陀經。七日持名。一心不亂。有事一心。理",
    "X78n1549_005:0271c18": "一心。若口稱佛名。繫心在緣。聲聲相續。心心不亂。設",
    "X78n1549_005:0271c19": "心緣外境。攝之令還。此須發決定心。斷後際念。撥棄",
    "X78n1549_005:0271c20": "世事。放下緣心。使念心漸漸增長。從漸至久。自少至",
    "X78n1549_005:0271c21": "多。一日二日乃至七日。畢竟要成一心不亂而後已。",
    "X78n1549_005:0271c22": "事一心也。苟得此已。則極樂之淨因成就。垂終之正",
    "X78n1549_005:0271c23": "念必然。親見彌陀。垂手接引。得生淨土必矣。理一心",
    "X78n1549_005:0271c24": "亦無他。但於事一心。念念了達。能念之心。所念之佛。",
    "X78n1549_005:0272a01": "三際平等。十方互融。非空非有。非自非他。無去無來。",
    "X78n1549_005:0272a02": "不生不滅。現前一念之心。便是未來淨土之際。念而",
    "X78n1549_005:0272a03": "不念。無念而念。無生而生。生而無生。於無可念中。熾",
    "X78n1549_005:0272a04": "然而念。於無可生中。熾然求生。是為事一心中明理",
    "X78n1549_005:0272a05": "一心也。二觀想者。具如觀無量壽佛經。境有十六。觀",
    "X78n1549_005:0272a06": "佛最要。當觀阿彌陀佛丈六之身。作紫磨黃金色像。",
    "X78n1549_005:0272a07": "立華池上。作垂手接引狀。身有三十二種大人相。相",
    "X78n1549_005:0272a08": "有八十種隨形好。此二種正行。須相須而進。凡行住",
    "X78n1549_005:0272a09": "睡臥時。則一心稱名。凡趺坐。則心心作觀。行倦則趺",
    "X78n1549_005:0272a10": "坐以觀佛。坐出則經行以稱名。苟於四威儀中。修之",
    "X78n1549_005:0272a11": "不間。往生淨土必矣。二助行亦有二。一世間之行。如",
    "X78n1549_005:0272a12": "孝順父母。行世仁慈。慈心不殺。具諸戒律。一切利益",
    "X78n1549_005:0272a13": "之事。若能迴向西方。無非助道之行。二出世之行。如",
    "X78n1549_005:0272a14": "六度萬行種種功德。讀誦大乘。修諸懺法。亦須以迥",
    "X78n1549_005:0272a15": "向心而助修之。無非淨土行也。更有一種微妙助行。",
    "X78n1549_005:0272a16": "當歷緣境處處用心。如見眷屬。當作西方法眷想。以",
    "X78n1549_005:0272a17": "淨土法門而開導之。令輕愛以一其念。永作將來無",
    "X78n1549_005:0272a18": "生眷屬。若生恩愛時。當念淨土眷屬。無有情愛。何當",
    "X78n1549_005:0272a19": "得生淨土。遠離此愛。若生嗔恚時。當念淨土眷屬。無",
    "X78n1549_005:0272a20": "有觸惱。何當得生淨土。得離此嗔。若受苦時。當念淨",
    "X78n1549_005:0272a21": "土。無有眾苦。但受諸樂。若受樂時。當念淨土之樂。無",
    "X78n1549_005:0272a22": "央無待。凡歷緣境。皆以此意而推廣之。則一切時處。",
    "X78n1549_005:0272a23": "無非淨土之助行也。第三願者。淨土舟航。要以信為",
    "X78n1549_005:0272a24": "柁。行為篙櫓檣纜。願為風帆。無柁則無所指南。無篙",
    "X78n1549_005:0272b01": "櫓檣䌫則不能運行。無風帆則不能破浪疾到。故次",
    "X78n1549_005:0272b02": "行以明願也。第願有通別。有廣狹。有徧局。通如古德",
    "X78n1549_005:0272b03": "所立迥向發願文。別則各隨己意。廣謂四宏。上求下",
    "X78n1549_005:0272b04": "化。狹謂量力決志往生。局如課誦有時。隨眾同發。徧",
    "X78n1549_005:0272b05": "則時時發願。處處標心。但須體合四宏。不得師心妄",
    "X78n1549_005:0272b06": "立。如此三法。可以期生淨土速覲彌陀。一切淨土法",
    "X78n1549_005:0272b07": "門。舉不外於是矣。燈每歲修四三昧。身先率眾。精進",
    "X78n1549_005:0272b08": "勇猛。註楞嚴維摩等經。凡染翰。必被戒衲。前後應講",
    "X78n1549_005:0272b09": "席七十餘期。年七十五。預知時至。手書妙法蓮華經",
    "X78n1549_005:0272b10": "五字。復高唱經題者再。泊然而寂(法華持騐淨土法語)。",
    "X78n1549_005:0272b11": "古松",
    "X78n1549_005:0272b12": "古松。山西平陽人。幼出家於五臺山羅睺寺。得念佛",
    "X78n1549_005:0272b13": "三昧。山多虎。松為說戒。命以名。虎遂不復傷人。呼輒",
    "X78n1549_005:0272b14": "至。萬歷十三年。至京口。建淨業禪林。時潛深谷。坐樹",
    "X78n1549_005:0272b15": "下入定。居三十九年。一日合掌舉手。別眾而逝。入龕。",
    "X78n1549_005:0272b16": "未建塔也。崇禎四年四月八日。龕中忽現五色光。啟",
    "X78n1549_005:0272b17": "龕。見松趺坐端凝。貌如生　大清順治十五年十月",
    "X78n1549_005:0272b18": "二日。再現寶光。異香滿室。三日方止(鎮江府志)。",
    "X78n1549_005:0272b19": "仲光",
    "X78n1549_005:0272b20": "仲光。字法雨。號佛石山儂。錢塘戴氏子也。母夢僧以",
    "X78n1549_005:0272b21": "伽黎覆體而光生。自幼惡聞腥羶。年十四。投靜明師",
    "X78n1549_005:0272b22": "剃染。十八。受戒於雲棲。歷遊講肆。習天台教觀。深入",
    "X78n1549_005:0272b23": "一乘。萬歷二十二年。謁紫柏禪師於金陵。親承授記。",
    "X78n1549_005:0272b24": "還武林。至十八澗中。愛其林壑幽異。誅茅壘石。搆一",
    "X78n1549_005:0272c01": "小舍。一日掘地得殘碑。知為古理安寺。因重建焉。衲",
    "X78n1549_005:0272c02": "子競集。遂成叢林。光隨機引導。於禪堂外別開念佛",
    "X78n1549_005:0272c03": "堂。會憨山清公至。相與商立規制。分十二時。人均六",
    "X78n1549_005:0272c04": "班。班各六時。經行唱佛。禮拜迥向。餘各靜坐。隨聞默",
    "X78n1549_005:0272c05": "念。或習觀門。動靜兩得。崇禎九年七月十五日。忽示",
    "X78n1549_005:0272c06": "微疾。謂弟子曰。今日晴朗。吾欲遠去。弟子曰。師病欲",
    "X78n1549_005:0272c07": "何往。光曰。汝謂我病邪。扶杖出寢室趺坐。集眾囑付",
    "X78n1549_005:0272c08": "後事。適有蔡居士至。光撫掌笑曰。居士證明。餘不及",
    "X78n1549_005:0272c09": "待也。因書偈曰。一句彌陀五十年。分明掘地討青天。",
    "X78n1549_005:0272c10": "而今好箇真消息。夜半鐘聲到客船。書畢。顧視左右。",
    "X78n1549_005:0272c11": "投筆而逝(淨土全書理安寺紀)。",
    "X78n1549_005:0272c12": "金童廟僧",
    "X78n1549_005:0272c13": "金童廟僧者。遺其名。廟在常熟北門。僧日持一版擊",
    "X78n1549_005:0272c14": "於街巷。高聲唱無常迅速。一心念佛。眾不甚異之。崇",
    "X78n1549_005:0272c15": "禎十三年三月。徧辭諸鄰舍曰。好念佛。老僧去矣。人",
    "X78n1549_005:0272c16": "莫解其故。次日拈香佛前。合掌稱佛名。端坐而逝(淨",
    "X78n1549_005:0272c17": "土約說後跋)。",
    "X78n1549_005:0272c18": "海寶",
    "X78n1549_005:0272c19": "海寶。不詳其所出。居常州天寧寺。貌甚樸。人與語不",
    "X78n1549_005:0272c20": "答片言。唯嘻笑而已。破衲滿蟣虱。暇則席地對佛。拈",
    "X78n1549_005:0272c21": "虱上下。不離其身。常募錢買蔬腐供寺僧。又積施金。",
    "X78n1549_005:0272c22": "懇眾誦經禮懺。己則念佛迥向。歷年如是。崇禎間。翰",
    "X78n1549_005:0272c23": "林鄭胙長。約寶朝南海。已而却之。發棹後。常見寶在",
    "X78n1549_005:0272c24": "陸前行。追之不及。迨登山入殿。寶又在焉。遣使要師",
    "X78n1549_005:0273a01": "同回。復不得。鄭抵郡。即詣寺候寶。弟子云。師沈臥一",
    "X78n1549_005:0273a02": "月餘。昨方起耳。鄭述其神異。郡人由此欽信。一日趺",
    "X78n1549_005:0273a03": "坐。念佛而化(淨土晨鐘)。",
    "X78n1549_005:0273a04": "大雲",
    "X78n1549_005:0273a05": "大雲。字萬安。姓郭。仁和人。出家永慶寺。受具於雲棲。",
    "X78n1549_005:0273a06": "居北郊。篤志淨業。相依者眾。募建吉祥寺。寮宇燦然。",
    "X78n1549_005:0273a07": "遂成叢席。共住規約。一秉雲棲之制。未幾示微疾。即",
    "X78n1549_005:0273a08": "絕飲食。專稱佛號。閱一月。或有往省之者。雲曰。彌陀",
    "X78n1549_005:0273a09": "不念。念我何為。臨終。語弟子智經曰。為我灑掃。佛來",
    "X78n1549_005:0273a10": "迎矣。趺坐念佛而逝。年五十九(靈峯宗論)。",
    "X78n1549_005:0273a11": "無名僧",
    "X78n1549_005:0273a12": "無名僧者。居湖廣黃州。專持阿彌陀佛。晝夜不輟。隨",
    "X78n1549_005:0273a13": "所見皆稱阿彌陀佛。崇禎十六年。總兵黃鼎守州城。",
    "X78n1549_005:0273a14": "僧大聲唱佛。衝其導。執之。適張獻忠攻黃州。僧坐城",
    "X78n1549_005:0273a15": "上。夜間高聲唱佛。軍士不得睡。恨之。縛投城下。俄而",
    "X78n1549_005:0273a16": "復在城上唱佛。如是四次。每東城下。西堂上。南城下。",
    "X78n1549_005:0273a17": "北城上。總兵聞之。始敬禮焉。黃州大饑。人相食。僧出",
    "X78n1549_005:0273a18": "城外。饑民持刀乞僧捨身。僧解衣示眾云。俟我念佛",
    "X78n1549_005:0273a19": "千聲。即食我。稱至三百聲。眾急欲加刃。忽有神兵從",
    "X78n1549_005:0273a20": "空中來。飢民驚散。而僧已在城中矣。山中獵人得一",
    "X78n1549_005:0273a21": "大虎。僧欲贖放之。獵人索三十金。僧止得四金。獵人",
    "X78n1549_005:0273a22": "云。汝能執虎耳三匝。則與汝虎。僧授記虎。執虎耳三",
    "X78n1549_005:0273a23": "匝。遂縱之。虎依僧不去。僧與虎同往黃麻山金剛洞",
    "X78n1549_005:0273a24": "中。巡撫盧象昇督兵過黃州。詣山訪之。欲見虎。僧語",
    "X78n1549_005:0273b01": "虎探頭窗外。盧欲見全身。虎乃大叫躍出。盧亦納贄",
    "X78n1549_005:0273b02": "稱弟子而去。僧一日行街中。見一雞。高聲唱佛。雞亦",
    "X78n1549_005:0273b03": "隨聲而唱　大清順治七年。欲之武林。道經白門。寓",
    "X78n1549_005:0273b04": "秦淮河房。端午。見遊船中有錢生者。其弟子也。遂呼",
    "X78n1549_005:0273b05": "云錢阿彌陀佛。錢登岸見僧。僧問同遊人。知為某某。",
    "X78n1549_005:0273b06": "放聲大哭曰。眾生以苦為樂。乃如是邪。錢懇示修行",
    "X78n1549_005:0273b07": "之要。僧云。一心念阿彌陀佛。復云。我行後。汝有所疑。",
    "X78n1549_005:0273b08": "可問覺浪。此明眼人也。後不知其終。覺浪。名道盛。歷",
    "X78n1549_005:0273b09": "主金陵天界杭州崇光諸處道場。宗風大振(淨土晨鐘)。",
    "X78n1549_005:0273b11": "淨土聖賢錄卷五"
}