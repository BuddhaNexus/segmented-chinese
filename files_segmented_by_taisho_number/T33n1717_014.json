{
    "T33n1717_014:0913b06": "法華玄義釋籤卷第十四",
    "T33n1717_014:0913b08": "天台沙門湛然述",
    "T33n1717_014:0913b09": "○次利益妙中二：先釋名，次正釋。自行功",
    "T33n1717_014:0913b10": "德指前五妙，次後四妙已是益他，受化、得",
    "T33n1717_014:0913b11": "益於茲別立，益雖不等同歸法華，是故名",
    "T33n1717_014:0913b12": "為利益妙也。次正釋中，先開章，次依章解",
    "T33n1717_014:0913b13": "釋。解釋中所以不言序中益者，序但預表",
    "T33n1717_014:0913b14": "當益，當文無益可論。若作表義，神通妙中",
    "T33n1717_014:0913b15": "已略辨竟。今初明來意中，初總標益意，次",
    "T33n1717_014:0913b16": "別明益。初文言「所為」者，謂前感應、神通、說",
    "T33n1717_014:0913b17": "法三妙不空即是利益，利益之人即是眷屬。",
    "T33n1717_014:0913b18": "次「釋論」下別明中二：初引他經得益不同，次",
    "T33n1717_014:0913b19": "「今經」下明今教妙益。初文中所引一論三經，",
    "T33n1717_014:0913b20": "並明由佛得王三昧，能身口兩益。語光指",
    "T33n1717_014:0913b21": "前神通，語聞指前說法，語身指前感應。又",
    "T33n1717_014:0913b22": "語身亦通感應神通。前言「不空過」者，若度",
    "T33n1717_014:0913b23": "破獲皆不唐捐，通是利益別號。引《淨名》中「法",
    "T33n1717_014:0913b24": "寶」是現身，「普照」是放光，「而雨」是說法。「華嚴思",
    "T33n1717_014:0913b25": "益放光」等者，彼《思益經》第二，網明菩薩放",
    "T33n1717_014:0913b26": "光遍照十方阿僧祇國，一切煩惱病苦遇光",
    "T33n1717_014:0913b27": "快樂；佛又放六度及一切法光，皆悉對治眾",
    "T33n1717_014:0913b28": "生慳等諸蔽及一切惑。具如彼經及《華嚴》等。",
    "T33n1717_014:0913b29": "次此經中二：先信解，次述成。領解文略，述成",
    "T33n1717_014:0913c01": "文廣，具有前來四妙，方有今文利益。言「不",
    "T33n1717_014:0913c02": "能盡」者，具如〈藥草〉。疏中明橫竪不及等，此",
    "T33n1717_014:0913c03": "明利益，益多故也。餘意在文可見。次明",
    "T33n1717_014:0913c04": "正說益中文自分二：先列，次釋。釋中初言",
    "T33n1717_014:0913c05": "「遠」者，此是迹門故且以大通為遠。於中又",
    "T33n1717_014:0913c06": "二：先通敘，次別釋。初文為四：初略述益由，",
    "T33n1717_014:0913c07": "次「善生」下明益相，三「死之」下結示，四「故文」下",
    "T33n1717_014:0913c08": "引證。益相中二：先標，次「始人天」下釋相。善",
    "T33n1717_014:0913c09": "生通淺深，惡滅亦通淺者，若依《大經》破",
    "T33n1717_014:0913c10": "無明位方名殺人；其實惡滅，具如今文通",
    "T33n1717_014:0913c11": "於初後。次別釋中二：先結前生後，次列釋。列",
    "T33n1717_014:0913c12": "釋中二：先七，次十。初七中：先大師，次私釋。",
    "T33n1717_014:0913c13": "初文二：先列，次却。以益反釋眷屬，由益成",
    "T33n1717_014:0913c14": "眷屬故也。七益中並以三藏菩薩為俗諦",
    "T33n1717_014:0913c15": "三昧五通益者，以未斷惑故；別教出假俗諦",
    "T33n1717_014:0913c16": "三昧六通益者，且語斷見思益，名為無漏",
    "T33n1717_014:0913c17": "通，望三藏菩薩全是有漏，是故且與無漏之",
    "T33n1717_014:0913c18": "名。章安云「開前」者，開小草為因果兩益，「合",
    "T33n1717_014:0913c19": "後」者，合中道次第不次第為一實事益，「俱",
    "T33n1717_014:0913c20": "開俱合」，準此可知。「次第益」者，即是別中約教",
    "T33n1717_014:0913c21": "道說耳。次大師開為十益，於前七中亦不",
    "T33n1717_014:0913c22": "開中道次第不次第，唯於小草開為因果。",
    "T33n1717_014:0913c23": "又於中草開為聲聞、緣覺二益，更加方便、",
    "T33n1717_014:0913c24": "實報二益以成十益。於中二：先結前生後，",
    "T33n1717_014:0913c25": "次正釋。釋中二：先列，次正釋。釋中二：初釋，",
    "T33n1717_014:0913c26": "次問答料簡。初文二：初正釋，次「若麁妙機」下",
    "T33n1717_014:0913c27": "結。初中自為十，初果益中二：標、釋。「然因果",
    "T33n1717_014:0913c28": "益通二十五有」者，於果報身得現益相，故",
    "T33n1717_014:0913c29": "名「果益」。言「因益」者，謂內心轉修。今初果益",
    "T33n1717_014:0914a01": "中三：先釋，次「此清涼」下明益由，三「大經」下引",
    "T33n1717_014:0914a02": "經結益。初文者，文中從省，四趣自四，四人",
    "T33n1717_014:0914a03": "合一，六欲合一，色界七有同為一釋。四空合",
    "T33n1717_014:0914a04": "一，一一文中皆云「其中眾生乃至冥顯兩益」",
    "T33n1717_014:0914a05": "者，語略意周，具如感應妙中明感應相，及",
    "T33n1717_014:0914a06": "同異中三十六句一界十界，并相對中苦樂",
    "T33n1717_014:0914a07": "關宜二十五有及別圓等。且語現益以對",
    "T33n1717_014:0914a08": "先世，據理則通現在未來，具如前文十界",
    "T33n1717_014:0914a09": "中說，不可盡具，思之可及。說不可併張，",
    "T33n1717_014:0914a10": "例不可全闕，一一皆出其苦相為機，次關",
    "T33n1717_014:0914a11": "宜等可知。初地獄中言「八大地獄」者，八熱地",
    "T33n1717_014:0914a12": "獄。地獄者，梵云泥黎，此云苦具。言地獄",
    "T33n1717_014:0914a13": "者，從處為名，八中各有十六小獄以為眷",
    "T33n1717_014:0914a14": "屬，則八箇十六成一百二十八并根本八，合",
    "T33n1717_014:0914a15": "成一百三十六獄。故《俱舍》云：「此下過二萬，",
    "T33n1717_014:0914a16": "無間深廣同，上七捺落迦，八增皆十六，謂煻",
    "T33n1717_014:0914a17": "煨糞屎、鋒刃烈河增，各住彼四方。」無間四門",
    "T33n1717_014:0914a18": "既各有四，上七亦然。「八寒」者，且準他文云",
    "T33n1717_014:0914a19": "百三十六，若準列八文，一頞部陀，此云",
    "T33n1717_014:0914a20": "皰，謂寒風逼身生皰；二刺部陀，此云皰",
    "T33n1717_014:0914a21": "烈；三頞哳咜；四嚯嚯婆；五唬唬婆，此並從",
    "T33n1717_014:0914a22": "聲為名也；六嗢鉢羅，此云青蓮華；七鉢特",
    "T33n1717_014:0914a23": "摩，此云紅蓮華；八摩訶鉢特摩，此云大紅",
    "T33n1717_014:0914a24": "蓮華，此並隨身色為名也。並在前所說地",
    "T33n1717_014:0914a25": "獄傍，本處在下、支派不定，或近山河江海地",
    "T33n1717_014:0914a26": "下空及餘處。鬼本處在閻魔王界，故此洲下",
    "T33n1717_014:0914a27": "過五百由旬有琰魔界，從廣量亦爾。從此",
    "T33n1717_014:0914a28": "展轉以居餘處，或有端正受諸快樂，猶如",
    "T33n1717_014:0914a29": "天中尚有醜陋，今文稍略。地獄諸相廣如《觀",
    "T33n1717_014:0914b01": "佛三昧》、《正法念》、《阿含》、《婆沙》、《俱舍論》等。「水陸空」",
    "T33n1717_014:0914b02": "者，此三是畜生所依處也。《大論》又有三類",
    "T33n1717_014:0914b03": "攝畜生盡，謂晝行、夜行、晝夜行。「五衰相」者，",
    "T33n1717_014:0914b04": "一者頭上華萎，二者腋下汗出，三者項中光",
    "T33n1717_014:0914b05": "滅，四者兩目數瞬，五者不樂本座如瘡等。",
    "T33n1717_014:0914b06": "「八聖種」者，具如《止觀》第八記。餘由證二文，可",
    "T33n1717_014:0914b07": "見。因益中二：先與果益對辨難易同異，次",
    "T33n1717_014:0914b08": "正釋。初文者，一果辨多果則難，一心辨多",
    "T33n1717_014:0914b09": "因則易，故於一人心中可辨二十五有因",
    "T33n1717_014:0914b10": "益之相，以王三昧力而應之也。正釋又三：",
    "T33n1717_014:0914b11": "初正釋，次「合而」下明益由，三「大經」下結。初文",
    "T33n1717_014:0914b12": "又二：先正釋，次「如是等」下結。初又二：初總",
    "T33n1717_014:0914b13": "釋，次「若無」下別釋。「四因壞益」者，四趣因也。「二",
    "T33n1717_014:0914b14": "十一因成益」者，四趣已上至非想也。此語",
    "T33n1717_014:0914b15": "先持五戒頓離四趣因者是也。「一因成」者，",
    "T33n1717_014:0914b16": "非想也，此一無壞故也。「一因壞」者，此一唯壞",
    "T33n1717_014:0914b17": "無成。此中明益，不可更云成此一故也。",
    "T33n1717_014:0914b18": "此語先破地獄因，說中間漸離，故迭有成",
    "T33n1717_014:0914b19": "壞，意亦可知。若成就地獄及壞非想，非此",
    "T33n1717_014:0914b20": "中意。六天因果，前三具如《正法念》等，三界因",
    "T33n1717_014:0914b21": "果具如《俱舍》、《婆沙》。次別釋中，亦四趣四人各",
    "T33n1717_014:0914b22": "辨、六欲色空合明。初四趣壞中二：先釋，次「此",
    "T33n1717_014:0914b23": "名」下結益。初又二：先地獄中二，先正明惡",
    "T33n1717_014:0914b24": "有，「欲離」下立機緣中二：初直明，二明得繩",
    "T33n1717_014:0914b25": "者，具如《止觀》第七記。次餘三趣因相，略如《止",
    "T33n1717_014:0914b26": "觀》十心中。於中又二：先正明有相，次「欲離」",
    "T33n1717_014:0914b27": "下辨機緣。初文自三，次機緣如文，次辨二",
    "T33n1717_014:0914b28": "十一因者又二：謂人、天，各先辨相、次機感。",
    "T33n1717_014:0914b29": "初文先四人，中二：先正釋因相，次明機感。",
    "T33n1717_014:0914c01": "初又三：先總標人因，次列，三判。此中但是",
    "T33n1717_014:0914c02": "略論機應，正文在下，二十一有一時總明。",
    "T33n1717_014:0914c03": "次六欲亦三：先總辨因，次「故云」下與四趣四",
    "T33n1717_014:0914c04": "人對辨同異，三「若修」下別明因相，六文不",
    "T33n1717_014:0914c05": "同。此中乃至下四禪四空不別明機感，總",
    "T33n1717_014:0914c06": "在無色文後一時通明。次四禪中，四禪自",
    "T33n1717_014:0914c07": "為四有，於中初禪加梵王，四禪加無想，故",
    "T33n1717_014:0914c08": "略釋所加；仍不明五聖，但是文略。次問答",
    "T33n1717_014:0914c09": "引舊等，可知。次四空，文略。次結又二：初正",
    "T33n1717_014:0914c10": "結，次引證。次「合而」下正明益由。結文可知。",
    "T33n1717_014:0914c11": "三聲聞益，中二：先明修因意，次「若持戒」下正",
    "T33n1717_014:0914c12": "釋。初中言「犛牛」者，由愛尾故，人貪其",
    "T33n1717_014:0914c13": "尾，乃害其身。《說文》云：「西夷長尾牛也。」有作",
    "T33n1717_014:0914c14": "猫字，是人間捕鼠者，非此中義。又有作猫",
    "T33n1717_014:0914c15": "字，未知所從，正應作「犛」字。次正釋中亦三：",
    "T33n1717_014:0914c16": "先正釋，次益由，三「大經」下結益。初又二：先",
    "T33n1717_014:0914c17": "釋、次結位。初又二：先明破見、次明破思。初",
    "T33n1717_014:0914c18": "又二：先釋，次「是為」下結。初又二：初明所修",
    "T33n1717_014:0914c19": "之法通伏愛見以為機緣，初明出家修戒",
    "T33n1717_014:0914c20": "在五停心前；次「若均」下行相。又三：初五停",
    "T33n1717_014:0914c21": "心位，次「賢名」下四善根位。言「如救頭然」者，",
    "T33n1717_014:0914c22": "如《止觀》第七記。三「一剎那」下初果位，文相並",
    "T33n1717_014:0914c23": "略，但列大位耳，細相不論。次修道中二：謂",
    "T33n1717_014:0914c24": "超果及次第也。次結位及由結，可知。此中",
    "T33n1717_014:0914c25": "節節有機感相，尋之可見。以明賢位及",
    "T33n1717_014:0914c26": "明見道修道等，處處須加故爾。次明支佛",
    "T33n1717_014:0914c27": "又三：先略明行相，次「此人」下略明機應，三",
    "T33n1717_014:0914c28": "結位。與聲聞共為中草，故云「猶」也。次言「華",
    "T33n1717_014:0914c29": "飛釧動」者，論云：「有國王觀華飛葉動得辟",
    "T33n1717_014:0915a01": "支佛」。「釧動」者，《禪經》云：「有國王令宮女摩身",
    "T33n1717_014:0915a02": "為鐶釧鬧，令漸漸減釧，乃至唯一則不復",
    "T33n1717_014:0915a03": "聲，因思此聲從因緣生悟辟支佛。亦如",
    "T33n1717_014:0915a04": "獼猴見支佛坐禪，後於餘處見諸外道種",
    "T33n1717_014:0915a05": "種苦行，乃教外道跏趺而坐，手捻其口合",
    "T33n1717_014:0915a06": "其眼。諸外道歎云：必有勝法。外道受教，皆",
    "T33n1717_014:0915a07": "證支佛。」五六度，中二：先釋、次由。文闕引《大",
    "T33n1717_014:0915a08": "經》結。初文又二：先釋、次結位。初釋中四：先",
    "T33n1717_014:0915a09": "總，次「若行」下別明行相。三「六蔽」下指教。四",
    "T33n1717_014:0915a10": "「以伏」下功能。初二如文。破人言「四」者，謂如",
    "T33n1717_014:0915a11": "幻等四。破天言「十七三昧」者，二十五有除",
    "T33n1717_014:0915a12": "四人四趣，猶有十七，謂欲界六，色界七，謂",
    "T33n1717_014:0915a13": "四禪、無想、梵王、五含，無色四。三明六度對破",
    "T33n1717_014:0915a14": "六道，出《地持》、《菩薩戒本》。六通教益中亦但釋、",
    "T33n1717_014:0915a15": "由。釋中三：先總標三乘，次釋，次結。初如文。",
    "T33n1717_014:0915a16": "次文二：先二乘，次菩薩。初文二：先破見，次",
    "T33n1717_014:0915a17": "破思。如文。言「總別慈悲」者，例如前文，前",
    "T33n1717_014:0915a18": "文云「合而言之」即是總也，「別而言之」即是",
    "T33n1717_014:0915a19": "別也。亦是通別，通以慈悲用二十五三昧",
    "T33n1717_014:0915a20": "加之。別者，若令伏見思時，用菩薩本初",
    "T33n1717_014:0915a21": "自伏見思中慈悲弘誓熏之；若令入空則",
    "T33n1717_014:0915a22": "用菩薩本初修空時慈悲弘誓加之；假中",
    "T33n1717_014:0915a23": "準此，思之可知。七別人，亦先釋、次由。釋中",
    "T33n1717_014:0915a24": "二：先總、次別。總中言「一念」等者，但期心在",
    "T33n1717_014:0915a25": "果耳，如前廣釋。八明圓人，中二：先明總",
    "T33n1717_014:0915a26": "別，次明機緣。初又二：先總、次別。總中亦言",
    "T33n1717_014:0915a27": "「一念繫緣」等，當知二名二義同異永別。次",
    "T33n1717_014:0915a28": "「若歷」下別中言「十種境」者，陰入等十境也。",
    "T33n1717_014:0915a29": "蒙加益等可知。九變易者，在方便土，於中",
    "T33n1717_014:0915b01": "為五：初辨人類，次「故下文」下引證，三「是人」",
    "T33n1717_014:0915b02": "下辨利鈍，四「是為」下明益相，五「若分別」下",
    "T33n1717_014:0915b03": "辨土體一異。初文云「前八番中四處或九處」",
    "T33n1717_014:0915b04": "者，「四處」謂四教中各有斷通惑者生於彼",
    "T33n1717_014:0915b05": "界。言「九處」者，三藏二人，通教三人，別教三",
    "T33n1717_014:0915b06": "人謂住行向，圓教一人謂淨六根。次引證",
    "T33n1717_014:0915b07": "中引四文也。此經可見。《勝鬘》當知菩薩義",
    "T33n1717_014:0915b08": "兼三教，《楞伽》三人義當四人俱生彼土，《大",
    "T33n1717_014:0915b09": "論》文反舉真以釋似。五明土一異者，隨機",
    "T33n1717_014:0915b10": "所見二義常存。第十實報益中三：先總舉人",
    "T33n1717_014:0915b11": "類，次「但無明」下明益相，三「若分別」下正辨土",
    "T33n1717_014:0915b12": "體一異。初言「八番之中兩人」者，別教地前、圓",
    "T33n1717_014:0915b13": "教住前在同居土，得入此位，進斷無明生",
    "T33n1717_014:0915b14": "實報土。「方便土又二人」者，是前四人中後之",
    "T33n1717_014:0915b15": "二人也。此之二人，先已入於斷見思惑及無",
    "T33n1717_014:0915b16": "知位生方便土，於彼土中進斷無明亦",
    "T33n1717_014:0915b17": "生實報。次文言「三賢十聖住果報」者，名雖",
    "T33n1717_014:0915b18": "似別，義必依圓，以別證道同圓教故，即是",
    "T33n1717_014:0915b19": "兩處十地合說。次結，中三：初「若麁」下總結文",
    "T33n1717_014:0915b20": "旨，次「是為」下結益由，三「故令」下結正益人。",
    "T33n1717_014:0915b21": "次料簡中初問答者，二十五有其名雖遍，一",
    "T33n1717_014:0915b22": "一有上惑有淺深，是故重重用二十五。故《大",
    "T33n1717_014:0915b23": "經》云：「二十五有有我不耶？」次「問三諦在極",
    "T33n1717_014:0915b24": "亦通凡」者，由前答云破實報土顯王三昧",
    "T33n1717_014:0915b25": "三諦了了，既云破實報土，狀當三諦唯在",
    "T33n1717_014:0915b26": "於佛，是故更問亦通凡不？答中意者，三諦",
    "T33n1717_014:0915b27": "名理實無深淺，由證不證故分凡聖。初云",
    "T33n1717_014:0915b28": "五陰即是俗諦，陰既至佛，當知俗諦亦通至",
    "T33n1717_014:0915b29": "佛。言「無等等」者，如前第二卷記，為顯後",
    "T33n1717_014:0915c01": "地云「破實報」耳。妙境觀法實通凡聖，此中",
    "T33n1717_014:0915c02": "亦是寄文分別，令易解故作三諦相，其一",
    "T33n1717_014:0915c03": "一諦無非究竟；若不爾者，如何五陰而至於",
    "T33n1717_014:0915c04": "佛？後問答中二：初簡二文，次取後文。於",
    "T33n1717_014:0915c05": "中又四：先示遠相，次「從是」下明遠益由，三",
    "T33n1717_014:0915c06": "「彼之」下明益相，四「斯等」下結前生後。初二如",
    "T33n1717_014:0915c07": "文。三益相中二：初明已入實益，次「於時」下",
    "T33n1717_014:0915c08": "明未入實者。初文又二：初正明，次引證。初",
    "T33n1717_014:0915c09": "又二：初得入自滿，次益他。次引證中，成道證",
    "T33n1717_014:0915c10": "自、法輪證他。次文若為未入者復須成",
    "T33n1717_014:0915c11": "熟，又為五：初標忘不忘二人不同，次",
    "T33n1717_014:0915c12": "「忘者」下明忘者須熟，三「或多以」下明成",
    "T33n1717_014:0915c13": "熟不同，四「生方便」下明入實之處，五「如千」",
    "T33n1717_014:0915c14": "下示入實之人。故知前明四種結緣、四種成",
    "T33n1717_014:0915c15": "熟，處處得益，成內外眷屬，及感應中過去感",
    "T33n1717_014:0915c16": "應，并境妙中明二諦意，尚取本行菩薩道",
    "T33n1717_014:0915c17": "時而為華臺而作方便，已入華臺者自是",
    "T33n1717_014:0915c18": "一邊，即是其事。今但大通已後，若於此土，",
    "T33n1717_014:0915c19": "若方便實報已入實者，即是今文遠益之相，",
    "T33n1717_014:0915c20": "其未入者故生後文近益之相。次近益中二：",
    "T33n1717_014:0915c21": "先正釋，次料簡。初正釋中二：先釋，次「始從」下",
    "T33n1717_014:0915c22": "結。初又二：先釋，次「近從」下明益不同。初又",
    "T33n1717_014:0915c23": "二：初約教，次約味。初約教又二：初釋，次「復",
    "T33n1717_014:0915c24": "次」下判。初文又二：初總明諸教益相，次別",
    "T33n1717_014:0915c25": "明十益。初文又二：初通標一期深淺，次「何",
    "T33n1717_014:0915c26": "者」下釋所以然者，始自寂場終至法華雖",
    "T33n1717_014:0915c27": "復差別，來至法華終歸實事，並是示為四",
    "T33n1717_014:0915c28": "教教主調熟之力功在於斯，雖遠近有殊，",
    "T33n1717_014:0915c29": "七益之相不異於變，故云「如前」。又「大小」去",
    "T33n1717_014:0916a01": "別明十益，中二：先約諸教辨因果二益，次",
    "T33n1717_014:0916a02": "別對諸教以明八益。初因果二：先釋、次結。",
    "T33n1717_014:0916a03": "初文二：先引他經明因果益，次「又佛」下此經",
    "T33n1717_014:0916a04": "明果益。久居黑暗而今大明，故屬果益。三",
    "T33n1717_014:0916a05": "辨依教通別，大小乘中皆照六道，故云「通」",
    "T33n1717_014:0916a06": "也。次「別論」下以聲聞去別對諸教，故云「別」",
    "T33n1717_014:0916a07": "也。次判云「勝則兼劣」者，勝謂圓教，既未說",
    "T33n1717_014:0916a08": "開但云兼耳。次五味中二：先列、次判。初",
    "T33n1717_014:0916a09": "文中云「熟蘇而有體法等七益」者，等別圓",
    "T33n1717_014:0916a10": "諸教通途皆有因果兩益，雖無三藏中三",
    "T33n1717_014:0916a11": "草，自有通中二乘為中草，乾慧性地為上",
    "T33n1717_014:0916a12": "草，八人已去為小樹，八地已去入別教道，",
    "T33n1717_014:0916a13": "及別教本人為大樹，被接見中及圓教本人",
    "T33n1717_014:0916a14": "為實事，若方等七益依前所列不同此例。",
    "T33n1717_014:0916a15": "次「前諸」下判，可知。次雜料簡中，初問中云「應",
    "T33n1717_014:0916a16": "身益亦令法身益」者，法身菩薩起應輔於",
    "T33n1717_014:0916a17": "應身佛化，聞法進道，亦能令此菩薩法身",
    "T33n1717_014:0916a18": "益耶？答意者，應身之處即法身，應身得益即",
    "T33n1717_014:0916a19": "法益，亦如磨鏡為見像，見像之時即鏡",
    "T33n1717_014:0916a20": "明，其像彌現鏡彌明故，明像體本不二，汝",
    "T33n1717_014:0916a21": "問應益法益不？如問像現鏡明不？為是義",
    "T33n1717_014:0916a22": "故，汝問非也。次問者，法身平等本無應，垂",
    "T33n1717_014:0916a23": "應之時名病行，應身得益即法益，方丈現",
    "T33n1717_014:0916a24": "病法應病？答意者，秖為法身本無病，能現",
    "T33n1717_014:0916a25": "病行利眾生，利生現病非實病，故知法應",
    "T33n1717_014:0916a26": "俱無病。次「從又」下更作一番化功歸己釋，利",
    "T33n1717_014:0916a27": "物若少病則少，應迹若多名病多，機多應多",
    "T33n1717_014:0916a28": "功即多，法身得益理應多。次從「今作」下，復",
    "T33n1717_014:0916a29": "有兩箇四句、七箇二句而為料簡。初兩箇四",
    "T33n1717_014:0916b01": "句並約十番之中因果二益以料簡，故不",
    "T33n1717_014:0916b02": "相及。或有一人得果益，或有一人得因益，",
    "T33n1717_014:0916b03": "或有一人二俱益，或有一人俱無益。次四",
    "T33n1717_014:0916b04": "句者，「自有壞益」下列也。「不成不壞」至「亦成亦",
    "T33n1717_014:0916b05": "壞」，更作四句釋前所列，不成不壞釋第四",
    "T33n1717_014:0916b06": "句。四趣因益釋前初句，非想成益釋第二",
    "T33n1717_014:0916b07": "句，中間已去釋第三句，如修五戒生於人",
    "T33n1717_014:0916b08": "中，四趣之因一時俱壞，餘句可見。得是分段",
    "T33n1717_014:0916b09": "因果益，不得是變易因果益，不得是分段",
    "T33n1717_014:0916b10": "因果益，得是遠為實報土家因果益。前之七",
    "T33n1717_014:0916b11": "益望於法華有麁有妙，約教約味皆悉不",
    "T33n1717_014:0916b12": "同，故知遠近兩益但成判於麁妙，來至今",
    "T33n1717_014:0916b13": "經同成一妙，方始是開。於中又二：初標，",
    "T33n1717_014:0916b14": "次「雖復」下釋。初標中云「今經備有七益」者，前",
    "T33n1717_014:0916b15": "八番益中，合因果益為一小草益，故但七",
    "T33n1717_014:0916b16": "益。本謂三草二木及一實事，各不相關，即",
    "T33n1717_014:0916b17": "他經七益。今開權顯實更無異趣，此即三",
    "T33n1717_014:0916b18": "草二木同一實相地之所生、等一佛乘雨之所",
    "T33n1717_014:0916b19": "潤，仍舊為名，名為七益。是則七人同成一",
    "T33n1717_014:0916b20": "實，又於一實亦可義立七益之名，為今經",
    "T33n1717_014:0916b21": "七益，故云「本是地上清涼益」。今則進發大",
    "T33n1717_014:0916b22": "乘解心明淨等。次釋中二：先總開，次「諸經」下",
    "T33n1717_014:0916b23": "別開。初文者，故彼藥草疏中，一一文義皆",
    "T33n1717_014:0916b24": "云差即無差、無差即差；今亦如是，草木即",
    "T33n1717_014:0916b25": "一實、一實即草木。次別開中二：先正開，次",
    "T33n1717_014:0916b26": "借益相以判眷屬。初文又二：初略開，故云",
    "T33n1717_014:0916b27": "「無差妙益」；次更借待妙對絕以辨。又三：初",
    "T33n1717_014:0916b28": "雙標，次釋，三「進入即是」下結判。次判眷屬",
    "T33n1717_014:0916b29": "中二：先判眷屬，次約妙。初如文。次文者，",
    "T33n1717_014:0916c01": "但進入之相，捨麁入妙。又捨下位進入高",
    "T33n1717_014:0916c02": "位，義當相待；不進不妙義當於待，其實並",
    "T33n1717_014:0916c03": "與絕待不異。無差即差，六益宛然；差即無",
    "T33n1717_014:0916c04": "差，秖是一實，是故此經不捨六名而成一",
    "T33n1717_014:0916c05": "實。然前所明若遠若近不出當文，但約文",
    "T33n1717_014:0916c06": "中騰昔說者名為遠近，三周開廢名為當",
    "T33n1717_014:0916c07": "文，當知今經所譚異昔，況復開顯永異餘",
    "T33n1717_014:0916c08": "經？故遠近當文實相無別，故前文云「今所",
    "T33n1717_014:0916c09": "入者與本入者不異」。次明流通益中標、列、",
    "T33n1717_014:0916c10": "釋。釋中初明師中三例不同，謂法身、生身",
    "T33n1717_014:0916c11": "及凡夫師。初法身弘經者，法身從上土來，",
    "T33n1717_014:0916c12": "上謂實報等，故能上土益物，妙音、觀音、普賢、",
    "T33n1717_014:0916c13": "文殊即其人也。實報七益如七方便同成一",
    "T33n1717_014:0916c14": "實，他土具七亦能令他具足十益。「生身菩薩",
    "T33n1717_014:0916c15": "亦能此土他土」者，神通但能往於他方，而未",
    "T33n1717_014:0916c16": "能入方便有餘令他得於權實等益，既",
    "T33n1717_014:0916c17": "許用權以助於實，故知能於他土得前六",
    "T33n1717_014:0916c18": "益，名為權益；得一實益，名為實益，始於此",
    "T33n1717_014:0916c19": "土得無生忍，是故未能於上二土弘經",
    "T33n1717_014:0916c20": "益他。雖則自能增道損生，未能起應，但能",
    "T33n1717_014:0916c21": "此土及以神通往於他土，尚未能入方便",
    "T33n1717_014:0916c22": "有餘，故云不能上土利益。凡夫師者，通取",
    "T33n1717_014:0916c23": "五品及以六根淨，「故今」下答問文中引六根",
    "T33n1717_014:0916c24": "文證內凡位名為凡師。次出法者，法謂",
    "T33n1717_014:0916c25": "方法，亦曰法相，弘經方法為唯用實亦許",
    "T33n1717_014:0916c26": "用權，為顯此意，故云「出法」。又為二：初正",
    "T33n1717_014:0916c27": "釋，次「今時」下破立。初文又三：初明雙用，次",
    "T33n1717_014:0916c28": "明唯實，三「又云」下釋疑。初文二：先釋，次「此",
    "T33n1717_014:0916c29": "則」下結。初又二：先正釋以三助一，初「但菩",
    "T33n1717_014:0917a01": "薩」下明助意，初文云「經文許用別助圓」者，",
    "T33n1717_014:0917a02": "經云「若不信此法於餘深法中示教利喜」者，",
    "T33n1717_014:0917a03": "有深復餘者，即別教法也。入地名「深」，地前",
    "T33n1717_014:0917a04": "名「餘」。次破立中二：先破；次「善弘」下立，正出",
    "T33n1717_014:0917a05": "弘經之相。次明益中凡言「弘經之相」，益在",
    "T33n1717_014:0917a06": "滅後流通相也。於中為四：初出法，次出",
    "T33n1717_014:0917a07": "人，三正出益，四舉況。初文二：先明正宗",
    "T33n1717_014:0917a08": "中亦有流通之益，次「展轉」去正明流通益。初",
    "T33n1717_014:0917a09": "中云「譬喻品後」等者，品末文云「鈍根小智等",
    "T33n1717_014:0917a10": "不得為說，若有利根智慧明了等，乃可為",
    "T33n1717_014:0917a11": "說」，廣如經文。「授記品末」者，四大聲聞得授",
    "T33n1717_014:0917a12": "記已，於他方土作佛弘經，餘如文。「法師品",
    "T33n1717_014:0917a13": "中」者，入室著衣坐座，爾乃應為四眾說法。",
    "T33n1717_014:0917a14": "〈法師品〉文，若作三段仍屬正說，若分本迹",
    "T33n1717_014:0917a15": "即在流通，流通正在六七二卷，文相可知。",
    "T33n1717_014:0917a16": "次「初品」去約人展轉以下況上。「八萬大士」",
    "T33n1717_014:0917a17": "者，如〈法師品〉中。「千界塵數」者，如〈神力品〉中指",
    "T33n1717_014:0917a18": "地涌菩薩是也。三明益中即是末代流通",
    "T33n1717_014:0917a19": "之益，初明七益，次明穿鑿助顯七益。初文",
    "T33n1717_014:0917a20": "言「不老」等者，秖是達老死實相。言「旋假入",
    "T33n1717_014:0917a21": "空即三草等益」者，五品為小草，七信為中",
    "T33n1717_014:0917a22": "草，上草亦在五品位中，以同三藏未斷惑",
    "T33n1717_014:0917a23": "故，八信已上為小樹，十信伏無明為大樹，",
    "T33n1717_014:0917a24": "初住已上即實事益，雖分七益位必在圓。",
    "T33n1717_014:0917a25": "第四明觀心利益中二：先正明觀心，次「夫",
    "T33n1717_014:0917a26": "一向」下破性過。初又三：先明觀境，次「若能」",
    "T33n1717_014:0917a27": "下勸須起觀，三「淨心」下正明起觀。初文者，",
    "T33n1717_014:0917a28": "凡一切重罪皆由剎那，故剎那若起已含因",
    "T33n1717_014:0917a29": "果，故大乘觀之已成重因，舉輕責重令勿",
    "T33n1717_014:0917b01": "起剎那。次如文。正起觀中二：初正明觀相，",
    "T33n1717_014:0917b02": "次「以是」下結益。所以須明觀心益者，然上",
    "T33n1717_014:0917b03": "來得益由於現身口輪說法，令他得於",
    "T33n1717_014:0917b04": "近遠當文七益十益，然益實由觀法，恐尋",
    "T33n1717_014:0917b05": "者不達文旨，若遠若近已謝於往，正說流",
    "T33n1717_014:0917b06": "通自屬於他，若不自觀己心徒數他寶。次",
    "T33n1717_014:0917b07": "破性中二：初立性計，次「自性」下破。破文二：先",
    "T33n1717_014:0917b08": "破自，次三句例。初破自中四：初立事破，次",
    "T33n1717_014:0917b09": "「又汝從」下立道理破，三「又三事」下約法相",
    "T33n1717_014:0917b10": "破，四引證。次三句例中二：先例，次「即假」下結",
    "T33n1717_014:0917b11": "成，可解。",
    "T33n1717_014:0917b12": "○五明權實者，大文第五，第二卷初大為",
    "T33n1717_014:0917b13": "五文，釋此十妙：一列名，二生起，三引證，四",
    "T33n1717_014:0917b14": "廣釋，今當第五結前十妙以成權實。於中",
    "T33n1717_014:0917b15": "為二：初破古，次正釋。初文又二：先出古人",
    "T33n1717_014:0917b16": "意，次破。初云「三三之權」者，此光宅意，以昔",
    "T33n1717_014:0917b17": "三乘但各有三，故云「三三」，謂教人因，昔三乘",
    "T33n1717_014:0917b18": "權未至於果，故闕於果，果即是理，大小俱",
    "T33n1717_014:0917b19": "有理，大小各有果，何故昔三但有於三？昔",
    "T33n1717_014:0917b20": "教何辜而不立理？次破中二：先破三三，次",
    "T33n1717_014:0917b21": "破四一。初文又四：初直破。次「彼」下明光宅",
    "T33n1717_014:0917b22": "救。大師既不見光宅，應是他人亦曾此破",
    "T33n1717_014:0917b23": "先有斯救，故今述之。三「若爾」下重難，還以",
    "T33n1717_014:0917b24": "彼三三，離彼無理。四「又」下重並難。次從「實",
    "T33n1717_014:0917b25": "有四」去難光宅四一中但立因果而無於",
    "T33n1717_014:0917b26": "理，於中為三：初難，次引證責云，云何分別",
    "T33n1717_014:0917b27": "因果為理一耶？「若爾」去重難，若但因果而",
    "T33n1717_014:0917b28": "不出理則同魔說，今家和舊亦作四一，乃",
    "T33n1717_014:0917b29": "廢因果以立理一，更加行一，是故數同而",
    "T33n1717_014:0917c01": "名義永異。二正釋中三：初約法，次約五味，",
    "T33n1717_014:0917c02": "三「故知」下結判。初文又二：初直就十妙中",
    "T33n1717_014:0917c03": "結，次「復次」下約施開相對以結。又三：初",
    "T33n1717_014:0917c04": "正結，次引他同，三例。次五味中，前四如文。",
    "T33n1717_014:0917c05": "第五味中分二：謂法華、涅槃。法華如文。涅",
    "T33n1717_014:0917c06": "槃中二：初與方等辨異，次正約涅槃中初",
    "T33n1717_014:0917c07": "約教中云「在果四俱實」者，四教俱得入實",
    "T33n1717_014:0917c08": "故也。「若約四悉十四權二實」者，別圓兩教第",
    "T33n1717_014:0917c09": "一義悉皆實故也。「歷四門」者，別圓兩教中各",
    "T33n1717_014:0917c10": "有十二權四實，并前兩教三十二權，故有五",
    "T33n1717_014:0917c11": "十六權八實。若更約因門，五十六權亦如",
    "T33n1717_014:0917c12": "前。此中重云「因」者，涅槃中人用前三教為",
    "T33n1717_014:0917c13": "入實門，兼因作名有五十六，與前數同名",
    "T33n1717_014:0917c14": "之為權。果門者，入實為果，四教四門悉皆",
    "T33n1717_014:0917c15": "入圓同成一實，無復有權，故云「但實」。仍",
    "T33n1717_014:0917c16": "其四門本因為名，故云「四實」。及別四實，入",
    "T33n1717_014:0917c17": "圓四實，同成一實，意亦同之。「約果四實十",
    "T33n1717_014:0917c18": "二權」者，前之三教入實同圓，故名為果。就",
    "T33n1717_014:0917c19": "圓四門十六悉檀中自分權實，四門有四第",
    "T33n1717_014:0917c20": "一義，名為四實；四門各有餘三悉檀，三四",
    "T33n1717_014:0917c21": "十二名為權悉，此實中權不復同前三教三",
    "T33n1717_014:0917c22": "悉，當知三教三悉即是權中之權，三教第一",
    "T33n1717_014:0917c23": "義悉即是權中之實，圓教第一義悉即是實",
    "T33n1717_014:0917c24": "中之實。次總結中二：初約教結，次更約教",
    "T33n1717_014:0917c25": "判。又四：初約四教；次獨約一圓用法華待",
    "T33n1717_014:0917c26": "絕以判今法華是待，又開權是絕；三獨約圓",
    "T33n1717_014:0917c27": "教以判亦有待絕；四「若取」下約悟以判。問：",
    "T33n1717_014:0917c28": "前來諸文，處處約教約味，若判若開，文相",
    "T33n1717_014:0917c29": "已廣，今此何故復重明耶？答：此有多意，前",
    "T33n1717_014:0918a01": "明諸妙，但釋一妙以為十相，故一一文中",
    "T33n1717_014:0918a02": "為欲明妙，先明諸麁開之成妙；今廣釋",
    "T33n1717_014:0918a03": "已，復更朿前非但諸文盡妙，亦乃諸妙無",
    "T33n1717_014:0918a04": "殊，故更合明秖是權實及開權實。又前諸文",
    "T33n1717_014:0918a05": "自行化他但明權實，未明權實悉用四悉，",
    "T33n1717_014:0918a06": "四悉之內幾權幾實復有諸門，諸門之內四",
    "T33n1717_014:0918a07": "悉亦爾。故更約五味、諸味法門以判四悉",
    "T33n1717_014:0918a08": "幾權幾實？是故更此以四悉權實結前諸",
    "T33n1717_014:0918a09": "文。若約諸教者，但是重結諸權實意，一切",
    "T33n1717_014:0918a10": "諸法亡泯不二，故更約悟開前十妙權實，",
    "T33n1717_014:0918a11": "同成一理心性，乃識前來若妙若麁、若開若",
    "T33n1717_014:0918a12": "施，空拳咸實，因茲復立大意顯悟誑小",
    "T33n1717_014:0918a13": "之說咸堪被圓。然此迹門譚其因果及以",
    "T33n1717_014:0918a14": "自他，使一代教門融通入妙故，凡諸義釋皆",
    "T33n1717_014:0918a15": "約四教及以五味，意在開教悉入醍醐。觀",
    "T33n1717_014:0918a16": "心乃是教行樞機，仍且略點寄在諸說，或存",
    "T33n1717_014:0918a17": "或沒非部正意，故縱有施設託事附法，或",
    "T33n1717_014:0918a18": "辨十觀列名而已。所明理境智行位法，能",
    "T33n1717_014:0918a19": "化所化，意在能詮，詮中咸妙，為辨詮內",
    "T33n1717_014:0918a20": "始末自他，故具演十妙搜括一化，出世大",
    "T33n1717_014:0918a21": "意罄無不盡，故不可不了十妙大綱，故",
    "T33n1717_014:0918a22": "撮十妙為觀法大體。若解迹妙，本妙非遙，",
    "T33n1717_014:0918a23": "應知但是離合異耳，因果義一自他何殊？故",
    "T33n1717_014:0918a24": "下文云「本迹雖殊不思議一」，況體宗用秖是",
    "T33n1717_014:0918a25": "自他因果法故？況復教相秖是分別前之四",
    "T33n1717_014:0918a26": "章？使前四章與諸文永異。若曉斯旨則教",
    "T33n1717_014:0918a27": "有歸，一期縱橫不出一念三千，世間即空假",
    "T33n1717_014:0918a28": "中，理境乃至利益咸爾，則止觀十乘成今自",
    "T33n1717_014:0918a29": "行因果，起教一章成今化他能所，則彼此昭",
    "T33n1717_014:0918b01": "著法華行成，使功不唐捐，所詮可識，故更",
    "T33n1717_014:0918b02": "以十門收攝十妙。何者？為實施權則不二",
    "T33n1717_014:0918b03": "而二，開權顯實則二而不二，法既教部咸開",
    "T33n1717_014:0918b04": "成妙，故此十門不二為目，一一門下以六",
    "T33n1717_014:0918b05": "即撿之，本文已廣引誠證，此下但直伸一",
    "T33n1717_014:0918b06": "理，使一部經旨皎在目前。",
    "T33n1717_014:0918b07": "一者色心不二門，　　二者內外不二門，",
    "T33n1717_014:0918b08": "三者脩性不二門，　　四者因果不二門，",
    "T33n1717_014:0918b09": "五者染淨不二門，　　六者依正不二門，",
    "T33n1717_014:0918b10": "七者自他不二門，　　八者三業不二門，",
    "T33n1717_014:0918b11": "九者權實不二門，　　十者受潤不二門。",
    "T33n1717_014:0918b12": "是中第一從境妙立名，第二第三從智行",
    "T33n1717_014:0918b13": "立名，第四從位法立名，第五第六第七從",
    "T33n1717_014:0918b14": "感應神通立名，第八第九從說法立名，第",
    "T33n1717_014:0918b15": "十從眷屬利益立名。一色心不二門者，且",
    "T33n1717_014:0918b16": "十如境乃至無諦，一一皆有總別二意，總在",
    "T33n1717_014:0918b17": "一念，別分色心。何者？初十如中，相唯在色、性",
    "T33n1717_014:0918b18": "唯在心、體力作緣義兼心色、因果唯心、報唯",
    "T33n1717_014:0918b19": "約色。十二因緣，苦業兩兼惑唯在心。四諦",
    "T33n1717_014:0918b20": "則三兼色心，滅唯在心。二諦三諦皆俗具",
    "T33n1717_014:0918b21": "色心，真中唯心。一實及無，準此可見。既知",
    "T33n1717_014:0918b22": "別已攝別入總，一切諸法無非心性，一",
    "T33n1717_014:0918b23": "性無性三千宛然，當知心之色心即心名",
    "T33n1717_014:0918b24": "變，變名為造，造謂體用，是則非色非心",
    "T33n1717_014:0918b25": "而色而心，唯色唯心良由於此，故知但識一",
    "T33n1717_014:0918b26": "念，遍見己他生佛，他生他佛尚與心同，況",
    "T33n1717_014:0918b27": "己心生佛寧乖一念？故彼彼境法差而不差。",
    "T33n1717_014:0918b28": "二內外不二門者，凡所觀境不出內外，外",
    "T33n1717_014:0918b29": "謂託彼依正色心即空假中，即空假中妙",
    "T33n1717_014:0918c01": "故，心色體絕唯一實性無空假中，色心宛",
    "T33n1717_014:0918c02": "然豁同真淨，無復眾生七方便異，不見國",
    "T33n1717_014:0918c03": "土淨穢差品，而帝網依正終自炳然。所言",
    "T33n1717_014:0918c04": "內者，先了外色心一念無念，唯內體三千即",
    "T33n1717_014:0918c05": "空假中，是則外法全為心性，心性無外攝無",
    "T33n1717_014:0918c06": "不周，十方諸佛、法界有情性體無殊一切咸",
    "T33n1717_014:0918c07": "遍，誰云內外色心己他，此即用向色心不二",
    "T33n1717_014:0918c08": "門成。三脩性不二門者，性德秖是界如一念，",
    "T33n1717_014:0918c09": "此內界如三法具足，性雖本爾，藉智起脩，",
    "T33n1717_014:0918c10": "由脩照性，由性發脩，在性則全脩成性，",
    "T33n1717_014:0918c11": "起脩則全性成脩，性無所移、脩常宛爾。脩",
    "T33n1717_014:0918c12": "又二種：順脩、逆脩。順謂了性為行，逆謂背",
    "T33n1717_014:0918c13": "性成迷。迷了二心，心雖不二，逆順二性，性",
    "T33n1717_014:0918c14": "事恒殊，可由事不移心，則令迷脩成了，",
    "T33n1717_014:0918c15": "故須一期迷了，照性成脩，見性脩心，二脩",
    "T33n1717_014:0918c16": "俱泯。又了順脩對性有離有合，離謂脩",
    "T33n1717_014:0918c17": "性各三，合謂脩二性一，脩二各三，共發性",
    "T33n1717_014:0918c18": "三，是則脩雖具九，九秖是三，為對性明脩，",
    "T33n1717_014:0918c19": "故合脩為二，二與一性如水為波，二亦無",
    "T33n1717_014:0918c20": "二亦如波水。應知性指三障，是故具三，脩",
    "T33n1717_014:0918c21": "從性成，成三法爾，達無脩性，唯一妙乘，無",
    "T33n1717_014:0918c22": "所分別，法界洞朗，此由內外不二門成。四",
    "T33n1717_014:0918c23": "因果不二門者，眾生心因既具三軌，此因成",
    "T33n1717_014:0918c24": "果，名三涅槃，因果無殊始終理一。若爾，因",
    "T33n1717_014:0918c25": "德已具何不住因？但由迷因各自謂實。若",
    "T33n1717_014:0918c26": "了迷性實唯住因，故久研此因，因顯名果。",
    "T33n1717_014:0918c27": "秖緣因果理一，用此一理為因，理顯無復",
    "T33n1717_014:0918c28": "果名，豈可仍存因號？因果既泯，理性自亡。",
    "T33n1717_014:0918c29": "秖由亡智親疎，致使迷成厚薄，迷厚薄故",
    "T33n1717_014:0919a01": "強分三惑，義開六即名智淺深，故如夢",
    "T33n1717_014:0919a02": "勤加空名惑絕。幻因既滿，鏡像果圓，空像",
    "T33n1717_014:0919a03": "雖即義同，而空虛像實，像實故稱理本有，空",
    "T33n1717_014:0919a04": "虛故迷轉應成性，是則不二而二立因果",
    "T33n1717_014:0919a05": "殊，二而不二始終體一。若謂因異果，因亦",
    "T33n1717_014:0919a06": "非因，曉果從因，因方克果，所以三千在理",
    "T33n1717_014:0919a07": "同名無明，三千果成咸稱常樂，三千無改",
    "T33n1717_014:0919a08": "無明即明，三身並常俱體俱用，此以修性不",
    "T33n1717_014:0919a09": "二門成。五染淨不二門者，若識無始即法",
    "T33n1717_014:0919a10": "性為無明，故可了今無明為法性，法性",
    "T33n1717_014:0919a11": "之與無明，遍造諸法名之為染，無明之",
    "T33n1717_014:0919a12": "與法性，遍應眾緣號之為淨，濁水清水",
    "T33n1717_014:0919a13": "波濕無殊，清濁雖即由緣，而濁成本有，濁",
    "T33n1717_014:0919a14": "雖本有而全體是清，以二波理通、舉體是",
    "T33n1717_014:0919a15": "用，故三千因果俱名緣起。迷悟緣起不離剎",
    "T33n1717_014:0919a16": "那，剎那性常、緣起理一，一理之內而分淨穢，",
    "T33n1717_014:0919a17": "別則六穢四淨，通則十通淨穢，故知剎那染",
    "T33n1717_014:0919a18": "體悉淨，三千未顯驗體仍迷，故相似位成六",
    "T33n1717_014:0919a19": "根遍照，照分十界，各具灼然。豈六根淨人",
    "T33n1717_014:0919a20": "謂十定十，分真垂迹十界亦然，乃由果成，",
    "T33n1717_014:0919a21": "等彼百界。故須初心而遮而照，照故三千恒",
    "T33n1717_014:0919a22": "具，遮故法爾空中，終日雙亡終日雙照，不",
    "T33n1717_014:0919a23": "動此念遍應無方，隨感而施淨穢斯泯。亡",
    "T33n1717_014:0919a24": "淨穢故以空以中，仍由空中轉染為淨，",
    "T33n1717_014:0919a25": "由了染淨空中自亡，此以因果不二門成。",
    "T33n1717_014:0919a26": "六依正不二門者，已證遮那一體不二，良由",
    "T33n1717_014:0919a27": "無始一念三千，以三千中生陰二千為正國",
    "T33n1717_014:0919a28": "土，一千屬依，依正既居一心，一心豈分能",
    "T33n1717_014:0919a29": "所？雖無能所依正宛然，是則理性名字觀",
    "T33n1717_014:0919b01": "行，已有不二正依之相，故使自他因果相",
    "T33n1717_014:0919b02": "攝。但眾生在理，果雖未辦，一切莫非遮",
    "T33n1717_014:0919b03": "那妙境，然應復了諸佛法體非遍而遍，眾",
    "T33n1717_014:0919b04": "生理性非局而局，始終不改、大小無妨，因",
    "T33n1717_014:0919b05": "果理同，依正何別？故淨穢之土、勝劣之身，塵",
    "T33n1717_014:0919b06": "身與法身量同，塵國與寂光無異，是即一",
    "T33n1717_014:0919b07": "一塵剎一切剎，一一塵身一切身，廣狹勝劣",
    "T33n1717_014:0919b08": "難思議，淨穢方所無窮盡，若非三千空假",
    "T33n1717_014:0919b09": "中，安能成茲自在用？如是方知生佛等，彼",
    "T33n1717_014:0919b10": "此事理互相收，此以染淨不二門成。七自他",
    "T33n1717_014:0919b11": "不二門者，隨機利他事乃憑本，本謂一性",
    "T33n1717_014:0919b12": "具足自他，方至果位自即益他，如理性三",
    "T33n1717_014:0919b13": "德三諦三千，自行唯在空中、利他三千赴",
    "T33n1717_014:0919b14": "物，物機無量不出三千，能應雖多不出十",
    "T33n1717_014:0919b15": "界，界界轉現不出一念，土土互生不出寂",
    "T33n1717_014:0919b16": "光。眾生由理具三千，故能感；諸佛由三千",
    "T33n1717_014:0919b17": "理滿，故能應。應遍機遍欣赴不差。不然，豈",
    "T33n1717_014:0919b18": "能如鏡現像？鏡有現像之理，形有生像之",
    "T33n1717_014:0919b19": "性，若一形對不能現像，則鏡理有窮、形事",
    "T33n1717_014:0919b20": "不通，若與鏡隔則容有是理，無有形對",
    "T33n1717_014:0919b21": "而不像者。若鏡未現像由塵所遮，去塵由",
    "T33n1717_014:0919b22": "人磨、像現非關磨者，以喻觀法大旨可",
    "T33n1717_014:0919b23": "知。應知理雖自他具足，必藉緣了為利他",
    "T33n1717_014:0919b24": "功。復由緣了與性一合，方能稱性施設萬",
    "T33n1717_014:0919b25": "端，則不起自性應無方所，此由依正不",
    "T33n1717_014:0919b26": "二門成。八三業不二門者，於化他門事分",
    "T33n1717_014:0919b27": "三密，隨順物理得名不同，心輪鑒機二輪",
    "T33n1717_014:0919b28": "設化，現身說法未曾毫差，在身分於真",
    "T33n1717_014:0919b29": "應，在法分於權實，二身若異何故乃云即",
    "T33n1717_014:0919c01": "是法身，二說若乖何故乃云皆成佛道？若唯",
    "T33n1717_014:0919c02": "法身應無垂世，若唯佛道誰施三乘？身尚",
    "T33n1717_014:0919c03": "無身說必非說，身口平等等彼意輪，心色",
    "T33n1717_014:0919c04": "一如不謀而化，常冥至極稱物施為，豈非",
    "T33n1717_014:0919c05": "百界一心？界界無非三業，界尚一念三業豈",
    "T33n1717_014:0919c06": "殊？果用無虧因必稱果，若信因果，方知",
    "T33n1717_014:0919c07": "三密有本，百界三業俱空假中，故使稱宜",
    "T33n1717_014:0919c08": "遍赴為果，一一應色、一一言音，無不百界，",
    "T33n1717_014:0919c09": "三業具足，化復作化，斯之謂歟！故一念凡心",
    "T33n1717_014:0919c10": "已有理性三密相海，一塵報色同在本理毘",
    "T33n1717_014:0919c11": "羅遮那，方乃名為三無差別，此以自他不",
    "T33n1717_014:0919c12": "二門成。九權實不二門者，平等大慧常鑑",
    "T33n1717_014:0919c13": "法界，亦由理性九權一實，實復九界權亦",
    "T33n1717_014:0919c14": "復然，權實相冥百界一念，不可分別任運",
    "T33n1717_014:0919c15": "常然，至果乃由契本一理非權非實而權",
    "T33n1717_014:0919c16": "而實，此即如前心輪自在，致令心口赴權",
    "T33n1717_014:0919c17": "實機，三業一念無乖權實，不動而施豈應",
    "T33n1717_014:0919c18": "隔異？對說即以權實立稱，在身即以真",
    "T33n1717_014:0919c19": "應為名，三業理同、權實冥合，此以三業不",
    "T33n1717_014:0919c20": "二門成。十受潤不二門者，物理本來性具權",
    "T33n1717_014:0919c21": "實，無始熏習或實或權，權實由熏理恒平等，",
    "T33n1717_014:0919c22": "遇時成習行願所資，若無本因，熏亦徒設，",
    "T33n1717_014:0919c23": "遇熏自異非由性殊，性雖無殊必藉幻發，",
    "T33n1717_014:0919c24": "幻機幻感幻應幻赴，能應所化並非權實，然",
    "T33n1717_014:0919c25": "由生具非權非實成權實機，佛亦果具非",
    "T33n1717_014:0919c26": "權非實為權實應，物機契應身土無偏，同",
    "T33n1717_014:0919c27": "常寂光無非法界，故知三千同在心地，與",
    "T33n1717_014:0919c28": "佛心地三千不殊，四微體同權實益等，此",
    "T33n1717_014:0919c29": "以權實不二門成。是故十門門門通入色心，",
    "T33n1717_014:0920a01": "乃至受潤咸然，故使十妙始終理一，如境",
    "T33n1717_014:0920a02": "本來具三，依理生解故名為智，智解導",
    "T33n1717_014:0920a03": "行行解契理，三法相符不異而異，而假立",
    "T33n1717_014:0920a04": "淺深、設位簡濫，三法秖是證彼理三。下之",
    "T33n1717_014:0920a05": "五章三法起用，三法既是一念，三千即空假",
    "T33n1717_014:0920a06": "中，成故有用，若了一念，十方三世諸佛之法",
    "T33n1717_014:0920a07": "本迹非遙，故重述十門，令觀行可識，首題",
    "T33n1717_014:0920a08": "既爾，覽別為總，符文可知。",
    "T33n1717_014:0920a09": "法華玄義釋籤卷第十四"
}