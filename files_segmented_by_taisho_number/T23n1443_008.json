{
    "T23n1443_008:0946b12": "根本說一切有部苾芻尼毘奈耶",
    "T23n1443_008:0946b13": "卷第八",
    "T23n1443_008:0946b15": "三藏法師義淨奉　制譯",
    "T23n1443_008:0946b16": "3 一月衣學處一月衣學處第三",
    "T23n1443_008:0946b17": "爾時薄伽梵在室羅伐城。時諸苾芻多畜長",
    "T23n1443_008:0946b18": "衣，有得青衣不即作衣，但知舉畜更望餘者：",
    "T23n1443_008:0946b19": "「若得如是相似之物，我當作衣。」如青既然，黃",
    "T23n1443_008:0946b20": "赤白衣及得厚薄亦皆貯畜。時少欲苾芻共",
    "T23n1443_008:0946b21": "生嫌賤：「云何苾芻多畜衣物，積而貯畜不肯",
    "T23n1443_008:0946b22": "作衣？」苾芻白佛。佛以此緣，同前集眾問實訶",
    "T23n1443_008:0946b23": "責，廣說乃至「制其學處，應如是說：",
    "T23n1443_008:0946b24": "「若復苾芻尼作衣已竟，羯恥那衣復出，得非",
    "T23n1443_008:0946b25": "時衣欲須應受，受已當疾成衣；若有望處，求",
    "T23n1443_008:0946b26": "令滿足，若不足者得畜經一月。若過者，泥薩",
    "T23n1443_008:0946b27": "祇波逸底迦。」苾芻尼者，謂此法中尼。衣已",
    "T23n1443_008:0946b28": "竟羯恥那衣已出，有四句，廣如前說。言得非",
    "T23n1443_008:0946b29": "時衣者，何者是時？何者非時？若住處不張羯",
    "T23n1443_008:0946c01": "恥那衣者一月，謂從八月十六日至九月十",
    "T23n1443_008:0946c02": "五日。若住處張羯恥那衣者五月，謂從八月",
    "T23n1443_008:0946c03": "十六日至正月十五日是名時；餘名非時。若",
    "T23n1443_008:0946c04": "有望處者，謂衣少更求。得畜一月者，謂有望",
    "T23n1443_008:0946c05": "處於父母、兄弟、姊妹、師主等處當與我衣；若",
    "T23n1443_008:0946c06": "五年會、若六年會、若頂髻會、若盛年會，我當",
    "T23n1443_008:0946c07": "得衣。若足者善，五衣隨一不足者得齊一月。",
    "T23n1443_008:0946c08": "若過畜者，泥薩祇波逸底迦，廣如前說。此中",
    "T23n1443_008:0946c09": "犯相其事云何？",
    "T23n1443_008:0946c10": "攝頌曰：",
    "T23n1443_008:0946c11": "有望無望處、　　望斷不同衣、",
    "T23n1443_008:0946c12": "新故糞掃殊、　　條數肘量等。",
    "T23n1443_008:0946c13": "若苾芻尼月一日得少青色衣，未作而畜。有",
    "T23n1443_008:0946c14": "希望處，若得如是同色衣時，我當作衣。即於",
    "T23n1443_008:0946c15": "是日得同色衣，彼苾芻尼於十日內作衣，應",
    "T23n1443_008:0946c16": "持、應捨、應作法。若不持、不捨、不作法，至十一",
    "T23n1443_008:0946c17": "日明相出，泥薩祇波逸底迦。",
    "T23n1443_008:0946c18": "若苾芻尼一日不得餘衣，二日方得衣，三日",
    "T23n1443_008:0946c19": "得衣乃至十日得衣，彼苾芻尼於十日內作",
    "T23n1443_008:0946c20": "衣，應持、應捨、應作法。若不持、不捨、不作法，至",
    "T23n1443_008:0946c21": "十一日明相出，亦泥薩祇波逸底迦。若復苾",
    "T23n1443_008:0946c22": "芻尼十日不得餘衣、十一日不得、十二日不",
    "T23n1443_008:0946c23": "得，乃至十九日不得衣，二十日方得餘衣，即",
    "T23n1443_008:0946c24": "應如前作法。若不作法，犯捨墮。若苾芻尼二",
    "T23n1443_008:0946c25": "十一日不得餘衣，乃至二十九日得餘衣，三",
    "T23n1443_008:0946c26": "十日內作衣，應持、應捨、應作分別。若不作法，",
    "T23n1443_008:0946c27": "三十一日明相出，泥薩祇波逸底迦。如得青",
    "T23n1443_008:0946c28": "色衣既爾，得餘色衣事皆同此。若苾芻尼一",
    "T23n1443_008:0946c29": "日得青色衣，不作而畜，無別望處，便作是念：",
    "T23n1443_008:0947a01": "「若得如是同色衣者，我當作衣。」即於是日得",
    "T23n1443_008:0947a02": "同類衣，時苾芻尼於十日內作衣，應捨、應作",
    "T23n1443_008:0947a03": "法。若不作法者，至十一日明相出時，泥薩",
    "T23n1443_008:0947a04": "祇波逸底迦。若一日不得餘衣，二日得衣，乃",
    "T23n1443_008:0947a05": "至三十日得衣，廣如前說。如得青色衣既爾，",
    "T23n1443_008:0947a06": "得餘色衣等事皆同此。若苾芻尼一日得青色",
    "T23n1443_008:0947a07": "衣，不作而畜，有希望處，然希望處時節長遠，",
    "T23n1443_008:0947a08": "不稱所求無力能得，或於是日得青色衣，於",
    "T23n1443_008:0947a09": "十日內應作衣。如是廣說，乃至三十日方得。",
    "T23n1443_008:0947a10": "餘色衣事同前說。若苾芻尼一日得青色衣，",
    "T23n1443_008:0947a11": "不作而畜，有希望處，其所望處雖未得衣，心",
    "T23n1443_008:0947a12": "不斷絕，或於是日得青色衣，如前廣說。若苾",
    "T23n1443_008:0947a13": "芻尼一日得青色衣，不作而畜，情有希望。若",
    "T23n1443_008:0947a14": "所望處皆斷絕者，彼苾芻尼所得之衣，於十",
    "T23n1443_008:0947a15": "日內應持、應捨，如前廣說。",
    "T23n1443_008:0947a16": "爾時具壽鄔波離白佛言：「大德！有幾種衣？」佛",
    "T23n1443_008:0947a17": "言：「有二種：一、新，二、故。新謂新織，故謂曾經四",
    "T23n1443_008:0947a18": "月著用。鄔波離！復有五種衣：一、有施主衣，二、",
    "T23n1443_008:0947a19": "無施主衣，三、往還衣，四、死人衣，五、糞掃衣。云",
    "T23n1443_008:0947a20": "何有施主衣？謂有男女半擇迦為其施主。云",
    "T23n1443_008:0947a21": "何無施主衣？謂無男女半擇迦為其施主。云",
    "T23n1443_008:0947a22": "何往還衣？如有死人眷屬哀念，以衣贈送置",
    "T23n1443_008:0947a23": "於屍上送至燒處，既焚葬已還持此衣奉施",
    "T23n1443_008:0947a24": "僧眾。云何死人衣？於屍林中死者之衣，無主",
    "T23n1443_008:0947a25": "攝受。云何糞掃衣？此有五種。云何為五？一、道",
    "T23n1443_008:0947a26": "路棄衣，二、糞掃處衣，三、河邊棄衣，四、蟻所穿",
    "T23n1443_008:0947a27": "衣，五、破碎衣。復有五種：一、火燒衣，二、水所",
    "T23n1443_008:0947a28": "漬衣，三、鼠嚙衣，四、牛嚼衣，五、嬭母棄衣。」",
    "T23n1443_008:0947a29": "若苾芻尼得新衣欲作衣者，應浣染裁縫，兩",
    "T23n1443_008:0947b01": "重為僧伽胝，兩重為尼師但，一重為嗢呾羅",
    "T23n1443_008:0947b02": "僧伽，一重安呾婆娑。若苾芻尼二重為僧伽",
    "T23n1443_008:0947b03": "胝時，若欲更著第三重者，帖時得惡作罪，至",
    "T23n1443_008:0947b04": "十一日明相出時便犯捨墮。若苾芻尼於新僧",
    "T23n1443_008:0947b05": "伽胝，摘去舊裏擬將別用，摘時得惡作罪，至",
    "T23n1443_008:0947b06": "十一日明相出時便犯捨墮。若苾芻尼於新",
    "T23n1443_008:0947b07": "僧伽胝摘去其裏，浣染縫治還欲安此者無",
    "T23n1443_008:0947b08": "犯。至十一日明相出時不安了者，泥薩祇。",
    "T23n1443_008:0947b09": "如僧伽胝既然，於尼師但事皆同此。若苾芻",
    "T23n1443_008:0947b10": "尼有新嗢呾羅僧伽帖第二重，帖時得惡作",
    "T23n1443_008:0947b11": "罪，至十一日明相出時便犯捨墮。安呾婆娑",
    "T23n1443_008:0947b12": "亦復如是。若苾芻尼得故衣，欲作衣者，應浣",
    "T23n1443_008:0947b13": "染裁縫，四重為僧伽胝，四重為尼師但，兩",
    "T23n1443_008:0947b14": "重為嗢呾羅僧伽及安呾婆娑。若苾芻尼於",
    "T23n1443_008:0947b15": "二重嗢呾羅僧伽及安呾婆娑，若欲更著第",
    "T23n1443_008:0947b16": "三重者，帖時得惡作罪，十一日明相出時犯",
    "T23n1443_008:0947b17": "捨墮罪。若苾芻尼於此重衣，若欲摘去、或安",
    "T23n1443_008:0947b18": "不安，有犯、無犯廣如上說。若苾芻尼有主往",
    "T23n1443_008:0947b19": "還死人衣，准其新故、重數應知。若糞掃衣時，",
    "T23n1443_008:0947b20": "隨意重數作無齊限。",
    "T23n1443_008:0947b21": "爾時具壽鄔波離白佛言：「大德！僧伽胝有幾",
    "T23n1443_008:0947b22": "種？條數云何？」佛告鄔波離：「有九種別。云何為",
    "T23n1443_008:0947b23": "九？謂九條、十一條、十三條、十五條、十七條、",
    "T23n1443_008:0947b24": "十九條、二十一條、二十三條、二十五條。鄔波",
    "T23n1443_008:0947b25": "離！初三種衣二長一短，次三種衣三長一短，",
    "T23n1443_008:0947b26": "後三種衣四長一短，應作應持，過此已上便",
    "T23n1443_008:0947b27": "成破納。」鄔波離白佛言：「大德！衣之大小有幾",
    "T23n1443_008:0947b28": "差別？」佛言：「僧伽胝有三：謂上、中、下。上者竪三",
    "T23n1443_008:0947b29": "肘、橫五肘，下者竪二肘半、橫四肘半，二內名",
    "T23n1443_008:0947c01": "中。若嗢呾羅僧伽及安呾婆娑亦有三種：謂",
    "T23n1443_008:0947c02": "上、中、下，量如僧伽胝說。鄔波離！復有二種安",
    "T23n1443_008:0947c03": "呾婆娑：竪二、橫五，竪二、橫四。若極下安呾婆",
    "T23n1443_008:0947c04": "娑但蓋三輪，是持衣中最小。若泥薩祇衣最",
    "T23n1443_008:0947c05": "極小者但齊縱橫一肘。」若苾芻尼犯捨墮，應",
    "T23n1443_008:0947c06": "為三事，應如上說。此中略言三衣法式，其厥",
    "T23n1443_008:0947c07": "蘇洛迦及僧脚崎，具如餘處。",
    "T23n1443_008:0947c08": "4 與非親苾芻浣故衣學處與非親苾芻浣故衣學處第四",
    "T23n1443_008:0947c09": "爾時菩薩從覩史天下，託生劫比羅城淨飯",
    "T23n1443_008:0947c10": "王家，于時四方有大名稱，云釋族生太子。在",
    "T23n1443_008:0947c11": "雪山邊分鹽河側劫比羅仙人所住之處，去",
    "T23n1443_008:0947c12": "斯不遠有婆羅門仙人名阿私多，善解占相，",
    "T23n1443_008:0947c13": "王召觀察，授記有二種瑞：若在家者，為轉輪",
    "T23n1443_008:0947c14": "王化四天下，為大聖主七寶具足，所謂輪寶、",
    "T23n1443_008:0947c15": "象寶、馬寶、珠寶、女寶、主藏臣寶、主兵臣寶，千子",
    "T23n1443_008:0947c16": "圓滿有大威力，勇健無雙能降怨敵，盡斯大",
    "T23n1443_008:0947c17": "地窮四海邊，無諸盜賊亦無酷罰，以法理人",
    "T23n1443_008:0947c18": "安隱而住。若出家者，剃除鬚髮以正信心從",
    "T23n1443_008:0947c19": "家至非家，當得成佛、應、正遍知，名聞十方弘",
    "T23n1443_008:0947c20": "濟群品。是時所有諸國大王皆悉聞知釋迦",
    "T23n1443_008:0947c21": "太子生在雪山乃至弘濟群品，各作是念：「我",
    "T23n1443_008:0947c22": "今宜往承事太子，當於後時受其福祿。」又作",
    "T23n1443_008:0947c23": "是念：「今我無緣能見太子，若我承事淨飯王",
    "T23n1443_008:0947c24": "者，即為承事太子身也。」時諸國王咸皆遣使",
    "T23n1443_008:0947c25": "并持國信至淨飯王所。後時菩薩養在深宮",
    "T23n1443_008:0947c26": "年漸長大，由見老病死故心懷憂惱，遂往林",
    "T23n1443_008:0947c27": "中屏棄人事。時諸國王聞是事已，咸作斯念：",
    "T23n1443_008:0947c28": "「我今所以事淨飯王者意事太子；而今太子",
    "T23n1443_008:0947c29": "既往林中情求出離，我今何事徒為費損，於",
    "T23n1443_008:0948a01": "是使人及諸國信悉皆斷絕？」時憍薩羅國勝",
    "T23n1443_008:0948a02": "光大王與淨飯王國界隣近，信物雖絕使尚",
    "T23n1443_008:0948a03": "往還，時時遣使相問所遣使人，是國大臣名",
    "T23n1443_008:0948a04": "曰密護。是時密護至淨飯王所，論國事已，便",
    "T23n1443_008:0948a05": "於大臣鄔陀夷舍而為停止。若淨飯王遣使往",
    "T23n1443_008:0948a06": "問勝光王時，便遣大臣鄔陀夷往。時鄔陀夷",
    "T23n1443_008:0948a07": "至室羅伐城見勝光王，論王事已，於密護舍",
    "T23n1443_008:0948a08": "而為停止。時密護有婦名曰笈多，顏貌端嚴",
    "T23n1443_008:0948a09": "人所樂見，是時鄔陀夷便與笈多共行非法。",
    "T23n1443_008:0948a10": "時彼密護聞婦與鄔陀夷私有交密，便作是",
    "T23n1443_008:0948a11": "念：「此二惡人當斷其命。」後更思念：「我若殺者",
    "T23n1443_008:0948a12": "擾亂王城為大驚怖。如何為此罪過婦女殺",
    "T23n1443_008:0948a13": "婆羅門耶？」即便捨而不問。後於異時密護身",
    "T23n1443_008:0948a14": "死，時勝光王以無子故，所有資財收入王庫。",
    "T23n1443_008:0948a15": "時鄔陀夷聞斯事已，便作是念：「我今現在如",
    "T23n1443_008:0948a16": "何令彼笈多無所憑託？」便於夜中思利害事，",
    "T23n1443_008:0948a17": "曉便往詣淨飯王所，作如是白：「王與勝光王",
    "T23n1443_008:0948a18": "國界隣接，見有如是不穩便事，應遣使人往",
    "T23n1443_008:0948a19": "彼籌度。若不問者當招禍敗。」王便報曰：「若如",
    "T23n1443_008:0948a20": "是者，卿當為使往彼商量。」時鄔陀夷即便往",
    "T23n1443_008:0948a21": "詣室羅伐城，作如是念：「我今為當先見大王、",
    "T23n1443_008:0948a22": "先見臣耶？」作是念已，復更思量：「求事之法理",
    "T23n1443_008:0948a23": "從下起。」即便往至國大臣所，陳其本意，云：「我",
    "T23n1443_008:0948a24": "啟王欲取笈多，幸願仁恩助我言及。」大臣聞",
    "T23n1443_008:0948a25": "已然可其事。時鄔陀夷即便往詣勝光王所，",
    "T23n1443_008:0948a26": "共論國事，即白王曰：「幸願大王賜與停處。」王",
    "T23n1443_008:0948a27": "曰：「卿先曾來何處停止？」白言：「我先停在密護",
    "T23n1443_008:0948a28": "之舍。」王曰：「今者宜應還停彼處。」便白王曰：「密",
    "T23n1443_008:0948a29": "護身死。」王曰：「家主雖死宅豈死耶？」鄔陀夷曰：",
    "T23n1443_008:0948b01": "「宅雖不死，產業皆無。」王命臣曰：「可覓停處安",
    "T23n1443_008:0948b02": "鄔陀夷。」臣言：「更無停處。然彼先與笈多交通，",
    "T23n1443_008:0948b03": "本意緣斯欲為啟白。王今若能攝受此人，即",
    "T23n1443_008:0948b04": "是攝受淨飯王矣。」時勝光王即令使者命鄔",
    "T23n1443_008:0948b05": "陀夷至，便告曰：「鄔陀夷！我實不知卿與笈多",
    "T23n1443_008:0948b06": "先有交密。今以笈多與卿為婦，宅及財物亦",
    "T23n1443_008:0948b07": "並相供。」時鄔陀夷拜謝而去。是時笈多聞鄔",
    "T23n1443_008:0948b08": "陀夷來詣其舍，即出當門大聲啼哭。鄔陀夷",
    "T23n1443_008:0948b09": "至門問笈多曰：「何意啼泣？」笈多報曰：「我之所",
    "T23n1443_008:0948b10": "愛夫主身亡，仁豈於今亦當棄我？」鄔陀夷曰：",
    "T23n1443_008:0948b11": "「我本相為而來至此，已白王訖。汝及家資皆",
    "T23n1443_008:0948b12": "蒙賜與，汝為此住？為向劫比羅城？」笈多自念：",
    "T23n1443_008:0948b13": "「我今若往劫比羅者，婆羅門婦不存我命。我",
    "T23n1443_008:0948b14": "今宜應留住本宅。」是時鄔陀夷便有兩宅：一",
    "T23n1443_008:0948b15": "在劫比羅，一在室羅伐城。",
    "T23n1443_008:0948b16": "爾時菩薩於六年中一無所有，修苦行已後",
    "T23n1443_008:0948b17": "便隨意欲受上妙飲食，即以飯食及諸蘇",
    "T23n1443_008:0948b18": "油遍塗身體，以暖湯水而為沐浴，遂便往詣",
    "T23n1443_008:0948b19": "勝軍聚落二牧牛女所：一名歡喜，二名歡喜",
    "T23n1443_008:0948b20": "力。受十六倍乳糜，飽足食已，復詣善行男子",
    "T23n1443_008:0948b21": "所，取吉祥草時黑龍王讚歎。菩薩向菩提樹",
    "T23n1443_008:0948b22": "下，手自布草不令撩亂，加趺而坐。端身正",
    "T23n1443_008:0948b23": "意心念口言：「若我諸漏未斷盡者，我終不解",
    "T23n1443_008:0948b24": "此加趺坐。」是時菩薩未解加趺，眾惑皆盡。",
    "T23n1443_008:0948b25": "爾時世尊降伏三十六億魔軍兵已，證一切",
    "T23n1443_008:0948b26": "智，受梵王請，往婆羅痆斯，三轉十二行法輪，",
    "T23n1443_008:0948b27": "度五苾芻及以隨五苾芻已，即便行詣白㲲",
    "T23n1443_008:0948b28": "林中，度六十賢部令住見諦。又至勝軍聚落，",
    "T23n1443_008:0948b29": "度二牧牛女亦令見諦。又至烏盧頻螺林側，",
    "T23n1443_008:0948c01": "度千外道出家近圓。又至伽耶山頂，現三神",
    "T23n1443_008:0948c02": "變，教化令住安隱涅槃。又至杖林，令摩揭陀",
    "T23n1443_008:0948c03": "主頻毘娑羅王住於見諦，并度八十百千諸",
    "T23n1443_008:0948c04": "來天眾，無量百千摩揭陀國婆羅門等。次至",
    "T23n1443_008:0948c05": "王舍城，受竹林精舍，亦與身子、目連出家近",
    "T23n1443_008:0948c06": "圓。次往室羅伐城，受逝多林給孤獨園。次至",
    "T23n1443_008:0948c07": "憍薩羅說少年經，令勝光王得見諦已，住逝",
    "T23n1443_008:0948c08": "多林。時勝光王遣使持書往淨飯王所，白言：",
    "T23n1443_008:0948c09": "「大王！王今慶喜，太子已證無上正覺，亦令有",
    "T23n1443_008:0948c10": "情同飡甘露，今現住在逝多林中。」時淨飯王",
    "T23n1443_008:0948c11": "聞此信已，以手支頰懷憂而歎：「往日一切義",
    "T23n1443_008:0948c12": "成太子修苦行時，我常遣使問其安不？使者",
    "T23n1443_008:0948c13": "尋還報我住處，比令使問竟無一還。今者來",
    "T23n1443_008:0948c14": "至逝多林內，其事如何？」時大臣鄔陀夷前詣",
    "T23n1443_008:0948c15": "王所便白王曰：「大王！何故以手支頰懷憂而",
    "T23n1443_008:0948c16": "住？」王曰：「我今豈得不懷憂耶？往日一切義成",
    "T23n1443_008:0948c17": "太子修苦行時，我常遣使問其安不？使者尋",
    "T23n1443_008:0948c18": "還報我住處，比令使問竟無一還。今有信云：",
    "T23n1443_008:0948c19": "『一切義成太子證無上正覺，亦令有情同飡甘",
    "T23n1443_008:0948c20": "露來逝多林。』寧不憂也？」時鄔陀夷即白王曰：",
    "T23n1443_008:0948c21": "「若如是者，臣請為使，持信還歸。」王曰：「卿若去",
    "T23n1443_008:0948c22": "者，還於彼住，亦不歸來。」鄔陀夷曰：「奉大王命",
    "T23n1443_008:0948c23": "豈敢不來。」時淨飯王自裁書曰：",
    "T23n1443_008:0948c24": "「始從受胎後，　　長養於世尊；",
    "T23n1443_008:0948c25": "煩惱火恒然，　　常希最勝樹。",
    "T23n1443_008:0948c26": "今既得成佛，　　徒眾數無邊；",
    "T23n1443_008:0948c27": "餘人受安樂，　　唯吾未除苦。」",
    "T23n1443_008:0948c28": "書了印訖付鄔陀夷。時鄔陀夷持王勅書，往",
    "T23n1443_008:0948c29": "室羅伐奉上世尊。世尊受已便自披讀，時鄔",
    "T23n1443_008:0949a01": "陀夷白世尊曰：「世尊！能向劫比羅城不？」佛",
    "T23n1443_008:0949a02": "言：「鄔陀夷！我共汝去。」時鄔陀夷憶昔太子",
    "T23n1443_008:0949a03": "踰城出家父王頻召竟不還國，重白佛言：「必",
    "T23n1443_008:0949a04": "若世尊不肯歸者，我今有力強自將去。」爾時",
    "T23n1443_008:0949a05": "世尊聞斯語已，即說伽他報鄔陀夷曰：",
    "T23n1443_008:0949a06": "「生死愛網若全除，　　此即誠無將導者；",
    "T23n1443_008:0949a07": "世尊威力無處所，　　汝何方便能將去？",
    "T23n1443_008:0949a08": "生死愛網若全除，　　此即誠無將導者；",
    "T23n1443_008:0949a09": "世尊境界無處所，　　汝何方便能將去？」",
    "T23n1443_008:0949a10": "爾時鄔陀夷聞佛世尊說伽他已，頂禮佛足",
    "T23n1443_008:0949a11": "白佛言：「世尊！我欲還宮白父王知。」佛告鄔陀",
    "T23n1443_008:0949a12": "夷：「為佛使者，理不應然。」鄔陀夷白佛言：「為佛",
    "T23n1443_008:0949a13": "使者其事如何？」佛告鄔陀夷：「凡出家者方為",
    "T23n1443_008:0949a14": "佛使。」鄔陀夷言：「我願出家，然為要契事須還",
    "T23n1443_008:0949a15": "報淨飯大王，我今且去。」佛言：「待出家已方報",
    "T23n1443_008:0949a16": "前信。」鄔陀夷言：「善哉！我今出家。」然而世尊為",
    "T23n1443_008:0949a17": "菩薩時，生生之處於二師二親及尊重類，有",
    "T23n1443_008:0949a18": "如法教令曾不違逆，由此因緣言無違者。時",
    "T23n1443_008:0949a19": "鄔陀夷白佛言：「我今出家。」佛告舍利子：「汝與",
    "T23n1443_008:0949a20": "鄔陀夷出家，令其長夜永得利益。」舍利子言：",
    "T23n1443_008:0949a21": "「如是。世尊！」便與出家并受圓具，所有行法略",
    "T23n1443_008:0949a22": "並告知。時鄔陀夷既受教誡，禮舍利子已詣",
    "T23n1443_008:0949a23": "世尊所，禮佛雙足白佛言：「世尊！我已出家。」佛",
    "T23n1443_008:0949a24": "言：「汝今可去，然而造次勿入王宮，宜至其門",
    "T23n1443_008:0949a25": "立而告曰：『釋迦苾芻今至門外。』若喚入者即",
    "T23n1443_008:0949a26": "應隨入。彼若問言：『更有諸餘釋迦苾芻不？』答",
    "T23n1443_008:0949a27": "言：『更有。』若問：『一切義成太子亦作如是形狀",
    "T23n1443_008:0949a28": "耶？』答言：『亦作如是形狀。』汝亦不應宿王宮內。",
    "T23n1443_008:0949a29": "若問：『一切義成太子宿王宮不？』答言：『不宿。』問：",
    "T23n1443_008:0949b01": "『何處宿止。』答言：『或阿蘭若、或毘訶羅。』若問：『一",
    "T23n1443_008:0949b02": "切義成太子欲來此不？』答言：『欲來。』若言：『何時",
    "T23n1443_008:0949b03": "欲來？』答言：『過七日後方來至此。』」時鄔陀夷禮",
    "T23n1443_008:0949b04": "佛而去。爾時世尊神力加被，令鄔陀夷如伸",
    "T23n1443_008:0949b05": "臂頃即至劫比羅城，立王門外告守門者曰：",
    "T23n1443_008:0949b06": "「為我白王：『釋迦苾芻今在門外。』」門人問曰：「更",
    "T23n1443_008:0949b07": "有諸餘釋迦苾芻不？」報言：「更有。」門人即入白",
    "T23n1443_008:0949b08": "王：「釋迦苾芻來在門外，得令入不？」王言：「喚入。",
    "T23n1443_008:0949b09": "我觀釋迦苾芻其狀如何？」門人引入。既至王",
    "T23n1443_008:0949b10": "所，王識顏狀，問言：「鄔陀夷！汝今出家？」報言：",
    "T23n1443_008:0949b11": "「我已出家。」王便問曰：「一切義成太子亦作如",
    "T23n1443_008:0949b12": "是形狀？」答言：「大王！亦同此狀。」時淨飯王無始",
    "T23n1443_008:0949b13": "劫來恩愛情重，聞是語已，即便悶絕投身躃",
    "T23n1443_008:0949b14": "地，以冷水灑良久乃穌。從地起已，問鄔陀",
    "T23n1443_008:0949b15": "夷曰：「一切義成太子欲來此不？」答言：「欲來。」「何",
    "T23n1443_008:0949b16": "時欲來？」「過七日已方來至此。」時王即便命諸",
    "T23n1443_008:0949b17": "臣曰：「一切義成太子過七日已欲歸故居，卿",
    "T23n1443_008:0949b18": "等應可修飾城隍莊嚴道路，宮中內人亦令",
    "T23n1443_008:0949b19": "灑掃，太子欲來。」鄔陀夷言：「世尊不住王家及",
    "T23n1443_008:0949b20": "內宮裏。」王曰：「何處居停？」答曰：「或阿蘭若，或",
    "T23n1443_008:0949b21": "毘訶羅。」王告諸臣曰：「卿等往阿蘭若處屈路",
    "T23n1443_008:0949b22": "陀林，同逝多林造一住處，有十六大院，院六",
    "T23n1443_008:0949b23": "十房。」是時諸臣奉王命已，遂往阿蘭若屈路",
    "T23n1443_008:0949b24": "陀林，同逝多林十六大院，院六十房。然",
    "T23n1443_008:0949b25": "大王教令隨言即成，諸勝天人舉心事辦，相",
    "T23n1443_008:0949b26": "應定力意念皆就。於此城中街衢巷陌，屏除",
    "T23n1443_008:0949b27": "諸穢以栴檀香水而遍灑之。處處皆有殊妙香",
    "T23n1443_008:0949b28": "供，懸眾繒綵建立幢幡，布列香花誠可愛樂，",
    "T23n1443_008:0949b29": "猶如帝釋歡喜之園。時諸大眾各懷渴仰，瞻",
    "T23n1443_008:0949c01": "望世尊企想而住。",
    "T23n1443_008:0949c02": "爾時世尊在逝多林，命大目連曰：「汝今宜往",
    "T23n1443_008:0949c03": "告諸苾芻：『如來欲向劫比羅城。若諸具壽情",
    "T23n1443_008:0949c04": "樂欲見父子相遇者，應持衣鉢。』」時大目連受",
    "T23n1443_008:0949c05": "佛教已，告諸苾芻曰：「諸具壽！世尊欲向劫比",
    "T23n1443_008:0949c06": "羅城，若諸具壽情樂欲見父子相遇者，應持",
    "T23n1443_008:0949c07": "衣鉢隨從世尊。」時諸苾芻既承告已，俱來從",
    "T23n1443_008:0949c08": "佛。爾時世尊自調伏故調伏圍繞，自寂靜故",
    "T23n1443_008:0949c09": "寂靜圍繞，解脫解脫圍繞，安隱安隱圍繞，善",
    "T23n1443_008:0949c10": "順善順圍繞，離欲離欲圍繞，阿羅漢阿羅漢",
    "T23n1443_008:0949c11": "圍繞，端嚴端嚴圍繞，如旃檀林栴檀圍繞，",
    "T23n1443_008:0949c12": "猶如象王象子圍繞，如師子王師子圍繞，如",
    "T23n1443_008:0949c13": "大牛王諸牛圍繞，猶如鵞王諸鵞圍繞，如妙",
    "T23n1443_008:0949c14": "翅王妙翅鳥圍繞，如婆羅門學徒圍繞，猶如",
    "T23n1443_008:0949c15": "大醫病者圍繞，如大軍將兵眾圍繞，猶如導",
    "T23n1443_008:0949c16": "師行旅圍繞，猶如商主商客圍繞，如大長者",
    "T23n1443_008:0949c17": "人眾圍繞，如諸國王大臣圍繞，猶如明月眾",
    "T23n1443_008:0949c18": "星圍繞，猶如日輪千光圍繞，如持國天王乾",
    "T23n1443_008:0949c19": "闥婆圍繞，如增長天王鳩槃荼圍繞，如醜目",
    "T23n1443_008:0949c20": "天王龍眾圍繞，如多聞天王藥叉眾圍繞，如",
    "T23n1443_008:0949c21": "淨妙王阿蘇羅眾圍繞，猶如帝釋三十三天",
    "T23n1443_008:0949c22": "圍繞，如梵天王梵眾圍繞，猶如大海湛然安",
    "T23n1443_008:0949c23": "住，猶如大雲靉靆垂布，猶如象子屏息狂醉，",
    "T23n1443_008:0949c24": "調伏諸根威儀寂靜，三十二相而為莊飾，八",
    "T23n1443_008:0949c25": "十種好以自嚴身，圓光一尋朗逾千日，安步",
    "T23n1443_008:0949c26": "徐進如移寶山，十力四無畏大悲三念住，無",
    "T23n1443_008:0949c27": "量功德皆悉圓滿。諸大聲聞，尊者阿慎若憍",
    "T23n1443_008:0949c28": "陳如、尊者高勝、尊者婆瑟波、尊者大名、尊者",
    "T23n1443_008:0949c29": "無滅、尊者舍利子、尊者大目連、尊者迦攝波、",
    "T23n1443_008:0950a01": "尊者名稱、尊者圓滿等諸大聲聞，及餘人眾",
    "T23n1443_008:0950a02": "往劫比羅，漸次而行至盧呬多河。時諸苾芻",
    "T23n1443_008:0950a03": "或有洗濯手足、或嚼齒木、或濾淨水、或時澡",
    "T23n1443_008:0950a04": "浴。是時劫比羅城所有人眾，聞一切義成太",
    "T23n1443_008:0950a05": "子今欲來至，皆大歡喜競共奔走，往屈路陀",
    "T23n1443_008:0950a06": "林。時淨飯王於寬廣處敷設床座，以待太子。",
    "T23n1443_008:0950a07": "是時乃有無量百千大眾雲集，或有先世善根",
    "T23n1443_008:0950a08": "共相警覺，或有情生喜樂，作如是念：「為父",
    "T23n1443_008:0950a09": "禮子？為子拜父耶？」時佛世尊便作是念：「我若",
    "T23n1443_008:0950a10": "足步入城中者，諸釋迦子各起慢情共生不",
    "T23n1443_008:0950a11": "信，作如是議：『一切義成太子大有所失，昔時",
    "T23n1443_008:0950a12": "去日百千天眾隨從空中，於劫比羅城圍繞",
    "T23n1443_008:0950a13": "而去。今者獲得無上妙智，便乃足步而還。』欲",
    "T23n1443_008:0950a14": "令諸人息輕慢心故，我今應以神變入劫比",
    "T23n1443_008:0950a15": "羅城。」爾時世尊隨心所念入三摩地，既入定",
    "T23n1443_008:0950a16": "已於座不現，共諸苾芻踊在虛空，猶如滿月",
    "T23n1443_008:0950a17": "共相圍繞，亦如鵞王舒翼而往，行住坐臥四",
    "T23n1443_008:0950a18": "威儀中廣現神變。爾時世尊先於東方入火",
    "T23n1443_008:0950a19": "光定，現種種焰青黃赤白紅頗胝色；或現神",
    "T23n1443_008:0950a20": "變，身上出水身下出火，身上出火身下出水。",
    "T23n1443_008:0950a21": "如東方既然，南西北方亦復如是。次攝神通，",
    "T23n1443_008:0950a22": "於虛空中高七多羅樹，時諸苾芻但高六樹；",
    "T23n1443_008:0950a23": "世尊高六，苾芻高五；佛五眾四、佛四眾三、佛",
    "T23n1443_008:0950a24": "三眾二、佛二眾一、佛一眾與六人等。佛六眾",
    "T23n1443_008:0950a25": "五、佛五眾四、佛四眾三、佛三眾二、佛二眾",
    "T23n1443_008:0950a26": "一，佛一眾便居地。世尊去地高踰一人行空",
    "T23n1443_008:0950a27": "而去，并與無量百千俱胝人天大眾圍繞而",
    "T23n1443_008:0950a28": "去至劫比羅城。時淨飯王既見佛已，頭面禮",
    "T23n1443_008:0950a29": "足說伽他曰：",
    "T23n1443_008:0950b01": "「佛初生時大地動，　　贍部樹影不離身；",
    "T23n1443_008:0950b02": "今是第三禮圓智，　　降伏魔怨成正覺。」",
    "T23n1443_008:0950b03": "時諸釋迦及餘大眾，見淨飯王禮佛足已，情",
    "T23n1443_008:0950b04": "生不忍共相唱言：「云何尊父禮子之足？」時淨",
    "T23n1443_008:0950b05": "飯王告諸釋子釋女曰：「汝等不應作如是語。",
    "T23n1443_008:0950b06": "當時菩薩初生之日大地震動，放大光明普",
    "T23n1443_008:0950b07": "照世界，其色晃曜過於三十三天，於世界中",
    "T23n1443_008:0950b08": "間黑闇之處，日月威光之所不及，當爾之時",
    "T23n1443_008:0950b09": "並蒙光曜，彼處所有舊住有情，蒙光曜已",
    "T23n1443_008:0950b10": "互得相見，共作是語：『仁等有情亦居此處。』爾",
    "T23n1443_008:0950b11": "時我見希有事已便禮佛足。又復菩薩曾往",
    "T23n1443_008:0950b12": "田中觀諸產業，於贍部樹影結加而坐，遠離",
    "T23n1443_008:0950b13": "欲界惡不善法，有尋有伺得喜樂定入初靜",
    "T23n1443_008:0950b14": "慮。日已過午，其餘諸樹影悉東移，唯贍部樹",
    "T23n1443_008:0950b15": "陰而獨不移轉，以覆蔭菩薩身。爾時我見希",
    "T23n1443_008:0950b16": "有事已復禮佛足，此是第二禮世尊足。」爾時",
    "T23n1443_008:0950b17": "世尊於苾芻眾中，及諸大眾就座而坐。時淨",
    "T23n1443_008:0950b18": "飯王復禮佛足對面而坐，此是第三禮世尊",
    "T23n1443_008:0950b19": "足。時諸釋迦於屈路陀林中殊妙之處，敷設",
    "T23n1443_008:0950b20": "勝座并上供養，以待世尊及苾芻眾。爾時世",
    "T23n1443_008:0950b21": "尊詣彼林所，於大眾中就座而坐，時淨飯王",
    "T23n1443_008:0950b22": "即以種種盡世微妙殊勝供養。供佛僧已，時",
    "T23n1443_008:0950b23": "淨飯王、白飯王、斛飯王、甘露飯王，及餘百千",
    "T23n1443_008:0950b24": "諸來大眾，禮佛足已在一面坐，或有諸人但",
    "T23n1443_008:0950b25": "為合掌，復有諸人遙望世尊默然而坐。時淨",
    "T23n1443_008:0950b26": "飯王即以伽他而問佛曰：",
    "T23n1443_008:0950b27": "「佛昔在王宮，　　出乘象馬輿；",
    "T23n1443_008:0950b28": "云何以雙足，　　遊於棘刺中？」",
    "T23n1443_008:0950b29": "世尊報曰：",
    "T23n1443_008:0950c01": "「我以神足通，　　自在乘空去；",
    "T23n1443_008:0950c02": "周行大地盡，　　煩惱刺無傷。」",
    "T23n1443_008:0950c03": "王復問曰：",
    "T23n1443_008:0950c04": "「昔衣上妙服，　　容色多光彩；",
    "T23n1443_008:0950c05": "今著麁弊衣，　　如何得堪忍？」",
    "T23n1443_008:0950c06": "世尊報曰：",
    "T23n1443_008:0950c07": "「慚愧為上服，　　披著甚端嚴；",
    "T23n1443_008:0950c08": "見者起歡心，　　寂靜居林野。」",
    "T23n1443_008:0950c09": "王復問曰：",
    "T23n1443_008:0950c10": "「昔飡香稻飯，　　盛以妙金槃；",
    "T23n1443_008:0950c11": "乞匃噉麁踈，　　云何得充濟？」",
    "T23n1443_008:0950c12": "世尊報曰：",
    "T23n1443_008:0950c13": "「我飡微妙法，　　味與定相應；",
    "T23n1443_008:0950c14": "蠲除飲食貪，　　愍物故哀受。」",
    "T23n1443_008:0950c15": "王復問曰：",
    "T23n1443_008:0950c16": "「昔昇妙樓殿，　　隨時以自安；",
    "T23n1443_008:0950c17": "比在山林中，　　云何不驚怖？」",
    "T23n1443_008:0950c18": "世尊報曰：",
    "T23n1443_008:0950c19": "「我斷怖根本，　　煩惱悉蠲除；",
    "T23n1443_008:0950c20": "雖處林野中，　　永絕諸憂懼。」",
    "T23n1443_008:0950c21": "王復問曰：",
    "T23n1443_008:0950c22": "「昔在王宮內，　　沐浴以香湯；",
    "T23n1443_008:0950c23": "比居林野中，　　牟尼以何浴？」",
    "T23n1443_008:0950c24": "世尊報曰：",
    "T23n1443_008:0950c25": "「法池功德水，　　清淨人所歎；",
    "T23n1443_008:0950c26": "智者浴於中，　　永絕諸塵垢。」",
    "T23n1443_008:0950c27": "王復問曰：",
    "T23n1443_008:0950c28": "「昔日在王宮，　　金瓶灌水浴；",
    "T23n1443_008:0950c29": "比在江池處，　　何器以澆身？」",
    "T23n1443_008:0951a01": "世尊報曰：",
    "T23n1443_008:0951a02": "「我浴淨戒水，　　灌以妙法器；",
    "T23n1443_008:0951a03": "智者共欽讚，　　能淨身心垢。」",
    "T23n1443_008:0951a04": "爾時世尊以妙伽他答淨飯王已，次觀大眾",
    "T23n1443_008:0951a05": "意樂隨眠界性差別，稱彼根機而為說法。其",
    "T23n1443_008:0951a06": "聽法者，所謂白飯王、斛飯王、甘露飯王，及餘",
    "T23n1443_008:0951a07": "百千諸來大眾，同聞妙法得預流果、或得一",
    "T23n1443_008:0951a08": "來果、或得不還果、或有出家斷諸煩惱證阿",
    "T23n1443_008:0951a09": "羅漢果、或發獨覺菩提心、或有發趣無上菩",
    "T23n1443_008:0951a10": "提心，自餘諸眾皆令歸依三寶住正信中。時",
    "T23n1443_008:0951a11": "淨飯王由極歡喜故未得見諦。淨飯王及諸",
    "T23n1443_008:0951a12": "大眾，禮佛足已恭敬而去。其淨飯王便於夜",
    "T23n1443_008:0951a13": "中，作如是念：「唯我一子有此威德，餘無及者。」",
    "T23n1443_008:0951a14": "爾時世尊知淨飯王心念，欲令降伏宗親慢",
    "T23n1443_008:0951a15": "故，至天曉已，命大目連曰：「汝當觀察，愍念父",
    "T23n1443_008:0951a16": "王。」目連白佛言：「唯然。世尊！」即持衣鉢詣淨飯",
    "T23n1443_008:0951a17": "王所。王見尊者便唱：「善來！」奉迎就座。是時目",
    "T23n1443_008:0951a18": "連即如所念入三摩地，既入定已隱身於座",
    "T23n1443_008:0951a19": "踊現空中，先於東方現大神變入火光定，現",
    "T23n1443_008:0951a20": "種種焰青黃赤白紅色頗胝迦色，身上出水",
    "T23n1443_008:0951a21": "身下出火，身上出火身下出水，於南西北方",
    "T23n1443_008:0951a22": "亦復如是。次攝神通現於本座。時淨飯王白",
    "T23n1443_008:0951a23": "大目連曰：「世尊弟子更有如是具大威德如",
    "T23n1443_008:0951a24": "尊者不？」時大目連即為父王說伽他曰：",
    "T23n1443_008:0951a25": "「牟尼諸弟子，　　皆有大威德，",
    "T23n1443_008:0951a26": "三明及六通，　　無不具足者。」",
    "T23n1443_008:0951a27": "時淨飯王便作是念：「非唯我子有大威德，於",
    "T23n1443_008:0951a28": "餘亦有如是苾芻具大神力。」前起慢心即便",
    "T23n1443_008:0951a29": "除斷。時王復念：「今者世尊唯人供養，不見諸",
    "T23n1443_008:0951b01": "天。」大目連知王念已，白言：「大王！我今還欲往",
    "T23n1443_008:0951b02": "世尊所。」白言：「隨意。」時淨飯王亦詣佛所，爾",
    "T23n1443_008:0951b03": "時世尊知父王念，即於屈路陀林悉皆化作",
    "T23n1443_008:0951b04": "蘇頗胝迦。王欲東門入，門人報曰：「大王！勿入。」",
    "T23n1443_008:0951b05": "王曰：「何意？」門人報曰：「佛今純為諸天說法。」王",
    "T23n1443_008:0951b06": "問門人曰：「賢首！汝是何人？」門人答曰：「大王！",
    "T23n1443_008:0951b07": "我是東方持國天王。」便往南門欲見世尊，門",
    "T23n1443_008:0951b08": "人白言：「大王！勿入。」王問：「何意？」門人報曰：「佛今",
    "T23n1443_008:0951b09": "純為諸天說法。」王問門人曰：「賢首！汝是何人？」",
    "T23n1443_008:0951b10": "答曰：「我是南方增長天王。」便往西門欲見世",
    "T23n1443_008:0951b11": "尊，門人白言：「大王！勿入。」王問：「何意？」門人報曰：",
    "T23n1443_008:0951b12": "「佛今純為諸天說法。」王問門人曰：「賢首！汝是",
    "T23n1443_008:0951b13": "何人？」門人答曰：「我是西方廣目天王。」便往北",
    "T23n1443_008:0951b14": "門欲見世尊，門人白言：「大王！勿入。」王問：「何意？」",
    "T23n1443_008:0951b15": "門人報曰：「佛今純為諸天說法。」王問門人曰：",
    "T23n1443_008:0951b16": "「賢首！汝是何人？」門人答曰：「我是北方多聞天",
    "T23n1443_008:0951b17": "王。」爾時世尊便以神力，加被淨飯王，令於門",
    "T23n1443_008:0951b18": "外見佛世尊與諸天眾說微妙法。時王見已",
    "T23n1443_008:0951b19": "便作是念：「今佛世尊非唯人眾之所供養，亦",
    "T23n1443_008:0951b20": "為諸天而來親奉。」令淨飯王慢心息已，便攝",
    "T23n1443_008:0951b21": "神變。時大目連引淨飯王入見世尊，既至佛",
    "T23n1443_008:0951b22": "所禮佛足已在一面坐。爾時世尊隨淨飯王",
    "T23n1443_008:0951b23": "及餘諸眾，意樂隨眠界性差別，隨機說法，令",
    "T23n1443_008:0951b24": "淨飯王以智金剛杵摧破二十身見高山得預",
    "T23n1443_008:0951b25": "流果，既證果已白佛言：「世尊！我今所證非高",
    "T23n1443_008:0951b26": "祖所作，亦非父母所作，非王、非天、非沙門、婆",
    "T23n1443_008:0951b27": "羅門，非諸宗親之所能作。我依世尊善知識",
    "T23n1443_008:0951b28": "故方獲斯事，於㮈落迦、傍生、餓鬼三惡道中，",
    "T23n1443_008:0951b29": "拔濟令出安置人天；能盡未來生死邊際，乾",
    "T23n1443_008:0951c01": "竭乳血巨海，越度白骨大山。無始已來曾所",
    "T23n1443_008:0951c02": "積集身見窟宅，今並除棄，證斯妙果。大德！於",
    "T23n1443_008:0951c03": "生死流我今得出。我今歸依佛法僧寶，為",
    "T23n1443_008:0951c04": "鄔波索迦。唯願世尊慈悲鑒察，我從今日",
    "T23n1443_008:0951c05": "乃至盡形，不斷有情命乃至不飲諸酒，頂受",
    "T23n1443_008:0951c06": "世尊五支學處。」時淨飯王禮佛而去，便詣白",
    "T23n1443_008:0951c07": "飯王所，報言：「弟今可受王位。」彼便報曰：「有",
    "T23n1443_008:0951c08": "何意耶？」王曰：「我今見諦，不能為王。」問言：「何時？」",
    "T23n1443_008:0951c09": "報言：「今日。」彼便報曰：「我於世尊初來之日已",
    "T23n1443_008:0951c10": "得見諦。」次往斛飯王、後往甘露飯王所，冀禪",
    "T23n1443_008:0951c11": "王位，彼悉自云：「我已見諦。」淨飯王曰：「若如是",
    "T23n1443_008:0951c12": "者，我今欲灌誰頂令受王位？」彼便報曰：「釋迦",
    "T23n1443_008:0951c13": "童子名曰賢善，可紹王位。」知王意旨即便默",
    "T23n1443_008:0951c14": "受。時淨飯王即灌彼頂，以其王位授與賢善。",
    "T23n1443_008:0951c15": "爾時世尊及苾芻僧眾，於日日中入王宮內",
    "T23n1443_008:0951c16": "受其供養，時淨飯王作如是念：「今佛弟子先",
    "T23n1443_008:0951c17": "是外道數有千人，心雖端正身非嚴好，由昔",
    "T23n1443_008:0951c18": "苦身形容瘦悴。云何得令世尊門徒容儀可",
    "T23n1443_008:0951c19": "愛見者生善？若令釋種陪隨世尊，方是端",
    "T23n1443_008:0951c20": "嚴人共尊重。」時淨飯王集諸釋種告言：「諸君",
    "T23n1443_008:0951c21": "當知！一切義成太子若不出家者當何所作？」",
    "T23n1443_008:0951c22": "彼皆報曰：「作轉輪王。」又問曰：「君等作何？」報",
    "T23n1443_008:0951c23": "言：「我等稱臣皆為從者。」王復告曰：「今一切義",
    "T23n1443_008:0951c24": "成太子證甘露法，亦令有情同飡斯味，仁等",
    "T23n1443_008:0951c25": "何因不為隨從？」彼皆報曰：「我願出家，隨世尊",
    "T23n1443_008:0951c26": "後。」王曰：「各隨汝意。」諸釋子曰：「為全家並去？為",
    "T23n1443_008:0951c27": "當家別一人？」王曰：「家別一人。」時淨飯王搖",
    "T23n1443_008:0951c28": "鈴宣令，告釋種曰：「家別一人出家奉佛，若不",
    "T23n1443_008:0951c29": "肯者必招咎責。」即於是時，釋種之中賢善、無",
    "T23n1443_008:0952a01": "滅等五百釋子悉皆出家。如世尊說：「若捨貴",
    "T23n1443_008:0952a02": "族而出家者多獲利養。」時五百釋子苾芻極招",
    "T23n1443_008:0952a03": "利養。",
    "T23n1443_008:0952a04": "根本說一切有部苾芻尼毘奈耶卷第八"
}