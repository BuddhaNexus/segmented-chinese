{
    "T48n2016_019:0517c02": "宗鏡錄卷第十九",
    "T48n2016_019:0517c04": "慧日永明寺主智慧禪師延壽集",
    "T48n2016_019:0517c05": "夫如上所說。祖教同詮。凡曰有心。皆得成佛。",
    "T48n2016_019:0517c06": "如今現見眾生。何不成佛。答。若以眾生眼",
    "T48n2016_019:0517c07": "觀。只見眾生界有餘。若以佛眼觀。乃知諸佛",
    "T48n2016_019:0517c08": "界無外。故知無明妄風。鼓心海而易動。本覺",
    "T48n2016_019:0517c09": "真性。睡長夢而難惺。是以首楞嚴經云。汝之",
    "T48n2016_019:0517c10": "心靈。一切明了。未曾暫昧。而迷者。目擊而不",
    "T48n2016_019:0517c11": "知。如美玉沈泥。自埋高價。猶貞金混礫。空匿",
    "T48n2016_019:0517c12": "光輝。如法華經云。我昔欲令汝得安樂。五欲",
    "T48n2016_019:0517c13": "自恣。於某年月日。以無價寶珠。繫汝衣裏。今",
    "T48n2016_019:0517c14": "故現在。而汝不知。勤苦憂惱。以求自活。甚為",
    "T48n2016_019:0517c15": "癡也。汝今可以此寶。貿易所須。常可如意。無",
    "T48n2016_019:0517c16": "所乏短。故知本覺常成。衣珠不失。若非圓頓",
    "T48n2016_019:0517c17": "之教。何以直了自心。故圓覺經云。覺成就故。",
    "T48n2016_019:0517c18": "當知菩薩不與法縛。不求法脫。不厭生死。不",
    "T48n2016_019:0517c19": "愛涅槃。不敬持戒。不憎毀禁。不重久習。不輕",
    "T48n2016_019:0517c20": "未學。何以故。一切覺故。是知一切眾生。皆",
    "T48n2016_019:0517c21": "本覺成就。以不覺故。認隨染之覺。見勝劣之",
    "T48n2016_019:0517c22": "境。起忻厭之心。但逐妄輪迴。頓迷真覺。然因",
    "T48n2016_019:0517c23": "覺。有不覺。若無真。妄無所依。故如煙無火不",
    "T48n2016_019:0517c24": "起。又覺因不覺。若隨器之金。還待器顯。事能",
    "T48n2016_019:0517c25": "顯理故。所以唯真不立。單妄不成。唯真不立",
    "T48n2016_019:0517c26": "者。佛果無生故。單妄不成者。無所依故。如先",
    "T48n2016_019:0517c27": "德頌云。一切眾生金色界。白淨無垢智無壞。",
    "T48n2016_019:0517c28": "寶珠自在內衣中。只欲長貧在門外。清淨寶",
    "T48n2016_019:0517c29": "乘住四衢。文殊引導普賢扶。肥壯白牛甚多",
    "T48n2016_019:0518a01": "力。一念遍遊無卷舒。如是寶乘不肯入。但樂",
    "T48n2016_019:0518a02": "勤苦門前立。不覺自身常在中。遣上恒言我",
    "T48n2016_019:0518a03": "不及。華嚴經頌云。欲求一切智。速成無上覺。",
    "T48n2016_019:0518a04": "應以淨妙心。修習菩提行。又頌云。譬如良沃",
    "T48n2016_019:0518a05": "田。所種必滋長。如是淨心地。出生諸佛法。是",
    "T48n2016_019:0518a06": "知十方諸佛中。無有一佛不信此心成佛。二",
    "T48n2016_019:0518a07": "十八祖內。無有一祖不見此性成祖。如今聞",
    "T48n2016_019:0518a08": "而不成祖佛者。皆為信不及見不諦故。但學",
    "T48n2016_019:0518a09": "其語。不照其心。但執其解。不深其法。何者。信。",
    "T48n2016_019:0518a10": "即是道故。經云。信是道原功德母。見即無疑。",
    "T48n2016_019:0518a11": "故經云。見苦諦。習亦除。何況現行。心外境界。",
    "T48n2016_019:0518a12": "但入宗鏡。方悟前非。心光透時。餘瑕自盡。華",
    "T48n2016_019:0518a13": "嚴出現品云。佛子。菩薩摩訶薩。應知自心。念",
    "T48n2016_019:0518a14": "念常有佛成正覺。何以故。諸佛如來。不離此",
    "T48n2016_019:0518a15": "心成正覺故。如自心。一切眾生心亦復如是。",
    "T48n2016_019:0518a16": "悉有如來成等正覺。廣大周遍。無處不有。不",
    "T48n2016_019:0518a17": "離不斷。無有休息。入不思議方便法門。古釋",
    "T48n2016_019:0518a18": "云。不離此心成佛者。有二。一眾生身心。即佛",
    "T48n2016_019:0518a19": "所證故。佛證眾生之體。用眾生之用。二全即",
    "T48n2016_019:0518a20": "佛菩提性故。一性無異。此即他果在我之因。",
    "T48n2016_019:0518a21": "以我因成他果故。名入不思議方便法門。是",
    "T48n2016_019:0518a22": "以不得意者。作眾生思故。是亦不可。設作佛",
    "T48n2016_019:0518a23": "思。是亦不可。即亦不可。非即亦不可。當淨智",
    "T48n2016_019:0518a24": "眼。無取諸情。經云。佛子。令依此知。無幽不盡。",
    "T48n2016_019:0518a25": "涅槃經云。二十五有有我者。自實名我。所謂",
    "T48n2016_019:0518a26": "一切諸法體實。一切眾生。有如來藏。能為佛",
    "T48n2016_019:0518a27": "因。名有佛性。如一切色中。皆有空性。然非獨",
    "T48n2016_019:0518a28": "有情。具如來之正性。一切諸法中。皆有安樂",
    "T48n2016_019:0518a29": "性。所以云。若以肉眼觀。無真不俗。若以法眼",
    "T48n2016_019:0518b01": "觀。無俗不真。又云。法身流轉五道。名曰眾生。",
    "T48n2016_019:0518b02": "但法身即是真如。流轉五道。即是隨緣。名曰",
    "T48n2016_019:0518b03": "眾生。是差別義。又由隨緣即不變故。奪差別",
    "T48n2016_019:0518b04": "令體空。則末寂也。由體空差別故。奪不變令",
    "T48n2016_019:0518b05": "隨緣。故本寂也。以全本為末故。本便隱。全末",
    "T48n2016_019:0518b06": "為本故。末便亡也。是則真如隨緣成眾生。未",
    "T48n2016_019:0518b07": "曾失於真體。故令眾生非眾生也。眾生體空",
    "T48n2016_019:0518b08": "即法身時。未曾無眾生故。非法身也。故二雙",
    "T48n2016_019:0518b09": "絕。二既互絕。則真妄平等。無可異也。故云。隨",
    "T48n2016_019:0518b10": "緣非有之法身。恒不異事而成立。寂滅非無",
    "T48n2016_019:0518b11": "之眾生。常不異真而顯現。故知煩惱即菩提。",
    "T48n2016_019:0518b12": "菩提即煩惱。所以勝天王般若經云。佛告勝",
    "T48n2016_019:0518b13": "天王言。譬如無價如意寶珠。粧飾瑩治。皎潔",
    "T48n2016_019:0518b14": "可愛。體圓極淨。無有垢濁。墮在淤泥。已經多",
    "T48n2016_019:0518b15": "時。有人拾得。取而守護。不令墮落。法性亦爾。",
    "T48n2016_019:0518b16": "雖在煩惱。不為所染。後復顯現。天王。諸佛如",
    "T48n2016_019:0518b17": "來。悉知眾生自性清淨。客塵煩惱之所覆蔽。不",
    "T48n2016_019:0518b18": "入自性。是故菩薩摩訶薩。行般若波羅蜜。應",
    "T48n2016_019:0518b19": "作是念。我當勇猛。勤修精進。為諸眾生。說是",
    "T48n2016_019:0518b20": "甚深般若波羅蜜。除其煩惱。一切眾生。皆有",
    "T48n2016_019:0518b21": "性淨。是故於彼。勿生下劣。應當尊重。彼即我",
    "T48n2016_019:0518b22": "師。如法恭敬。菩薩摩訶薩。作如是心。即生般",
    "T48n2016_019:0518b23": "若。闍那大悲處胎經云。魔梵釋女。皆不捨身。",
    "T48n2016_019:0518b24": "不受身。悉於現身得成佛故。偈云。法性如大",
    "T48n2016_019:0518b25": "海。不說有是非。凡夫賢聖人。平等無高下。唯",
    "T48n2016_019:0518b26": "在心垢滅。取證如反掌。華手經云。佛言。堅",
    "T48n2016_019:0518b27": "意。無礙際者。即無邊際。無邊際者。即是一切",
    "T48n2016_019:0518b28": "眾生性也。是名際門。入是際門。則能開演千",
    "T48n2016_019:0518b29": "億法藏。此法藏者。即非藏也。堅意。如來眾法",
    "T48n2016_019:0518c01": "藏中。有所說法。皆說是際。復有色藏。受想行",
    "T48n2016_019:0518c02": "識藏。是藏非藏。不在自藏。是名諸藏。以阿",
    "T48n2016_019:0518c03": "字門入。釋曰。阿字者。即無生義。若了心無生。",
    "T48n2016_019:0518c04": "則無法可得。悟此唯識。乃入道之初門。所以",
    "T48n2016_019:0518c05": "大品經云。無有一法可得。名曰眾生。夫言眾",
    "T48n2016_019:0518c06": "生者。即法身義。如不增不減經言。舍利弗。即",
    "T48n2016_019:0518c07": "此法身。過於恒沙。無量煩惱所纏。從無始來。",
    "T48n2016_019:0518c08": "隨順世間。生死濤波。去來生滅。名為眾生。是",
    "T48n2016_019:0518c09": "知。若云眾生即法身者。甚為難解。故先德引",
    "T48n2016_019:0518c10": "大涅槃經云。若有人能藕中絲。懸須彌山。可思",
    "T48n2016_019:0518c11": "議不。不也世尊。佛言。菩薩能以一念。稱量生",
    "T48n2016_019:0518c12": "死。不可思議。今明圓理難曉。但仰信而已。如",
    "T48n2016_019:0518c13": "聞生死有不可思議理。而但仰信。不能一心",
    "T48n2016_019:0518c14": "即如來藏。故非圓意。文殊般若經云。佛告文",
    "T48n2016_019:0518c15": "殊。若人問汝。有幾眾生界。汝云何答。文殊言。",
    "T48n2016_019:0518c16": "眾生界數。如如來界。問。眾生界廣狹。答。如",
    "T48n2016_019:0518c17": "佛界廣狹。問。一切眾生。繫在何界。答。如如來",
    "T48n2016_019:0518c18": "繫。眾生亦爾。問。眾生界住何處。答。住涅槃",
    "T48n2016_019:0518c19": "界。又云。文殊言。如虛空無數。眾生亦無數。",
    "T48n2016_019:0518c20": "虛空不可得。眾生亦不可得。是以於不可得",
    "T48n2016_019:0518c21": "中。隨世語言。有所建立。凡聖境界。方便說者。",
    "T48n2016_019:0518c22": "是不可思議。廣大神變。如大寶積經云。文殊",
    "T48n2016_019:0518c23": "師利菩薩云。復次法無出相。說出離法。是名",
    "T48n2016_019:0518c24": "神變。法無差別。文字分別。是名神變。法無所",
    "T48n2016_019:0518c25": "行。說有修行。是名神變。法無來去。說有來去。",
    "T48n2016_019:0518c26": "是名神變。於一道證。建立諸果。是名神變。於",
    "T48n2016_019:0518c27": "一味法。分別三乘。是名神變。一切諸佛。唯是",
    "T48n2016_019:0518c28": "一佛。說無量佛。是名神變。一切佛土。唯一佛",
    "T48n2016_019:0518c29": "土。說無量土。是名神變。無量眾生。即一眾生。",
    "T48n2016_019:0519a01": "說無量眾生。是名神變。一切佛法。唯一佛法。",
    "T48n2016_019:0519a02": "說無量法。是名神變。法不可示。顯示諸法。是",
    "T48n2016_019:0519a03": "名神變。法無所得。修習作證。是名神變。乃至",
    "T48n2016_019:0519a04": "爾時長老舍利弗。語商主天子言。汝聞此神",
    "T48n2016_019:0519a05": "變。不驚怖耶。天子答言。我即神變。云何驚怖。",
    "T48n2016_019:0519a06": "舍利弗言。天子。以何密意。而作是言。天曰。一",
    "T48n2016_019:0519a07": "切諸法。若善不善。無動而動。名大神變。是故",
    "T48n2016_019:0519a08": "舍利弗。作善業者。生於天上。有大威德。如是",
    "T48n2016_019:0519a09": "善業。不可思議。一切眾生。往來生死。亦不可",
    "T48n2016_019:0519a10": "思議。不可思議者。名大神變。如佛所說。四種",
    "T48n2016_019:0519a11": "境界。不可思議。一者。業境界不可思議。二者。",
    "T48n2016_019:0519a12": "龍境界不可思議。三者。禪境界不可思議。四",
    "T48n2016_019:0519a13": "者。佛境界不可思議。以是義故。說一切法。名",
    "T48n2016_019:0519a14": "大神變。不應驚怖。復次舍利弗。若如來說此",
    "T48n2016_019:0519a15": "神變。虛空界寧有怖耶。答言。不也。天曰。若虛",
    "T48n2016_019:0519a16": "空不怖。云何問言汝不驚怖。舍利弗言。汝豈",
    "T48n2016_019:0519a17": "同虛空耶。天曰。如佛所說。若內空。外空。是虛",
    "T48n2016_019:0519a18": "空不。答言。如是。天曰。是故一切眾生。是虛空",
    "T48n2016_019:0519a19": "性。是知若一切有情無情。皆同虛空性者。何",
    "T48n2016_019:0519a20": "處有凡聖之異。內外之殊。且虛空性。無有起",
    "T48n2016_019:0519a21": "盡。何故更問成佛不成佛乎。入法界體性經",
    "T48n2016_019:0519a22": "云。佛問文殊。汝知法界耶。如是。世尊。我知法",
    "T48n2016_019:0519a23": "界。即是我界。又問。汝豈不樂法界耶。文殊",
    "T48n2016_019:0519a24": "曰。世尊。我不見一法非法界者。更何所樂。持",
    "T48n2016_019:0519a25": "世經云。若世間法。與出世間法異者。諸佛不",
    "T48n2016_019:0519a26": "出於世也。何者。以覺一切法平等。故名為佛。",
    "T48n2016_019:0519a27": "大集經云。諸眾生界及法界。若能平等觀無",
    "T48n2016_019:0519a28": "異。不生分別一二數。是名菩薩不退印。又云。",
    "T48n2016_019:0519a29": "若有菩薩。不離凡夫。能知聖法。以凡夫心。觀",
    "T48n2016_019:0519b01": "察聖法。密嚴經云。如來法身。住於一切眾生",
    "T48n2016_019:0519b02": "身中。光影外現。猶如淨綵裹摩尼珠。無所障",
    "T48n2016_019:0519b03": "蔽。亦復如是。是故當知。如來法身。遍在一切",
    "T48n2016_019:0519b04": "諸眾生中。如佛所說。乃至枯樹蕉木。亦悉皆",
    "T48n2016_019:0519b05": "入。不應生害。況復餘類。是故不應稱量眾生。",
    "T48n2016_019:0519b06": "除諸如來。無能知者。是以諸佛法身。遍一切",
    "T48n2016_019:0519b07": "處。夫法身者。即自心也。是法家之身。群有之",
    "T48n2016_019:0519b08": "性。該今徹古。遍界盈空。十方太虛。於自心內。",
    "T48n2016_019:0519b09": "尚如一點之雲生。百千大海。向本覺中。猶若",
    "T48n2016_019:0519b10": "一滴之漚起。豈況假名凡聖。而非我心乎。台",
    "T48n2016_019:0519b11": "教云。佛者覺義。如寶篋經云。佛界眾生界。一",
    "T48n2016_019:0519b12": "界無別界。此是圓智。圓覺諸法。遍一切處。無",
    "T48n2016_019:0519b13": "不明了。雖五無間皆生解脫想。雖惛盲倒惑。",
    "T48n2016_019:0519b14": "其理存焉。斯理灼然。世間常住。有佛不能益。",
    "T48n2016_019:0519b15": "無佛不能損。得之不為高。失之不為下。故言",
    "T48n2016_019:0519b16": "眾生即佛。此理佛也。華嚴論云。一切處文殊",
    "T48n2016_019:0519b17": "師利。一切處金色世界。一切處不動智佛。今",
    "T48n2016_019:0519b18": "之信者。當信自心無依住性妙慧解脫。是自",
    "T48n2016_019:0519b19": "文殊。於心無依住中。無性妙理。有自在分別。",
    "T48n2016_019:0519b20": "無性可動。名不動智佛。理智無二妙用自在。",
    "T48n2016_019:0519b21": "是故號曰妙德菩薩。是故一切諸佛。從此信",
    "T48n2016_019:0519b22": "生。故號文殊。為十方諸佛之母。亦號文殊。為",
    "T48n2016_019:0519b23": "童子菩薩。為皆以信為初生故。信心成就。即",
    "T48n2016_019:0519b24": "以定慧觀智力印之。契一念相應。名十住初",
    "T48n2016_019:0519b25": "心。便成正覺。取能行行處。號曰普賢。取妙慧",
    "T48n2016_019:0519b26": "無依處。號曰妙德。取善能分別知根之智。號",
    "T48n2016_019:0519b27": "之為不動智佛。自契相應。名為正覺。且能信",
    "T48n2016_019:0519b28": "處。號之曰信。自契相應。名為住心。為住佛所",
    "T48n2016_019:0519b29": "住妙慧解脫相。盡無生法故。若心外有佛。不",
    "T48n2016_019:0519c01": "名信心。名為邪見人也。一切諸佛。皆同自心。",
    "T48n2016_019:0519c02": "一切眾生。皆同自性。性無依故。體無差別。智",
    "T48n2016_019:0519c03": "慧一性。應如是知。以此同體妙慧。知諸佛心。",
    "T48n2016_019:0519c04": "及眾生心。應如是信解。不自欺誑。是故此經",
    "T48n2016_019:0519c05": "宗趣。為大心眾生設如斯法。諸佛自所乘門。",
    "T48n2016_019:0519c06": "一乘妙典。法界道理。令大心眾生。入佛根本。",
    "T48n2016_019:0519c07": "大智佛果故。一念契真。理智同現。即便佛故。",
    "T48n2016_019:0519c08": "為法界道理。見則無初中後故。是以世人。唯",
    "T48n2016_019:0519c09": "信諸佛境界。不可思議。不知眾生境界。亦不",
    "T48n2016_019:0519c10": "可思議。以眾生界即佛界故。如論云。一切處",
    "T48n2016_019:0519c11": "不動智佛者。夫一切之言。無處不遍。豈獨眾",
    "T48n2016_019:0519c12": "生界耶。所以華嚴私記云。今多許人學。皆得",
    "T48n2016_019:0519c13": "與釋尊等。亦與文殊等。一念即等。若不信。始",
    "T48n2016_019:0519c14": "作少時努力。靜思惟看。故知一念平等。理事",
    "T48n2016_019:0519c15": "無差。但靜思凝神。迴光內照。有何異法能為",
    "T48n2016_019:0519c16": "隔越。唯自心想起。妄分高下耳。清涼疏云。佛",
    "T48n2016_019:0519c17": "及眾生。若以性淨而說。現今平等。而不妨迷悟",
    "T48n2016_019:0519c18": "之殊。是故三乘亦有差別。亦無差別。是則染",
    "T48n2016_019:0519c19": "淨三世一切諸法。無不平等。況稱性互收。如",
    "T48n2016_019:0519c20": "是解者。名為善住一切智地。如地能生。終歸",
    "T48n2016_019:0519c21": "於地。萬法依於佛智。究竟。還至一切智。寶性",
    "T48n2016_019:0519c22": "論偈云。譬如貧人舍。地有珍寶藏。彼人不能",
    "T48n2016_019:0519c23": "知。寶又不能言。眾生亦如是。於自心舍中。有",
    "T48n2016_019:0519c24": "不可思議。無盡法寶藏。雖有此寶藏。不能自",
    "T48n2016_019:0519c25": "覺知。以不覺知故。受生死貧苦。譬如珍寶藏。",
    "T48n2016_019:0519c26": "在彼貧人宅。人不言我貧。寶不言在此。如是",
    "T48n2016_019:0519c27": "法寶藏。在眾生心中。眾生如貧人。佛性如寶",
    "T48n2016_019:0519c28": "藏。為欲令眾生。得此珍寶故。彼諸佛如來。出",
    "T48n2016_019:0519c29": "現於世間。無生義云。大師恒引如來藏經言。",
    "T48n2016_019:0520a01": "眾生身中有佛三十二相。八十種好。坐寶蓮",
    "T48n2016_019:0520a02": "華。與佛無異。但為煩惱所覆故。未能得用。此",
    "T48n2016_019:0520a03": "是具有佛知見根性。未有知見用。即時猶故",
    "T48n2016_019:0520a04": "愚。乃至譬如小兒。具有大人六根。與大人不",
    "T48n2016_019:0520a05": "異。在其身中。而未能有大人用。至漸長大。復",
    "T48n2016_019:0520a06": "須學問。乃有大人知見力用也。若根性是有。",
    "T48n2016_019:0520a07": "作用。豈無。如種子本甘。結果非苦。只恐不知",
    "T48n2016_019:0520a08": "有。自認作凡夫。真性常了然。未曾暫隱覆。如",
    "T48n2016_019:0520a09": "佛言。如來實無祕藏。何以故。如秋滿月。處空",
    "T48n2016_019:0520a10": "顯露。清淨。無翳。人皆覩見。又祖師云。五陰本",
    "T48n2016_019:0520a11": "來空。師子何曾在窟。故知但是眾生不了。自",
    "T48n2016_019:0520a12": "稱為祕。然雖無祕藏。而有密語。密語難解。唯",
    "T48n2016_019:0520a13": "智能知。如百丈和尚云。只如今語言。鑒照分",
    "T48n2016_019:0520a14": "明。覓其形相不可得。是密語。所以宗鏡之光。",
    "T48n2016_019:0520a15": "無時不照。常關日用。昧者不知。所以無所希",
    "T48n2016_019:0520a16": "望。經偈云。眾生界悉等。平若虛空界。其能了",
    "T48n2016_019:0520a17": "此等。成佛道不難。又偈云。其無所相者。一切",
    "T48n2016_019:0520a18": "無所念。無心無所生。佛道不難得。月藏經云。",
    "T48n2016_019:0520a19": "佛言。是故於法平等。思惟觀察。不離眾生有",
    "T48n2016_019:0520a20": "法。不離法有眾生。如眾生體性。即是我體性。",
    "T48n2016_019:0520a21": "如我體性。即是一切法體性。如一切法體性。",
    "T48n2016_019:0520a22": "即是佛法體性。如是觀諸法平等時。眾生即",
    "T48n2016_019:0520a23": "陰不可得。離陰不可得。和合不可得。離和合",
    "T48n2016_019:0520a24": "亦不可得。非法非非法。是人如是得住無相。",
    "T48n2016_019:0520a25": "是名法平等。是知一切法常成正覺。無有不",
    "T48n2016_019:0520a26": "成正覺時。如經云。凡真實法。不捨自相。取於",
    "T48n2016_019:0520a27": "餘相。若捨非正覺。成等正覺。則非真實。正覺",
    "T48n2016_019:0520a28": "者。曾無有時不成正覺。故知一切眾生。皆住",
    "T48n2016_019:0520a29": "覺地。非是捨不覺。而取正覺。則一覺一切覺。",
    "T48n2016_019:0520b01": "常成正覺。無有不覺時。如虛空湛然。無有成",
    "T48n2016_019:0520b02": "壞。若執有成不成。斯屬情見。若以智照。何往",
    "T48n2016_019:0520b03": "不真。念念而常見法身。塵塵而盡成佛國。但",
    "T48n2016_019:0520b04": "以自眼有瞖。妙見不通。違背己靈沈溺家寶。",
    "T48n2016_019:0520b05": "雖同一性。要以智明。如樂蘊奇音。指妙則宮",
    "T48n2016_019:0520b06": "商應節。人懷覺性。智巧則動用冥真。得失在",
    "T48n2016_019:0520b07": "人。精麁任己。所以善逝按指。發海印之光。含",
    "T48n2016_019:0520b08": "識舉心。現塵勞之相。如古釋眾生佛性。譬若",
    "T48n2016_019:0520b09": "箜篌。具有五義。一有箜篌身。二有中間聲。三",
    "T48n2016_019:0520b10": "有絃縚。四有彈箜篌人。五有所彈得曲。此五",
    "T48n2016_019:0520b11": "是喻。我等五陰。似箜篌。身中真如佛性似聲。",
    "T48n2016_019:0520b12": "六度萬行。似絃縚。巧便智慧。似彈箜篌人。我",
    "T48n2016_019:0520b13": "等以巧便智修行六度。當來成佛。一塵一毛。",
    "T48n2016_019:0520b14": "皆遍法界。似彈奏之曲也。故沈休文。佛知不",
    "T48n2016_019:0520b15": "異眾生知義云。故知凡夫之知。與佛之知不",
    "T48n2016_019:0520b16": "異。由於所知之事異。知不異也。沈約六道相",
    "T48n2016_019:0520b17": "續作佛義云。相續不滅。所以能受知。若今生",
    "T48n2016_019:0520b18": "陶練之功漸積。則來果所識之理轉精。轉精",
    "T48n2016_019:0520b19": "之知來應。以至於佛。而不斷不鍊也。若今生",
    "T48n2016_019:0520b20": "無明。則來果所識轉闇。轉闇之知亦來應。以",
    "T48n2016_019:0520b21": "至於六趣也。故知眾生之識。相續不斷。但由",
    "T48n2016_019:0520b22": "精麁分其昇降耳。又古師計云。一切如來因",
    "T48n2016_019:0520b23": "地發願。度盡眾生。生界不盡。不取正覺。現見",
    "T48n2016_019:0520b24": "眾生沈淪九有。故知諸佛未合有成。成則違",
    "T48n2016_019:0520b25": "誓。彼答不正。華嚴記中。約如實義釋。諸佛皆",
    "T48n2016_019:0520b26": "有悲智二門。以大悲故。窮未來際無成佛時。",
    "T48n2016_019:0520b27": "故菩薩闡提。不成佛也。以大智故。念念速成。",
    "T48n2016_019:0520b28": "又欲化盡諸眾生界。自須速成。方能廣化。不",
    "T48n2016_019:0520b29": "懼違昔。盡竟誠言。又了眾生之本如。故化而",
    "T48n2016_019:0520c01": "無化。是則常成亦常不成。亦常化而常無化。",
    "T48n2016_019:0520c02": "悲智自在。何局執耶。如上釋者。此猶是約理",
    "T48n2016_019:0520c03": "事雙通。若直就宗明。如華嚴經云。如來初成",
    "T48n2016_019:0520c04": "正覺時。於自身中。見一切眾生。已成佛竟。已",
    "T48n2016_019:0520c05": "涅槃境。又經云。爾時世尊。復依一切住持",
    "T48n2016_019:0520c06": "藏法如來之相。為菩薩宣說般若。一切有情",
    "T48n2016_019:0520c07": "住持遍滿甚深理趣勝藏法門。謂一切有情。",
    "T48n2016_019:0520c08": "皆如來藏。普賢菩薩。自體遍故。一切眾生。皆",
    "T48n2016_019:0520c09": "金剛藏。以金剛藏。所灌灑故。一切眾生。皆正",
    "T48n2016_019:0520c10": "法藏。一切皆依。正語轉故。一切眾生。皆妙業",
    "T48n2016_019:0520c11": "藏。一切事業。加行依故。法華經云。舍利弗。當",
    "T48n2016_019:0520c12": "知。我本立誓願。欲令一切眾。如我等無異。如",
    "T48n2016_019:0520c13": "我昔所願。今者已滿足。化一切眾生。皆令入",
    "T48n2016_019:0520c14": "佛道。斯則成佛度生。大願大化悉圓滿矣。如",
    "T48n2016_019:0520c15": "有不信此說。自尚未成。焉能度彼。問。眾生",
    "T48n2016_019:0520c16": "即佛。佛即眾生。入一心門。因果交徹。故經云。",
    "T48n2016_019:0520c17": "若彌勒得菩提者。一切眾生皆亦應得。此俱",
    "T48n2016_019:0520c18": "成佛得菩提義。為是理成。為是事成。答。三",
    "T48n2016_019:0520c19": "乘多約理成。或云。法身即等。報化未圓。亦",
    "T48n2016_019:0520c20": "云。一念成佛。皆從理說。今一乘宗。理事齊等。",
    "T48n2016_019:0520c21": "古德云。此出自華嚴大意。難以取解。然諸眾",
    "T48n2016_019:0520c22": "生。若於人天位中觀之。具足人法二我。小乘",
    "T48n2016_019:0520c23": "唯是五蘊實法。大乘或說但心所現。或說幻",
    "T48n2016_019:0520c24": "有即空。人法俱遣。或說唯如來藏。具恒沙性",
    "T48n2016_019:0520c25": "德故。眾生即在纏法身。法身眾生。義一名異。",
    "T48n2016_019:0520c26": "猶據理說。更有說言。相本自盡。性本自現。不",
    "T48n2016_019:0520c27": "可說言。即佛不即佛等。若依華嚴宗。舊來成",
    "T48n2016_019:0520c28": "竟。亦涅槃竟。非約同體。此成即是彼成。若爾。",
    "T48n2016_019:0520c29": "何以現有眾生。非即佛耶。若就眾生見解位",
    "T48n2016_019:0521a01": "看者。尚不見唯心即空。安見圓教中事。如迷",
    "T48n2016_019:0521a02": "東為西。正執西故。若諸情頓破。則法界圓現。",
    "T48n2016_019:0521a03": "無不已成。猶彼悟人。西處全東。是以善財龍",
    "T48n2016_019:0521a04": "女。皆是凡夫一生親證。三乘權教信不及人。",
    "T48n2016_019:0521a05": "稱為示現。如玄義格云。人謂善財龍女。是法",
    "T48n2016_019:0521a06": "身菩薩。化為幻技。一時悅凡人。令自強不息",
    "T48n2016_019:0521a07": "耳。議曰。若爾。聖有誑凡之愆。凡無即聖之分。",
    "T48n2016_019:0521a08": "教門徒設。用學何為。故不然也。問。若是實從",
    "T48n2016_019:0521a09": "凡頓成佛者。何故經中唯此二人。別更無耶。",
    "T48n2016_019:0521a10": "答。日月在天。盲者不見。經說一生成佛者。數",
    "T48n2016_019:0521a11": "如微塵。五千卷經。卷卷有即生得道。只如達",
    "T48n2016_019:0521a12": "磨禪師。傳佛心印。言下見性。便為得道。取相",
    "T48n2016_019:0521a13": "之徒。指為外道。論云。金色世界不動智佛。一",
    "T48n2016_019:0521a14": "切處。文殊。俱是自心法性。非外來物。又云。十",
    "T48n2016_019:0521a15": "信。十住。十行。十向。十地。為華嚴。覺了自心。大",
    "T48n2016_019:0521a16": "方廣。是佛。先自見性。為佛身心。齊修五位。為",
    "T48n2016_019:0521a17": "莊飾也。亦同天台。初發心時。即觀涅槃行道。",
    "T48n2016_019:0521a18": "比喻蓮華。華果同時義。同印即心成佛。鴦崛",
    "T48n2016_019:0521a19": "魔羅經云。鴦崛魔羅與文殊師利。普詣十方。",
    "T48n2016_019:0521a20": "各十世界諸如來所。問如是義。云何釋迦牟",
    "T48n2016_019:0521a21": "尼佛。住娑婆世界。不般涅槃解脫之際。彼諸",
    "T48n2016_019:0521a22": "如來。悉答我言。釋迦牟尼佛。即我等身。彼佛",
    "T48n2016_019:0521a23": "自當決汝所疑。故知遍剎之身。只是一身。分",
    "T48n2016_019:0521a24": "亦不多。聚亦非一。如首楞嚴三昧經云。若善",
    "T48n2016_019:0521a25": "男子。善女人。求佛道者。聞首楞嚴三昧義趣。",
    "T48n2016_019:0521a26": "信解不疑。當知是人。必於佛道不復退轉。何",
    "T48n2016_019:0521a27": "況信已。受持讀誦。為他人說。如說修行。時諸",
    "T48n2016_019:0521a28": "釋梵。護世天王。皆作是念。我等今者。當為如",
    "T48n2016_019:0521a29": "來敷師子座。正法座大人座。大莊嚴座。大轉",
    "T48n2016_019:0521b01": "法輪座。當令如來。於我此座。說首楞嚴三昧。",
    "T48n2016_019:0521b02": "是中人人。各各自謂。唯我為佛敷師子座。餘",
    "T48n2016_019:0521b03": "人不能。乃至須臾之間。於如來前。有八萬四",
    "T48n2016_019:0521b04": "千億那由他寶師子座。悉於眾會無所妨礙。",
    "T48n2016_019:0521b05": "一一天子。不見餘座。各作是念。我獨為佛。敷",
    "T48n2016_019:0521b06": "師子座。佛當於我所敷座上。說首楞嚴三昧。",
    "T48n2016_019:0521b07": "時釋梵護世天王。敷座已竟。各白佛言。唯願",
    "T48n2016_019:0521b08": "如來。坐我座上。說首楞嚴三昧。即時世尊。現",
    "T48n2016_019:0521b09": "大神力。遍坐八萬四千億那由他師子座上。",
    "T48n2016_019:0521b10": "諸天各各見佛。坐其所敷座上。不見餘座。有",
    "T48n2016_019:0521b11": "一帝釋。語餘釋言。汝觀如來。坐我座上。是釋",
    "T48n2016_019:0521b12": "梵護世天王。各相謂言。汝觀如來。坐我座上。",
    "T48n2016_019:0521b13": "有一釋言。如來今者。但在我座。不在汝座。乃",
    "T48n2016_019:0521b14": "至時梵眾中。有一梵王。名曰等行。白佛言。世",
    "T48n2016_019:0521b15": "尊。何等如來。為是真實。我座上是。餘座上是。",
    "T48n2016_019:0521b16": "佛告等行。一切諸法。皆空如幻。從和合有。無",
    "T48n2016_019:0521b17": "有作者。皆從憶想分別而起。無有主故。隨意",
    "T48n2016_019:0521b18": "而出。是諸如來。皆是真實。云何為實。是諸如",
    "T48n2016_019:0521b19": "來。本自不生。是故為實。是諸如來。今後亦無。",
    "T48n2016_019:0521b20": "是故為實。是諸如來。非四天攝。是故為實。",
    "T48n2016_019:0521b21": "諸陰界入。皆所不攝。是故為實。是諸如來。如",
    "T48n2016_019:0521b22": "先中後。等無差別。是故為實。梵王。是諸如來。",
    "T48n2016_019:0521b23": "等無差別。所以者何。是諸如來。以色如故等。",
    "T48n2016_019:0521b24": "以受想行識如故等。以是故等。是諸如來。以",
    "T48n2016_019:0521b25": "過去世如故等。以未來世如故等。以現在世",
    "T48n2016_019:0521b26": "如故等。以如幻法故等。以如影法故等。以無",
    "T48n2016_019:0521b27": "所有法故等。以無所從來。無所從去故等。是",
    "T48n2016_019:0521b28": "故如來。名為平等。如一切法等。是諸如來。亦",
    "T48n2016_019:0521b29": "復如是。釋曰。首楞嚴三昧者。即一切事究竟",
    "T48n2016_019:0521c01": "堅固。何者。以能見心性。名為上定。信入此者。",
    "T48n2016_019:0521c02": "亦名王三昧。以此三昧。歷一切事。豈非究竟",
    "T48n2016_019:0521c03": "堅固耶。如釋梵護世諸天。各見佛坐自座。此",
    "T48n2016_019:0521c04": "乃實證自心。所以經云。皆從憶想分別而起。",
    "T48n2016_019:0521c05": "無有主故隨意而出。是諸如來皆是真實。云",
    "T48n2016_019:0521c06": "何為實。是諸如來本自不生。是故為實者。以",
    "T48n2016_019:0521c07": "諸如來。本自不生。即是自心生。然其自心。又",
    "T48n2016_019:0521c08": "如幻夢。皆不出平等真如之性。所以經云。譬",
    "T48n2016_019:0521c09": "如真金。雖復鍛磨。不失其性。是諸大士。亦復",
    "T48n2016_019:0521c10": "如是。隨所試處。皆能示現不思議法性。寶性",
    "T48n2016_019:0521c11": "論偈云。如彼毘瑠璃。清淨大地中。天主帝釋",
    "T48n2016_019:0521c12": "身。於中鏡像現。如是眾生心。清淨大地中。諸",
    "T48n2016_019:0521c13": "佛如來身。於中鏡像現。故知即心而見佛者。",
    "T48n2016_019:0521c14": "可謂現身成道矣。如禪要經云。佛言。善男子。",
    "T48n2016_019:0521c15": "若外相求雖經劫數。終不能得。於內覺觀。如",
    "T48n2016_019:0521c16": "一念頃。即得阿耨多羅三藐三菩提。是以行",
    "T48n2016_019:0521c17": "位齊成。速登妙果。以凡聖同體。迷悟似分。若",
    "T48n2016_019:0521c18": "信入之時。不從外得。所以云。生死與道合。如",
    "T48n2016_019:0521c19": "明與暗合。故云水中鹹味。色裏膠青。李長者",
    "T48n2016_019:0521c20": "論云。此華嚴經。十住為見道。十行十向十地",
    "T48n2016_019:0521c21": "十一地為加行。修行令慣熟故。佛果於初。先",
    "T48n2016_019:0521c22": "現以普賢悲願。令智悲大用。慣熟自在故。以",
    "T48n2016_019:0521c23": "自如來根本普光明智先現故。始終本末。總",
    "T48n2016_019:0521c24": "無延促時日分劑故。以法身根本智。如實而",
    "T48n2016_019:0521c25": "言。不同三乘權教。情所解故。皆須約本而觀",
    "T48n2016_019:0521c26": "之。畢竟佛果慣習已成。普賢行已滿。一往但",
    "T48n2016_019:0521c27": "以教化一切眾生為常恒。從初至末。無始無",
    "T48n2016_019:0521c28": "終。無成無壞。但以普遍十方一切六道。以智",
    "T48n2016_019:0521c29": "對現利生。為永業也。從初發心。起信修行時。",
    "T48n2016_019:0522a01": "發如是信樂。發如是志願。起如是志求見如",
    "T48n2016_019:0522a02": "是道。從初發心住。以定觀力。契會法身。顯根",
    "T48n2016_019:0522a03": "本普光明智。照知一切自他生死海。性自解",
    "T48n2016_019:0522a04": "脫。但為教化眾生。令其破執。離妄想苦故。亦",
    "T48n2016_019:0522a05": "不見自身成佛不成佛故。若也起心圖成佛",
    "T48n2016_019:0522a06": "念。當知此人去佛道遠。若也但以法身無性",
    "T48n2016_019:0522a07": "之力。自他性離。無成壞心。起方便力。興大願",
    "T48n2016_019:0522a08": "力。起大悲門。無作而作。發無限志。願。教化一",
    "T48n2016_019:0522a09": "切法界中。無性眾生。使令迷解。還令省得自",
    "T48n2016_019:0522a10": "心無性之理。妄想繫著自無。不言成佛。不言",
    "T48n2016_019:0522a11": "不成佛。不可作如是圖念之情。如此華嚴經。",
    "T48n2016_019:0522a12": "安立五位教門。但為引接未得謂得。未至謂",
    "T48n2016_019:0522a13": "至。未滿云滿。滯染淨障。於菩提道。及菩薩行。",
    "T48n2016_019:0522a14": "有止足心。有休息想。安立五十重因果。一百",
    "T48n2016_019:0522a15": "一十重法門。使不滯住。止息休廢之心。滿普",
    "T48n2016_019:0522a16": "賢願行。至無盡極。又云。此華嚴經。直示本身",
    "T48n2016_019:0522a17": "本法。出超情見。無始無終。三世相絕。一圓真",
    "T48n2016_019:0522a18": "報。不生不滅。不常不斷。性相無礙。自在果海",
    "T48n2016_019:0522a19": "法門。直授上上根人。教門行相。勢分如是。不",
    "T48n2016_019:0522a20": "同權學。依次第漸漸而成。只如登峯九仞。不",
    "T48n2016_019:0522a21": "可以絕其蹤。履十層之級者。不可亡其跡。常",
    "T48n2016_019:0522a22": "見官階一品。但以為臣。聞古士夫。忽有身登",
    "T48n2016_019:0522a23": "九五。明珠頓照。普見無方。澤霖大海。渧渧皆",
    "T48n2016_019:0522a24": "滿。一塵空性。法界無差。品類有情強生留繫。",
    "T48n2016_019:0522a25": "根器不等。權實不同。以此教門。千差萬別。須",
    "T48n2016_019:0522a26": "知權實。識假修真。不可久滯權宗。迷其實教",
    "T48n2016_019:0522a27": "者也。故智儼法師問。一地即攝一切諸地功",
    "T48n2016_019:0522a28": "德者。一法即具。何用餘門耶。答曰。若無餘門。",
    "T48n2016_019:0522a29": "一門。即不成故。如一升攝一斗。若無升時。此",
    "T48n2016_019:0522b01": "斗即不成。問。若無升。即無斗者。今舉一升。",
    "T48n2016_019:0522b02": "即得一斗。以不得一升。不得斗者。一行不具",
    "T48n2016_019:0522b03": "一切也。答。十升合成一斗。既無其升時。將何",
    "T48n2016_019:0522b04": "作斗。故知無升即無斗。有升即有斗。今舉升",
    "T48n2016_019:0522b05": "即斗。斗升之外。無別升斗也。如龜毛兔角。不",
    "T48n2016_019:0522b06": "可得也。初心即成佛。成外無別修。其相如虛",
    "T48n2016_019:0522b07": "空故。是故初心成佛者。非謂不具諸功德。如",
    "T48n2016_019:0522b08": "經說。普莊嚴童子。一生得聞善熏習。二生成",
    "T48n2016_019:0522b09": "其解行。三生得入果海。同一緣起。而此三生。",
    "T48n2016_019:0522b10": "只在一念。猶如遠行。到在初步。然此初步之",
    "T48n2016_019:0522b11": "到。非謂無於後步。明。此童子得入果海。非不",
    "T48n2016_019:0522b12": "久植善根。問。既久修始得。云何言一念得耶。",
    "T48n2016_019:0522b13": "答。言久修善根者。即在三乘教攝。從三乘入",
    "T48n2016_019:0522b14": "一乘。即是一念始修具足。故經云。初發心時。",
    "T48n2016_019:0522b15": "便成正覺。譬眾川入海。纔入一滴。即稱周大",
    "T48n2016_019:0522b16": "海。無始無終。若餘百川水之極深。不及入大",
    "T48n2016_019:0522b17": "海之一滴。即用三乘中修多劫。不及一乘之",
    "T48n2016_019:0522b18": "一念。又此時劫不定。或一念即無量劫。無量",
    "T48n2016_019:0522b19": "劫即一念。一生即無量生。無量生即一生。如",
    "T48n2016_019:0522b20": "十玄門。時處無礙。又大乘明一念成佛義有",
    "T48n2016_019:0522b21": "二。一者。會緣以入實。性無多少故。明一念成",
    "T48n2016_019:0522b22": "佛。二者。行行纔滿。取最後念。名為一念成佛。",
    "T48n2016_019:0522b23": "如人遠行。以後步為到。若一乘明一念成佛",
    "T48n2016_019:0522b24": "者。如大乘取後一念成佛。即入一乘。以後",
    "T48n2016_019:0522b25": "即初。初念即是成。何以故。以因果相即。同時",
    "T48n2016_019:0522b26": "相應故。欲論其成者。成復成。成復成也。眾生",
    "T48n2016_019:0522b27": "欲在後成者。在後復在後。在後復在後也。今",
    "T48n2016_019:0522b28": "舉一念成者。即與佛同位。未具究竟故。復有",
    "T48n2016_019:0522b29": "淺深之殊矣。如人始出門。及以久遊行他土。",
    "T48n2016_019:0522c01": "雖同在空中。而遠近有別。是故十信十住等",
    "T48n2016_019:0522c02": "五位。各各言成佛者。而復辯其淺深。此中須",
    "T48n2016_019:0522c03": "善思之。心要牋云。心心作佛。無一心而非佛",
    "T48n2016_019:0522c04": "心。處處道成。無一塵而非佛國。是故真妄物",
    "T48n2016_019:0522c05": "我。舉一全收。心佛眾生。渾然齊致。是知迷則",
    "T48n2016_019:0522c06": "人隨於法。法萬差而人不同。悟則法隨於人。",
    "T48n2016_019:0522c07": "人一致而融萬境。止觀云。觀眾生相。如諸佛",
    "T48n2016_019:0522c08": "相。眾生界量。如諸佛界量。眾生界住。如虛空",
    "T48n2016_019:0522c09": "住。以不住法。以無相法。住般若中。不見凡法。",
    "T48n2016_019:0522c10": "云何捨。不見聖法。云何取。但住實際。如此觀",
    "T48n2016_019:0522c11": "眾生真佛法界。身子云。諦了此義。是名菩薩",
    "T48n2016_019:0522c12": "摩訶薩。彌勒云。是人近佛座。佛覺此法故。文",
    "T48n2016_019:0522c13": "殊云。聞此法不驚。即是見佛。佛云。即住不退",
    "T48n2016_019:0522c14": "地。具六波羅蜜。具一切佛法矣。如上所說。教",
    "T48n2016_019:0522c15": "理無虧。只是正解難生。信力不具。若信而不",
    "T48n2016_019:0522c16": "解。則日夜長無明。若解而不信。則日夜長邪",
    "T48n2016_019:0522c17": "見。信而且解。方契此宗。契此宗人。甚為希有。",
    "T48n2016_019:0522c18": "不唯十方諸佛與我相應。大地山河一時同",
    "T48n2016_019:0522c19": "證。如真覺大師歌云。法中王。最高勝。恒沙諸",
    "T48n2016_019:0522c20": "佛同共證。我今解此如意珠。信受之者皆相",
    "T48n2016_019:0522c21": "應。百丈和尚云。但是一切照用。任聽縱橫。啼",
    "T48n2016_019:0522c22": "笑語言。皆成佛慧。如是解者。無一時不成佛。",
    "T48n2016_019:0522c23": "無一人不得道。天真自然。何關造作。故法華",
    "T48n2016_019:0522c24": "經云。又見諸如來。自然成佛道。法界印云。初",
    "T48n2016_019:0522c25": "發心時便正覺。苦樂平等一味佛。又云。寂法",
    "T48n2016_019:0522c26": "分別名眾生。舊來不動名為佛。融大師頌云。",
    "T48n2016_019:0522c27": "法忍先將三毒共。佛性常與六情俱。但信研",
    "T48n2016_019:0522c28": "心出妙寶。何煩衣外覓明珠。傅大士頌云。佛",
    "T48n2016_019:0522c29": "亦不離心。心亦不離佛。心寂即涅槃。心能則",
    "T48n2016_019:0523a01": "有物。物則變成魔。無物即見佛。若能如是用。",
    "T48n2016_019:0523a02": "十八從何出。龐居士偈云。不用苦多聞。看他",
    "T48n2016_019:0523a03": "彼上人。百億及日月。纂在一毛鱗。心但寂無",
    "T48n2016_019:0523a04": "相。即出無明津。若能如是學。幾許省精神。寒",
    "T48n2016_019:0523a05": "山子詩云。寄語諸仁者。復以何為懷。達道自",
    "T48n2016_019:0523a06": "見性。見性即如來。天真元具足。修證轉差迴。",
    "T48n2016_019:0523a07": "棄本却逐末。只守一場獃。志公和尚歌云。佛",
    "T48n2016_019:0523a08": "體本是心作。那得文字中覓。將佛求佛辛苦。",
    "T48n2016_019:0523a09": "坐地自致徭役。一鉢和尚歌云。莫更將身造",
    "T48n2016_019:0523a10": "水泡。百毛流血是誰教。不如靜坐真如地。頂",
    "T48n2016_019:0523a11": "上從他鵲作巢。萬代金輪聖王子。只者真如",
    "T48n2016_019:0523a12": "靈覺是。菩提樹下度眾生。度盡眾生出生死。",
    "T48n2016_019:0523a13": "不生死。真丈夫。無形無相大毘盧。塵勞滅盡",
    "T48n2016_019:0523a14": "真如在。一顆圓明無價珠。布袋和尚歌云。只",
    "T48n2016_019:0523a15": "箇心心心是佛。十方世界最靈物。縱橫妙用",
    "T48n2016_019:0523a16": "可憐生。一切不如心真實。騰騰自在無所為。",
    "T48n2016_019:0523a17": "閑閑究竟出家兒。若覩目前真太道。不見纖",
    "T48n2016_019:0523a18": "毫也大奇。萬法何殊心何異。何勞更用尋經",
    "T48n2016_019:0523a19": "義。心王本自絕多知。智者只明無學地。問。",
    "T48n2016_019:0523a20": "凡聖皆同一心真性。成佛。云何見有前後。",
    "T48n2016_019:0523a21": "答。見雖前後。性且不虧。迹任昇沈理亦無爽。",
    "T48n2016_019:0523a22": "如昏睡心中有覺悟之性。以眠熟未惺故。寤",
    "T48n2016_019:0523a23": "來即現。似嬰孩身內具大人之相。以力用未",
    "T48n2016_019:0523a24": "充故。長成即備。一切眾生。以無明夢未惺。覺",
    "T48n2016_019:0523a25": "道力未具。則佛性未現。法身未圓。豈是一切",
    "T48n2016_019:0523a26": "含生。而不具如來藏性。古德問云。佛性共有。",
    "T48n2016_019:0523a27": "諸佛。成佛時。眾生盡合成佛。若言各別有。應",
    "T48n2016_019:0523a28": "是無常。答。佛性與一切眾生共有。所證是一。",
    "T48n2016_019:0523a29": "能證有前後。是故諸佛成道。我等輪迴。前後",
    "T48n2016_019:0523b01": "約時。性無本末。如昔人云。法身一相。瞻仰異",
    "T48n2016_019:0523b02": "容。正教無偏。說聽殊旨。故攝論偈云。眾生",
    "T48n2016_019:0523b03": "罪不現。如月於破器。遍滿諸世間。由法光",
    "T48n2016_019:0523b04": "如日。釋云。如破器中。水不得住。水不住故。月",
    "T48n2016_019:0523b05": "則不現。如是有情身中。無有奢摩他水。佛月",
    "T48n2016_019:0523b06": "不現。佛雖不現。然遍一切施作佛事。譬如日",
    "T48n2016_019:0523b07": "光。遍滿世間作諸佛事。成熟有情。又如今己",
    "T48n2016_019:0523b08": "眼不明者。皆為執著凡聖。有所繫故。如萬迴",
    "T48n2016_019:0523b09": "和尚歌云。黑白兩亡開佛眼。不繫一法出蓮",
    "T48n2016_019:0523b10": "叢。真空不壞靈智性。妙用恒常無作功。聖智",
    "T48n2016_019:0523b11": "本來成佛道。寂光非照自圓通。",
    "T48n2016_019:0523b12": "宗鏡錄卷第十九"
}