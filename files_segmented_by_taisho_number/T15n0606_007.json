{
    "T15n0606_007:0224a02": "修行道地經卷第七",
    "T15n0606_007:0224a04": "西晉三藏竺法護譯",
    "T15n0606_007:0224a05": "28 弟子三品修行品(七)弟子三品修行品第二十八",
    "T15n0606_007:0224a06": "巍巍佛德尊，　　威神不可量，",
    "T15n0606_007:0224a07": "道法隨時化，　　度脫諸十方。",
    "T15n0606_007:0224a08": "覩見生死瑕，　　為現法橋梁，",
    "T15n0606_007:0224a09": "毀呰終始苦，　　嗟嘆于泥洹。",
    "T15n0606_007:0224a10": "分別弟子快，　　而順示厥行，",
    "T15n0606_007:0224a11": "稍稍而開導，　　乃至于大安。",
    "T15n0606_007:0224a12": "若有修行，見終始患，地獄之毒、畜生之惱、餓",
    "T15n0606_007:0224a13": "鬼之苦、人中憂憒、天上無常，不可堪矣！展轉",
    "T15n0606_007:0224a14": "周旋譬如車輪，生、老、病、死、飢、渴、寒、暑，恩愛之",
    "T15n0606_007:0224a15": "別，怨咎集會，愁惻之痛，叵具說言。從累劫來",
    "T15n0606_007:0224a16": "與父母違，兄弟離闊，妻子之乖，涕泣流淚超",
    "T15n0606_007:0224a17": "于四海，飲親之乳踰于五江四瀆之流；或父",
    "T15n0606_007:0224a18": "哭子或子哭父，或兄哭弟或弟哭兄，或夫哭",
    "T15n0606_007:0224a19": "妻或妻哭夫，顛倒上下不可經紀，種勤苦",
    "T15n0606_007:0224a20": "根愚癡之元。修行見然皆患厭之，但欲免斯",
    "T15n0606_007:0224a21": "生死之病，晝夜精進，不捨道義求於無為。自",
    "T15n0606_007:0224a22": "見宿命從無量劫往反生死，設積身骨過須",
    "T15n0606_007:0224a23": "彌山，其髓塗地可遍天下，三千世界計死若",
    "T15n0606_007:0224a24": "周，其血流墮多於古今天下普雨。修行自察",
    "T15n0606_007:0224a25": "如是之厄，千萬劫說猶不可竟，故棄捨家除",
    "T15n0606_007:0224a26": "髮去鬚，專精求道不慕世榮，若如明者不貪",
    "T15n0606_007:0224a27": "屍形。於是頌曰：",
    "T15n0606_007:0224a28": "修行見終始，　　地獄之苦惱，",
    "T15n0606_007:0224a29": "畜生餓鬼厄，　　天下世間別；",
    "T15n0606_007:0224b01": "生死之展轉，　　譬如于車輪，",
    "T15n0606_007:0224b02": "父子兄弟乖，　　妻息子離慼；",
    "T15n0606_007:0224b03": "涕哭淚流下，　　超于四海水，",
    "T15n0606_007:0224b04": "飲親之乳湩，　　踰於五江河。",
    "T15n0606_007:0224b05": "修行故捨家，　　專精為道法，",
    "T15n0606_007:0224b06": "不慕時俗榮，　　如明者捨毒。",
    "T15n0606_007:0224b07": "修行自念：「我身或來不可稱限，不自覺知合",
    "T15n0606_007:0224b08": "會離別，憂欝之痛譬如劇醉不可了之，枉說",
    "T15n0606_007:0224b09": "趣語自為審諦，恩愛之著譬如膠漆不能自",
    "T15n0606_007:0224b10": "濟，則行精進遠俗近道。」譬如有人遠遊他國",
    "T15n0606_007:0224b11": "賈作求利，至彼未久興大疾病，死亡者眾十",
    "T15n0606_007:0224b12": "不遺一，死屍狼藉臭處叵言，既無良醫又無",
    "T15n0606_007:0224b13": "好藥可以療之。其人恐怖悔詣彼國，設不來",
    "T15n0606_007:0224b14": "者不遭此難，夙夜反側愁不可言：「設我病瘳，",
    "T15n0606_007:0224b15": "一還本國無有還時。」其人適遇得一大醫，飲藥",
    "T15n0606_007:0224b16": "鍼炙，疾稍稍愈氣力強健，即反本土與家相",
    "T15n0606_007:0224b17": "見，自陳值厄困不可言，從令以後終不敢行，",
    "T15n0606_007:0224b18": "不至彼土。一衣一食何所求耶？唯欲自寧，安",
    "T15n0606_007:0224b19": "知餘人也！後念若聞彼土之名，戰慄惶懅，",
    "T15n0606_007:0224b20": "不欲出舍而守其身。弟子如是，見五道苦，婬、",
    "T15n0606_007:0224b21": "怒、癡、病、生死無息，夙夜專精坐禪念道，得世",
    "T15n0606_007:0224b22": "尊教，諮嗟泥洹，毀呰終始，是為良醫。飲之好",
    "T15n0606_007:0224b23": "藥疾則除者，謂佛法經去三毒也。死屍狼藉",
    "T15n0606_007:0224b24": "者，謂五陰六衰。悔至其國者，自惟念言：「從",
    "T15n0606_007:0224b25": "累劫來周旋生死，恩愛之著猶心多端，不見",
    "T15n0606_007:0224b26": "苦諦、習、盡、道諦；已得道證，畏苦厭身早般",
    "T15n0606_007:0224b27": "泥洹，不能還教固在然熾，須佛世尊示本無",
    "T15n0606_007:0224b28": "一，乃當進前得不退轉進却自由。」於是頌曰：",
    "T15n0606_007:0224b29": "譬如有人遠行賈，　　至於彼國遭疾病，",
    "T15n0606_007:0224c01": "眾人死亡十遺一，　　死屍狼藉無藏者。",
    "T15n0606_007:0224c02": "心自悔恨至其國，　　吾何不遇值此殃，",
    "T15n0606_007:0224c03": "則得良醫療其疾，　　便還本土難復行。",
    "T15n0606_007:0224c04": "畏生死患亦如是，　　覩於五道周旋苦，",
    "T15n0606_007:0224c05": "自責本咎不覺道，　　終始辛苦甚憂惱，",
    "T15n0606_007:0224c06": "一心精進求泥洹，　　欲度世間諸怖驚，",
    "T15n0606_007:0224c07": "惡終始困猶死屍，　　專志而向無為城。",
    "T15n0606_007:0224c08": "修行恐畏：「或當命盡不得度脫，還歸三塗難",
    "T15n0606_007:0224c09": "得拔出，不當懈怠計有吾我，如世凡人與三",
    "T15n0606_007:0224c10": "寶乖窈窈冥冥。」譬如昔者，有眾賈人遠行治",
    "T15n0606_007:0224c11": "生，更歷曠野無人之處，行道疲極便眠睡臥，",
    "T15n0606_007:0224c12": "亦不持時、不嚴兵仗。大賊卒至而無覺者，",
    "T15n0606_007:0224c13": "不施弓矢為賊所害，中有力者便走得脫，飢",
    "T15n0606_007:0224c14": "困歸家。更復設計求強猛伴，復順故道行賈",
    "T15n0606_007:0224c15": "求利，每冥息寐，持時行夜，嚴正弓箭。賊見如",
    "T15n0606_007:0224c16": "是不敢前格，知之難當便自退去。窈窈冥冥",
    "T15n0606_007:0224c17": "者，謂為癡網，因癡致行而生識著，名色、六入，",
    "T15n0606_007:0224c18": "更樂、痛、愛、受、有、生老病死，愁憂啼哭，痛不可",
    "T15n0606_007:0224c19": "意。行治生者，謂修行也。疲極臥寐者，謂不",
    "T15n0606_007:0224c20": "曉了非常、苦、空、非身也。無行夜者，謂不思惟",
    "T15n0606_007:0224c21": "深經之義也。兵仗不嚴者，不遵大慈、大悲之",
    "T15n0606_007:0224c22": "慧，趣欲自救，不念眾生也。賊來見危者，謂",
    "T15n0606_007:0224c23": "坐禪思不入空靜，而為五陰、六衰所迷，墮",
    "T15n0606_007:0224c24": "四顛倒，非常謂常，苦謂有樂，非身謂有身，空",
    "T15n0606_007:0224c25": "謂有實，命盡生天，福賜還世，不離三塗也。",
    "T15n0606_007:0224c26": "強者力走得脫歸家者，謂得羅漢也。即求強",
    "T15n0606_007:0224c27": "伴更治生者，謂至泥洹，知羅漢限不至究竟，",
    "T15n0606_007:0224c28": "見佛受教，更發大意為菩薩也。與眾為伴相",
    "T15n0606_007:0224c29": "隨行者，謂六度無極諸等行也。兵仗嚴正持",
    "T15n0606_007:0225a01": "時行夜者，謂大慈、大悲，分別空行，不著不斷",
    "T15n0606_007:0225a02": "也。賊退還者，謂不起法忍無罣礙慧，覩三",
    "T15n0606_007:0225a03": "界空不畏生死，一切四魔皆為之伏也。於是",
    "T15n0606_007:0225a04": "頌曰：",
    "T15n0606_007:0225a05": "修行恐命盡，　　或入三惡道，",
    "T15n0606_007:0225a06": "不復計吾我，　　歸命於三寶。",
    "T15n0606_007:0225a07": "猶昔有賈人，　　遠行求財利，",
    "T15n0606_007:0225a08": "睡眠而臥寐，　　為惡賊所害。",
    "T15n0606_007:0225a09": "中有強健者，　　盡力走得脫，",
    "T15n0606_007:0225a10": "歸家說遭厄，　　今乃得安耳，",
    "T15n0606_007:0225a11": "已得羅漢道，　　乃自知為限，",
    "T15n0606_007:0225a12": "不能入生死，　　以泥洹為礙。",
    "T15n0606_007:0225a13": "更合強猛伴，　　嚴兵時行夜，",
    "T15n0606_007:0225a14": "賊見不敢前，　　便退歸本土。",
    "T15n0606_007:0225a15": "在於無為界，　　知泥洹為限，",
    "T15n0606_007:0225a16": "則發菩薩意，　　行大慈大悲。",
    "T15n0606_007:0225a17": "分別深空行，　　不著無所斷，",
    "T15n0606_007:0225a18": "周旋度生死，　　無有三界難。",
    "T15n0606_007:0225a19": "修行奉法，入四等心無大慈悲。譬如小龍能",
    "T15n0606_007:0225a20": "雨一縣而不周遍，雖為人民潤不足言，羅漢",
    "T15n0606_007:0225a21": "行道四等如是。若如海龍普雨天下無所不",
    "T15n0606_007:0225a22": "潤，菩薩大人大慈大悲，普及眾生無所不濟。",
    "T15n0606_007:0225a23": "佛天中天見心如是，便為現限莫踰泥洹，稍",
    "T15n0606_007:0225a24": "稍進之至于大道知本迷惑。喻有一人而有三",
    "T15n0606_007:0225a25": "子，父少小養至令長大，衣食、醫藥未曾令乏。",
    "T15n0606_007:0225a26": "父轉年長氣力衰微，謂諸子言：「汝輩不孝，生",
    "T15n0606_007:0225a27": "長活汝使成為人，吾既年老，不欲供養報乳",
    "T15n0606_007:0225a28": "育恩，反逼我身求財衣食，何緣爾乎？當告縣",
    "T15n0606_007:0225a29": "官治殺汝等。」子聞父教即懷恐怖，歸命於父：",
    "T15n0606_007:0225b01": "「我輩兄弟愚癡所致不識義理，不顧父母恩",
    "T15n0606_007:0225b02": "養之德，愛重望深不自察非，今聞嚴教即當",
    "T15n0606_007:0225b03": "奉命，遵修孝道超凡他人，夙夜匪懈無辱我",
    "T15n0606_007:0225b04": "先。」時彼諸子各行治生，入海採珍得諸七寶",
    "T15n0606_007:0225b05": "供給父母，至孝巍巍唯念二親不自顧身，獲",
    "T15n0606_007:0225b06": "大光珠名曰照明，即往奉父。父見明珠頭白",
    "T15n0606_007:0225b07": "更黑，齒落更生，為大長者遠近歸仰，是謂父",
    "T15n0606_007:0225b08": "慈子則為孝也！為弟子行無有大慈。父有三",
    "T15n0606_007:0225b09": "子者，謂心、意、識也。養長子者，謂婬、怒、愚癡",
    "T15n0606_007:0225b10": "著於三界也。衣食之者，謂五陰、六衰、十二因",
    "T15n0606_007:0225b11": "緣縛也。子長續求供養者，謂諸情欲不知厭",
    "T15n0606_007:0225b12": "足也。父恐欲詣縣官告者，謂覺非常欲斷六",
    "T15n0606_007:0225b13": "入。子受其教奉行孝道者，謂歸命佛。三子更",
    "T15n0606_007:0225b14": "孝順者，布施奉戒智慧之元也。入海得七寶",
    "T15n0606_007:0225b15": "者，至七覺意成羅漢道也。遂至孝者，知弟子",
    "T15n0606_007:0225b16": "限至泥洹界，更發大意為菩薩道。得照明珠",
    "T15n0606_007:0225b17": "父更少者，現在定意見十方佛無所罣礙也。",
    "T15n0606_007:0225b18": "於是頌曰：",
    "T15n0606_007:0225b19": "昔者有一人，　　而生有三子，",
    "T15n0606_007:0225b20": "養育令長大，　　故求父衣食。",
    "T15n0606_007:0225b21": "父告於三子：　　「吾又年老極，",
    "T15n0606_007:0225b22": "汝當供養父；　　既大索吾力，",
    "T15n0606_007:0225b23": "告言汝向官，　　榜笞以五毒。」",
    "T15n0606_007:0225b24": "子聞父之命，　　則奉行孝道，",
    "T15n0606_007:0225b25": "入海求七寶，　　供奉于尊父，",
    "T15n0606_007:0225b26": "又得照明珠，　　父則更年少。",
    "T15n0606_007:0225b27": "三子心意識，　　情欲不知足，",
    "T15n0606_007:0225b28": "父訶更孝順，　　謂施戒道慧。",
    "T15n0606_007:0225b29": "遵於七覺意，　　成羅漢泥洹，",
    "T15n0606_007:0225c01": "受佛大深教，　　更發菩薩心，",
    "T15n0606_007:0225c02": "道德甚巍巍，　　覩見十方佛，",
    "T15n0606_007:0225c03": "不礙四大身，　　猶空無所拘。",
    "T15n0606_007:0225c04": "譬如昔者而有一鼈，從海出遊至於岸邊，有",
    "T15n0606_007:0225c05": "一大狐追之欲危其命。鼈覺狐來藏頭四足",
    "T15n0606_007:0225c06": "覆於甲下，狐住待之：「設出頭足我當摶食。」鼈",
    "T15n0606_007:0225c07": "急不動，狐極捨去。鼈還詣於大神龍王，說其",
    "T15n0606_007:0225c08": "本末，求為龍王身，乃無所畏。能制五陰，不為",
    "T15n0606_007:0225c09": "魔嬈，得泥洹道。得為龍者，入菩薩道，不畏四",
    "T15n0606_007:0225c10": "魔，救濟眾生。於是頌曰：",
    "T15n0606_007:0225c11": "如鼈縮頭足，　　不畏羅漢然，",
    "T15n0606_007:0225c12": "得飛為龍神，　　菩薩亦如是。",
    "T15n0606_007:0225c13": "譬如有人遠行求財，涉於寒暑謂得大利，或",
    "T15n0606_007:0225c14": "處遇賊亡失其業。又有明人自於本土造方",
    "T15n0606_007:0225c15": "便計，利入無量供給四方，積功累德。計無常、",
    "T15n0606_007:0225c16": "苦、行空、非身，觀外萬物成敗之事，或得禪定",
    "T15n0606_007:0225c17": "成羅漢道，更從發意求為菩薩。或有達者，知",
    "T15n0606_007:0225c18": "四大空無有內外，行大慈悲加哀十方，雖有",
    "T15n0606_007:0225c19": "所度為無所度，道無遠近解慧為上，得平等",
    "T15n0606_007:0225c20": "覺無去來今若如虛空。於是頌曰：",
    "T15n0606_007:0225c21": "如人遠賈作，　　弟子亦如是，",
    "T15n0606_007:0225c22": "積功觀惡露，　　察萬物非常；",
    "T15n0606_007:0225c23": "菩薩如明人，　　求利不遠遊，",
    "T15n0606_007:0225c24": "無生死泥洹，　　得成平等覺。",
    "T15n0606_007:0225c25": "其修行者恐畏生死，惡三界難，畏苦厭身不",
    "T15n0606_007:0225c26": "了本無，趣欲越患不念眾生。譬如軍壞諸羸",
    "T15n0606_007:0225c27": "劣人，唯欲自救不濟危厄。有此心者，佛則為",
    "T15n0606_007:0225c28": "說除三毒之惱，泥洹為快，離冥就明。譬如導",
    "T15n0606_007:0225c29": "師將大賈人遠涉道路，於大曠野斷無水草，",
    "T15n0606_007:0226a01": "賈人呼嗟，謂塗悠悠安能所至，永為窮矣！時",
    "T15n0606_007:0226a02": "彼導師聰明博學亦有道術，知於賈人心之",
    "T15n0606_007:0226a03": "所念厭患涉路，則於中道化作一國，城邑人",
    "T15n0606_007:0226a04": "民土地豐樂五穀平賤，賈人大喜轉共議言：",
    "T15n0606_007:0226a05": "「一何快乎！本謂彌久，何時脫難到于人間？適",
    "T15n0606_007:0226a06": "有此念便至此城，當復何懼。」時眾賈人便住",
    "T15n0606_007:0226a07": "彼土，快相娛樂飲食自恣，從意休息。如欲厭",
    "T15n0606_007:0226a08": "之城郭則沒，不見國土。賈人皆怪何故如此",
    "T15n0606_007:0226a09": "也？導師答曰：「卿等患厭，謂道懸曠永無達矣！",
    "T15n0606_007:0226a10": "吾故化城國土人民使得休息，見汝厭之故",
    "T15n0606_007:0226a11": "則沒之！」佛言如是，弟子之行畏終始苦謂生",
    "T15n0606_007:0226a12": "死惱，懼三界患早欲滅度，故為示之。羅漢易",
    "T15n0606_007:0226a13": "得誘進使前，度於生死而盡三垢，得無為道",
    "T15n0606_007:0226a14": "自以為達成就具足。臨滅度時，佛則住前現",
    "T15n0606_007:0226a15": "于大道：「是未為通發無上正真之道也，得無",
    "T15n0606_007:0226a16": "所從生法忍至一切智，乃為達耳！」譬如有國",
    "T15n0606_007:0226a17": "遭於三厄。何等為三？一曰盜賊，二曰穀貴，三",
    "T15n0606_007:0226a18": "曰疾病。眾人流散走到他國，久後國安，或有",
    "T15n0606_007:0226a19": "往還者，或有恐怖三難之患永不可反。佛言",
    "T15n0606_007:0226a20": "國者，謂三界也。遭三厄者，謂三毒垢也。捨詣",
    "T15n0606_007:0226a21": "他國，謂羅漢也。國安還者，謂菩薩以得無所",
    "T15n0606_007:0226a22": "從生法忍一切深慧，還入三世度一切也。遭",
    "T15n0606_007:0226a23": "於三厄而不還者，羅漢以得無為，懼三難處，",
    "T15n0606_007:0226a24": "而不能還度脫眾生也！於是頌曰：",
    "T15n0606_007:0226a25": "譬如眾賈人，　　行於大曠野，",
    "T15n0606_007:0226a26": "疲極恐不達，　　導師化城郭。",
    "T15n0606_007:0226a27": "眾人住休息，　　安止有日月，",
    "T15n0606_007:0226a28": "知其心厭已，　　便沒不復現。",
    "T15n0606_007:0226a29": "佛世尊如是，　　見畏生死難，",
    "T15n0606_007:0226b01": "便為現無為，　　使度三界苦。",
    "T15n0606_007:0226b02": "臨般泥洹時，　　為示大道化，",
    "T15n0606_007:0226b03": "令逮無從生，　　廣濟於一切。",
    "T15n0606_007:0226b04": "又譬如大國，　　卒遭三厄患，",
    "T15n0606_007:0226b05": "各散詣他國，　　國安還不還。",
    "T15n0606_007:0226b06": "畏生死之難，　　是謂為弟子，",
    "T15n0606_007:0226b07": "還國不以恐，　　菩薩化十方。",
    "T15n0606_007:0226b08": "權慧方便化，　　皆令得其所，",
    "T15n0606_007:0226b09": "譬如大船師，　　往返無休息。",
    "T15n0606_007:0226b10": "佛世尊如是，　　法身來往返，",
    "T15n0606_007:0226b11": "周旋於一切，　　如日光普現。",
    "T15n0606_007:0226b12": "29 緣覺品(七)修行道地經緣覺品第二十九",
    "T15n0606_007:0226b13": "其從緣覺而不自了，既發無上正真道，不與",
    "T15n0606_007:0226b14": "善友而受真法，專自反行。假使奉教六度無",
    "T15n0606_007:0226b15": "極而皆有想，欲得尊號三十二相、八十種好，",
    "T15n0606_007:0226b16": "威神尊重；不了善權，佛現色身反謂有身，便",
    "T15n0606_007:0226b17": "墮緣覺。如有男子欲見大海，遊到陂池及",
    "T15n0606_007:0226b18": "眾江河，於彼求寶而獲水精、小明月珠，自以",
    "T15n0606_007:0226b19": "逮得金剛尊光。從菩薩心而還退者，不曉如",
    "T15n0606_007:0226b20": "來無出入法，空而無形，道無三世去、來、今也；",
    "T15n0606_007:0226b21": "而謂見空以為定矣，而不了知適空之行；適",
    "T15n0606_007:0226b22": "度三界不能進前，上不及佛復踰弟子，中",
    "T15n0606_007:0226b23": "道而止。譬如有人欲見天帝而覩邊王，則謂",
    "T15n0606_007:0226b24": "是帝；欲學正覺意有齊限，不解深慧還墮緣",
    "T15n0606_007:0226b25": "覺，亦如是也！若有斯心，佛便導示緣覺之法。",
    "T15n0606_007:0226b26": "譬如長者，年又老極其子眾多，有大殿舍柱",
    "T15n0606_007:0226b27": "久故腐，中心火興；諸子放逸淫於五樂不覺",
    "T15n0606_007:0226b28": "此災，父時念言：「此舍久故柱心火然，轉恐",
    "T15n0606_007:0226b29": "柱摧壞殿鎮之，當奈之何？」欲作方便誘化使",
    "T15n0606_007:0226c01": "出令免火難，父則於外作諸伎樂，使人呼諸",
    "T15n0606_007:0226c02": "子：「各當賜汝象馬、車乘、摩尼之珠。」諸子遙聞",
    "T15n0606_007:0226c03": "伎樂之聲，又被父命，悉馳出舍往詣父所，父",
    "T15n0606_007:0226c04": "則各賜諸子寶車、好乘，等而不偏。諸子白曰：",
    "T15n0606_007:0226c05": "「向者尊父呼我等出，各賜異珍，今者何故所",
    "T15n0606_007:0226c06": "賜一等？」長者告曰：「吾殿久故，柱中心腐而內",
    "T15n0606_007:0226c07": "生火，吾恐柱摧鎮殺汝等，故作伎樂呼汝輩",
    "T15n0606_007:0226c08": "出，吾心乃安。皆是我子等愛念之，故悉與之",
    "T15n0606_007:0226c09": "珍寶車乘。」佛言其故殿舍，謂三界也。柱腐欲",
    "T15n0606_007:0226c10": "壞者，謂三毒之患周旋生死。柱內火然，謂眾",
    "T15n0606_007:0226c11": "想念也。長者，謂如來也。諸子放逸，謂著三",
    "T15n0606_007:0226c12": "界欲也。作伎樂者，謂佛說罪福。呼諸子出各",
    "T15n0606_007:0226c13": "賜與者，現三道教也。諸子悉出父等與寶者，",
    "T15n0606_007:0226c14": "為現大乘無有三道，臨滅度時乃了之耳！於",
    "T15n0606_007:0226c15": "是頌曰：",
    "T15n0606_007:0226c16": "譬如有長者，　　諸子甚眾多，",
    "T15n0606_007:0226c17": "五樂自迷惑，　　著於故殿舍，",
    "T15n0606_007:0226c18": "柱腐而欲壞，　　中心而生火，",
    "T15n0606_007:0226c19": "父恐殿舍崩，　　鎮殺其諸子。",
    "T15n0606_007:0226c20": "因作眾伎樂，　　出子等賞賜，",
    "T15n0606_007:0226c21": "佛世尊如是，　　從緣覺意成。",
    "T15n0606_007:0226c22": "臨滅度之時，　　佛則往其前，",
    "T15n0606_007:0226c23": "為現一法教，　　大乘等無異。",
    "T15n0606_007:0226c24": "修行發意欲求大道，不了本無，著佛色身三",
    "T15n0606_007:0226c25": "十二相、八十種好、人中之尊。譬如有人，聞四",
    "T15n0606_007:0226c26": "方帝號轉輪王，主四天下而有七寶，諸子千",
    "T15n0606_007:0226c27": "人力皆勇猛；城廣且長，東西四百有八十里，",
    "T15n0606_007:0226c28": "南北二百八十里也；中有大殿方四十里，四",
    "T15n0606_007:0226c29": "寶床座。人民熾盛，五穀豐熟，快樂無極，伎樂",
    "T15n0606_007:0227a01": "之音有十二部，夫人、婇女八萬四千，諸國治",
    "T15n0606_007:0227a02": "王八萬四千，象馬車乘其數亦然。王有四德，",
    "T15n0606_007:0227a03": "何謂四德？長者、梵志、凡庶、小民皆敬聖帝，如",
    "T15n0606_007:0227a04": "子奉父；王愛念之，猶母哀子；王所教化，則受",
    "T15n0606_007:0227a05": "奉行；遠近歸命，如人仰天依地得活。復有四",
    "T15n0606_007:0227a06": "德：無寒無熱，初不飢渴，生未曾病，本祐所致。",
    "T15n0606_007:0227a07": "其人聞之欲往見帝，慕其聖教便發進行，於",
    "T15n0606_007:0227a08": "道疲勞見一異道，則順入中覩一大城，人民",
    "T15n0606_007:0227a09": "熾盛，樹木、流水，樂不可言，謂是城郭為聖帝",
    "T15n0606_007:0227a10": "邦，便止其土。又斯雖樂，鬼神之處，其人不",
    "T15n0606_007:0227a11": "覺也！時有天王名曰休息，即覩其人為解說",
    "T15n0606_007:0227a12": "之：「此非聖帝處也，是鬼神國也！」轉輪聖王威",
    "T15n0606_007:0227a13": "德巍巍，爾乃欣然親近奉從。若有發意學菩",
    "T15n0606_007:0227a14": "薩道，不了深義不分別空，世間無佛；出入閑",
    "T15n0606_007:0227a15": "居處於樹下，觀察萬物非常、苦、空，身不久立，",
    "T15n0606_007:0227a16": "不解本無，以得緣覺自以為成。臨般泥洹佛",
    "T15n0606_007:0227a17": "在前住，為現大法深妙之教，十二因緣本無",
    "T15n0606_007:0227a18": "有根也！曉本末空，無去、來、今，大慈大悲不見",
    "T15n0606_007:0227a19": "三界，無泥洹想乃成正真，度脫一切也！於是",
    "T15n0606_007:0227a20": "頌曰：",
    "T15n0606_007:0227a21": "譬如有人求聖王，　　及見一城謂是邦，",
    "T15n0606_007:0227a22": "諸小國王憶轉輪，　　在中娛樂謂大通。",
    "T15n0606_007:0227a23": "休息天王往見之，　　則為解說此鬼土，",
    "T15n0606_007:0227a24": "非為大帝轉輪王，　　爾乃驚怖自知非。",
    "T15n0606_007:0227a25": "便發往詣大帝邦，　　見威神德大巍巍，",
    "T15n0606_007:0227a26": "吾冥不解久迷惑，　　則奉聖王常侍從。",
    "T15n0606_007:0227a27": "欲學大道不了了，　　還墮緣覺亦如是，",
    "T15n0606_007:0227a28": "然後受佛深微行，　　乃至無上正真道。",
    "T15n0606_007:0227a29": "光光佛威德，　　其德濟眾生，",
    "T15n0606_007:0227b01": "等心加一切，　　除三毒之名。",
    "T15n0606_007:0227b02": "永脫生死苦，　　道因智慧成，",
    "T15n0606_007:0227b03": "清淨如日光，　　徹照三界冥。",
    "T15n0606_007:0227b04": "30 菩薩品(七)修行道地經菩薩品第三十",
    "T15n0606_007:0227b05": "其修行者因自思惟：「人在生死譬如車輪，反",
    "T15n0606_007:0227b06": "覆上下而不離地，終始若斯，往返之患不離",
    "T15n0606_007:0227b07": "三界，皆是本癡不了本無，謂有四大猗之為",
    "T15n0606_007:0227b08": "諦。復如有人見師化幻而謂是人，不知化",
    "T15n0606_007:0227b09": "成；愚人如是，貪著吾我計有身命，不曉其體",
    "T15n0606_007:0227b10": "地、水、火、風。」譬如有人遠出欲遊行詣他國，素",
    "T15n0606_007:0227b11": "聞道難，常懷懼心畏於盜賊，四向望候遙見",
    "T15n0606_007:0227b12": "諸塢眾石草木，謂有大賊數千百騎，當奈之",
    "T15n0606_007:0227b13": "何？各走馳散不知所湊。中有導師呼語眾人：",
    "T15n0606_007:0227b14": "「勿得便捨，至劇難處而無水漿，或值窮厄不",
    "T15n0606_007:0227b15": "濟身命，或困乏極爾乃來還，往返既久加復",
    "T15n0606_007:0227b16": "疲勞，悉失財物當何依怙？裸匱飢凍反當求",
    "T15n0606_007:0227b17": "恃，而從豪富歸命舉假。且自安心共相率化，",
    "T15n0606_007:0227b18": "遣人探候，設無賊者徑可進前，假使有來堅",
    "T15n0606_007:0227b19": "志共戰當令走壞。所以者何？一人欲死十人",
    "T15n0606_007:0227b20": "不當，十人欲死百人不當，百人欲死千人不",
    "T15n0606_007:0227b21": "當，千人欲死萬人不當，萬人欲死天下縱橫。」",
    "T15n0606_007:0227b22": "眾人受教不復馳散，皆住嚴待遣人探竊，唯",
    "T15n0606_007:0227b23": "見草木瓦石之屬，永無盜賊。眾人忻歡爾乃",
    "T15n0606_007:0227b24": "進前，皆謂導師天下無雙，智慧明達誠非世",
    "T15n0606_007:0227b25": "有；舉動進止，輒從其命不敢違失。菩薩大人",
    "T15n0606_007:0227b26": "修行如是，為一切導解三界空，一切如化，五",
    "T15n0606_007:0227b27": "陰猶幻，不惡生死而滅其身，開化十方為示",
    "T15n0606_007:0227b28": "正路。嗟嘆菩薩深遠無侶，周旋三界度脫生",
    "T15n0606_007:0227b29": "死，弟子既小志常懷懼，趣欲滅身不及一切，",
    "T15n0606_007:0227c01": "又不究竟當復還退。從發意始，明人因此聞",
    "T15n0606_007:0227c02": "菩薩教，皆發無上正真道意也！於是頌曰：",
    "T15n0606_007:0227c03": "菩薩大士為修行，　　了一切空身如化，",
    "T15n0606_007:0227c04": "因緣合成得是體，　　坐心不正追逐邪。",
    "T15n0606_007:0227c05": "譬如賈人遠遊行，　　遙見樹木謂是賊，",
    "T15n0606_007:0227c06": "心各懷懅而馳散，　　導師解之心乃安。",
    "T15n0606_007:0227c07": "菩薩如是解本無，　　為一切師廣說法，",
    "T15n0606_007:0227c08": "示弟子等大道深，　　如日光出無浮雲。",
    "T15n0606_007:0227c09": "菩薩學道稍稍漸前至無極慧，因六度無極",
    "T15n0606_007:0227c10": "分別空行，積功累德無央數劫乃得佛道。譬",
    "T15n0606_007:0227c11": "如有人少小仕進，始為困貧轉得大富，求",
    "T15n0606_007:0227c12": "為丞尉遂成令長，進二千石稍到州牧，四征",
    "T15n0606_007:0227c13": "公卿大臣，轉至帝王、轉輪聖王、天帝、梵尊。為",
    "T15n0606_007:0227c14": "菩薩道次第學者亦譬如是，稍稍發意布施、",
    "T15n0606_007:0227c15": "持戒、忍辱、精進、一心、智慧，縛制六情除去三",
    "T15n0606_007:0227c16": "毒陰衰之蓋，向空、無想、無願之法，至不退",
    "T15n0606_007:0227c17": "轉，近成具事一生補處。猶如磨鏡洗治平鐵，",
    "T15n0606_007:0227c18": "稍稍令細遂復發明；稍稍習行六度無極，積",
    "T15n0606_007:0227c19": "功累德不可計劫，自致得佛開度十方。於是",
    "T15n0606_007:0227c20": "頌曰：",
    "T15n0606_007:0227c21": "如人少仕進，　　至尉及令長，",
    "T15n0606_007:0227c22": "二千石州牧，　　四征至公卿，",
    "T15n0606_007:0227c23": "大王并轉輪，　　日月天帝釋；",
    "T15n0606_007:0227c24": "菩薩亦如是，　　稍稍積功德，",
    "T15n0606_007:0227c25": "奉六度無極，　　行是得至佛，",
    "T15n0606_007:0227c26": "開化十方人，　　悉令至大安。",
    "T15n0606_007:0227c27": "菩薩學定專精一心，稍去眾垢進化其志。譬",
    "T15n0606_007:0227c28": "如有人欲行入海，日月行前而往不退，雖遭",
    "T15n0606_007:0227c29": "飢寒未曾動移，不計遠近勤勞之厄，行不休",
    "T15n0606_007:0228a01": "息遂至海邊，合人上船入海採寶，雖知三難",
    "T15n0606_007:0228a02": "不以為懅。到大龍王所居之宮，從求如意上",
    "T15n0606_007:0228a03": "妙明珠欲給窮乏，龍王與之，言：「施一切，勿得",
    "T15n0606_007:0228a04": "愛惜。眾人蒙光而不耗減。」其人得珠蒙恩忽",
    "T15n0606_007:0228a05": "還，以至一國無不得安。菩薩如是，等心行道",
    "T15n0606_007:0228a06": "欲濟眾生，慈、悲、喜、護，一心念佛，其所在方，專",
    "T15n0606_007:0228a07": "精向之未曾懈廢，七日、十日、三月、一載不為",
    "T15n0606_007:0228a08": "俗想，一心向佛并化眾生，乘摩訶衍無極之",
    "T15n0606_007:0228a09": "教，見十方佛，受教得定，三昧不動為一切講。",
    "T15n0606_007:0228a10": "譬如從龍王得如意珠廣及眾人。譬如有人",
    "T15n0606_007:0228a11": "而聞天上有好玉女端正姝好，意欲往見無",
    "T15n0606_007:0228a12": "有神足，夙夜思想臥起不忘，積有年歲未曾",
    "T15n0606_007:0228a13": "他念，便於夢中得往見之，坐起進止。菩薩如",
    "T15n0606_007:0228a14": "是，一心思惟向某方佛，積年不息，得三昧定，",
    "T15n0606_007:0228a15": "行不偽懈，累劫不厭，自致得佛；菩薩行道大",
    "T15n0606_007:0228a16": "慈、大悲哀加一切。昔有一人其目不明，不見",
    "T15n0606_007:0228a17": "日光，心中憂悒：雖有日明，我眼盲冥不能覩",
    "T15n0606_007:0228a18": "也！當奈之何？求得神師飲之甘露，內病即",
    "T15n0606_007:0228a19": "除，其眼精徹得覩日光，察八方上下及諸人",
    "T15n0606_007:0228a20": "民。初發大意，六入、五陰、三毒未除，不能得見",
    "T15n0606_007:0228a21": "十方諸佛；從成就菩薩受法深教，行四等心，",
    "T15n0606_007:0228a22": "解三界空，便得三昧見十方佛，從定意起救",
    "T15n0606_007:0228a23": "濟眾生。譬如珍寶著水精上，如以其器受於",
    "T15n0606_007:0228a24": "瑠璃，瑠璃之色令器同像。菩薩如是，一心念",
    "T15n0606_007:0228a25": "佛無有他志，即得定意見十方佛，因佛威神",
    "T15n0606_007:0228a26": "本德所致見佛世尊。於是頌曰：",
    "T15n0606_007:0228a27": "譬如有人行入海，　　未曾懈癈乃至耳，",
    "T15n0606_007:0228a28": "合人乘船至龍王，　　從求大寶如意珠，",
    "T15n0606_007:0228a29": "以施一切莫不蒙。　　菩薩如是行四恩，",
    "T15n0606_007:0228b01": "大慈大悲行大道，　　一心精進三昧門。",
    "T15n0606_007:0228b02": "如人聞天有玉女，　　夙夜思惟夢得見，",
    "T15n0606_007:0228b03": "菩薩如是等精進，　　見十方佛無不遍。",
    "T15n0606_007:0228b04": "又如目冥思日光，　　良醫治之眼即明，",
    "T15n0606_007:0228b05": "菩薩如是專向佛，　　未曾休息不退轉。",
    "T15n0606_007:0228b06": "如以珍寶著水精，　　展相光耀無不照，",
    "T15n0606_007:0228b07": "菩薩如是三昧定，　　從佛受教遍教化。",
    "T15n0606_007:0228b08": "菩薩積功累德欲度一切，視之如父，視之如",
    "T15n0606_007:0228b09": "母，視之如子、視之如身，等而無異。為五道人",
    "T15n0606_007:0228b10": "勤苦無量不以為劇，雖歷五道生死之患、地",
    "T15n0606_007:0228b11": "獄之苦、餓鬼之毒、畜生之惱、天上世間終始之",
    "T15n0606_007:0228b12": "厄，心不迴動；行大慈悲、四恩無厭，救濟十方",
    "T15n0606_007:0228b13": "免眾想念。譬如彼月初生之時，若小羊角，日",
    "T15n0606_007:0228b14": "日稍大遂至成滿，光明普照眾星獨輝。次",
    "T15n0606_007:0228b15": "第學道為菩薩法，布施、持戒、忍辱、精進、一心、智",
    "T15n0606_007:0228b16": "慧，經無數劫勤苦之行，身心相應言行相副，",
    "T15n0606_007:0228b17": "念十方人若如父母無有親踈。譬如種樹稍",
    "T15n0606_007:0228b18": "稍生芽，後生莖節、枝葉、華實，漸行如是；從初",
    "T15n0606_007:0228b19": "發意便喜向佛，以獲悅心休息惡道，成就六",
    "T15n0606_007:0228b20": "度無極之法，入善方便、不起法忍、一切佛慧，",
    "T15n0606_007:0228b21": "則轉法輪示現滅度，分布大法後生蒙恩。猶",
    "T15n0606_007:0228b22": "如有人欲立大屋，先平其地漸興根基，稍累",
    "T15n0606_007:0228b23": "其牆令至高大，以材木覆梁柱牢堅，以瓦",
    "T15n0606_007:0228b24": "瓦之塗治仰泥，作悉成了而堊灑之，白壁",
    "T15n0606_007:0228b25": "赤柱儼然巍巍；然後請會親族、門室、善友、鄉",
    "T15n0606_007:0228b26": "黨無不周遍，飲食作樂無不欣歡。菩薩如是，",
    "T15n0606_007:0228b27": "積行無量不以勤苦而有厭懈，覩彼眾生展",
    "T15n0606_007:0228b28": "轉五道，終始周旋如磨不定，發大慈悲無蓋",
    "T15n0606_007:0228b29": "之慧欲救一切，猶若如空無所不覆；道德以",
    "T15n0606_007:0228c01": "成，現處三界示於色身，三十二相、八十種好",
    "T15n0606_007:0228c02": "令眾見悅，為十方人而師子吼，一切聞聲莫",
    "T15n0606_007:0228c03": "不歸伏，各從本心成三乘行。於是頌曰：",
    "T15n0606_007:0228c04": "初發意菩薩，　　慈念諸十方，",
    "T15n0606_007:0228c05": "如父母子身，　　等心無希望。",
    "T15n0606_007:0228c06": "漸漸發行迹，　　如樹芽至莖，",
    "T15n0606_007:0228c07": "枝葉節華實，　　種者功不唐。",
    "T15n0606_007:0228c08": "菩薩亦如是，　　稍稍奉行道，",
    "T15n0606_007:0228c09": "功德以成滿，　　平等最吉祥。",
    "T15n0606_007:0228c10": "猶若起大屋，　　平地始基牆，",
    "T15n0606_007:0228c11": "累之令高大，　　覆蓋正圓方。",
    "T15n0606_007:0228c12": "請會親鄉黨，　　飲食作樂倡，",
    "T15n0606_007:0228c13": "菩薩救眾生，　　度脫以道光。",
    "T15n0606_007:0228c14": "何謂超行？適發道意至不退轉無所從生，具",
    "T15n0606_007:0228c15": "足成就至阿惟顏。俱行菩薩何緣獨爾？解三",
    "T15n0606_007:0228c16": "界空、五陰無處，四諦無根緣想而生，十二之",
    "T15n0606_007:0228c17": "因以癡為元；觀察癡元亦無處所，有所著求",
    "T15n0606_007:0228c18": "則名之癡。慧者了無，譬如幻師還觀化人不",
    "T15n0606_007:0228c19": "見有人。菩薩如是，省三處空猶如野馬、夢幻、",
    "T15n0606_007:0228c20": "芭蕉、深山之嚮，但可有名而不可見。昔有一",
    "T15n0606_007:0228c21": "人自於夢中見有國中多諸人民，王大嚴急，",
    "T15n0606_007:0228c22": "群臣奉事不敢失意，五穀平賤、衣被、綵色、倡",
    "T15n0606_007:0228c23": "伎、娛樂。其人覩之，欣然為觀往見國王，王便",
    "T15n0606_007:0228c24": "立之以為大臣，賜與官職、僕從、田宅、七寶，踊",
    "T15n0606_007:0228c25": "躍無量。又自見身復入地獄、餓鬼之中，化為",
    "T15n0606_007:0228c26": "驢身在輩中鳴；忽然上天，七寶宮殿玉女相",
    "T15n0606_007:0228c27": "娛。從夢便覺不覩所獲，則自解了五道如夢，",
    "T15n0606_007:0228c28": "一切本無而不可得，分別此慧則不退轉至",
    "T15n0606_007:0228c29": "無處所，權慧具足明學大道。觀心如幻，五陰、",
    "T15n0606_007:0229a01": "六入若如群臣，色、聲、香、味、細滑之法，五道所",
    "T15n0606_007:0229a02": "有，皆如彼人所夢覺也！見無所見亦無夢想，",
    "T15n0606_007:0229a03": "是謂超越至無極慧不緣次第。於是頌曰：",
    "T15n0606_007:0229a04": "人身及五陰，　　觀之無處所，",
    "T15n0606_007:0229a05": "四諦十二緣，　　一切悉如化。",
    "T15n0606_007:0229a06": "如其夜夢見，　　一國大快樂，",
    "T15n0606_007:0229a07": "為王作大臣，　　伎樂而豪富。",
    "T15n0606_007:0229a08": "入地獄餓鬼，　　為驢輩中鳴，",
    "T15n0606_007:0229a09": "天上七寶殿，　　相娛寤不見。",
    "T15n0606_007:0229a10": "慧者觀三界，　　五陰悉如夢，",
    "T15n0606_007:0229a11": "以了無處所，　　逮得不起忍。",
    "T15n0606_007:0229a12": "道法無遠近，　　猶空無所處，",
    "T15n0606_007:0229a13": "心空解本無，　　忽如日大光。",
    "T15n0606_007:0229a14": "當爾時之慧，　　無得無所失，",
    "T15n0606_007:0229a15": "道無去來今，　　覺乃本無一。",
    "T15n0606_007:0229a16": "何謂超行？人本一故，用不解之便起吾我，適",
    "T15n0606_007:0229a17": "著便縛，以縛求脫；不著無縛，何誰求脫？譬如",
    "T15n0606_007:0229a18": "五事而住虛空，雲、霧、塵、煙、灰，不能為彼虛空",
    "T15n0606_007:0229a19": "作垢。心本如空，五陰之毒喻如五事，不蔽心",
    "T15n0606_007:0229a20": "本曉了無形，慧無罣礙入深法忍，不以次第。",
    "T15n0606_007:0229a21": "譬如有人曾為凡人，家既困乏行詣佛所，遂",
    "T15n0606_007:0229a22": "檀越食，發一好心：「我身宿罪不能布施，今得",
    "T15n0606_007:0229a23": "貧厄，衣不蔽形，食不充口，又不作福，因佛求",
    "T15n0606_007:0229a24": "食；我設有財，廣施供佛及諸聖眾，給足窮乏。」",
    "T15n0606_007:0229a25": "爾時世尊及與聖眾各自罷去，乞士自責：「吾",
    "T15n0606_007:0229a26": "本薄祐不能興德，獲斯困匱。」思惟是已，臥蔭",
    "T15n0606_007:0229a27": "樹下，日已差中餘蔭皆移，所臥樹下其影不",
    "T15n0606_007:0229a28": "轉，體諸垢坌悉為除去，自然有威。時國王崩，",
    "T15n0606_007:0229a29": "當得賢人以為君主，募一國中無不周遍，獨",
    "T15n0606_007:0229b01": "見乞士有超異德，樹蔭覆之若如大蓋，往啟",
    "T15n0606_007:0229b02": "群臣詠其威德。人民咸喜嚴駕奉迎，立為國",
    "T15n0606_007:0229b03": "王。以得帝王，普興德化，供佛眾聖。人在生死",
    "T15n0606_007:0229b04": "五道之苦，五陰、六入、十二因緣，聞佛深法本",
    "T15n0606_007:0229b05": "無之慧，大慈大悲加於一切，雖欲度人不見",
    "T15n0606_007:0229b06": "有人，度無所度不見吾我，三界如響一切無",
    "T15n0606_007:0229b07": "我，等猶虛空，則超入慧不退轉法，無所從生",
    "T15n0606_007:0229b08": "阿惟顏事，名之有德亦無所獲。譬如日出眾",
    "T15n0606_007:0229b09": "冥皆索，還成平等無所適莫，不見有縛亦無",
    "T15n0606_007:0229b10": "所脫。譬如金山自然無作，曉求金者輒如得",
    "T15n0606_007:0229b11": "之不以為難。人本清淨而無垢穢，覺了此慧",
    "T15n0606_007:0229b12": "便入道門而無罣礙，猶空自淨無有淨者。於",
    "T15n0606_007:0229b13": "是頌曰：",
    "T15n0606_007:0229b14": "如人久困貧，　　乞食從眾聖，",
    "T15n0606_007:0229b15": "便自還剋責，　　吾宿積罪冥。",
    "T15n0606_007:0229b16": "便發恭敬意，　　慈念于眾生，",
    "T15n0606_007:0229b17": "若得為帝王，　　給施於萬姓。",
    "T15n0606_007:0229b18": "則臥於樹下，　　其影蔭彼形，",
    "T15n0606_007:0229b19": "使者啟群臣，　　悉往而奉迎，",
    "T15n0606_007:0229b20": "立之為國王，　　事佛及眾聖。",
    "T15n0606_007:0229b21": "菩薩亦如是，　　超越解本淨，",
    "T15n0606_007:0229b22": "德高為巍巍，　　度脫諸群生。",
    "T15n0606_007:0229b23": "五事不污空，　　心淨如寶英，",
    "T15n0606_007:0229b24": "救濟五道厄，　　使除終始冥，",
    "T15n0606_007:0229b25": "如月十五日，　　星中而獨明。",
    "T15n0606_007:0229b26": "昔有一人欲往見佛，知為云何身形何像？所",
    "T15n0606_007:0229b27": "說何趣？阿難遙見前白佛言：「此遠來者為是",
    "T15n0606_007:0229b28": "何人？」佛言：「阿難！未曾有人。」其人徑前欲得覩",
    "T15n0606_007:0229b29": "佛，而不見之。佛身忽然永不在座。人自思惟：",
    "T15n0606_007:0229c01": "「故來覲佛而不見之。」察念何謂？便自解了：「世",
    "T15n0606_007:0229c02": "尊法身本無有形，用吾我人而現此身。譬如",
    "T15n0606_007:0229c03": "深山人呼響應，因對有聲；法身無處，何緣欲",
    "T15n0606_007:0229c04": "見？」適思此已，便逮無所從生阿惟顏，了無內",
    "T15n0606_007:0229c05": "外普等若空，超入正覺。於是頌曰：",
    "T15n0606_007:0229c06": "昔有人發意，　　欲見佛世尊，",
    "T15n0606_007:0229c07": "其尊何等類？　　說法義云何？",
    "T15n0606_007:0229c08": "阿難問何人？　　佛言未曾有。",
    "T15n0606_007:0229c09": "尊身忽不現，　　怪之何所湊？",
    "T15n0606_007:0229c10": "便自解了慧，　　佛身無所遊，",
    "T15n0606_007:0229c11": "空體慧住道，　　示現無不周，",
    "T15n0606_007:0229c12": "道法如嚮應，　　等心無怨讐，",
    "T15n0606_007:0229c13": "解義若斯者，　　如空莫不覆。",
    "T15n0606_007:0229c14": "發意菩薩欲救一切，觀四大身因緣合成，若",
    "T15n0606_007:0229c15": "如幻化。譬如假物，則非我所有亦非他人。猶",
    "T15n0606_007:0229c16": "如合材機關木人因對動搖，愚者覩之謂為",
    "T15n0606_007:0229c17": "是人；慧明察之合木無人，一切三界皆空如",
    "T15n0606_007:0229c18": "是。色、痛、想、行、識、十二因本無有往返，若水中",
    "T15n0606_007:0229c19": "影無有形名，如是行者超入法城。於是頌",
    "T15n0606_007:0229c20": "曰：",
    "T15n0606_007:0229c21": "初發意菩薩，　　解四大本空，",
    "T15n0606_007:0229c22": "視生死泥洹，　　一切覩皆同。",
    "T15n0606_007:0229c23": "譬如借他物，　　當還所取供，",
    "T15n0606_007:0229c24": "不計吾我人，　　除去諸曚曚。",
    "T15n0606_007:0229c25": "不見心意識，　　道明越海江，",
    "T15n0606_007:0229c26": "三界如幻化，　　菩薩受諷誦。",
    "T15n0606_007:0229c27": "五道猶野馬，　　眾惡悉佛種，",
    "T15n0606_007:0229c28": "勸化諸未解，　　法身不轉動。",
    "T15n0606_007:0229c29": "或有慧人自然發意：「如來之行，不因言說而",
    "T15n0606_007:0230a01": "至正覺，如日大光一時普遍，解空義者無道",
    "T15n0606_007:0230a02": "俗觀，等如虛寂永不可名。譬如曠野污埿",
    "T15n0606_007:0230a03": "之中無有下種，自然有生青蓮、芙蓉、莖華；菩",
    "T15n0606_007:0230a04": "薩如是，在恩愛中，三界之難忽然慧解，不見",
    "T15n0606_007:0230a05": "生死、不住泥洹，教化一切令至大安。」於是頌",
    "T15n0606_007:0230a06": "曰：",
    "T15n0606_007:0230a07": "於是發意為菩薩，　　分別空義解本末，",
    "T15n0606_007:0230a08": "以入道法無所乏，　　智慧具足神通達。",
    "T15n0606_007:0230a09": "猶如蓮華生污泥，　　發如來意成菩薩，",
    "T15n0606_007:0230a10": "開化一切眾生類，　　等住法門為正覺。",
    "T15n0606_007:0230a11": "華生泥中清淨好，　　四種之色喻四等，",
    "T15n0606_007:0230a12": "超越次第阿惟顏，　　勇猛力伏首楞嚴。",
    "T15n0606_007:0230a13": "菩薩修道，譬如飛鳥飛行空中無所觸礙，以",
    "T15n0606_007:0230a14": "空為地不畏於空。菩薩如是，發意之頃便入",
    "T15n0606_007:0230a15": "道慧，善權方便不以為乏，心等如空無所住",
    "T15n0606_007:0230a16": "止，不離生死、不樂泥洹，俱不增減。譬如五",
    "T15n0606_007:0230a17": "種綵色各異皆因草木，草木根生悉因從地，",
    "T15n0606_007:0230a18": "地下有水，水下有風，風因空立，如是計本悉",
    "T15n0606_007:0230a19": "無所有；若如浮雲忽有氣來，況無所至！菩薩",
    "T15n0606_007:0230a20": "如是，解三界空喻之如風，無所住止，計有吾",
    "T15n0606_007:0230a21": "我便有三處，不見有我安計有彼？不明無冥",
    "T15n0606_007:0230a22": "無淨不淨，便入本無亦無出入。譬如昔者有",
    "T15n0606_007:0230a23": "一小蟲，心懷金剛住於海邊，閻浮大樹高四",
    "T15n0606_007:0230a24": "千里，樹則震動不能自安。樹神問之：「卿何",
    "T15n0606_007:0230a25": "以故震動不安？」樹報之曰：「蟲住我上所以不",
    "T15n0606_007:0230a26": "安。」神又問曰：「金翅大鳥立於仁上何故不動？",
    "T15n0606_007:0230a27": "小蟲處上而獨戰慄？」樹報之曰：「此蟲雖小腹",
    "T15n0606_007:0230a28": "懷金剛，吾不能勝，是故搖動。」其小蟲者，謂",
    "T15n0606_007:0230a29": "發意菩薩也。其大樹者，謂三界也。樹動不安",
    "T15n0606_007:0230b01": "者，謂發意菩薩超至深慧達阿惟顏，三千大",
    "T15n0606_007:0230b02": "千世界為六反震動。其金翅鳥住上不搖，謂",
    "T15n0606_007:0230b03": "諸弟子四道雖成，無所能感也！於是頌曰：",
    "T15n0606_007:0230b04": "譬如小鳥住大樹，　　戰慄不安五枝散，",
    "T15n0606_007:0230b05": "菩薩大士亦如是，　　超行成就動三千。",
    "T15n0606_007:0230b06": "其心堅固如金剛，　　度脫一切生死患，",
    "T15n0606_007:0230b07": "弟子猶如金翅鳥，　　處在三界無所感。",
    "T15n0606_007:0230b08": "菩薩解慧，入深微妙不從次第，猶如有人卒",
    "T15n0606_007:0230b09": "立為帝，凡夫之士曉了本無，心等如空而無",
    "T15n0606_007:0230b10": "處所至阿惟顏。昔者虛空忽有藥樹，枝葉普",
    "T15n0606_007:0230b11": "覆八隅上下，其氣照下，諸毒草木惡氣悉",
    "T15n0606_007:0230b12": "除，長育天下，諸有好人大小悉安；地高為平，",
    "T15n0606_007:0230b13": "卑者則高，天下太平無有溪谷及與山陵，七",
    "T15n0606_007:0230b14": "寶自然，雨墮甘露，人民大小莫不以歡：「吾本",
    "T15n0606_007:0230b15": "有福以離眾患，出入行步無所畏難，無有惡",
    "T15n0606_007:0230b16": "獸盜賊之苦，藥樹自然蒙者皆安；風雨時節",
    "T15n0606_007:0230b17": "五穀豐熟，面色和悅，衣食化至無有眾惱。」猶",
    "T15n0606_007:0230b18": "如大樹忽然生空，普照天下；若有凡夫在生",
    "T15n0606_007:0230b19": "死中，卒解深慧，至真本無而無罣礙。氣照天",
    "T15n0606_007:0230b20": "下者，謂彼菩薩放大光明以成為佛，除一切",
    "T15n0606_007:0230b21": "人婬、怒、癡垢也。長育令安，謂使四輩奉行道",
    "T15n0606_007:0230b22": "義也。令高下平者，使五道人皆獲平等慧。七",
    "T15n0606_007:0230b23": "寶自然者，謂七覺意也。雨甘露者，謂講菩薩",
    "T15n0606_007:0230b24": "法也。人民安隱五穀豐滋，謂終始斷逮五神",
    "T15n0606_007:0230b25": "通，遂至大義阿惟顏住。於是頌曰：",
    "T15n0606_007:0230b26": "如人卒立為國王，　　菩薩大士亦如是，",
    "T15n0606_007:0230b27": "曉了深慧至無極，　　得成佛道度十方。",
    "T15n0606_007:0230b28": "猶如虛空生大樹，　　根株枝葉四分布，",
    "T15n0606_007:0230b29": "照於八隅上下方，　　地高下平五穀滋。",
    "T15n0606_007:0230c01": "人在生死凡夫身，　　忽解深法惠流布，",
    "T15n0606_007:0230c02": "令十方人度三塗，　　等心一切雨甘露。",
    "T15n0606_007:0230c03": "修行道地經卷第七丹藏促為六卷"
}