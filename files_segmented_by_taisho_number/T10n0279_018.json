{
    "T10n0279_018:0095a18": "大方廣佛華嚴經卷第十八",
    "T10n0279_018:0095a20": "于闐國三藏實叉難陀奉　制譯",
    "T10n0279_018:0095a21": "明法品第十八",
    "T10n0279_018:0095a22": "爾時，精進慧菩薩白法慧菩薩言：「佛子！菩薩",
    "T10n0279_018:0095a23": "摩訶薩初發求一切智心，成就如是無量功",
    "T10n0279_018:0095a24": "德，具大莊嚴，昇一切智乘，入菩薩正位，捨諸",
    "T10n0279_018:0095a25": "世間法，得佛出世法，去、來、現在諸佛攝受，決",
    "T10n0279_018:0095a26": "定至於無上菩提究竟之處。彼諸菩薩於佛",
    "T10n0279_018:0095a27": "教中云何修習，令諸如來皆生歡喜，入諸菩",
    "T10n0279_018:0095a28": "薩所住之處，一切大行皆得清淨，所有大",
    "T10n0279_018:0095a29": "願悉使滿足，獲諸菩薩廣大之藏，隨所應",
    "T10n0279_018:0095b01": "化常為說法，而恒不捨波羅蜜行，所念眾",
    "T10n0279_018:0095b02": "生咸令得度，紹三寶種使不斷絕，善根方",
    "T10n0279_018:0095b03": "便皆悉不虛？佛子！彼諸菩薩以何方便，能",
    "T10n0279_018:0095b04": "令此法當得圓滿？願垂哀愍，為我宣說；此諸",
    "T10n0279_018:0095b05": "大會，靡不樂聞！「復次，如諸菩薩摩訶薩常勤",
    "T10n0279_018:0095b06": "修習，滅除一切無明黑暗，降伏魔怨，制諸外",
    "T10n0279_018:0095b07": "道，永滌一切煩惱心垢；悉能成就一切善根，",
    "T10n0279_018:0095b08": "永出一切惡趣諸難，淨治一切大智境界；成",
    "T10n0279_018:0095b09": "就一切菩薩諸地、諸波羅蜜、總持三昧、六通、",
    "T10n0279_018:0095b10": "三明、四無所畏清淨功德，莊嚴一切諸佛國",
    "T10n0279_018:0095b11": "土，及諸相好身、語、心行成就滿足，善知一切",
    "T10n0279_018:0095b12": "諸佛如來力、無所畏、不共佛法、一切智智所",
    "T10n0279_018:0095b13": "行境界；為欲成熟一切眾生，隨其心樂而取",
    "T10n0279_018:0095b14": "佛土，隨根、隨時如應說法；種種無量廣大佛",
    "T10n0279_018:0095b15": "事，及餘無量諸功德法、諸行、諸道及諸境",
    "T10n0279_018:0095b16": "界，皆悉圓滿，疾與如來功德平等；於諸如",
    "T10n0279_018:0095b17": "來、應、正等覺百千阿僧祇劫修菩薩行時所",
    "T10n0279_018:0095b18": "集法藏，悉能守護，開示演說，諸魔外道無",
    "T10n0279_018:0095b19": "能沮壞，攝持正法無有窮盡；於一切世界演",
    "T10n0279_018:0095b20": "說法時，天王、龍王、夜叉王、乾闥婆王、阿脩羅王、",
    "T10n0279_018:0095b21": "迦樓羅王、緊那羅王、摩睺羅伽王、人王、梵",
    "T10n0279_018:0095b22": "王、如來法王，皆悉守護；一切世間，恭敬供養，",
    "T10n0279_018:0095b23": "同灌其頂；常為諸佛之所護念，一切菩薩亦",
    "T10n0279_018:0095b24": "皆愛敬；得善根力，增長白法，開演如來甚深",
    "T10n0279_018:0095b25": "法藏，攝持正法以自莊嚴。一切菩薩所行次",
    "T10n0279_018:0095b26": "第，願皆演說！」爾時，精進慧菩薩欲重宣其義",
    "T10n0279_018:0095b27": "而說頌言：",
    "T10n0279_018:0095b28": "「大名稱者善能演，　　菩薩所成功德法，",
    "T10n0279_018:0095b29": "　深入無邊廣大行，　　具足清淨無師智。",
    "T10n0279_018:0095c01": "　若有菩薩初發心，　　成就福德智慧乘，",
    "T10n0279_018:0095c02": "　入離生位超世間，　　普獲正等菩提法。",
    "T10n0279_018:0095c03": "　彼復云何佛教中，　　堅固勤修轉增勝，",
    "T10n0279_018:0095c04": "　令諸如來悉歡喜，　　佛所住地速當入？",
    "T10n0279_018:0095c05": "　所行清淨願皆滿，　　及得廣大智慧藏，",
    "T10n0279_018:0095c06": "　常能說法度眾生，　　而心無依無所著。",
    "T10n0279_018:0095c07": "　菩薩一切波羅蜜，　　悉善修行無缺減，",
    "T10n0279_018:0095c08": "　所念眾生咸救度，　　常持佛種使不絕。",
    "T10n0279_018:0095c09": "　所作堅固不唐捐，　　一切功成得出離，",
    "T10n0279_018:0095c10": "　如諸勝者所修行，　　彼清淨道願宣說！",
    "T10n0279_018:0095c11": "　永破一切無明暗，　　降伏眾魔及外道，",
    "T10n0279_018:0095c12": "　所有垢穢悉滌除，　　得近如來大智慧。",
    "T10n0279_018:0095c13": "　永離惡趣諸險難，　　淨治大智殊勝境，",
    "T10n0279_018:0095c14": "　獲妙道力隣上尊，　　一切功德皆成就。",
    "T10n0279_018:0095c15": "　證得如來最勝智，　　住於無量諸國土，",
    "T10n0279_018:0095c16": "　隨眾生心而說法，　　及作廣大諸佛事。",
    "T10n0279_018:0095c17": "　云何而得諸妙道，　　開演如來正法藏，",
    "T10n0279_018:0095c18": "　常能受持諸佛法，　　無能超勝無與等？",
    "T10n0279_018:0095c19": "　云何無畏如師子，　　所行清淨如滿月？",
    "T10n0279_018:0095c20": "　云何修習佛功德，　　猶如蓮華不著水？」",
    "T10n0279_018:0095c21": "爾時，法慧菩薩告精進慧菩薩言：「善哉！佛子！",
    "T10n0279_018:0095c22": "汝今為欲多所饒益、多所安樂、多所惠利，",
    "T10n0279_018:0095c23": "哀愍世間諸天及人，問於如是菩薩所修清",
    "T10n0279_018:0095c24": "淨之行。佛子！汝住實法，發大精進，增長不",
    "T10n0279_018:0095c25": "退，已得解脫；能作是問，同於如來。諦聽！諦",
    "T10n0279_018:0095c26": "聽！善思念之！我今承佛威神之力，為汝於",
    "T10n0279_018:0095c27": "中說其少分。「佛子！菩薩摩訶薩已發一切",
    "T10n0279_018:0095c28": "智心，應離癡暗，精勤守護，無令放逸。佛子！",
    "T10n0279_018:0095c29": "菩薩摩訶薩住十種法，名：不放逸。何者為十？",
    "T10n0279_018:0096a01": "一者，護持眾戒；二者，遠離愚癡，淨菩提心；三",
    "T10n0279_018:0096a02": "者，心樂質直，離諸諂誑；四者，勤修善根，無有",
    "T10n0279_018:0096a03": "退轉；五者，恒善思惟，自所發心；六者，不樂親",
    "T10n0279_018:0096a04": "近在家、出家一切凡夫；七者，修諸善業而不",
    "T10n0279_018:0096a05": "願求世間果報；八者，永離二乘，行菩薩道；九",
    "T10n0279_018:0096a06": "者，樂修眾善，令不斷絕；十者，恒善觀察自相",
    "T10n0279_018:0096a07": "續力。佛子！若諸菩薩行此十法，是則名為住",
    "T10n0279_018:0096a08": "不放逸。「佛子！菩薩摩訶薩住不放逸，得十種",
    "T10n0279_018:0096a09": "清淨。何者為十？一者，如說而行；二者，念智",
    "T10n0279_018:0096a10": "成就；三者，住於深定，不沈不舉；四者，樂求佛",
    "T10n0279_018:0096a11": "法，無有懈息；五者，隨所聞法，如理觀察，具足",
    "T10n0279_018:0096a12": "出生巧妙智慧；六者，入深禪定，得佛神通；",
    "T10n0279_018:0096a13": "七者，其心平等，無有高下；八者，於諸眾生上、",
    "T10n0279_018:0096a14": "中、下類，心無障礙，猶如大地等作利益；九者，",
    "T10n0279_018:0096a15": "若見眾生乃至一發菩提之心，尊重承事",
    "T10n0279_018:0096a16": "猶如和尚；十者，於授戒和尚及阿闍梨、一",
    "T10n0279_018:0096a17": "切菩薩、諸善知識、法師之所，常生尊重，承事",
    "T10n0279_018:0096a18": "供養。佛子！是名菩薩住不放逸十種清淨。",
    "T10n0279_018:0096a19": "佛子！菩薩摩訶薩住不放逸，發大精進；起於",
    "T10n0279_018:0096a20": "正念，生勝欲樂，所行不息；於一切法，心無依",
    "T10n0279_018:0096a21": "處；於甚深法，能勤修習；入無諍門，增廣大",
    "T10n0279_018:0096a22": "心；佛法無邊，能順了知，令諸如來皆悉歡",
    "T10n0279_018:0096a23": "喜。「佛子！菩薩摩訶薩復有十法，能令一切諸",
    "T10n0279_018:0096a24": "佛歡喜。何等為十？一者，精進不退；二者，不惜",
    "T10n0279_018:0096a25": "身命；三者，於諸利養無有希求；四者，知一",
    "T10n0279_018:0096a26": "切法皆如虛空；五者，善能觀察，普入法界；",
    "T10n0279_018:0096a27": "六者，知諸法印，心無倚著；七者，常發大願；八",
    "T10n0279_018:0096a28": "者，成就清淨忍智光明；九者，觀自善法，心無",
    "T10n0279_018:0096a29": "增減；十者，依無作門，修諸淨行。佛子！是為菩",
    "T10n0279_018:0096b01": "薩住十種法，能令一切如來歡喜。「佛子！復有",
    "T10n0279_018:0096b02": "十法，能令一切諸佛歡喜。何者為十？所謂：安",
    "T10n0279_018:0096b03": "住不放逸；安住無生忍；安住大慈；安住大悲；",
    "T10n0279_018:0096b04": "安住滿足諸波羅蜜；安住諸行；安住大願；",
    "T10n0279_018:0096b05": "安住巧方便；安住勇猛力；安住智慧，觀一切",
    "T10n0279_018:0096b06": "法皆無所住，猶如虛空。佛子！若諸菩薩住",
    "T10n0279_018:0096b07": "此十法，能令一切諸佛歡喜。「佛子！有十種法，",
    "T10n0279_018:0096b08": "令諸菩薩速入諸地。何等為十？一者，善巧圓",
    "T10n0279_018:0096b09": "滿福、智二行；二者，能大莊嚴波羅蜜道；三者，",
    "T10n0279_018:0096b10": "智慧明達，不隨他語；四者，承事善友，恒不捨",
    "T10n0279_018:0096b11": "離；五者，常行精進，無有懈怠；六者，善能安",
    "T10n0279_018:0096b12": "住如來神力；七者，修諸善根，不生疲倦；八者，",
    "T10n0279_018:0096b13": "深心利智，以大乘法而自莊嚴；九者，於地",
    "T10n0279_018:0096b14": "地法門，心無所住；十者，與三世佛善根方便",
    "T10n0279_018:0096b15": "同一體性。佛子！此十種法，令諸菩薩速入諸",
    "T10n0279_018:0096b16": "地。「復次，佛子！諸菩薩初住地時，應善觀察；",
    "T10n0279_018:0096b17": "隨其所有一切法門，隨其所有甚深智慧，隨",
    "T10n0279_018:0096b18": "所修因，隨所得果，隨其境界，隨其力用，",
    "T10n0279_018:0096b19": "隨其示現，隨其分別，隨其所得，悉善觀察。知",
    "T10n0279_018:0096b20": "一切法，皆是自心，而無所著；如是知已，入菩",
    "T10n0279_018:0096b21": "薩地，能善安住。佛子！彼諸菩薩作是思惟：",
    "T10n0279_018:0096b22": "『我等宜應速入諸地。何以故？我等若於地地",
    "T10n0279_018:0096b23": "中住，成就如是廣大功德；具功德已，漸入佛",
    "T10n0279_018:0096b24": "地；住佛地已，能作無邊廣大佛事。是故宜應",
    "T10n0279_018:0096b25": "常勤修習，無有休息，無有疲厭，以大功德",
    "T10n0279_018:0096b26": "而自莊嚴入菩薩地。』「佛子！有十種法，令諸菩",
    "T10n0279_018:0096b27": "薩所行清淨。何等為十？一者，悉捨資財，滿眾",
    "T10n0279_018:0096b28": "生意；二者，持戒清淨，無所毀犯；三者，柔和",
    "T10n0279_018:0096b29": "忍辱，無有窮盡；四者，勤修諸行，永不退轉；五",
    "T10n0279_018:0096c01": "者，以正念力，心無迷亂；六者，分別了知無",
    "T10n0279_018:0096c02": "量諸法；七者，修一切行而無所著；八者，其",
    "T10n0279_018:0096c03": "心不動，猶如山王；九者，廣度眾生，猶如橋梁；",
    "T10n0279_018:0096c04": "十者，知一切眾生與諸如來同一體性。佛",
    "T10n0279_018:0096c05": "子！是為十法，令諸菩薩所行清淨。「菩薩既得",
    "T10n0279_018:0096c06": "行清淨已，復獲十種增勝法。何等為十？一",
    "T10n0279_018:0096c07": "者，他方諸佛，皆悉護念；二者，善根增勝，超",
    "T10n0279_018:0096c08": "諸等列；三者，善能領受佛加持力；四者，常得",
    "T10n0279_018:0096c09": "善人，為所依怙；五者，安住精進，恒不放逸；",
    "T10n0279_018:0096c10": "六者，知一切法平等無異；七者，心恒安住",
    "T10n0279_018:0096c11": "無上大悲；八者，如實觀法，出生妙慧；九者，",
    "T10n0279_018:0096c12": "能善修行巧妙方便；十者，能知如來方便之",
    "T10n0279_018:0096c13": "力。佛子！是為菩薩十種增勝法。「佛子！菩薩",
    "T10n0279_018:0096c14": "有十種清淨願。何等為十？一願，成熟眾生，無",
    "T10n0279_018:0096c15": "有疲倦；二願，具行眾善，淨諸世界；三願，承事",
    "T10n0279_018:0096c16": "如來，常生尊重；四願，護持正法，不惜軀命；五",
    "T10n0279_018:0096c17": "願，以智觀察，入諸佛土；六願，與諸菩薩同一",
    "T10n0279_018:0096c18": "體性；七願，入如來門，了一切法；八願，見者",
    "T10n0279_018:0096c19": "生信，無不獲益；九願，神力住世，盡未來劫；",
    "T10n0279_018:0096c20": "十願，具普賢行，淨治一切種智之門。佛子！",
    "T10n0279_018:0096c21": "是為菩薩十種清淨願。「佛子！菩薩住十種",
    "T10n0279_018:0096c22": "法，令諸大願皆得圓滿。何等為十？一者，心",
    "T10n0279_018:0096c23": "無疲厭；二者，具大莊嚴；三者，念諸菩薩殊",
    "T10n0279_018:0096c24": "勝願力；四者，聞諸佛土，悉願往生；五者，深",
    "T10n0279_018:0096c25": "心長久，盡未來劫；六者，願悉成就一切眾",
    "T10n0279_018:0096c26": "生；七者，住一切劫，不以為勞；八者，受一切",
    "T10n0279_018:0096c27": "苦，不生厭離；九者，於一切樂，心無貪著；十者，",
    "T10n0279_018:0096c28": "常勤守護無上法門。「佛子！菩薩滿足如是",
    "T10n0279_018:0096c29": "願時，即得十種無盡藏。何等為十？所謂：普",
    "T10n0279_018:0097a01": "見諸佛無盡藏、總持不忘無盡藏、決了諸法",
    "T10n0279_018:0097a02": "無盡藏、大悲救護無盡藏、種種三昧無盡藏、",
    "T10n0279_018:0097a03": "滿眾生心廣大福德無盡藏、演一切法甚",
    "T10n0279_018:0097a04": "深智慧無盡藏、報得神通無盡藏、住無量劫",
    "T10n0279_018:0097a05": "無盡藏、入無邊世界無盡藏。佛子！是為菩",
    "T10n0279_018:0097a06": "薩十無盡藏。「菩薩得是十種藏已，福德具足，",
    "T10n0279_018:0097a07": "智慧清淨；於諸眾生，隨其所應而為說法。佛",
    "T10n0279_018:0097a08": "子！菩薩云何於諸眾生，隨其所應而為說",
    "T10n0279_018:0097a09": "法？所謂：知其所作，知其因緣，知其心行，知",
    "T10n0279_018:0097a10": "其欲樂。貪欲多者，為說不淨；瞋恚多者，為說",
    "T10n0279_018:0097a11": "大慈；愚癡多者，教勤觀察；三毒等者，為說成",
    "T10n0279_018:0097a12": "就勝智法門；樂生死者，為說三苦；若著處所，",
    "T10n0279_018:0097a13": "說處空寂；心懈怠者，說大精進；懷我慢者，說",
    "T10n0279_018:0097a14": "法平等；多諂誑者，為說菩薩；其心質直、樂",
    "T10n0279_018:0097a15": "寂靜者，廣為說法，令其成就。菩薩如是隨其",
    "T10n0279_018:0097a16": "所應而為說法。為說法時，文相連屬，義無舛",
    "T10n0279_018:0097a17": "謬；觀法先後，以智分別；是非審定，不違法",
    "T10n0279_018:0097a18": "印；次第建立無邊行門，令諸眾生斷一切",
    "T10n0279_018:0097a19": "疑；善知諸根，入如來教；證真實際，知法平",
    "T10n0279_018:0097a20": "等；斷諸法愛，除一切執；常念諸佛，心無暫",
    "T10n0279_018:0097a21": "捨；了知音聲，體性平等；於諸言說，心無所",
    "T10n0279_018:0097a22": "著；巧說譬諭，無相違反，悉令得悟一切諸",
    "T10n0279_018:0097a23": "佛隨應普現平等智身。「菩薩如是為諸眾生",
    "T10n0279_018:0097a24": "而演說法，則自修習，增長義利，不捨諸度，",
    "T10n0279_018:0097a25": "具足莊嚴波羅蜜道。是時，菩薩為令眾生",
    "T10n0279_018:0097a26": "心滿足故，內外悉捨而無所著，是則能淨",
    "T10n0279_018:0097a27": "檀波羅蜜。具持眾戒而無所著，永離我慢，",
    "T10n0279_018:0097a28": "是則能淨尸波羅蜜。悉能忍受一切諸惡，於",
    "T10n0279_018:0097a29": "諸眾生，其心平等，無有動搖，譬如大地",
    "T10n0279_018:0097b01": "能持一切，是則能淨忍波羅蜜。普發眾業，",
    "T10n0279_018:0097b02": "常修靡懈，諸有所作恒不退轉，勇猛勢力無",
    "T10n0279_018:0097b03": "能制伏，於諸功德不取不捨，而能滿足一切",
    "T10n0279_018:0097b04": "智門，是則能淨精進波羅蜜。於五欲境無所",
    "T10n0279_018:0097b05": "貪著，諸次第定悉能成就，常正思惟，不住不",
    "T10n0279_018:0097b06": "出，而能銷滅一切煩惱，出生無量諸三昧",
    "T10n0279_018:0097b07": "門，成就無邊大神通力；逆順次第，入諸三",
    "T10n0279_018:0097b08": "昧，於一三昧門入無邊三昧門，悉知一切三",
    "T10n0279_018:0097b09": "昧境界，與一切三昧三摩鉢底智印不相違",
    "T10n0279_018:0097b10": "背，能速入於一切智地，是則能淨禪波羅蜜。",
    "T10n0279_018:0097b11": "於諸佛所聞法受持，近善知識承事不倦；常",
    "T10n0279_018:0097b12": "樂聞法，心無厭足；隨所聽受，如理思惟；入真",
    "T10n0279_018:0097b13": "三昧，離諸僻見；善觀諸法，得實相印，了知如",
    "T10n0279_018:0097b14": "來無功用道；乘普門慧，入於一切智智之門，",
    "T10n0279_018:0097b15": "永得休息，是則能淨般若波羅蜜。示現一切",
    "T10n0279_018:0097b16": "世間作業，教化眾生而不厭倦，隨其心樂",
    "T10n0279_018:0097b17": "而為現身；一切所行皆無染著，或現凡夫、或",
    "T10n0279_018:0097b18": "現聖人所行之行，或現生死，或現涅槃；善能",
    "T10n0279_018:0097b19": "觀察一切所作，示現一切諸莊嚴事而不貪",
    "T10n0279_018:0097b20": "著，遍入諸趣度脫眾生，是則能淨方便波羅",
    "T10n0279_018:0097b21": "蜜。盡成就一切眾生，盡莊嚴一切世界，盡",
    "T10n0279_018:0097b22": "供養一切諸佛，盡通達無障礙法，盡修行遍",
    "T10n0279_018:0097b23": "法界行，身恒住盡未來劫智，盡知一切心念，",
    "T10n0279_018:0097b24": "盡覺悟流轉還滅，盡示現一切國土，盡證得",
    "T10n0279_018:0097b25": "如來智慧，是則能淨願波羅蜜。具深心力，",
    "T10n0279_018:0097b26": "無有雜染故；具深信力，無能摧伏故；具大",
    "T10n0279_018:0097b27": "悲力，不生疲厭故；具大慈力，所行平等故；具",
    "T10n0279_018:0097b28": "總持力，能以方便持一切義故；具辯才力，令",
    "T10n0279_018:0097b29": "一切眾生歡喜滿足故；具波羅蜜力，莊嚴大",
    "T10n0279_018:0097c01": "乘故；具大願力，永不斷絕故；具神通力，出",
    "T10n0279_018:0097c02": "生無量故；具加持力，令信解領受故，是則",
    "T10n0279_018:0097c03": "能淨力波羅蜜。知貪欲行者，知瞋恚行者，",
    "T10n0279_018:0097c04": "知愚癡行者，知等分行者，知修學地行者，",
    "T10n0279_018:0097c05": "一念中知無邊眾生行，知無邊眾生心，知一",
    "T10n0279_018:0097c06": "切法真實，知一切如來力，普覺悟法界門，",
    "T10n0279_018:0097c07": "是則能淨智波羅蜜。「佛子！菩薩如是清淨諸",
    "T10n0279_018:0097c08": "波羅蜜時、圓滿諸波羅蜜時、不捨諸波羅蜜",
    "T10n0279_018:0097c09": "時，住大莊嚴菩薩乘中。隨其所念，一切眾生",
    "T10n0279_018:0097c10": "皆為說法，令增淨業而得度脫。墮惡道者，",
    "T10n0279_018:0097c11": "教使發心；在難中者，令勤精進；多貪眾生，",
    "T10n0279_018:0097c12": "示無貪法；多瞋眾生，令行平等；著見眾生，",
    "T10n0279_018:0097c13": "為說緣起；欲界眾生，教離欲恚惡不善法；",
    "T10n0279_018:0097c14": "色界眾生，為其宣說毘鉢舍那；無色界眾",
    "T10n0279_018:0097c15": "生，為其宣說微妙智慧；二乘之人，教寂靜",
    "T10n0279_018:0097c16": "行；樂大乘者，為說十力廣大莊嚴。如其往",
    "T10n0279_018:0097c17": "昔初發心時，見無量眾生墮諸惡道，大師",
    "T10n0279_018:0097c18": "子吼作如是言：『我當以種種法門，隨其所應",
    "T10n0279_018:0097c19": "而度脫之！』菩薩具足如是智慧，廣能度脫一",
    "T10n0279_018:0097c20": "切眾生。「佛子！菩薩具足如是智慧，令三寶",
    "T10n0279_018:0097c21": "種永不斷絕。所以者何？菩薩摩訶薩教諸",
    "T10n0279_018:0097c22": "眾生發菩提心，是故能令佛種不斷；常為眾",
    "T10n0279_018:0097c23": "生開闡法藏，是故能令法種不斷；善持教",
    "T10n0279_018:0097c24": "法，無所乖違，是故能令僧種不斷。復次，悉能",
    "T10n0279_018:0097c25": "稱讚一切大願，是故能令佛種不斷；分別演",
    "T10n0279_018:0097c26": "說因緣之門，是故能令法種不斷；常勤修習",
    "T10n0279_018:0097c27": "六和敬法，是故能令僧種不斷。復次，於眾生",
    "T10n0279_018:0097c28": "田中下佛種子，是故能令佛種不斷；護持",
    "T10n0279_018:0097c29": "正法，不惜身命，是故能令法種不斷；統理",
    "T10n0279_018:0098a01": "大眾，無有疲倦，是故能令僧種不斷。復次，於",
    "T10n0279_018:0098a02": "去、來、今佛，所說之法、所制之戒，皆悉奉持，",
    "T10n0279_018:0098a03": "心不捨離，是故能令佛、法、僧種永不斷絕。",
    "T10n0279_018:0098a04": "菩薩如是紹隆三寶，一切所行無有過失，隨",
    "T10n0279_018:0098a05": "有所作，皆以迴向一切智門，是故三業皆",
    "T10n0279_018:0098a06": "無瑕玷。無瑕玷故，所作眾善，所行諸行，教化",
    "T10n0279_018:0098a07": "眾生，隨應說法，乃至一念，無有錯謬，皆",
    "T10n0279_018:0098a08": "與方便智慧相應，悉以向於一切智智，無空",
    "T10n0279_018:0098a09": "過者。「菩薩如是修習善法，念念具足十種",
    "T10n0279_018:0098a10": "莊嚴。何者為十？所謂：身莊嚴，隨諸眾生所",
    "T10n0279_018:0098a11": "應調伏而為示現故；語莊嚴，斷一切疑，皆令",
    "T10n0279_018:0098a12": "歡喜故；心莊嚴，於一念中入諸三昧故；佛剎",
    "T10n0279_018:0098a13": "莊嚴，一切清淨，離諸煩惱故；光明莊嚴，放無",
    "T10n0279_018:0098a14": "邊光普照眾生故；眾會莊嚴，普攝眾會，皆令",
    "T10n0279_018:0098a15": "歡喜故；神通莊嚴，隨眾生心，自在示現故；正",
    "T10n0279_018:0098a16": "教莊嚴，能攝一切聰慧人故；涅槃地莊嚴，於",
    "T10n0279_018:0098a17": "一處成道，周遍十方悉無餘故；巧說莊嚴，隨",
    "T10n0279_018:0098a18": "處、隨時、隨其根器為說法故。菩薩成就如是",
    "T10n0279_018:0098a19": "莊嚴，於念念中，身、語、意業皆無空過，悉以迴",
    "T10n0279_018:0098a20": "向一切智門。若有眾生見此菩薩，當知亦",
    "T10n0279_018:0098a21": "復無空過者，以必當成阿耨多羅三藐三菩",
    "T10n0279_018:0098a22": "提故。若聞名，若供養，若同住，若憶念，若隨",
    "T10n0279_018:0098a23": "出家，若聞說法，若隨喜善根，若遙生欽敬，乃",
    "T10n0279_018:0098a24": "至稱揚、讚歎名字，皆當得阿耨多羅三藐三",
    "T10n0279_018:0098a25": "菩提。佛子！譬如有藥，名為：善見，眾生見者，",
    "T10n0279_018:0098a26": "眾毒悉除；菩薩如是成就此法，眾生若見，諸",
    "T10n0279_018:0098a27": "煩惱毒皆得除滅，善法增長。「佛子！菩薩摩訶",
    "T10n0279_018:0098a28": "薩住此法中，勤加修習，以智慧明，滅諸癡",
    "T10n0279_018:0098a29": "闇；以慈悲力，摧伏魔軍；以大智慧及福德",
    "T10n0279_018:0098b01": "力，制諸外道；以金剛定，滅除一切心垢煩",
    "T10n0279_018:0098b02": "惱；以精進力，集諸善根；以淨佛土諸善根",
    "T10n0279_018:0098b03": "力，遠離一切惡道諸難；以無所著力，淨智",
    "T10n0279_018:0098b04": "境界；以方便智慧力，出生一切菩薩諸地、",
    "T10n0279_018:0098b05": "諸波羅蜜，及諸三昧、六通、三明、四無所畏，悉",
    "T10n0279_018:0098b06": "令清淨；以一切善法力，成滿一切諸佛淨土，",
    "T10n0279_018:0098b07": "無邊相好身、語及心具足莊嚴；以智自在觀",
    "T10n0279_018:0098b08": "察力，知一切如來力、無所畏、不共佛法，悉皆",
    "T10n0279_018:0098b09": "平等；以廣大智慧力，了知一切智智境界；",
    "T10n0279_018:0098b10": "以往昔誓願力，隨所應化，現佛國土，轉大",
    "T10n0279_018:0098b11": "法輪，度脫無量無邊眾生。「佛子！菩薩摩訶薩",
    "T10n0279_018:0098b12": "勤修此法，次第成就諸菩薩行，乃至得與諸",
    "T10n0279_018:0098b13": "佛平等，於無邊世界中為大法師，護持正",
    "T10n0279_018:0098b14": "法；一切諸佛之所護念，守護受持廣大法藏；",
    "T10n0279_018:0098b15": "獲無礙辯，深入法門；於無邊世界大眾之",
    "T10n0279_018:0098b16": "中，隨類不同，普現其身，色相具足，最勝無",
    "T10n0279_018:0098b17": "比，以無礙辯巧說深法；其音圓滿善巧分布",
    "T10n0279_018:0098b18": "故，能令聞者入於無盡智慧之門；知諸眾生",
    "T10n0279_018:0098b19": "心行煩惱而為說法，所出言音具足清淨",
    "T10n0279_018:0098b20": "故，一音演暢，能令一切皆生歡喜；其身端正",
    "T10n0279_018:0098b21": "有大威力故，處於眾會，無能過者；善知眾心",
    "T10n0279_018:0098b22": "故，能普現身；善巧說法故，音聲無礙；得心自",
    "T10n0279_018:0098b23": "在故，巧說大法，無能沮壞；得無所畏故，心無",
    "T10n0279_018:0098b24": "怯弱；於法自在故，無能過者；於智自在故，無",
    "T10n0279_018:0098b25": "能勝者；般若波羅蜜自在故，所說法相，不相",
    "T10n0279_018:0098b26": "違背；辯才自在故，隨樂說法，相續不斷；陀羅",
    "T10n0279_018:0098b27": "尼自在故，決定開示諸法實相；辯才自在故，",
    "T10n0279_018:0098b28": "隨所演說，能開種種譬諭之門；大悲自在",
    "T10n0279_018:0098b29": "故，勤誨眾生，心無懈息；大慈自在故，放光明",
    "T10n0279_018:0098c01": "網悅可眾心。菩薩如是處於高廣師子之座，",
    "T10n0279_018:0098c02": "演說大法。唯除如來及勝願智諸大菩薩，",
    "T10n0279_018:0098c03": "其餘眾生無能勝者、無見頂者、無映奪者；",
    "T10n0279_018:0098c04": "欲以難問令其退屈，無有是處。「佛子！菩薩摩",
    "T10n0279_018:0098c05": "訶薩得如是自在力已，假使有不可說世界",
    "T10n0279_018:0098c06": "量廣大道場，滿中眾生，一一眾生威德色",
    "T10n0279_018:0098c07": "相皆如三千大千世界主。菩薩於此，纔現",
    "T10n0279_018:0098c08": "其身，悉能映蔽如是大眾，以大慈悲安其怯",
    "T10n0279_018:0098c09": "弱，以深智慧察其欲樂，以無畏辯為其說",
    "T10n0279_018:0098c10": "法，能令一切皆生歡喜。何以故？佛子！菩薩",
    "T10n0279_018:0098c11": "摩訶薩成就無量智慧輪故，成就無量巧分",
    "T10n0279_018:0098c12": "別故，成就廣大正念力故，成就無盡善巧慧",
    "T10n0279_018:0098c13": "故，成就決了諸法實相陀羅尼故，成就無邊",
    "T10n0279_018:0098c14": "際菩提心故，成就無錯謬妙辯才故，成",
    "T10n0279_018:0098c15": "就得一切佛加持深信解故，成就普入三世",
    "T10n0279_018:0098c16": "諸佛眾會道場智慧力故，成就知三世諸佛",
    "T10n0279_018:0098c17": "同一體性清淨心故，成就三世一切如來智、",
    "T10n0279_018:0098c18": "一切菩薩大願智能作大法師開闡諸佛正",
    "T10n0279_018:0098c19": "法藏及護持故。」爾時，法慧菩薩欲重宣其",
    "T10n0279_018:0098c20": "義，承佛神力而說頌言：",
    "T10n0279_018:0098c21": "「心住菩提集眾福，　　常不放逸植堅慧，",
    "T10n0279_018:0098c22": "　正念其意恒不忘，　　十方諸佛皆歡喜。",
    "T10n0279_018:0098c23": "　念欲堅固自勤勵，　　於世無依無退怯，",
    "T10n0279_018:0098c24": "　以無諍行入深法，　　十方諸佛皆歡喜。",
    "T10n0279_018:0098c25": "　佛歡喜已堅精進，　　修行福智助道法，",
    "T10n0279_018:0098c26": "　入於諸地淨眾行，　　滿足如來所說願。",
    "T10n0279_018:0098c27": "　如是而修獲妙法，　　既得法已施群生，",
    "T10n0279_018:0098c28": "　隨其心樂及根性，　　悉順其宜為開演。",
    "T10n0279_018:0098c29": "　菩薩為他演說法，　　不捨自己諸度行，",
    "T10n0279_018:0099a01": "　波羅蜜道既已成，　　常於有海濟群生。",
    "T10n0279_018:0099a02": "　晝夜勤修無懈倦，　　令三寶種不斷絕，",
    "T10n0279_018:0099a03": "　所行一切白淨法，　　悉以迴向如來地。",
    "T10n0279_018:0099a04": "　菩薩所修眾善行，　　普為成就諸群生，",
    "T10n0279_018:0099a05": "　令其破闇滅煩惱，　　降伏魔軍成正覺。",
    "T10n0279_018:0099a06": "　如是修行得佛智，　　深入如來正法藏，",
    "T10n0279_018:0099a07": "　為大法師演妙法，　　譬如甘露悉霑灑。",
    "T10n0279_018:0099a08": "　慈悲哀愍遍一切，　　眾生心行靡不知，",
    "T10n0279_018:0099a09": "　如其所樂為開闡，　　無量無邊諸佛法。",
    "T10n0279_018:0099a10": "　進止安徐如象王，　　勇猛無畏猶師子，",
    "T10n0279_018:0099a11": "　不動如山智如海，　　亦如大雨除眾熱。」",
    "T10n0279_018:0099a12": "時，法慧菩薩說此頌已，如來歡喜，大眾奉行。",
    "T10n0279_018:0099a13": "大方廣佛華嚴經卷第十八"
}