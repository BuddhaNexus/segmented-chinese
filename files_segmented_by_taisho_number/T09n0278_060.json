{
    "T09n0278_060:0781b02": "大方廣佛華嚴經卷第六十",
    "T09n0278_060:0781b04": "東晉天竺三藏佛馱跋陀羅譯",
    "T09n0278_060:0781b05": "之十七入法界品第三十四之十七",
    "T09n0278_060:0781b06": "爾時，善財自見己身在諸佛所，見如是",
    "T09n0278_060:0781b07": "等諸奇特事。又聞樓觀諸金鈴中，出不思議",
    "T09n0278_060:0781b08": "微妙音聲，所謂：初發菩提心聲；菩薩所行諸",
    "T09n0278_060:0781b09": "度願聲；恭敬供養，不可思議諸佛音聲；淨佛",
    "T09n0278_060:0781b10": "剎聲；佛法雲聲。諸莊嚴具，亦出如是微妙",
    "T09n0278_060:0781b11": "音聲。又聞某菩薩，在某世界，於某劫中，某",
    "T09n0278_060:0781b12": "知識化迴向善根，出生大願；於某佛所，大",
    "T09n0278_060:0781b13": "眾之中，發菩提心聲。又聞菩薩修習諸行",
    "T09n0278_060:0781b14": "劫數多小，於某剎中，成正覺聲；如是名",
    "T09n0278_060:0781b15": "號，壽量長短，滿足大願，化眾生聲；於諸菩",
    "T09n0278_060:0781b16": "薩、聲聞、緣覺、大眾之中，現般涅槃法住世",
    "T09n0278_060:0781b17": "聲。又聞菩薩於某世界，悉能廣行檀波羅",
    "T09n0278_060:0781b18": "蜜，淨持禁戒，修習忍辱，發行精進，入諸禪",
    "T09n0278_060:0781b19": "定，習應智慧；為求法故，捨諸珍寶、國城、妻",
    "T09n0278_060:0781b20": "子、頭目、手足。守護正法，為大法師，施清淨",
    "T09n0278_060:0781b21": "法，設大法會，建大法幢，擊法鼓，吹法",
    "T09n0278_060:0781b22": "螺，雨法雨，興立塔廟；種種莊嚴，安樂眾",
    "T09n0278_060:0781b23": "生，護佛法藏。又聞某佛，在某世界，於某劫",
    "T09n0278_060:0781b24": "中，成等正覺，眷屬多小，壽命長短，滿足大",
    "T09n0278_060:0781b25": "願，教化眾生。聞如是等不可思議微妙音",
    "T09n0278_060:0781b26": "聲，身心柔軟，歡喜無量；即得無量陀羅尼門、",
    "T09n0278_060:0781b27": "辯才門、忍門、精進門、大願門、通明門、智慧門、解",
    "T09n0278_060:0781b28": "脫門、波羅蜜門、三昧門。",
    "T09n0278_060:0781b29": "爾時，善財於寶鏡中，見諸如來及其眷",
    "T09n0278_060:0781b30": "屬；諸大菩薩、聲聞、緣覺；淨世界、不淨世界、",
    "T09n0278_060:0781c01": "雜世界；或世界有佛、或世界無佛、或上、",
    "T09n0278_060:0781c02": "中、下世界；或有世界如因陀羅網；或有",
    "T09n0278_060:0781c03": "飜覆仰伏世界。又復覩見平正世界，悉",
    "T09n0278_060:0781c04": "分別知五道別異。又見無量阿僧祇諸大",
    "T09n0278_060:0781c05": "菩薩，經行禪定，觀察諸法，發大悲心，普覆",
    "T09n0278_060:0781c06": "眾生，造種種論，辯眾義趣、或書經卷；或",
    "T09n0278_060:0781c07": "問、或答，或見出生三種迴向，及諸大願，悉",
    "T09n0278_060:0781c08": "皆覩見如是等事。又見諸寶柱中，普放",
    "T09n0278_060:0781c09": "無量青黃赤白淨玻瓈色，因尼羅寶閻浮",
    "T09n0278_060:0781c10": "檀金諸光明網；又見珠瓔珞中，出八功德",
    "T09n0278_060:0781c11": "香水；瑠璃寶中，出無量光明。又見優鉢",
    "T09n0278_060:0781c12": "羅鉢曇摩分陀利中，生諸妙華，大如車",
    "T09n0278_060:0781c13": "輪；華中悉見男女、大小、釋梵四王、諸龍、夜",
    "T09n0278_060:0781c14": "叉，乃至人、非人等，及諸象馬、聲聞菩薩、一切",
    "T09n0278_060:0781c15": "眾生，種種形類，皆悉恭敬，合掌禮佛。又寶樹",
    "T09n0278_060:0781c16": "中，悉見種種妙色之身，所謂：如來身、菩薩",
    "T09n0278_060:0781c17": "身、天龍八部等身、釋梵天身、轉輪王身、四部",
    "T09n0278_060:0781c18": "眾身；各各執持眾供養具，尊重讚歎，恭敬禮",
    "T09n0278_060:0781c19": "拜。又見半月像中，放阿僧祇日月光明。又",
    "T09n0278_060:0781c20": "見彌勒於過去世修菩薩行，布施頭目、髓",
    "T09n0278_060:0781c21": "腦、手足、肢節，一切身分、國城、妻子，種種諸物，",
    "T09n0278_060:0781c22": "隨其所須，盡給施之。又見彌勒讚歎諸佛，",
    "T09n0278_060:0781c23": "恭敬供養；或為醫王，療治眾病；失正路者，",
    "T09n0278_060:0781c24": "示以正道；或為大船師，導至寶洲；或為馬",
    "T09n0278_060:0781c25": "王，荷負眾生，令離鬼難；或為論師，造諸",
    "T09n0278_060:0781c26": "經論；或為轉輪王，十善化世；或見孝順父",
    "T09n0278_060:0781c27": "母，近善知識，不違其教；或見聲聞、緣覺、",
    "T09n0278_060:0781c28": "菩薩、如來形色，教化眾生；或為法師，讚歎",
    "T09n0278_060:0781c29": "佛法，禪思誦念，興諸福業，造立塔廟諸妙形",
    "T09n0278_060:0782a01": "像，以香華鬘恭敬供養；或教眾生三歸、五",
    "T09n0278_060:0782a02": "戒、八齋、十善，出家學道，聞法受持，正念思惟，",
    "T09n0278_060:0782a03": "住菩提心。又見彌勒於無量劫，行六波羅",
    "T09n0278_060:0782a04": "蜜，化眾生事；又見彌勒無量劫中諸善知",
    "T09n0278_060:0782a05": "識。爾時，彌勒菩薩告善財言：「善來童子！汝",
    "T09n0278_060:0782a06": "見樓觀諸大菩薩不可思議自在力不？」「唯然，",
    "T09n0278_060:0782a07": "已見。」譬如有人，夢中覩見山林、河池、大海、須",
    "T09n0278_060:0782a08": "彌諸天宮殿，四天下中一切像類，見如是已，",
    "T09n0278_060:0782a09": "歡喜無量。爾時，善財亦復如是，以大菩薩威",
    "T09n0278_060:0782a10": "神力故，遠離虛妄，見三界法皆悉如夢；菩",
    "T09n0278_060:0782a11": "薩智慧無礙法門，入諸菩薩莊嚴法門，究竟",
    "T09n0278_060:0782a12": "菩薩不可思議諸妙方便，顯現菩薩神力自",
    "T09n0278_060:0782a13": "在。譬如有人當命終時，見中陰相；所謂：行",
    "T09n0278_060:0782a14": "惡業者，見於地獄、畜生、餓鬼，受諸楚毒；或",
    "T09n0278_060:0782a15": "見閻羅王持諸兵仗，囚執將去；或見刀山；",
    "T09n0278_060:0782a16": "或見劍樹；或見利葉割截眾生；或見鑊湯",
    "T09n0278_060:0782a17": "鬻治眾生；或聞種種悲苦音聲。若修善",
    "T09n0278_060:0782a18": "者，當命終時，悉見一切諸天宮殿；或見天",
    "T09n0278_060:0782a19": "女，種種莊嚴，遊戲快樂。見如是等諸妙勝事",
    "T09n0278_060:0782a20": "而不自覺；死此生彼，但見不可思議行業境",
    "T09n0278_060:0782a21": "界。善財童子亦復如是，於樓觀內，見諸菩",
    "T09n0278_060:0782a22": "薩不可思議勝業境界。譬如有人，為非人",
    "T09n0278_060:0782a23": "所持，見種種形類，若有問難，悉能應答；善",
    "T09n0278_060:0782a24": "財童子亦復如是，以大菩薩威神力故，悉",
    "T09n0278_060:0782a25": "能分別，正念思惟一切諸法。譬如有人入",
    "T09n0278_060:0782a26": "於龍宮，七日半月，一歲百歲，謂為須臾；善財",
    "T09n0278_060:0782a27": "童子亦復如是，入彌勒菩薩神力宮殿，於",
    "T09n0278_060:0782a28": "百千劫，謂如須臾。譬如梵宮，名莊嚴藏，於",
    "T09n0278_060:0782a29": "中悉見三千世界異類形像；善財童子亦復",
    "T09n0278_060:0782b01": "如是，於樓觀中，悉見一切未曾有事。譬如",
    "T09n0278_060:0782b02": "比丘得一切入定，行、立、坐、臥，隨彼境界，悉現",
    "T09n0278_060:0782b03": "在前；善財童子亦復如是，於樓觀中，隨彼",
    "T09n0278_060:0782b04": "境界，悉分別知。譬如人見乾闥婆城，無所",
    "T09n0278_060:0782b05": "障礙；善財童子亦復如是，於樓觀中，見一",
    "T09n0278_060:0782b06": "切法，無所障礙。譬如有人昇天宮殿，見",
    "T09n0278_060:0782b07": "人住處，無所障礙；譬如大海，於中悉見三",
    "T09n0278_060:0782b08": "千世界，一切品類；譬如幻師，悉能顯現一切",
    "T09n0278_060:0782b09": "形色；善財童子亦復如是；於樓觀中，彌勒",
    "T09n0278_060:0782b10": "菩薩威神力故，悉見一切未曾有事，無所",
    "T09n0278_060:0782b11": "障礙。爾時，彌勒菩薩攝威神力，即時彈指告",
    "T09n0278_060:0782b12": "善財言：「善男子！汝從定起。」從定起已，而告",
    "T09n0278_060:0782b13": "之曰：「汝覩見此菩薩神力自在，大願功德，",
    "T09n0278_060:0782b14": "依果菩薩莊嚴，修習奇特諸深妙行；出生死",
    "T09n0278_060:0782b15": "道一切法門，無量莊嚴，諸佛大願，不可思議",
    "T09n0278_060:0782b16": "菩薩三昧；如是等事，汝悉見不？」善財答言：「唯",
    "T09n0278_060:0782b17": "然，已見。蒙善知識威神力故。」爾時，善財白",
    "T09n0278_060:0782b18": "言：「大聖！此何法門？」答言：「入三世智正念思惟",
    "T09n0278_060:0782b19": "莊嚴藏法門。善男子！一生菩薩得如是等",
    "T09n0278_060:0782b20": "不可說不可說法門。」「大聖！此諸奇特妙莊嚴",
    "T09n0278_060:0782b21": "法，從何所來？」答言：「菩薩神力之所出生，而",
    "T09n0278_060:0782b22": "亦不在神力之中；不來、不去、無積聚處。譬",
    "T09n0278_060:0782b23": "如龍雨，不從身心，但以發意，欲雨則雨；然",
    "T09n0278_060:0782b24": "彼境界，不可思議。善男子！此諸奇特妙莊嚴",
    "T09n0278_060:0782b25": "法，亦復如是；無所從來，但以菩薩神力出",
    "T09n0278_060:0782b26": "生。善男子！譬如幻師，現種種事，無來去處；",
    "T09n0278_060:0782b27": "但以幻力，現種種事。此諸奇特妙莊嚴法，亦",
    "T09n0278_060:0782b28": "復如是；無來、無去，無住、無著，不生、不滅，但",
    "T09n0278_060:0782b29": "學菩薩智願力故，現如是事。」爾時，善財白",
    "T09n0278_060:0782c01": "言：「大聖！從何所來？」答言：「佛子！菩薩無來趣、",
    "T09n0278_060:0782c02": "無行住趣、無所著趣、不生不死趣、不往不",
    "T09n0278_060:0782c03": "至趣、不離不起趣、不捨不著趣、無業無報趣、",
    "T09n0278_060:0782c04": "無起無依趣、不常不斷趣。善男子！菩薩但為",
    "T09n0278_060:0782c05": "教化救護眾生，從大慈悲來，滅眾生苦",
    "T09n0278_060:0782c06": "故；從菩薩淨戒道來，隨其所樂，自在生故；",
    "T09n0278_060:0782c07": "從菩薩大願道來，本發意故；從菩薩神通",
    "T09n0278_060:0782c08": "道來，滅眾生苦，住佛所故；從菩薩無增損",
    "T09n0278_060:0782c09": "趣來，不失身心諸善業故；從菩薩慧方便",
    "T09n0278_060:0782c10": "來，隨順一切眾生類故；從菩薩化身趣來，",
    "T09n0278_060:0782c11": "如電鏡像故。善男子！汝所問我何所來者，",
    "T09n0278_060:0782c12": "我從生處摩離國來；彼有聚落，名曰樓觀；",
    "T09n0278_060:0782c13": "有長者子，名瞿波羅，我為說法，令立菩提；",
    "T09n0278_060:0782c14": "我本生處諸群生等，隨所應化而為說法；",
    "T09n0278_060:0782c15": "亦為父母及諸親屬，隨應說法，安立大乘，而",
    "T09n0278_060:0782c16": "來至此。」善財白言：「大聖！何等為菩薩生處？」",
    "T09n0278_060:0782c17": "答言：「善男子！菩薩有十種生處，何等為十？",
    "T09n0278_060:0782c18": "所謂：菩提心，是菩薩生處，生菩薩家故；正直",
    "T09n0278_060:0782c19": "心，是菩薩生處，生善知識家故；安住諸地，",
    "T09n0278_060:0782c20": "是菩薩生處，生諸波羅蜜家故；出生大願，",
    "T09n0278_060:0782c21": "是菩薩生處，生菩薩行家故；大悲，是菩薩生",
    "T09n0278_060:0782c22": "處，生四攝家故；真實觀法，是菩薩生處，生",
    "T09n0278_060:0782c23": "般若波羅蜜家故；摩訶衍，是菩薩生處，生方",
    "T09n0278_060:0782c24": "便波羅蜜家故；教化眾生，是菩薩生處，生",
    "T09n0278_060:0782c25": "菩提家故；智慧方便，是菩薩生處，生無生法",
    "T09n0278_060:0782c26": "忍家故；隨順諸法，是菩薩生處，生三世諸",
    "T09n0278_060:0782c27": "佛家故。「善男子！菩薩摩訶薩以般若波羅",
    "T09n0278_060:0782c28": "蜜為母；大方便為父；檀波羅蜜為乳；尸波",
    "T09n0278_060:0782c29": "羅蜜為乳母；羼提波羅蜜為莊嚴具；毘梨耶",
    "T09n0278_060:0783a01": "波羅蜜為養育者；禪波羅蜜為潔淨；善知",
    "T09n0278_060:0783a02": "識為師；菩提分為朋友；一切善根為親族；",
    "T09n0278_060:0783a03": "一切菩薩為兄弟；菩提心為家；如說修行",
    "T09n0278_060:0783a04": "為家地；菩薩所住為家處；菩薩忍法為豪",
    "T09n0278_060:0783a05": "尊；出生大願為巨富；具菩薩行為順家",
    "T09n0278_060:0783a06": "法；讚摩訶衍為紹家法；甘露灌頂一生菩",
    "T09n0278_060:0783a07": "薩為王太子，能淨修治三世佛家。「佛子！如",
    "T09n0278_060:0783a08": "是菩薩，超凡夫地，證離生法；生如來家，住",
    "T09n0278_060:0783a09": "佛種姓，不斷三寶；守護一切菩薩種姓，",
    "T09n0278_060:0783a10": "淨所生處，離諸惡道，悉為一切天人、釋梵、",
    "T09n0278_060:0783a11": "沙門、婆羅門恭敬供養；以生佛家，滿足一",
    "T09n0278_060:0783a12": "切大願藏故。佛子！菩薩摩訶薩生如是家，",
    "T09n0278_060:0783a13": "知一切法悉如電光，一切趣中，受生無厭；",
    "T09n0278_060:0783a14": "了趣如化，雖現處中而無所著，達一切",
    "T09n0278_060:0783a15": "法悉無有我，心無憂悔，以大慈悲教化眾",
    "T09n0278_060:0783a16": "生而不疲倦；了達生死皆悉如夢，於一切",
    "T09n0278_060:0783a17": "劫行菩薩行而不懈廢；了知五陰皆悉",
    "T09n0278_060:0783a18": "如幻，不畏生死，知諸法界，心無所著；了",
    "T09n0278_060:0783a19": "一切法如熱時焰，於一切行不生倒惑，遊",
    "T09n0278_060:0783a20": "戲幻法，超魔境界；得淨法身，離煩惱業，於",
    "T09n0278_060:0783a21": "諸趣中而得自在，無顛倒惑。善男子！我淨",
    "T09n0278_060:0783a22": "法身，充滿一切法界，現一切眾生等色；一",
    "T09n0278_060:0783a23": "切眾生等音聲；一切眾生等名號；一切眾生",
    "T09n0278_060:0783a24": "等威儀；現一切眾生等隨順世間；現一切眾",
    "T09n0278_060:0783a25": "生等受生；現一切眾生等童子身；一切眾生",
    "T09n0278_060:0783a26": "等想；出生一切菩薩大願，為變化身，與眾",
    "T09n0278_060:0783a27": "生等充滿法界。若諸同行，失道心者，還令",
    "T09n0278_060:0783a28": "發起菩提心故；我於此閻浮提南界，摩離",
    "T09n0278_060:0783a29": "國內，拘提聚落，婆羅門家種姓中生，為欲",
    "T09n0278_060:0783b01": "滅彼憍慢心故，化度父母及親族故，於",
    "T09n0278_060:0783b02": "中受生。善男子！我於南方，隨諸眾生所應，",
    "T09n0278_060:0783b03": "示現而化度之；於此命終，生兜率天。為欲",
    "T09n0278_060:0783b04": "化度彼諸天故，顯現勝妙智慧功德，消欲",
    "T09n0278_060:0783b05": "渴愛，令知諸行皆悉無常，天趣壽命，盛必有",
    "T09n0278_060:0783b06": "衰，入摩訶衍一生菩薩，皆悉雲集；為欲教",
    "T09n0278_060:0783b07": "化諸同行故，欲開釋迦牟尼世尊所化蓮",
    "T09n0278_060:0783b08": "華，現彼受生。善男子！我於彼中，壽終下生，",
    "T09n0278_060:0783b09": "成正覺時，汝及文殊師利俱得見我。善男",
    "T09n0278_060:0783b10": "子！汝今往詣文殊師利，問云何菩薩學菩",
    "T09n0278_060:0783b11": "薩行、修菩薩道，具足成就普賢所行？彼當",
    "T09n0278_060:0783b12": "為汝分別演說。何以故？文殊師利滿足無",
    "T09n0278_060:0783b13": "量億那由他菩薩願行，常為無量億那由他",
    "T09n0278_060:0783b14": "諸佛之母。又為無量億那由他諸菩薩師，勇",
    "T09n0278_060:0783b15": "猛精進，教化眾生，名稱普聞十方世界；常",
    "T09n0278_060:0783b16": "於一切諸佛眾中，為大法師，悉為諸佛之",
    "T09n0278_060:0783b17": "所讚歎，安住甚深智慧法門，分別了知一",
    "T09n0278_060:0783b18": "切法界；於無量劫，修諸法門，究竟普賢菩",
    "T09n0278_060:0783b19": "薩所行。善男子！文殊師利是汝善知識，能令",
    "T09n0278_060:0783b20": "汝得生如來家，長養善根，積功德聚；能示",
    "T09n0278_060:0783b21": "語汝諸善知識，滿足大願，顯現一切菩薩不",
    "T09n0278_060:0783b22": "可思議功德。是故，善男子！汝應一心尊重，恭",
    "T09n0278_060:0783b23": "敬往詣其所。何以故？汝先所見諸善知識，",
    "T09n0278_060:0783b24": "修菩薩行，滿足大願，得諸法門，皆由文殊",
    "T09n0278_060:0783b25": "師利威神力故。」時，善財童子頭面敬禮彌勒",
    "T09n0278_060:0783b26": "菩薩，遶無數匝，辭退而行。",
    "T09n0278_060:0783b27": "爾時，善財童子如是經遊百一十城，到普",
    "T09n0278_060:0783b28": "門城邊，思惟而住，觀察十方，",
    "T09n0278_060:0783b29": "殊師利：「何當會遇，面奉慈顏？」作是念時，",
    "T09n0278_060:0783c01": "文殊師利遙伸右手，過百一十由旬，至普門",
    "T09n0278_060:0783c02": "城，摩善財頂而作是言：「善哉！善哉！善男子！",
    "T09n0278_060:0783c03": "若離信根，憂悔心沒，功行不具，退失精勤；",
    "T09n0278_060:0783c04": "於少功德，便以為足；於一善根，心生住",
    "T09n0278_060:0783c05": "著；不善發起菩薩行願，不為善知識之",
    "T09n0278_060:0783c06": "所攝護，不為如來之所憶念。是等皆悉不",
    "T09n0278_060:0783c07": "能了知如是法性、如是理趣、如是所行、如",
    "T09n0278_060:0783c08": "是所住；若周遍知、若種種知、若盡原底、若漸",
    "T09n0278_060:0783c09": "趣入、若解說、若分別、若證知、若獲得；皆悉不",
    "T09n0278_060:0783c10": "能。」是時，文殊師利為善財童子示教誨已，",
    "T09n0278_060:0783c11": "慰諭令其歡喜踊躍，令得成就阿僧祇法",
    "T09n0278_060:0783c12": "門，得無量大智光明、無量菩薩陀羅尼、無量",
    "T09n0278_060:0783c13": "大願、無量三昧、無量神通、無量智慧，皆已成",
    "T09n0278_060:0783c14": "就；復令得入普賢所行道場之內。既置善",
    "T09n0278_060:0783c15": "財自所住已，文殊師利還攝不現，於是善",
    "T09n0278_060:0783c16": "財得見三千大千世界微塵等諸善知識，不",
    "T09n0278_060:0783c17": "違其教，增長薩婆若大慈悲藏；以淨慧眼，",
    "T09n0278_060:0783c18": "普觀眾生，安住菩薩寂靜法門，分別了知",
    "T09n0278_060:0783c19": "諸法境界，入佛甚深大功德海；具解脫道，",
    "T09n0278_060:0783c20": "長養精進，為薩婆若修正直心，入於三世",
    "T09n0278_060:0783c21": "甚深法海；隨順諸佛清淨法輪，現入諸趣，",
    "T09n0278_060:0783c22": "於一切劫，修菩薩行，滿足大願；明淨慧光，",
    "T09n0278_060:0783c23": "照一切智境，淨菩薩根，以淨慧光除愚癡",
    "T09n0278_060:0783c24": "翳，照一切法，了達法界一切佛剎及諸眾",
    "T09n0278_060:0783c25": "生；壞障礙山，住無礙法，具足成就諸地法",
    "T09n0278_060:0783c26": "藏，修習普賢菩薩所行。善財童子得聞普",
    "T09n0278_060:0783c27": "賢菩薩名號，行願功德，諸地地具、地法、地得、",
    "T09n0278_060:0783c28": "地次第、地修、地住、地境界、地持、地共、地正道，",
    "T09n0278_060:0783c29": "一心欲見普賢菩薩。",
    "T09n0278_060:0784a01": "爾時，善財正念起如來金剛藏道場，一切寶",
    "T09n0278_060:0784a02": "蓮華藏師子座心；虛空界等心；一切無著心；",
    "T09n0278_060:0784a03": "淨一切剎無障礙心；於一切法境界無障礙",
    "T09n0278_060:0784a04": "心；充滿一切十方心；得薩婆若境界無量心；",
    "T09n0278_060:0784a05": "莊嚴道場心；深入分別法海心；教化成熟一",
    "T09n0278_060:0784a06": "切眾生廣大心；於一切劫，行菩薩行，究竟如",
    "T09n0278_060:0784a07": "來十力心。爾時，善財起是心時，自善根力、",
    "T09n0278_060:0784a08": "佛威神力、普賢菩薩諸善根力；即見十種瑞",
    "T09n0278_060:0784a09": "相。何等為十？所謂：見一切淨剎莊嚴菩提；",
    "T09n0278_060:0784a10": "見一切剎無諸惡道；見一切剎淨如蓮華；",
    "T09n0278_060:0784a11": "見一切剎一切眾生，身心柔軟；見一切剎無",
    "T09n0278_060:0784a12": "量莊嚴；見一切剎一切眾生，三十二相，莊嚴",
    "T09n0278_060:0784a13": "其身；見一切剎莊嚴雲覆；見一切剎一切眾",
    "T09n0278_060:0784a14": "生成就慈心；見一切剎莊嚴道場；見一切",
    "T09n0278_060:0784a15": "剎一切眾生，皆悉修習念佛三昧；是為十。又",
    "T09n0278_060:0784a16": "見十種光相：見一切世界微塵，一一微塵",
    "T09n0278_060:0784a17": "中，放一切如來光明網雲，與一切世界微",
    "T09n0278_060:0784a18": "塵等；一一微塵中，放一切佛種種色光，與",
    "T09n0278_060:0784a19": "一切世界微塵等，普照法界；一一微塵中，",
    "T09n0278_060:0784a20": "放一切寶雲光明，與一切世界微塵等，普",
    "T09n0278_060:0784a21": "照法界；一一微塵中，放如來光焰輪雲，普",
    "T09n0278_060:0784a22": "照法界；一一微塵中，出一切香雲，普熏法",
    "T09n0278_060:0784a23": "界，讚歎普賢菩薩諸行，一切大願諸功德",
    "T09n0278_060:0784a24": "海；一一微塵中，放一切日月光雲，放普",
    "T09n0278_060:0784a25": "賢菩薩光明，普照法界；一一微塵中，出一",
    "T09n0278_060:0784a26": "切眾生等身雲，相好莊嚴，放佛光明，普照",
    "T09n0278_060:0784a27": "法界；一一微塵中，出一切菩薩身雲，究竟",
    "T09n0278_060:0784a28": "一切行，充滿法界；一一微塵中，出一切寶",
    "T09n0278_060:0784a29": "形像雲，充滿十方一切世界；一一微塵中，",
    "T09n0278_060:0784b01": "出一切如來身雲，與一切世界微塵等，普",
    "T09n0278_060:0784b02": "雨一切甘露正法，充滿法界；是為十。爾時，",
    "T09n0278_060:0784b03": "善財見十種瑞相已，即作是念：「我今必見",
    "T09n0278_060:0784b04": "普賢菩薩，增長善根，究竟菩薩妙行；見一",
    "T09n0278_060:0784b05": "切佛若見普賢菩薩；得一切智想，一心恭",
    "T09n0278_060:0784b06": "敬，欲見普賢菩薩。」爾時，善財即見普賢菩",
    "T09n0278_060:0784b07": "薩，在金剛藏道場，於如來前，處蓮華藏師",
    "T09n0278_060:0784b08": "子之座，大眾圍遶；心如虛空，無所染著，除",
    "T09n0278_060:0784b09": "滅障礙，淨一切剎；以無礙法，充滿十方，住",
    "T09n0278_060:0784b10": "一切智，入諸法界，教化眾生；於一切劫，行",
    "T09n0278_060:0784b11": "菩薩行，恭敬供養一切諸佛，心無退轉；於",
    "T09n0278_060:0784b12": "眾生中，最勝最上，一切世間無能壞者，一",
    "T09n0278_060:0784b13": "切菩薩不能察其智慧境界；具不思議諸",
    "T09n0278_060:0784b14": "妙功德，普觀三世等諸如來。爾時，善財見",
    "T09n0278_060:0784b15": "普賢菩薩一一毛孔，放一切世界微塵等光",
    "T09n0278_060:0784b16": "明，普照一切虛空、法界等世界，除滅一切眾",
    "T09n0278_060:0784b17": "生苦患，悉能長養菩薩善根；一一毛孔，出種",
    "T09n0278_060:0784b18": "種香雲，普熏十方一切如來及諸眷屬；一一",
    "T09n0278_060:0784b19": "毛孔，出一切世界微塵等華雲；一一毛孔，出",
    "T09n0278_060:0784b20": "一切世界微塵等諸香樹雲，出眾妙香，莊",
    "T09n0278_060:0784b21": "嚴法界；一一毛孔，出一切世界微塵等妙寶",
    "T09n0278_060:0784b22": "衣雲，莊嚴虛空；一一毛孔，出一切世界微",
    "T09n0278_060:0784b23": "塵等種種寶樹，充滿虛空，以為莊嚴，雨種",
    "T09n0278_060:0784b24": "種寶，供佛大眾；一一毛孔，出一切世界微",
    "T09n0278_060:0784b25": "塵等色界天身，充滿一切法界，一切眾生界，",
    "T09n0278_060:0784b26": "讚歎菩提；一一毛孔，出一切梵王身雲，勸",
    "T09n0278_060:0784b27": "請如來，轉妙法輪；一一毛孔，出一切欲天身",
    "T09n0278_060:0784b28": "雲，皆悉護持諸佛法輪；一一毛孔念念中，",
    "T09n0278_060:0784b29": "出一切世界微塵等三世諸佛，充滿虛空，無",
    "T09n0278_060:0784c01": "依眾生為作歸依；一一毛孔念念中，出一切",
    "T09n0278_060:0784c02": "世界微塵等清淨佛剎，諸佛菩薩充滿其中，",
    "T09n0278_060:0784c03": "教化成熟無量眾生；一一毛孔念念中，出",
    "T09n0278_060:0784c04": "一切世界微塵等淨、不淨佛剎，充滿虛空，令",
    "T09n0278_060:0784c05": "染污者，皆悉清淨；一一毛孔念念中，出一",
    "T09n0278_060:0784c06": "切世界微塵等不淨淨剎，調伏不淨眾生；一",
    "T09n0278_060:0784c07": "一毛孔念念中，出一切世界微塵等一切眾",
    "T09n0278_060:0784c08": "生身雲，隨順世間，教化眾生；一一毛孔念",
    "T09n0278_060:0784c09": "念中，出一切世界微塵等菩薩身雲，讚歎諸",
    "T09n0278_060:0784c10": "佛，長養一切眾生善根；一一毛孔念念中，",
    "T09n0278_060:0784c11": "出一切世界微塵等初發心菩薩身雲，於一",
    "T09n0278_060:0784c12": "切剎，示現初發菩提之心；一一毛孔念念中，",
    "T09n0278_060:0784c13": "出一切世界微塵等菩薩身雲，於一一剎，",
    "T09n0278_060:0784c14": "讚一切佛功德願海，普賢菩薩所行妙行；一",
    "T09n0278_060:0784c15": "一毛孔念念中，出一切世界微塵等普賢所",
    "T09n0278_060:0784c16": "行，雨甘露法，令一切眾生修薩婆若；一一",
    "T09n0278_060:0784c17": "毛孔念念中，出一切世界微塵等佛，初成正",
    "T09n0278_060:0784c18": "覺，出興于世。爾時，善財見如是等不可思",
    "T09n0278_060:0784c19": "議自在神力；見已，歡喜踊躍無量。重觀普賢",
    "T09n0278_060:0784c20": "一一身分、一一肢節、一一毛孔中，悉見三千",
    "T09n0278_060:0784c21": "大千世界風輪、水輪、火輪、地輪，大海寶山、須",
    "T09n0278_060:0784c22": "彌山王、金剛圍山，一切舍宅，諸妙宮殿，眾生",
    "T09n0278_060:0784c23": "等類，一切地獄、餓鬼、畜生，閻羅王處，諸天梵",
    "T09n0278_060:0784c24": "王，乃至人、非人等，欲界、色界，及無色界，一切",
    "T09n0278_060:0784c25": "劫數，諸佛菩薩，教化眾生，如是等事，皆悉顯",
    "T09n0278_060:0784c26": "現；十方一切世界，亦復如是。如此娑婆世",
    "T09n0278_060:0784c27": "界，盧舍那如來、應供、等正覺，所現自在力；東",
    "T09n0278_060:0784c28": "方蓮華妙德世界，賢首佛所，顯現神力，亦復",
    "T09n0278_060:0784c29": "如是。如賢首佛所，如是東方一切世界，一切",
    "T09n0278_060:0785a01": "佛所，顯現神力，亦復如是；如東方，南、西、北",
    "T09n0278_060:0785a02": "方，四維，上、下，一切世界，一切佛所，顯現神力，",
    "T09n0278_060:0785a03": "亦復如是。於一切世界，一切微塵，一一微塵",
    "T09n0278_060:0785a04": "中，現自在力，亦復如是。爾時，善財見普賢",
    "T09n0278_060:0785a05": "菩薩不可思議自在神力，即得十不可壞智",
    "T09n0278_060:0785a06": "慧法門；何等為十？所謂：於念念中，能以一",
    "T09n0278_060:0785a07": "身遍一切剎；於念念中，詣一切佛所；於念",
    "T09n0278_060:0785a08": "念中，恭敬供養一切諸佛；於念念中，一切",
    "T09n0278_060:0785a09": "佛所聞持正法，得一切佛法輪智波羅蜜門；",
    "T09n0278_060:0785a10": "得不思議佛自在智波羅蜜門；得無盡辯智",
    "T09n0278_060:0785a11": "慧法門；得般若波羅蜜觀諸法門；得一切法",
    "T09n0278_060:0785a12": "界海大方便波羅蜜門；得知一切眾生欲性",
    "T09n0278_060:0785a13": "智慧波羅蜜門；得普賢所行智慧波羅蜜",
    "T09n0278_060:0785a14": "門。爾時，普賢菩薩即伸右手，摩善財頂；摩",
    "T09n0278_060:0785a15": "已，善財復得一切世界微塵等諸三昧門；一",
    "T09n0278_060:0785a16": "一三昧門，各有一切世界微塵等三昧，以為",
    "T09n0278_060:0785a17": "眷屬；一一三昧中，見一切世界微塵等諸如",
    "T09n0278_060:0785a18": "來海，長養一切世界微塵等諸功德具，生",
    "T09n0278_060:0785a19": "薩婆若，滿大願海，安住正道；究竟一切諸",
    "T09n0278_060:0785a20": "菩薩行，發薩婆若，勇猛精進，為一切佛光明",
    "T09n0278_060:0785a21": "所照。如此娑婆世界盧舍那佛所，普賢菩薩",
    "T09n0278_060:0785a22": "摩善財頂，令得具足一切世界微塵等三",
    "T09n0278_060:0785a23": "昧門，諸妙功德；普賢菩薩在於十方一切世",
    "T09n0278_060:0785a24": "界諸如來所，摩善財頂，所得功德，亦復如",
    "T09n0278_060:0785a25": "是。爾時，普賢菩薩告善財言：「善男子！汝今",
    "T09n0278_060:0785a26": "見我自在神力奇特事不？」答言：「唯然，已見。",
    "T09n0278_060:0785a27": "此不思議莫能測者，唯除如來。」「善男子！我",
    "T09n0278_060:0785a28": "於過去不可說不可說世界海微塵等劫，修",
    "T09n0278_060:0785a29": "菩薩行，專求菩提；一一劫中，見不可說不",
    "T09n0278_060:0785b01": "可說世界海微塵等佛，修菩提心；一一劫中，",
    "T09n0278_060:0785b02": "於一切世界，設不可說不可說廣大施會，",
    "T09n0278_060:0785b03": "給施一切：或施妻子、城邑、聚落、頭目、髓腦、肢",
    "T09n0278_060:0785b04": "節、血肉，一切身分；不惜壽命，一向專求一",
    "T09n0278_060:0785b05": "切種智。於一一劫，恭敬供養不可說不可",
    "T09n0278_060:0785b06": "說世界海微塵等佛，於彼佛所，出家學道，受",
    "T09n0278_060:0785b07": "持正法，未曾生於貪恚癡心、我我所心、樂",
    "T09n0278_060:0785b08": "著生死虛妄之心、輕慢他心、諸障礙心，修",
    "T09n0278_060:0785b09": "不可壞佛菩提心，未曾忘失。善男子！我所",
    "T09n0278_060:0785b10": "修行菩薩諸行，淨佛世界，教化眾生，長養",
    "T09n0278_060:0785b11": "大悲，供養諸佛及善知識，護持正法，悉捨",
    "T09n0278_060:0785b12": "一切內外諸物，修習世間、出世間智，令一切",
    "T09n0278_060:0785b13": "眾生背生死苦，讚歎一切諸佛功德；如是等",
    "T09n0278_060:0785b14": "事，於不可說不可說劫中演說，劫猶可盡，",
    "T09n0278_060:0785b15": "此諸功德不可窮盡。善男子！我得如是功",
    "T09n0278_060:0785b16": "德具力、諸善根力、樂勝法力、修功德力、觀察",
    "T09n0278_060:0785b17": "諸法寂滅性力、淨慧眼力、佛威神力、諸大願",
    "T09n0278_060:0785b18": "力、大慈悲力、淨通明力、善知識力，得是力",
    "T09n0278_060:0785b19": "故，逮得本性清淨法身，三世不壞；又得無",
    "T09n0278_060:0785b20": "上清淨色身，超出一切世間，隨應化者，莫",
    "T09n0278_060:0785b21": "不覩見；遊一切剎，無處不至，現自在力，",
    "T09n0278_060:0785b22": "見者無厭。善男子！汝且觀我清淨法身，無",
    "T09n0278_060:0785b23": "量劫海行菩薩行之所成就；無量劫中，難聞、",
    "T09n0278_060:0785b24": "難見，種少善根。聲聞菩薩，猶尚不得聞我",
    "T09n0278_060:0785b25": "名字，況見我身。善男子！若有眾生聞我名",
    "T09n0278_060:0785b26": "者，於阿耨多羅三藐三菩提，不復退轉；若",
    "T09n0278_060:0785b27": "見，若觸，若迎送，若隨行，若見光明，若見",
    "T09n0278_060:0785b28": "震動諸佛世界；乃至夢中見聞我者，亦復",
    "T09n0278_060:0785b29": "如是。若思惟念我，若一日一夜，若七日七",
    "T09n0278_060:0785c01": "夜，若半月，若一月，若一歲，若百歲，若一劫，若",
    "T09n0278_060:0785c02": "百劫，乃至不可說不可說世界微塵等劫；若",
    "T09n0278_060:0785c03": "一生念我，若百生，乃至不可說不可說世",
    "T09n0278_060:0785c04": "界微塵等生念我，亦復如是。以如是等世",
    "T09n0278_060:0785c05": "界微塵等諸妙方便，令一切眾生，發阿耨多",
    "T09n0278_060:0785c06": "羅三藐三菩提心，住不退轉。善男子！若有",
    "T09n0278_060:0785c07": "眾生聞我修習淨佛剎者，必得往生清淨",
    "T09n0278_060:0785c08": "世界；若有眾生見聞我身，必得生我清淨",
    "T09n0278_060:0785c09": "身中。善男子！汝復觀我清淨法身。」爾時，善",
    "T09n0278_060:0785c10": "財於普賢菩薩相好肢節，諸毛孔中，見不可",
    "T09n0278_060:0785c11": "說不可說世界海，諸佛充滿；一一如來，以不",
    "T09n0278_060:0785c12": "可說不可說大菩薩眾，以為眷屬。見彼一一",
    "T09n0278_060:0785c13": "如來剎海，所依不同，形色各異；金剛圍山，大",
    "T09n0278_060:0785c14": "雲彌覆，佛興世間，所轉法輪；如是等事，皆",
    "T09n0278_060:0785c15": "悉不同。又見普賢菩薩於十方剎，出一切",
    "T09n0278_060:0785c16": "世界微塵等如來化身，教化眾生，令發阿耨",
    "T09n0278_060:0785c17": "多羅三藐三菩提心。爾時，善財童子經由",
    "T09n0278_060:0785c18": "親近一佛世界微塵等諸善知識所得功德，",
    "T09n0278_060:0785c19": "於見普賢菩薩所得功德，百分不及一，百",
    "T09n0278_060:0785c20": "千萬分乃至算數譬諭所不能及；何以故？",
    "T09n0278_060:0785c21": "善財童子於念念中，入不可說不可說佛世",
    "T09n0278_060:0785c22": "界海，得不可說不可說微塵等諸功德藏；知",
    "T09n0278_060:0785c23": "諸佛海，次第興世；菩薩眾海，眷屬圍遶；了眾",
    "T09n0278_060:0785c24": "生根，現自在力而化度之。或一世界於一",
    "T09n0278_060:0785c25": "劫中，修菩薩行；乃至不可說不可說世界微",
    "T09n0278_060:0785c26": "塵等劫，修菩薩行。不此世界沒，不彼世界",
    "T09n0278_060:0785c27": "生，而能教化無量無邊世界眾生，令發阿",
    "T09n0278_060:0785c28": "耨多羅三藐三菩提心。爾時，善財童子能自",
    "T09n0278_060:0785c29": "究竟普賢所行諸大願海，不久當與一切",
    "T09n0278_060:0786a01": "佛等，一身充滿一切世界剎等、身等、行等、",
    "T09n0278_060:0786a02": "正覺等、自在力等、轉法輪等、諸辯才等、妙音",
    "T09n0278_060:0786a03": "聲等、方便等、無畏力等、佛所住等、大慈悲",
    "T09n0278_060:0786a04": "等、不思議法門自在力等。爾時，普賢菩薩欲",
    "T09n0278_060:0786a05": "重明此義，以偈頌曰：",
    "T09n0278_060:0786a06": "「汝等離煩惱，　　清淨心諦聽，",
    "T09n0278_060:0786a07": "說佛一切行，　　真實波羅蜜。",
    "T09n0278_060:0786a08": "超出諸世間，　　無上調御士，",
    "T09n0278_060:0786a09": "遠離煩惱垢，　　清淨如虛空。",
    "T09n0278_060:0786a10": "圓滿智慧日，　　除滅煩惱闇，",
    "T09n0278_060:0786a11": "普照一切法，　　安樂諸群生。",
    "T09n0278_060:0786a12": "如來無量劫，　　時乃出興世，",
    "T09n0278_060:0786a13": "譬如優曇華，　　難見難值遇。",
    "T09n0278_060:0786a14": "普為諸群萌，　　苦行無量劫，",
    "T09n0278_060:0786a15": "隨順諸世間，　　其心無染著。",
    "T09n0278_060:0786a16": "時諸菩薩眾，　　既聞普賢教，",
    "T09n0278_060:0786a17": "敬心聽如來，　　自在真實義。",
    "T09n0278_060:0786a18": "普賢真佛子，　　究竟一切行，",
    "T09n0278_060:0786a19": "常為佛所歎，　　言必不虛妄。",
    "T09n0278_060:0786a20": "普賢功德華，　　不染三界法，",
    "T09n0278_060:0786a21": "勸發大眾聽，　　無盡智慧海。",
    "T09n0278_060:0786a22": "諸佛微妙智，　　清淨如虛空，",
    "T09n0278_060:0786a23": "明了一切行，　　其心無所著。",
    "T09n0278_060:0786a24": "一念悉了達，　　三世一切法，",
    "T09n0278_060:0786a25": "善知眾生根，　　隨其所應化。",
    "T09n0278_060:0786a26": "眾生心煩惱，　　諸業善不善，",
    "T09n0278_060:0786a27": "所樂皆悉知，　　而為說正法。",
    "T09n0278_060:0786a28": "或見如來坐，　　充滿十方界，",
    "T09n0278_060:0786a29": "眾生罪所障，　　雖近而不見。",
    "T09n0278_060:0786b01": "或見初發心，　　遠離諸放逸，",
    "T09n0278_060:0786b02": "無量無數劫，　　修習菩薩行。",
    "T09n0278_060:0786b03": "或聞諸最勝，　　妙音演說法，",
    "T09n0278_060:0786b04": "罪垢眾生等，　　不聞佛名號。",
    "T09n0278_060:0786b05": "或見大菩薩，　　充滿三千界，",
    "T09n0278_060:0786b06": "究竟普賢行，　　如來為說法。",
    "T09n0278_060:0786b07": "或見盧舍那，　　無量無數劫，",
    "T09n0278_060:0786b08": "嚴淨此世界，　　得成最正覺。",
    "T09n0278_060:0786b09": "或見賢首佛，　　普賢大菩薩，",
    "T09n0278_060:0786b10": "斯等悉充滿，　　蓮華妙德剎。",
    "T09n0278_060:0786b11": "或見阿彌陀，　　觀世音菩薩，",
    "T09n0278_060:0786b12": "灌頂授記者，　　充滿諸法界。",
    "T09n0278_060:0786b13": "或見阿閦佛，　　香象大菩薩，",
    "T09n0278_060:0786b14": "斯等悉充滿，　　妙樂嚴淨剎。",
    "T09n0278_060:0786b15": "或見月慧佛，　　金幢大菩薩，",
    "T09n0278_060:0786b16": "斯等悉充滿，　　明淨鏡妙剎。",
    "T09n0278_060:0786b17": "或見日藏佛，　　智灌大菩薩，",
    "T09n0278_060:0786b18": "斯等悉充滿，　　清淨光明剎。",
    "T09n0278_060:0786b19": "或見十方界，　　諸佛放光明，",
    "T09n0278_060:0786b20": "為眾轉法輪，　　除滅愚癡暗。",
    "T09n0278_060:0786b21": "或見一毛孔，　　不可說佛剎，",
    "T09n0278_060:0786b22": "諸佛莊嚴身，　　佛子眾圍遶，",
    "T09n0278_060:0786b23": "為轉正法輪，　　度脫諸群生。",
    "T09n0278_060:0786b24": "或於一毛孔，　　普見諸佛子，",
    "T09n0278_060:0786b25": "無數億劫中，　　修習菩薩行。",
    "T09n0278_060:0786b26": "或於一一塵，　　悉見無量剎，",
    "T09n0278_060:0786b27": "或淨或垢穢，　　諸行業所起，",
    "T09n0278_060:0786b28": "或見盧舍那，　　於彼轉法輪，",
    "T09n0278_060:0786b29": "顯現自在力，　　方便入涅槃。",
    "T09n0278_060:0786c01": "觀察眾生類，　　一切業煩惱，",
    "T09n0278_060:0786c02": "顯現自在力，　　化之令解脫。",
    "T09n0278_060:0786c03": "如是諸法王，　　十方世界中，",
    "T09n0278_060:0786c04": "顯現自在力，　　我今說少分。",
    "T09n0278_060:0786c05": "或見釋迦文，　　初成等正覺，",
    "T09n0278_060:0786c06": "饒益諸群生，　　一切莫能測。",
    "T09n0278_060:0786c07": "或見為菩薩，　　供養一切佛，",
    "T09n0278_060:0786c08": "或住童子地，　　顯現自在力，",
    "T09n0278_060:0786c09": "或見行施戒，　　忍辱勤精進，",
    "T09n0278_060:0786c10": "深入諸禪定，　　住慧方便地。",
    "T09n0278_060:0786c11": "或見究竟住，　　一切種智地，",
    "T09n0278_060:0786c12": "三昧陀羅尼，　　出生諸通明。",
    "T09n0278_060:0786c13": "或見無量劫，　　修習菩薩行，",
    "T09n0278_060:0786c14": "逮得不退轉，　　甘露灌頂記。",
    "T09n0278_060:0786c15": "或見為梵身，　　帝釋四天王，",
    "T09n0278_060:0786c16": "剎利婆羅門，　　示現此等身。",
    "T09n0278_060:0786c17": "或見從兜率，　　命終降神生，",
    "T09n0278_060:0786c18": "或見住宮殿，　　捨欲而出家，",
    "T09n0278_060:0786c19": "或見坐道場，　　降魔成正覺，",
    "T09n0278_060:0786c20": "轉淨妙法輪，　　涅槃後起塔。",
    "T09n0278_060:0786c21": "或見無量壽，　　最勝天人尊，",
    "T09n0278_060:0786c22": "為授灌頂記，　　成無上導師。",
    "T09n0278_060:0786c23": "或見十力尊，　　教化已周訖，",
    "T09n0278_060:0786c24": "般涅槃已來，　　無量無數劫。",
    "T09n0278_060:0786c25": "或見論師月，　　現處梵王宮，",
    "T09n0278_060:0786c26": "亦現大自在，　　魔王宮殿中。",
    "T09n0278_060:0786c27": "或見兜率宮，　　諸天眾圍遶，",
    "T09n0278_060:0786c28": "為彼說正法，　　悉令大歡喜。",
    "T09n0278_060:0786c29": "或見處夜摩，　　帝釋四天王，",
    "T09n0278_060:0787a01": "諸龍夜叉王，　　八部宮殿中。",
    "T09n0278_060:0787a02": "錠光如來所，　　供養得授記，",
    "T09n0278_060:0787a03": "如是等方便，　　教化諸群生。",
    "T09n0278_060:0787a04": "光明身壽命，　　淨慧及眷屬，",
    "T09n0278_060:0787a05": "教化威儀聲，　　皆悉不可數。",
    "T09n0278_060:0787a06": "見佛同眾生，　　或身如須彌，",
    "T09n0278_060:0787a07": "或現跏趺坐，　　充滿於世界，",
    "T09n0278_060:0787a08": "或見光一尋，　　或百千由旬，",
    "T09n0278_060:0787a09": "或見照法界，　　或照一切剎。",
    "T09n0278_060:0787a10": "或現壽百歲，　　百千萬億歲，",
    "T09n0278_060:0787a11": "無量那由他，　　不可思議劫。",
    "T09n0278_060:0787a12": "無礙清淨慧，　　一念知三世，",
    "T09n0278_060:0787a13": "悉從因緣起，　　而實無自性。",
    "T09n0278_060:0787a14": "一剎成正覺，　　普現諸世界，",
    "T09n0278_060:0787a15": "能現一世界，　　而作無量剎。",
    "T09n0278_060:0787a16": "示現無量剎，　　而為一世界，",
    "T09n0278_060:0787a17": "安住無上道，　　具足無畏力。",
    "T09n0278_060:0787a18": "無礙智慧轉，　　十二行法輪，",
    "T09n0278_060:0787a19": "知苦習盡道，　　十二支緣起。",
    "T09n0278_060:0787a20": "四辯無礙智，　　演說一切法，",
    "T09n0278_060:0787a21": "無我無我所，　　亦無有自性，",
    "T09n0278_060:0787a22": "無生亦無滅，　　無來亦無去，",
    "T09n0278_060:0787a23": "皆悉如虛空，　　而不壞諸業。",
    "T09n0278_060:0787a24": "如來為眾生，　　方便分別說，",
    "T09n0278_060:0787a25": "轉此法輪時，　　震動一切剎，",
    "T09n0278_060:0787a26": "大海金剛山，　　無有恐怖者。",
    "T09n0278_060:0787a27": "如來一音說，　　各隨所應解，",
    "T09n0278_060:0787a28": "滅諸煩惱垢，　　令住薩婆若。",
    "T09n0278_060:0787a29": "如來一音說，　　或聞施戒忍，",
    "T09n0278_060:0787b01": "精進禪智慧，　　慈悲及喜捨，",
    "T09n0278_060:0787b02": "四念四正勤，　　如意諸根力，",
    "T09n0278_060:0787b03": "覺道止觀念，　　神通諸法門。",
    "T09n0278_060:0787b04": "如來一音說，　　八部人非人，",
    "T09n0278_060:0787b05": "梵釋四天王，　　隨類音聲解。",
    "T09n0278_060:0787b06": "若多貪恚癡，　　憍慢慳嫉結，",
    "T09n0278_060:0787b07": "八萬四千垢，　　各聞對治法。",
    "T09n0278_060:0787b08": "未修淨業者，　　聞說十善道，",
    "T09n0278_060:0787b09": "已修施戒者，　　聞說般涅槃。",
    "T09n0278_060:0787b10": "染著於生死，　　懈怠諸群生，",
    "T09n0278_060:0787b11": "聞說解脫門，　　除滅生死苦。",
    "T09n0278_060:0787b12": "少欲知足者，　　樂處於閑靜，",
    "T09n0278_060:0787b13": "如是等眾生，　　聞說二乘音。",
    "T09n0278_060:0787b14": "或修廣大心，　　具諸功德藏，",
    "T09n0278_060:0787b15": "親近諸佛者，　　聞說大乘聲。",
    "T09n0278_060:0787b16": "或有一世界，　　聞說一乘音，",
    "T09n0278_060:0787b17": "或二三四五，　　乃至無量乘。",
    "T09n0278_060:0787b18": "智慧行有異，　　解脫無差別，",
    "T09n0278_060:0787b19": "猶如虛空性，　　無有若干相。",
    "T09n0278_060:0787b20": "如來微妙音，　　其性亦如是，",
    "T09n0278_060:0787b21": "隨所應化者，　　所聞各不同。",
    "T09n0278_060:0787b22": "佛以過去行，　　得一微妙音，",
    "T09n0278_060:0787b23": "無心於彼此，　　而能應一切。",
    "T09n0278_060:0787b24": "佛口放妙光，　　八萬四千數，",
    "T09n0278_060:0787b25": "普照諸世界，　　除滅眾煩惱。",
    "T09n0278_060:0787b26": "具足智功德，　　三種順眾生，",
    "T09n0278_060:0787b27": "離世如虛空，　　常現於世間。",
    "T09n0278_060:0787b28": "雖復隨世現，　　生老病死苦，",
    "T09n0278_060:0787b29": "或復現住壽，　　其性如虛空。",
    "T09n0278_060:0787c01": "如來分別知，　　一切眾生類，",
    "T09n0278_060:0787c02": "諸根及性欲，　　令住薩婆若。",
    "T09n0278_060:0787c03": "諸佛尊導師，　　示入於大眾，",
    "T09n0278_060:0787c04": "隨其所應化，　　善現威儀法。",
    "T09n0278_060:0787c05": "為諸聲聞現，　　出家威儀法，",
    "T09n0278_060:0787c06": "常樂修寂滅，　　無餘涅槃證。",
    "T09n0278_060:0787c07": "婆羅門眾中，　　示現羸老身，",
    "T09n0278_060:0787c08": "縈髮而苦行，　　語論無窮盡。",
    "T09n0278_060:0787c09": "服氣或斷食，　　五熱以炙身，",
    "T09n0278_060:0787c10": "如是現苦行，　　降伏諸異學。",
    "T09n0278_060:0787c11": "或持異道戒，　　善算多方術，",
    "T09n0278_060:0787c12": "星曆地動相，　　種種眾生相。",
    "T09n0278_060:0787c13": "深入諸禪定，　　三昧及解脫，",
    "T09n0278_060:0787c14": "種種現嬉戲，　　令得薩婆若。",
    "T09n0278_060:0787c15": "示現樂衣服，　　種種莊嚴身，",
    "T09n0278_060:0787c16": "勇健善兵法，　　降伏剎利故。",
    "T09n0278_060:0787c17": "現知治正法，　　時節諸義利，",
    "T09n0278_060:0787c18": "軟語攝眾生，　　降伏大臣故。",
    "T09n0278_060:0787c19": "或詣四天王，　　八部鬼神所，",
    "T09n0278_060:0787c20": "方便為說法，　　皆令大歡喜。",
    "T09n0278_060:0787c21": "或現為帝釋，　　安住善法堂，",
    "T09n0278_060:0787c22": "諸天眾圍遶，　　為彼演說法。",
    "T09n0278_060:0787c23": "夜摩或兜率，　　化樂化自在，",
    "T09n0278_060:0787c24": "梵王至淨居，　　為彼演說法。",
    "T09n0278_060:0787c25": "如是現無數，　　種種威儀法，",
    "T09n0278_060:0787c26": "無量方便力，　　度脫諸群生。",
    "T09n0278_060:0787c27": "譬如工幻師，　　能現種種事，",
    "T09n0278_060:0787c28": "佛為化眾生，　　示現種種身。",
    "T09n0278_060:0787c29": "如月遊虛空，　　覩者謂增損，",
    "T09n0278_060:0788a01": "影現諸河池，　　映蔽熒火光。",
    "T09n0278_060:0788a02": "如來淨智月，　　示現有增損，",
    "T09n0278_060:0788a03": "處於直心水，　　映蔽二乘光。",
    "T09n0278_060:0788a04": "譬如深大海，　　珍寶不可盡，",
    "T09n0278_060:0788a05": "於中悉顯現，　　眾生形類像。",
    "T09n0278_060:0788a06": "甚深因緣海，　　功德寶無盡，",
    "T09n0278_060:0788a07": "清淨法身中，　　無像而不現。",
    "T09n0278_060:0788a08": "譬如明淨日，　　照除世間闇，",
    "T09n0278_060:0788a09": "如來淨智日，　　悉除三世闇。",
    "T09n0278_060:0788a10": "如龍興慶雲，　　普雨於一切，",
    "T09n0278_060:0788a11": "身心不降雨，　　除熱得清涼。",
    "T09n0278_060:0788a12": "如來亦如是，　　興起大悲雲，",
    "T09n0278_060:0788a13": "普雨甘露法，　　滅除三毒火。",
    "T09n0278_060:0788a14": "此法亦不從，　　如來身心出，",
    "T09n0278_060:0788a15": "如來淨法身，　　三界無倫匹。",
    "T09n0278_060:0788a16": "超出諸世間，　　非有亦非無，",
    "T09n0278_060:0788a17": "其實無所依，　　不去而遍至。",
    "T09n0278_060:0788a18": "譬如夢所見，　　亦如空中畫，",
    "T09n0278_060:0788a19": "非色非無色，　　非相非無相，",
    "T09n0278_060:0788a20": "非有亦非無，　　其性如虛空。",
    "T09n0278_060:0788a21": "如海摩尼寶，　　能出種種寶，",
    "T09n0278_060:0788a22": "眾生諸光明，　　而光無所有。",
    "T09n0278_060:0788a23": "導師亦如是，　　雖有而非有，",
    "T09n0278_060:0788a24": "不於一處中，　　積集功德寶，",
    "T09n0278_060:0788a25": "大仙現虛空，　　如自性實際，",
    "T09n0278_060:0788a26": "涅槃離欲滅，　　皆悉是一性。",
    "T09n0278_060:0788a27": "眾生心微塵，　　海水渧可數，",
    "T09n0278_060:0788a28": "虛空亦可量，　　佛德說無盡。",
    "T09n0278_060:0788a29": "聞此法歡喜，　　信心無疑者，",
    "T09n0278_060:0788b01": "速成無上道，　　與諸如來等。」",
    "T09n0278_060:0788b02": "大方廣佛華嚴經卷第六十",
    "T09n0278_060:0788b03": "華嚴經梵本凡十萬偈，昔道人支法領，從",
    "T09n0278_060:0788b04": "于闐國得此三萬六千偈，以晉義熙十四",
    "T09n0278_060:0788b05": "年歲次鶉火三月十日，於揚州司空謝石",
    "T09n0278_060:0788b06": "所立道場寺，請天竺禪師佛度跋陀羅，手",
    "T09n0278_060:0788b07": "執梵文譯梵為晉，沙門釋法業親從筆受。",
    "T09n0278_060:0788b08": "時吳郡內史孟顗、右衛將軍褚叔度為檀",
    "T09n0278_060:0788b09": "越，至元熙二年六月十日出訖。"
}