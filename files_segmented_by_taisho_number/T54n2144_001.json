{
    "T54n2144_001:1289a03": "大秦景教流行中國碑頌(并序)",
    "T54n2144_001:1289a05": "大秦寺僧景淨述",
    "T54n2144_001:1289a06": "粵若。常然真寂。先先而無元。窅然靈虛。後後",
    "T54n2144_001:1289a07": "而妙有。總玄摳而造化。妙眾聖以元尊者。其",
    "T54n2144_001:1289a08": "唯　我三一妙身無元真主阿羅訶歟判。十",
    "T54n2144_001:1289a09": "字以定四方。鼓元風而生二氣。暗空易而天",
    "T54n2144_001:1289a10": "地開。日月運而晝夜作。匠成萬物然立初人。",
    "T54n2144_001:1289a11": "別賜良和令鎮化海。渾元之性虛而不盈。素",
    "T54n2144_001:1289a12": "蕩之心本無希嗜。洎乎娑殫施妄。鈿飾純精。",
    "T54n2144_001:1289a13": "間平大於此是之中。隙冥同於彼非之內。是",
    "T54n2144_001:1289a14": "以三百六十五種。肩隨結轍。競織法羅。或指",
    "T54n2144_001:1289a15": "物以託宗。或空有以淪二。或禱祀以邀福。或",
    "T54n2144_001:1289a16": "伐善以矯人。智慮營營。恩情役役。茫然無",
    "T54n2144_001:1289a17": "得。煎迫轉燒。積昧亡途久迷休復。於是　我",
    "T54n2144_001:1289a18": "三一分身景尊彌施訶。戢隱真威。同人出代。",
    "T54n2144_001:1289a19": "神天宣慶。室女誕聖。於大秦景宿告祥。波斯",
    "T54n2144_001:1289a20": "覩耀以來貢。圓二十四聖有說之舊法。理家",
    "T54n2144_001:1289a21": "國於大猷。設　三一淨風無言之新教。陶良",
    "T54n2144_001:1289a22": "用於正信。制八境之度。鍊塵成真。啟三常",
    "T54n2144_001:1289a23": "之門。開生滅死。懸景日以破暗府。魔妄於是",
    "T54n2144_001:1289a24": "乎悉摧。棹慈航以登明宮。含靈於是乎既濟。",
    "T54n2144_001:1289a25": "能事斯畢。亭午昇真。經留二十七部。張元",
    "T54n2144_001:1289a26": "化以發靈關。法浴水風。滌浮華而潔虛白。印",
    "T54n2144_001:1289a27": "持十字。融四照以合無拘。擊木震仁惠之音。",
    "T54n2144_001:1289a28": "東禮趣生榮之路。存鬚所以有外行。削頂所",
    "T54n2144_001:1289a29": "以無內情。不畜臧獲。均貴賤於人。不聚貨財",
    "T54n2144_001:1289b01": "示罄遺於我。齋以伏識而成。戒以靜慎為固。",
    "T54n2144_001:1289b02": "七時禮讚。大庇存亡。七日一薦。洗心反素。真",
    "T54n2144_001:1289b03": "常之道。妙而難名。功用昭彰。強稱景教。惟道",
    "T54n2144_001:1289b04": "非聖不弘。聖非道不大。道聖符契。天下文明",
    "T54n2144_001:1289b05": "　太宗文皇帝。光華啟運。明聖臨人。大秦國",
    "T54n2144_001:1289b06": "有上德。曰阿羅本。占青雲而載真經。望風律",
    "T54n2144_001:1289b07": "以馳艱險。貞觀九祀至於長安　帝使宰臣",
    "T54n2144_001:1289b08": "房公玄齡總仗西郊賓迎入內。翻經書殿。問",
    "T54n2144_001:1289b09": "道禁闈。深知正真。特令傳授。貞觀十有二",
    "T54n2144_001:1289b10": "年秋七月。詔曰道無常名。聖無常體。隨方設",
    "T54n2144_001:1289b11": "教。密濟群生。大秦國大德阿羅本。遠將經像",
    "T54n2144_001:1289b12": "來獻上京。詳其教旨。玄妙無為。觀其元宗。生",
    "T54n2144_001:1289b13": "成立要。詞無繁說。理有忘筌。濟物利人。宜行",
    "T54n2144_001:1289b14": "天下。所司即於京義寧坊造大秦寺。一所度",
    "T54n2144_001:1289b15": "僧二十一人。宗周德喪。青駕西昇。巨唐道",
    "T54n2144_001:1289b16": "光。景風東扇。旋令有司將　帝寫真轉摸寺",
    "T54n2144_001:1289b17": "壁。天姿汎彩。英朗景門。聖迹騰祥。永輝法",
    "T54n2144_001:1289b18": "界。案西域圖記及漢魏史策。大秦國南統珊",
    "T54n2144_001:1289b19": "瑚之海。北極眾寶之山。西望仙境花林。東接",
    "T54n2144_001:1289b20": "長風弱水。其土出火浣布．返魂香．明月珠．夜",
    "T54n2144_001:1289b21": "光璧。俗無寇盜。人有樂康。法非景不行。主非",
    "T54n2144_001:1289b22": "德不立。土宇廣濶。文物昌明。　高宗大帝。克",
    "T54n2144_001:1289b23": "恭纘祖。潤色真宗。而於諸州各置景寺。仍崇",
    "T54n2144_001:1289b24": "阿羅本為鎮國大法主。法流十道。國富元休。",
    "T54n2144_001:1289b25": "寺滿百城。家殷景福。聖曆年。釋子用壯。騰口",
    "T54n2144_001:1289b26": "於東周。先天末。下士大笑。訕謗於西鎬。有若",
    "T54n2144_001:1289b27": "僧首羅含．大德及烈．並金方貴緒．物外高僧。",
    "T54n2144_001:1289b28": "共振玄網。俱維絕紐　玄宗至道皇帝。令寧",
    "T54n2144_001:1289b29": "國等五王親臨福宇建立壇場。法棟暫橈而",
    "T54n2144_001:1289c01": "更崇。道石時傾而復正。天寶初。令大將軍高",
    "T54n2144_001:1289c02": "力士送　五聖寫真寺內安置。賜絹百匹。奉",
    "T54n2144_001:1289c03": "慶睿圖。龍髯雖遠。弓劍可攀。日角舒光。天顏",
    "T54n2144_001:1289c04": "咫尺。三載大秦國有僧佶和。瞻星向化。望日",
    "T54n2144_001:1289c05": "朝尊。詔僧羅含僧普論等一七人。與大德佶",
    "T54n2144_001:1289c06": "和。於興慶宮修功德。於是天題寺牓。額戴龍",
    "T54n2144_001:1289c07": "書。寶裝璀翠。灼爍丹霞。睿扎宏空。騰淩激",
    "T54n2144_001:1289c08": "曰。寵賚比南山峻極。沛澤與東海齊深。道",
    "T54n2144_001:1289c09": "無不可。所可可名。聖無不作。所作可述　肅",
    "T54n2144_001:1289c10": "宗文明皇帝。於靈武等五郡。重立景寺。元善",
    "T54n2144_001:1289c11": "資而福祚開。大慶臨而皇業建　代宗文武",
    "T54n2144_001:1289c12": "皇帝。恢張聖運。從事無為。每於降誕之辰。錫",
    "T54n2144_001:1289c13": "天香以告成功。頒御饌以光景眾。且乾以美",
    "T54n2144_001:1289c14": "利故能廣生。聖以體元故能亭毒　我建中",
    "T54n2144_001:1289c15": "聖神文武皇帝。披八政以黜陟幽明。闡九疇",
    "T54n2144_001:1289c16": "以惟新景命。化通玄理。祝無愧心。至於方大",
    "T54n2144_001:1289c17": "而虛。專靜而恕。廣慈救眾苦。善貸被群生者。",
    "T54n2144_001:1289c18": "我修行之大猷。汲引之階漸也。若使風雨時。",
    "T54n2144_001:1289c19": "天下靜。人能理。物能清。存能昌。歿能樂。念",
    "T54n2144_001:1289c20": "生響應。情發目誠者。我景力能事之功用也。",
    "T54n2144_001:1289c21": "大施主金紫光祿大夫。同朔方節度副使。試",
    "T54n2144_001:1289c22": "殿中監。賜紫袈裟僧伊斯。和而好惠。聞道勤",
    "T54n2144_001:1289c23": "行。遠自王舍之城。聿來中夏。術高三代。藝博",
    "T54n2144_001:1289c24": "十全。始効節於丹庭。乃策名於王帳。中書令",
    "T54n2144_001:1289c25": "汾陽郡王郭公子儀。初總戎於朔方也　肅",
    "T54n2144_001:1289c26": "宗俾之從邁。雖見親於臥內。不自異於行間。",
    "T54n2144_001:1289c27": "為公爪牙。作軍耳目。能散祿賜。不積於家。獻",
    "T54n2144_001:1289c28": "臨恩之頗黎。布辭憩之金罽。或仍其舊寺。或",
    "T54n2144_001:1289c29": "重廣法堂。崇飾廊宇。如翬斯飛。更効景門。依",
    "T54n2144_001:1290a01": "仁施利。每歲集四寺僧徒。虔事精供。備諸五",
    "T54n2144_001:1290a02": "旬。餧者來而飯之。寒者來而衣之。病者療",
    "T54n2144_001:1290a03": "而起之。死者葬而安之。清節達娑。未聞斯美。",
    "T54n2144_001:1290a04": "白衣景士。今見其人。願刻洪碑。以揚休烈。詞",
    "T54n2144_001:1290a05": "曰　真主無元。湛寂常然。權輿匠化。起地立",
    "T54n2144_001:1290a06": "天。分身出代。救度無邊。日昇暗滅。咸證真",
    "T54n2144_001:1290a07": "玄　赫赫文皇。道冠前王。乘時撥亂。乾廓",
    "T54n2144_001:1290a08": "坤張。明明景教。言歸我唐。翻經建寺。存歿",
    "T54n2144_001:1290a09": "舟航。百福偕作。萬邦之康　高宗纂祖。更築",
    "T54n2144_001:1290a10": "精宇。和宮敞朗。遍滿中土。真道宣明。式封法",
    "T54n2144_001:1290a11": "主。人有樂康。物無災苦　玄宗啟聖。克修真",
    "T54n2144_001:1290a12": "正。御牓揚輝。天書蔚映。皇圖璀璨。率土高",
    "T54n2144_001:1290a13": "敬。庶績咸熈。人賴其慶　肅宗來復。天威引",
    "T54n2144_001:1290a14": "駕。聖日舒晶。祥風掃夜。祚歸皇室。祅氛永",
    "T54n2144_001:1290a15": "謝。止沸定塵。造我區夏　代宗孝義。德合天",
    "T54n2144_001:1290a16": "地。開貸生成。物資美利。香以報功。仁以作",
    "T54n2144_001:1290a17": "施。暘谷來威。月窟畢萃　建中統極。聿修明",
    "T54n2144_001:1290a18": "德。武肅四溟。文清萬域。燭臨人隱。鏡觀物",
    "T54n2144_001:1290a19": "色。六合昭蘇。百蠻取則。道惟廣兮。應惟密",
    "T54n2144_001:1290a20": "強。名言兮演三一　主能作兮臣能述。建豐",
    "T54n2144_001:1290a21": "碑兮頌元吉。",
    "T54n2144_001:1290a22": "大唐建中二年歲在作噩太蔟月七日大耀",
    "T54n2144_001:1290a23": "森文曰建立　　時法主僧寧恕知東方之",
    "T54n2144_001:1290a24": "景眾也",
    "T54n2144_001:1290a25": "朝議郎前行台州司士參軍呂秀巖書",
    "T54n2144_001:1290a26": "助撿挍試太常卿賜紫袈裟寺主僧業利",
    "T54n2144_001:1290a27": "撿挍建立碑僧行通",
    "T54n2144_001:1290a28": "僧靈寶　僧內澄　僧光正",
    "T54n2144_001:1290a29": "僧和明　僧立本　僧法源",
    "T54n2144_001:1290b01": "僧審慎　僧寶靈　僧玄覽",
    "T54n2144_001:1290b02": "僧景通　老宿耶俱摩　僧明一",
    "T54n2144_001:1290b03": "僧保國　僧志堅　僧義濟",
    "T54n2144_001:1290b04": "僧玄德　僧利用　僧元□",
    "T54n2144_001:1290b05": "僧奉真　僧至德　僧和光",
    "T54n2144_001:1290b06": "僧景福　僧太和　僧崇德",
    "T54n2144_001:1290b07": "僧德建　僧去甚　僧廣德",
    "T54n2144_001:1290b08": "僧福壽　僧□□　僧寶達",
    "T54n2144_001:1290b09": "僧□明　僧和吉　僧□□",
    "T54n2144_001:1290b10": "僧遙□　僧日進　□□輪",
    "T54n2144_001:1290b11": "僧延和　僧崇敬　僧惠通",
    "T54n2144_001:1290b12": "僧□□　□居信　僧文貞",
    "T54n2144_001:1290b13": "僧文明　僧昭德　僧曜原",
    "T54n2144_001:1290b14": "僧仁□　僧玄真　僧明泰",
    "T54n2144_001:1290b15": "僧利□　僧敬德　僧元□",
    "T54n2144_001:1290b16": "僧乾□　僧守一　僧光□",
    "T54n2144_001:1290b17": "僧聞順　僧普濟　僧凝□",
    "T54n2144_001:1290b18": "僧冲和　僧英德　僧靈德",
    "T54n2144_001:1290b19": "僧靈壽　僧還淳　□敬真",
    "T54n2144_001:1290b21": "後一千七十九年咸豐己未武林韓泰崋",
    "T54n2144_001:1290b22": "來觀幸字畫完整重造碑亭覆焉惜故友",
    "T54n2144_001:1290b23": "吳子苾方伯不及同遊也為悵然久之。"
}