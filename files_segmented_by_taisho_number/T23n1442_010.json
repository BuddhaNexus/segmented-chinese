{
    "T23n1442_010:0675a07": "根本說一切有部毘奈耶卷第十",
    "T23n1442_010:0675a09": "三藏法師義淨奉　制譯",
    "T23n1442_010:0675a10": "妄說自得上人法學處第四之二",
    "T23n1442_010:0675a11": "爾時薄伽梵，與五百漁人出家圓具已，從薜",
    "T23n1442_010:0675a12": "舍離詣竹林聚落北，有升攝波林依之而住。",
    "T23n1442_010:0675a13": "時逢飢饉乞食難得，父母於子尚不相濟，況",
    "T23n1442_010:0675a14": "餘乞人！爾時世尊告諸苾芻曰：「今時飢饉乞",
    "T23n1442_010:0675a15": "食難得，父子尚不相濟，汝等宜應各隨親友",
    "T23n1442_010:0675a16": "得意之處，於薜舍離隨近聚落而作安居。我",
    "T23n1442_010:0675a17": "與阿難陀於此林住。」苾芻聞已唯然受教，各",
    "T23n1442_010:0675a18": "隨親友於薜舍離隨近聚落而作安居。時彼五",
    "T23n1442_010:0675a19": "百善來苾芻，見斯事已共相告曰：「仁等當知",
    "T23n1442_010:0675a20": "如世尊說：『今時飢饉乞食難得，父子尚不相",
    "T23n1442_010:0675a21": "濟，況餘乞人！汝等宜應各隨親友，於薜舍離",
    "T23n1442_010:0675a22": "隨近聚落而作安居。我與阿難陀於此林住。』",
    "T23n1442_010:0675a23": "我等於此無有眷屬，可得依止作安居事。然",
    "T23n1442_010:0675a24": "於捕漁人村有我眷屬，宜往相問，於其村外",
    "T23n1442_010:0675a25": "權為草室而作安居。」時五百苾芻即便往至",
    "T23n1442_010:0675a26": "捕漁村所，問其眷屬權為小室村外居停。時",
    "T23n1442_010:0675a27": "諸苾芻共相謂曰：「我等少聞未有學識，若諸",
    "T23n1442_010:0675a28": "親眷來相請問，我等云何為其說法？」「若彼來",
    "T23n1442_010:0675a29": "時我等宜應更相讚歎，汝諸眷屬大獲善利，",
    "T23n1442_010:0675b01": "汝聚落中得有如是勝妙僧眾於此安居。此",
    "T23n1442_010:0675b02": "苾芻得無常想，於無常苦想、於苦空想、於空",
    "T23n1442_010:0675b03": "無我想、厭離食想、於諸世間無愛樂想、過患",
    "T23n1442_010:0675b04": "想、斷除想、離欲想、滅想、死想、不淨想、青瘀想、",
    "T23n1442_010:0675b05": "膖脹想、膿流想、蟲食想、血塗想、離散想、白骨",
    "T23n1442_010:0675b06": "想、觀空想，此苾芻得初靜慮、二靜慮、三靜慮、四",
    "T23n1442_010:0675b07": "靜慮，得慈悲喜捨、空無邊處、識無邊處、無所",
    "T23n1442_010:0675b08": "有處、非想非非想處，此得四果六神通八解",
    "T23n1442_010:0675b09": "脫。」後於異時彼諸眷屬來相看問，時諸苾芻",
    "T23n1442_010:0675b10": "見眷屬來，即便更互共相讚歎：「汝諸眷屬大",
    "T23n1442_010:0675b11": "獲善利，汝聚落中得有如是勝妙僧眾於此",
    "T23n1442_010:0675b12": "安居。此苾芻得無常想，廣說乃至得八解脫。」",
    "T23n1442_010:0675b13": "時諸眷屬既聞說已，白言：「聖者！仁等證得如",
    "T23n1442_010:0675b14": "是勝果。」答言：「皆得。」時俗諸人聞得果者咸生",
    "T23n1442_010:0675b15": "愛樂，於自父母妻子親屬而不拯濟，於諸苾",
    "T23n1442_010:0675b16": "芻各以飲食共相供給。",
    "T23n1442_010:0675b17": "爾時世尊未入涅槃安住於世，與諸弟子二",
    "T23n1442_010:0675b18": "時大集：一謂五月十五日欲安居時；二謂八",
    "T23n1442_010:0675b19": "月十五日隨意了時。若前安居者受教勅已往",
    "T23n1442_010:0675b20": "詣城邑村坊聚落而作安居，至隨意了皆來",
    "T23n1442_010:0675b21": "集會，隨所證獲皆悉白知，其未證者請求證",
    "T23n1442_010:0675b22": "法。近薜舍離安居苾芻，三月既滿作衣已竟，",
    "T23n1442_010:0675b23": "顏色憔悴形容羸瘦，執持衣鉢往竹林村。既",
    "T23n1442_010:0675b24": "至村已，時具壽阿難陀遙見諸苾芻，於同梵",
    "T23n1442_010:0675b25": "行者起憐愛心，遙唱善來即前迎接，為持衣",
    "T23n1442_010:0675b26": "鉢錫杖君持，并餘雜物沙門資具。又問：「具壽！",
    "T23n1442_010:0675b27": "仁等何處安居而得來至？」答言：「我於佛栗氏",
    "T23n1442_010:0675b28": "聚落三月安居，今來至此。」阿難陀曰：「諸仁於",
    "T23n1442_010:0675b29": "彼安居三月之內，乞求飲食不勞苦耶？」答曰：",
    "T23n1442_010:0675c01": "「雖於彼處得安樂住，然乞飲食甚大艱辛。」爾",
    "T23n1442_010:0675c02": "時阿難陀即便報曰：「實爾，具壽！目驗衰羸、容",
    "T23n1442_010:0675c03": "貌憔悴，准知飲食定是難求。」時捕漁村五百",
    "T23n1442_010:0675c04": "苾芻既安居了，執持衣鉢亦至此村，顏色鮮",
    "T23n1442_010:0675c05": "好容貌肥盛。時阿難陀遙見諸苾芻，於同梵",
    "T23n1442_010:0675c06": "行者起憐愛心，遙唱善來即前迎接，為持衣",
    "T23n1442_010:0675c07": "鉢并餘雜物。如前具問乃至問言：「於捕漁村",
    "T23n1442_010:0675c08": "飲食易求安樂行不？」苾芻報曰：「我於彼住實",
    "T23n1442_010:0675c09": "得安樂，所求飲食易得不難。」阿難陀報言：",
    "T23n1442_010:0675c10": "「具壽！目驗肥充容色光澤，准知飲食定是易",
    "T23n1442_010:0675c11": "求。」時阿難陀即便問曰：「今既時世飢饉飲食",
    "T23n1442_010:0675c12": "難求，父母妻子尚不相濟，何故仁等食易得",
    "T23n1442_010:0675c13": "耶？」彼便答曰：「我於眷屬自相讚歎云：『此苾芻",
    "T23n1442_010:0675c14": "得無常想，乃至得八解脫。』」阿難陀問曰：「所陳",
    "T23n1442_010:0675c15": "之事為實？為虛？」答言：「是虛。」問言：「具壽！仁等豈",
    "T23n1442_010:0675c16": "合為少飲食，實無上人法自稱得耶？」彼便答",
    "T23n1442_010:0675c17": "曰：「從合不合，我等已作。」時諸苾芻樂少欲者，",
    "T23n1442_010:0675c18": "皆共譏嫌呵責非法：「云何汝等為貪飲食，實",
    "T23n1442_010:0675c19": "無上人法自稱得耶？」時諸苾芻以緣白佛。佛",
    "T23n1442_010:0675c20": "以此緣集苾芻眾，知而故問如前廣說。佛問",
    "T23n1442_010:0675c21": "勝慧河邊諸苾芻曰：「汝諸苾芻實無上人法",
    "T23n1442_010:0675c22": "自言得耶？」彼白佛言：「實爾。大德！」爾時世尊",
    "T23n1442_010:0675c23": "種種呵責諸苾芻：「汝非沙門、非隨順行，所不",
    "T23n1442_010:0675c24": "應為，非威儀、非出家者所作。汝諸苾芻！應知",
    "T23n1442_010:0675c25": "世間有三大賊。云何為三？諸苾芻！如有大賊",
    "T23n1442_010:0675c26": "若百眾若千眾若百千眾，便往到彼城邑聚",
    "T23n1442_010:0675c27": "落，穿牆解鑰偷盜他物，或時斷路傷殺，或時",
    "T23n1442_010:0675c28": "放火燒村，或破王庫藏，或劫掠城坊，是名第",
    "T23n1442_010:0675c29": "一大賊住在世間。諸苾芻！如有大賊無百眾",
    "T23n1442_010:0676a01": "無千眾無百千眾，不往城邑聚落穿牆解鑰",
    "T23n1442_010:0676a02": "偷盜他物，亦不斷路燒村破王庫藏等，然取",
    "T23n1442_010:0676a03": "僧祇薪草花果及竹木等，賣已自活或與餘",
    "T23n1442_010:0676a04": "人，是名第二大賊住在世間。又諸苾芻！有其",
    "T23n1442_010:0676a05": "大賊無百眾無千眾無百千眾，不往城邑聚",
    "T23n1442_010:0676a06": "落穿牆解鑰偷盜他物，乃至不取僧祇草等",
    "T23n1442_010:0676a07": "活命與人，然於自身實未證得上人之法，妄",
    "T23n1442_010:0676a08": "說已有，是名第三大賊住在世間。汝諸苾芻！",
    "T23n1442_010:0676a09": "第一大賊、第二大賊，不名大賊，是名小賊。汝",
    "T23n1442_010:0676a10": "諸苾芻！若實無上人之法自稱得者，於人、天",
    "T23n1442_010:0676a11": "魔、梵、沙門、婆羅門中，是極大賊。」說伽他曰：",
    "T23n1442_010:0676a12": "「實非阿羅漢，　　說言我身是；",
    "T23n1442_010:0676a13": "　於諸人天中，　　是名為大賊。」",
    "T23n1442_010:0676a14": "爾時世尊種種呵責彼苾芻已，告諸苾芻曰：",
    "T23n1442_010:0676a15": "「我觀十利為諸弟子，於毘奈耶制其學處，應",
    "T23n1442_010:0676a16": "如是說：",
    "T23n1442_010:0676a17": "「若復苾芻實無知無遍知，自知不得上人法、",
    "T23n1442_010:0676a18": "寂靜聖者、殊勝證悟、智見安樂住，而言：『我知",
    "T23n1442_010:0676a19": "我見。』彼於異時若問、若不問，欲自清淨故作",
    "T23n1442_010:0676a20": "如是說：『諸具壽！我實不知不見，言知言見。』虛",
    "T23n1442_010:0676a21": "誑妄語，得波羅市迦，不應共住。」",
    "T23n1442_010:0676a22": "爾時世尊為諸苾芻制學處已，時有眾多苾",
    "T23n1442_010:0676a23": "芻在阿蘭若住，受麁臥具勤策相應，得少自",
    "T23n1442_010:0676a24": "相寂止方便，世間作意折伏煩惱，欲染瞋恚",
    "T23n1442_010:0676a25": "不復現行。時彼即便更相告言：「具壽！汝今知",
    "T23n1442_010:0676a26": "不？阿蘭若中所應得者，我今已得。我生已盡、",
    "T23n1442_010:0676a27": "梵行已立，所作已辦、不受後有。我今可捨蘭",
    "T23n1442_010:0676a28": "若處住聚落中。」便捨靜林就村而住。時彼數",
    "T23n1442_010:0676a29": "數見諸女人，又見淨人及諸求寂共為雜住，",
    "T23n1442_010:0676b01": "煩惱還起、欲染瞋恚還復現行。時彼諸人各",
    "T23n1442_010:0676b02": "作是念：「世尊為諸弟子於毘奈耶制其學處：",
    "T23n1442_010:0676b03": "若復苾芻實無知無遍知，自知不得上人法、",
    "T23n1442_010:0676b04": "寂靜聖者、殊勝證悟、智見安樂住，而言：『我知",
    "T23n1442_010:0676b05": "我見。』彼於異時若問、若不問，欲自清淨故作",
    "T23n1442_010:0676b06": "是說：『諸具壽！我實不知不見，言知言見。』虛誑",
    "T23n1442_010:0676b07": "妄語者，得波羅市迦，不應共住。」",
    "T23n1442_010:0676b08": "時諸苾芻即相告曰：「我等住阿蘭若，受麁臥",
    "T23n1442_010:0676b09": "具勤策相應，得少自相寂止方便折伏煩惱，",
    "T23n1442_010:0676b10": "便棄靜林來至聚落，既觀諸境煩惱現行，如",
    "T23n1442_010:0676b11": "前廣說，豈非我等犯他勝耶？我等共詣具壽",
    "T23n1442_010:0676b12": "阿難陀所，以事陳告，如彼所說我當奉行。」即",
    "T23n1442_010:0676b13": "便到彼問具壽阿難陀曰：「具壽！知不？如佛世",
    "T23n1442_010:0676b14": "尊為諸弟子制其學處：",
    "T23n1442_010:0676b15": "若復苾芻乃至波羅市迦不應共住。我等在",
    "T23n1442_010:0676b16": "阿蘭若煩惱不起，今來聚落煩惱還生，廣說",
    "T23n1442_010:0676b17": "如前。我皆有疑，豈非我等犯波羅市迦耶？當",
    "T23n1442_010:0676b18": "問具壽阿難陀，如彼所說我當奉行。由是事",
    "T23n1442_010:0676b19": "故我等今來，至具壽所詳欲諮決，豈非我等",
    "T23n1442_010:0676b20": "犯波羅市迦耶？」爾時具壽阿難陀，聞諸苾芻",
    "T23n1442_010:0676b21": "說是事已，遂將諸人往世尊所，頂禮佛足在",
    "T23n1442_010:0676b22": "一面坐。時具壽阿難陀白佛言：「世尊大德！如",
    "T23n1442_010:0676b23": "是為諸苾芻，於毘奈耶制其學處：若復苾芻",
    "T23n1442_010:0676b24": "廣說乃至得波羅市迦不應共住。此諸苾芻",
    "T23n1442_010:0676b25": "在阿蘭若住，受邊際臥具勤策相應，得少自",
    "T23n1442_010:0676b26": "相寂止方便，作意折伏煩惱，欲染瞋恚不復",
    "T23n1442_010:0676b27": "現行。時彼即便更相告語：『具壽！汝今知不？阿",
    "T23n1442_010:0676b28": "蘭若中所應得者，我今已得、我生已盡、梵行",
    "T23n1442_010:0676b29": "已立、所作已辦、不受後有。我今宜捨蘭若住",
    "T23n1442_010:0676c01": "處往聚落中。』即便捨靜就村住處。時彼數數",
    "T23n1442_010:0676c02": "見諸女人，又見淨人及諸求寂共為雜住，煩",
    "T23n1442_010:0676c03": "惱還起欲染現行。彼諸苾芻各生疑念：『將非",
    "T23n1442_010:0676c04": "我犯波羅市迦耶？』故來問我，我不敢決。咸來",
    "T23n1442_010:0676c05": "至此。大德世尊！將非彼犯極重罪耶？」世尊告",
    "T23n1442_010:0676c06": "曰：「阿難陀！除增上慢，彼無有犯。」爾時世尊種",
    "T23n1442_010:0676c07": "種方便為愛樂戒者、為尊重戒者隨順勸喻",
    "T23n1442_010:0676c08": "為說法已，告諸苾芻曰：「汝諸苾芻！如是應知，",
    "T23n1442_010:0676c09": "前是創制、此是隨開，我今為諸聲聞弟子當",
    "T23n1442_010:0676c10": "如是說：若復苾芻實無知無遍知，自知不得",
    "T23n1442_010:0676c11": "上人法，寂靜聖者殊勝證悟、智見安樂住，而",
    "T23n1442_010:0676c12": "言：『我知我見。』彼於異時若問、若不問，欲自清",
    "T23n1442_010:0676c13": "淨故作如是說：『諸具壽！我實不知不見，言知",
    "T23n1442_010:0676c14": "言見。』虛誑妄語，除增上慢，此苾芻亦得波羅",
    "T23n1442_010:0676c15": "市迦，不應共住。」",
    "T23n1442_010:0676c16": "苾芻義如上。言無知者，謂不知色受想行識。",
    "T23n1442_010:0676c17": "言無遍知者，謂不遍知色受想行識。上人法",
    "T23n1442_010:0676c18": "者，上謂色界在欲界上，無色界在色界上。人",
    "T23n1442_010:0676c19": "謂凡人。法者謂五蓋等，能除此蓋名之為上。",
    "T23n1442_010:0676c20": "寂靜者謂是涅槃。言聖者謂佛及聲聞。殊勝",
    "T23n1442_010:0676c21": "證悟者，謂四沙門果：預流、一來、不還、阿羅漢。",
    "T23n1442_010:0676c22": "智者謂四智：苦智、集智、滅智、道智，及餘諸智。",
    "T23n1442_010:0676c23": "見者謂四聖諦見。言安樂住者謂四靜慮，是",
    "T23n1442_010:0676c24": "修非生。言我知者謂知四諦法。而言我見",
    "T23n1442_010:0676c25": "者，謂見天、見龍、見藥叉、見揭路荼、健達婆、緊",
    "T23n1442_010:0676c26": "那羅、莫呼洛伽、鳩槃荼、羯吒布單那、畢舍遮",
    "T23n1442_010:0676c27": "鬼，我聞天聲乃至畢舍遮鬼，我往天處乃至",
    "T23n1442_010:0676c28": "畢舍遮處，彼諸天龍乃至畢舍遮來至我所，",
    "T23n1442_010:0676c29": "我與諸天等常為狎習共作言談，彼諸天等亦",
    "T23n1442_010:0677a01": "來就我，常為狎習共作言談，其實未證而言",
    "T23n1442_010:0677a02": "我證，謂得無常想，廣說乃至得八解脫。彼",
    "T23n1442_010:0677a03": "於異時者，謂是別時。若問者，謂被他問。若不",
    "T23n1442_010:0677a04": "問者，謂自生悔恨而懷憂惱。欲自清淨者謂",
    "T23n1442_010:0677a05": "希出罪，作如是語：「具壽！我實不知」者謂意識",
    "T23n1442_010:0677a06": "也，「我實不見」者謂眼識也。虛誑妄語者，是異",
    "T23n1442_010:0677a07": "名說。除增上慢者謂除增上慢，人實未證得",
    "T23n1442_010:0677a08": "自謂已得，由無誑心故不犯根本。此者謂指",
    "T23n1442_010:0677a09": "其人。苾芻者謂住苾芻性，廣說如上。乃至不",
    "T23n1442_010:0677a10": "應差作十二種人，是故名為不應共住。此中",
    "T23n1442_010:0677a11": "犯相其事云何？",
    "T23n1442_010:0677a12": "攝頌曰：",
    "T23n1442_010:0677a13": "　見相阿蘭若，　　舍中受妙座，",
    "T23n1442_010:0677a14": "　能知於自相，　　方便顯其身。",
    "T23n1442_010:0677a15": "若苾芻如是樂欲、如是忍可，作如是語：「我見",
    "T23n1442_010:0677a16": "諸天乃至羯吒布單那。」者，得波羅市迦；乃至",
    "T23n1442_010:0677a17": "「我見糞掃鬼。」者，得窣吐羅底也。若苾芻如是",
    "T23n1442_010:0677a18": "樂欲、如是忍可，作如是語：「我聞諸天乃至羯",
    "T23n1442_010:0677a19": "吒布單那。」者，得波羅市迦；乃至糞掃鬼者，得",
    "T23n1442_010:0677a20": "窣吐羅底也。苾芻妄心作如是語：「我詣天處",
    "T23n1442_010:0677a21": "乃至羯吒布單那處。」者，得波羅市迦；乃至糞",
    "T23n1442_010:0677a22": "掃鬼處者，得窣吐羅底也。若苾芻妄心作如",
    "T23n1442_010:0677a23": "是語：「諸天來至我所，乃至羯吒布單那來至",
    "T23n1442_010:0677a24": "我所。」者，得波羅市迦；乃至糞掃鬼者，得窣吐",
    "T23n1442_010:0677a25": "羅底也。若苾芻妄心作如是語：「我共諸天常",
    "T23n1442_010:0677a26": "為狎習共作言談，乃至羯吒布單那。」者，得波",
    "T23n1442_010:0677a27": "羅市迦；若云糞掃鬼者，得窣吐羅底也。若苾",
    "T23n1442_010:0677a28": "芻妄心作如是語：「諸天來共我常為狎習共作",
    "T23n1442_010:0677a29": "言說，乃至羯吒布單那。」者，得波羅市迦；若云",
    "T23n1442_010:0677b01": "糞掃鬼者，得窣吐羅底也。若苾芻妄心作如",
    "T23n1442_010:0677b02": "是語：「實不得無常想而言我得。」者，得波羅市",
    "T23n1442_010:0677b03": "迦；乃至妄言得俱解脫，皆得波羅市迦。若苾",
    "T23n1442_010:0677b04": "芻妄心作如是語：「有多苾芻，若在村坊、或阿",
    "T23n1442_010:0677b05": "蘭若處住，多被非人之所嬈亂，於中若得預",
    "T23n1442_010:0677b06": "流、一來、不還、阿羅漢果者，非人即不嬈亂。我",
    "T23n1442_010:0677b07": "在彼處不被非人之所嬈亂。」者，得波羅市迦。",
    "T23n1442_010:0677b08": "若苾芻妄心作如是語：「於某舍中受他請食，",
    "T23n1442_010:0677b09": "敷設雜綵勝妙之座，若得四果者，方就其座",
    "T23n1442_010:0677b10": "而受飲食。我亦得彼勝妙座食。」者，是苾芻得",
    "T23n1442_010:0677b11": "波羅市迦。若有眾多苾芻，在阿蘭若村中住，",
    "T23n1442_010:0677b12": "少於自相而心得定，以世俗道伏除煩惱，欲",
    "T23n1442_010:0677b13": "貪瞋恚而不現行。苾芻妄心作如是語：「我亦",
    "T23n1442_010:0677b14": "在彼阿蘭若住，得少自相定，以世俗道伏除",
    "T23n1442_010:0677b15": "煩惱，欲貪瞋恚亦不現行。」者，得波羅市迦。若",
    "T23n1442_010:0677b16": "苾芻妄心欲自顯己，作如是語：「有苾芻親見",
    "T23n1442_010:0677b17": "諸天。」不言是我，得窣吐羅底也；如是乃至見",
    "T23n1442_010:0677b18": "羯吒布單那，不言是我者，得窣吐羅底也；乃",
    "T23n1442_010:0677b19": "至糞掃鬼者，得惡作罪。若苾芻妄心作如是",
    "T23n1442_010:0677b20": "語：「有苾芻聞諸天聲。」不言是我，得窣吐羅底",
    "T23n1442_010:0677b21": "也；如是乃至聞羯吒布單那，不言是我者，得",
    "T23n1442_010:0677b22": "窣吐羅底也；乃至糞掃鬼，得惡作罪。若苾芻",
    "T23n1442_010:0677b23": "妄心作如是語：「苾芻往詣天處。」不言是我者，",
    "T23n1442_010:0677b24": "得窣吐羅底也；乃至羯吒布單那處，得窣吐",
    "T23n1442_010:0677b25": "羅底也；乃至糞掃鬼者，得惡作罪。若苾芻妄",
    "T23n1442_010:0677b26": "心作如是語：「有苾芻，諸天來就，乃至羯吒布",
    "T23n1442_010:0677b27": "單那。」不言是我，得窣吐羅底也。若糞掃鬼者，",
    "T23n1442_010:0677b28": "得惡作罪。若苾芻妄心作如是語：「有苾芻常",
    "T23n1442_010:0677b29": "往天處，共諸天言談議論，乃至羯吒布單那。」",
    "T23n1442_010:0677c01": "不言是我者，得窣吐羅底也。若糞掃鬼者，得",
    "T23n1442_010:0677c02": "惡作罪。若苾芻妄心作如是語：「有苾芻，諸天",
    "T23n1442_010:0677c03": "來就言談議論，乃至羯吒布單那。」不言是我",
    "T23n1442_010:0677c04": "者，得窣吐羅底也。糞掃同前。若苾芻妄心作",
    "T23n1442_010:0677c05": "如是語：「有苾芻得無常想，如前廣說，乃至得",
    "T23n1442_010:0677c06": "八解脫。」不言是我，是苾芻得窣吐羅底也。如",
    "T23n1442_010:0677c07": "有眾多苾芻在阿蘭若村住，常被非人之所",
    "T23n1442_010:0677c08": "嬈亂，中有苾芻得四果者，不被非人之所嬈",
    "T23n1442_010:0677c09": "亂，苾芻妄心作如是語：「有苾芻在彼村住，不",
    "T23n1442_010:0677c10": "被非人之所嬈亂。」不言是我，得窣吐羅底也。",
    "T23n1442_010:0677c11": "若有眾多苾芻，在俗舍中坐勝妙座而受其",
    "T23n1442_010:0677c12": "食，皆獲四果。苾芻妄心作如是語：「有苾芻於",
    "T23n1442_010:0677c13": "彼舍中受勝妙座。」不言是我者，得窣吐羅底",
    "T23n1442_010:0677c14": "也。若諸苾芻在阿蘭若村住，得少自相定，以",
    "T23n1442_010:0677c15": "世俗道伏除煩惱、欲貪瞋恚亦不現行，不言",
    "T23n1442_010:0677c16": "是我者，得窣吐羅底也。若苾芻妄心作如是",
    "T23n1442_010:0677c17": "語：「有苾芻在彼村住，得少自相定乃至煩惱",
    "T23n1442_010:0677c18": "皆不現行。」不言是我者，得窣吐羅底也。",
    "T23n1442_010:0677c19": "攝頌曰：",
    "T23n1442_010:0677c20": "　記戰與言違，　　旱時天雨少；",
    "T23n1442_010:0677c21": "　業力男成女，　　溫泉聽象聲。",
    "T23n1442_010:0677c22": "佛在廣嚴城獼猴池側高閣堂中。時摩揭陀",
    "T23n1442_010:0677c23": "國未生怨王，與廣嚴城諸栗姑毘先有違逆。",
    "T23n1442_010:0677c24": "未生怨王乃嚴整四兵象馬車步，往佛栗氏",
    "T23n1442_010:0677c25": "國欲共鬪戰。時佛栗氏國人，告廣嚴城栗姑",
    "T23n1442_010:0677c26": "毘曰：「摩揭陀國未生怨王，嚴整四兵來此欲",
    "T23n1442_010:0677c27": "戰。」時彼聞已亦嚴四兵出城拒逆。兵眾出時。",
    "T23n1442_010:0677c28": "具壽大目連執持衣鉢，於日初分入廣嚴城",
    "T23n1442_010:0677c29": "欲行乞食。時此城中栗姑毘眾，遙見大目連",
    "T23n1442_010:0678a01": "共相謂曰：「君等知不？尊者大目連我比曾聞，",
    "T23n1442_010:0678a02": "是第三聖無有少事而不見知，我等宜應問",
    "T23n1442_010:0678a03": "彼聖者，兩國交戰誰得勝耶？」即便往問，白言：",
    "T23n1442_010:0678a04": "「聖者！摩揭陀國未生怨王來破我國，今出相",
    "T23n1442_010:0678a05": "禦，兩陣交戰誰當勝耶？」尊者報曰：「汝等得勝。」",
    "T23n1442_010:0678a06": "彼既聞已共相謂曰：「聖者！目連與我等記，戰",
    "T23n1442_010:0678a07": "當得勝。」諸人聞已歡喜踊躍，情欺彼敵掩其",
    "T23n1442_010:0678a08": "不備，即與共戰遂便大破，軍兵瓦解逐北追",
    "T23n1442_010:0678a09": "奔，欲至殑伽河岸，廣嚴城人既得勝已倍生",
    "T23n1442_010:0678a10": "勇銳。時未生怨王便生是念：「此城中人心懷",
    "T23n1442_010:0678a11": "兇猛，今若渡河彼來取我，如網取魚盡當殺",
    "T23n1442_010:0678a12": "害。」作是念已遍告軍眾：「咸可併心迴兵共戰。」",
    "T23n1442_010:0678a13": "眾聞王教各作是念：「我等辭國來罰廣嚴，",
    "T23n1442_010:0678a14": "今者不應被破而活。」咸即同心迴兵共戰，時",
    "T23n1442_010:0678a15": "此城人遂便退敗，走入城中閉門自固。其摩",
    "T23n1442_010:0678a16": "揭陀王既得勝已，收軍率旅還王舍城。於後",
    "T23n1442_010:0678a17": "城中諸栗姑毘，於街衢巷陌共起譏嫌：「彼大",
    "T23n1442_010:0678a18": "目連記我戰勝，今我此城總被敗喪，何戰勝",
    "T23n1442_010:0678a19": "耶？」是時六眾苾芻入城乞食，聞彼譏嫌而問",
    "T23n1442_010:0678a20": "之曰：「汝等今者譏嫌何人？」諸人答曰：「譏嫌汝",
    "T23n1442_010:0678a21": "等！」六眾報曰：「我等作何罪過令汝譏嫌？」諸人",
    "T23n1442_010:0678a22": "報曰：「聖者！大目連記我戰勝，今我此城總被",
    "T23n1442_010:0678a23": "他破，豈戰勝耶？」六眾答曰：「汝初鬪戰何國得",
    "T23n1442_010:0678a24": "勝？」諸人報曰：「我等鬪戰初時得勝。」六眾答曰：",
    "T23n1442_010:0678a25": "「汝戰得勝即合却迴，誰更遣汝逐他軍眾。汝",
    "T23n1442_010:0678a26": "豈不聞，野干被迫力同猛虎。」彼諸人眾聞此",
    "T23n1442_010:0678a27": "語已，自知無理默然不答。于時六眾苾芻共",
    "T23n1442_010:0678a28": "相謂曰：「我等且應時機答戰勝事，令彼人眾",
    "T23n1442_010:0678a29": "不作大嫌。然大目連有所犯罪，我今應詰令",
    "T23n1442_010:0678b01": "其說悔。」是時六眾苾芻既還住處，食已詣大",
    "T23n1442_010:0678b02": "目連所，合掌恭敬禮足白言：「我等今者諮詰",
    "T23n1442_010:0678b03": "少事，唯願慈悲賜垂聽許。」目連報曰：「五部",
    "T23n1442_010:0678b04": "之罪任意舉之。」六眾白言：「尊者與栗姑毘",
    "T23n1442_010:0678b05": "記戰得勝，而廣嚴城被他所破，豈是勝耶？持",
    "T23n1442_010:0678b06": "鉢乞食可不自供，而更妄語虛記他事，不見",
    "T23n1442_010:0678b07": "實狀令眾譏嫌，遂令我等所行之處，謗議盈",
    "T23n1442_010:0678b08": "途乞食不得。仁既犯罪應如法悔。」目連報曰：",
    "T23n1442_010:0678b09": "「具壽！我不見罪。」是時六眾共相謂曰：「仁等知",
    "T23n1442_010:0678b10": "不？如世尊說：『若不見罪，應與作不見罪捨置",
    "T23n1442_010:0678b11": "羯磨。』犯云不見？是難容隱。誰是授事人？遣鳴",
    "T23n1442_010:0678b12": "揵椎。」授事問曰：「欲何所為？」答曰：「少欲目連",
    "T23n1442_010:0678b13": "有犯不見，今應與作捨置羯磨。」時授事人便",
    "T23n1442_010:0678b14": "與六眾往上座所，時具壽舍利子為眾上座。",
    "T23n1442_010:0678b15": "時授事人告上座曰：「須鳴健椎。」上座問曰：",
    "T23n1442_010:0678b16": "「欲作何事？勿令正法致有毀損，為誰作遍住",
    "T23n1442_010:0678b17": "法乃至出罪。」報言：「無如是等事，但為尊者大",
    "T23n1442_010:0678b18": "目連妄記他事，廣說如上，不肯見罪。我等依",
    "T23n1442_010:0678b19": "法與作不見罪羯磨。」舍利子言：「具壽！汝等勿",
    "T23n1442_010:0678b20": "作非法，惱亂耆宿有德苾芻。大師世尊具一",
    "T23n1442_010:0678b21": "切智，於一切事得大自在。汝今應往請佛決",
    "T23n1442_010:0678b22": "疑，隨佛所教汝當奉行。」時諸苾芻以此因緣",
    "T23n1442_010:0678b23": "往白世尊，世尊告曰：「凡戰鬪時非人先戰後",
    "T23n1442_010:0678b24": "次於人，若非人戰勝人亦得勝。當爾目連記",
    "T23n1442_010:0678b25": "栗姑毘剋得勝，時廣嚴城非人戰勝、王舍城",
    "T23n1442_010:0678b26": "非人不如。既至河岸，王城非人得勝、廣嚴城",
    "T23n1442_010:0678b27": "不如。但記初勝，不記於後。若作如是始終問",
    "T23n1442_010:0678b28": "者，目連當時具答其事。汝諸苾芻！大目連無",
    "T23n1442_010:0678b29": "犯。若苾芻作如是心而記事者無犯。若異此",
    "T23n1442_010:0678c01": "者得越法罪。」佛在廣嚴城獼猴池側高閣堂",
    "T23n1442_010:0678c02": "中。時諸外道與俗授記，十二年中天旱不",
    "T23n1442_010:0678c03": "雨。具壽大目連執持衣鉢，入廣嚴城次行乞",
    "T23n1442_010:0678c04": "食。時城中人問言：「聖者！何時天雨？」目連報",
    "T23n1442_010:0678c05": "曰：「過七日已天當降雨。」諸人聞說過七日已",
    "T23n1442_010:0678c06": "聖記天雨，是時諸人於倉廩內所有穀麥咸",
    "T23n1442_010:0678c07": "種田中，過七日已雲騰雷震唯降少雨，纔得",
    "T23n1442_010:0678c08": "掩塵即便停息。時諸人等便於市肆街衢之",
    "T23n1442_010:0678c09": "所皆共譏嫌：「諸人知不？寧信外道不信沙門",
    "T23n1442_010:0678c10": "釋迦之子，常以袈裟覆體，如樺樹皮實無知",
    "T23n1442_010:0678c11": "覺。」時六眾苾芻方入乞食，聞此嫌言便問之",
    "T23n1442_010:0678c12": "曰：「仁等嫌誰？」答言：「我嫌汝等！」告曰：「我等何過",
    "T23n1442_010:0678c13": "令汝譏嫌？」諸人報曰：「大目連明言見記，過七",
    "T23n1442_010:0678c14": "日已必當降雨。我等聞已，於倉廩內所有穀",
    "T23n1442_010:0678c15": "麥咸種田中，而天不雨。」六眾報曰：「汝等常親",
    "T23n1442_010:0678c16": "外道，若見彼記雲興電擊纔少霑灑，即便唱",
    "T23n1442_010:0678c17": "令天時大雨。目連所記天雨尚多地有流水，",
    "T23n1442_010:0678c18": "然彼聖者豈為汝等作如是記，所種苗稼悉",
    "T23n1442_010:0678c19": "皆成熟？」答言：「不爾。」六眾報曰：「若如是者彼有",
    "T23n1442_010:0678c20": "何過汝等見譏？」彼即無言默然而住。六眾苾",
    "T23n1442_010:0678c21": "芻共相謂曰：「難陀、鄔波難陀！我且隨時答諸",
    "T23n1442_010:0678c22": "人眾，然少欲目連自身犯罪，我等就彼令其",
    "T23n1442_010:0678c23": "說悔。」還入寺中食訖收衣鉢已，便往詣彼大",
    "T23n1442_010:0678c24": "目連所白言：「畔睇上座！」目連答言：「無病。」彼復",
    "T23n1442_010:0678c25": "重言：「上座願見容許，我欲詰罪。」答曰：「五部罪",
    "T23n1442_010:0678c26": "中隨意當詰。」白言：「上座知不？外道所記十二",
    "T23n1442_010:0678c27": "年中天旱無雨，仁記七日已後天當降雨。上",
    "T23n1442_010:0678c28": "座應可褰衣勿令泥污，持鉢乞食豈不充身，",
    "T23n1442_010:0678c29": "何故虛心妄記他事，遂令我等所行之處，謗",
    "T23n1442_010:0679a01": "毀盈途乞食不得？仁既犯罪應如法悔。」目連",
    "T23n1442_010:0679a02": "報曰：「具壽！我不見罪。」是時六眾共相謂曰：「仁",
    "T23n1442_010:0679a03": "等知不？如世尊說：『若不見罪，應與作不見罪",
    "T23n1442_010:0679a04": "捨置羯磨。』誰是授事人？遣鳴揵椎。」廣說乃",
    "T23n1442_010:0679a05": "至舍利子為上座，令往白佛。佛告諸苾芻：「有",
    "T23n1442_010:0679a06": "五因緣天不降雨，而星曆人不善了知記言",
    "T23n1442_010:0679a07": "天雨。云何為五？苾芻當知！若見雲興電擊雷",
    "T23n1442_010:0679a08": "震風驚，時星曆人記言天雨，然此大地有其",
    "T23n1442_010:0679a09": "火界，上騰虛空令雨乾燥，此是第一不雨因",
    "T23n1442_010:0679a10": "緣。復次苾芻！若見雲起風驚，時星曆人記言",
    "T23n1442_010:0679a11": "天雨，然於虛空有大風起，便吹此雨於杖林",
    "T23n1442_010:0679a12": "內或羯陵伽蘭、若林中，令雨偏注，此是第二",
    "T23n1442_010:0679a13": "不雨因緣。復次苾芻！若見雲起風驚，時星曆",
    "T23n1442_010:0679a14": "人記言天雨，然於此時行雨天神縱逸而住，",
    "T23n1442_010:0679a15": "於時時間不注甘雨，此是第三不雨因緣。復",
    "T23n1442_010:0679a16": "次苾芻！乃至星曆人記言天雨，由諸有情愛",
    "T23n1442_010:0679a17": "樂惡法，非分起貪住於邪見，緣此事故於",
    "T23n1442_010:0679a18": "時時中天不降雨，此是第四不雨因緣。復次",
    "T23n1442_010:0679a19": "苾芻！乃至星曆人記言天雨，然羅怙羅阿脩",
    "T23n1442_010:0679a20": "羅王從大海出，便以兩手捧其雨水棄大海",
    "T23n1442_010:0679a21": "中，此是第五不雨因緣，而星曆人不知記言",
    "T23n1442_010:0679a22": "天雨。苾芻當知！目連記雨之時，羅怙羅阿",
    "T23n1442_010:0679a23": "脩羅王以手捧雨棄大海中，然非無雨。豈彼",
    "T23n1442_010:0679a24": "當時問言稼穡皆成熟不？爾時目連即依事",
    "T23n1442_010:0679a25": "答。苾芻當知！大目連無犯。若異此者得越法",
    "T23n1442_010:0679a26": "罪。」",
    "T23n1442_010:0679a27": "世尊在廣嚴城獼猴池側高閣堂中。時有無",
    "T23n1442_010:0679a28": "衣外道門徒於此城住，其婦懷妊。是時具壽",
    "T23n1442_010:0679a29": "大目連入城乞食，次至外道門徒家，時彼家",
    "T23n1442_010:0679b01": "主既見尊者便作是念：「此大目連眾所共聞，",
    "T23n1442_010:0679b02": "是第三聖無不知見，我今應問我婦懷妊為",
    "T23n1442_010:0679b03": "男？為女？」作是念已問目連曰：「聖者！我婦懷妊",
    "T23n1442_010:0679b04": "為女？為男？」尊者報曰：「賢首！腹內是男。」凡諸世",
    "T23n1442_010:0679b05": "人聞富盛時悉皆歡喜，即便慶躍，以好上妙",
    "T23n1442_010:0679b06": "香美飲食，盛滿鉢中授與尊者，復便請曰：「餘",
    "T23n1442_010:0679b07": "日更來。」報言：「無病。」辭之而去。近此外道門徒",
    "T23n1442_010:0679b08": "之舍有露形人，為物師首，見大目連持滿鉢",
    "T23n1442_010:0679b09": "去，即便念曰：「我唯有一施食之家，還被沙",
    "T23n1442_010:0679b10": "門釋迦之子教化侵奪，此非好事。我今宜往",
    "T23n1442_010:0679b11": "到長者邊問其所以，共彼沙門作何籌議？」即",
    "T23n1442_010:0679b12": "便疾疾往至其家，問言：「長者！沙門目連來至",
    "T23n1442_010:0679b13": "家不？」長者報言：「來至。」告曰：「仁何所問？」報言：「我",
    "T23n1442_010:0679b14": "問：『婦今懷妊為男？為女？』報言：『是男。』」時露形者",
    "T23n1442_010:0679b15": "善明卜筮，卜知是女，即便迴面翻掌而笑。長",
    "T23n1442_010:0679b16": "者見已進而問曰：「何意迴面翻掌而笑？」報言：",
    "T23n1442_010:0679b17": "「我觀是女，不見有男。」時彼長者面現瞋相額起",
    "T23n1442_010:0679b18": "三峰，而告之曰：「汝拔髮露形何所知見？豈大",
    "T23n1442_010:0679b19": "目連智不及汝。聖者授記必定誕男，汝之淺",
    "T23n1442_010:0679b20": "識強云生女。」彼見罵已還更算之，剋定是女，",
    "T23n1442_010:0679b21": "即便作色告長者曰：「假令沙門瞿答摩記云",
    "T23n1442_010:0679b22": "是男，此不是男，必定生女。」彼既月滿便生於",
    "T23n1442_010:0679b23": "女。時彼長者及諸家眷，咸起譏嫌廣興謗議，",
    "T23n1442_010:0679b24": "寧彼外道記事不虛，不同沙門言皆是妄，目",
    "T23n1442_010:0679b25": "連記男反更生女。是時流言囂遍城郭，時諸",
    "T23n1442_010:0679b26": "人等便於市肆街衢之所咸共譏嫌：「諸人知",
    "T23n1442_010:0679b27": "不？寧親外道，不信沙門釋迦之子。」時六眾苾",
    "T23n1442_010:0679b28": "芻方入乞食，聞此嫌言便告彼曰：「仁等嫌誰？」",
    "T23n1442_010:0679b29": "答言：「我嫌汝等。」報云：「我有何過令汝譏嫌？」諸",
    "T23n1442_010:0679c01": "人報曰：「聖者！目連記外道婦當生於男，今遂",
    "T23n1442_010:0679c02": "生女。」六眾聞已告諸人曰：「世間諸人咸皆漂",
    "T23n1442_010:0679c03": "沒無智之海，唯佛世尊於授記事出言無妄，",
    "T23n1442_010:0679c04": "餘所說者容有參差。然人之所生非男即女，",
    "T23n1442_010:0679c05": "豈復生狗及獼猴耶？」諸人聞已默然不答。是",
    "T23n1442_010:0679c06": "時六眾難陀、鄔波難陀共相告曰：「我且隨時",
    "T23n1442_010:0679c07": "答諸人眾，然少欲目連自犯其罪。」廣說如前，",
    "T23n1442_010:0679c08": "乃至報曰：「五部罪中隨意當詰。」白言：「上座應",
    "T23n1442_010:0679c09": "知，豈不自憶記彼外道門徒，懷妊之婦生必",
    "T23n1442_010:0679c10": "是男。今既生男可相慶賀，沙糖石蜜恣意餐",
    "T23n1442_010:0679c11": "噉。然持鉢乞食可不濟飢，更以虛心妄記他",
    "T23n1442_010:0679c12": "事，遂令我等乞食不得。仁既犯罪應如法悔。」",
    "T23n1442_010:0679c13": "目連報曰：「具壽！我不見罪。」是時六眾喚授事",
    "T23n1442_010:0679c14": "人，鳴揵稚集眾僧，廣說如前。乃至世尊告",
    "T23n1442_010:0679c15": "曰：「汝諸苾芻！有其四處不可思量。若強思者，",
    "T23n1442_010:0679c16": "心則迷亂或令發狂。云何為四？一、思量神我；",
    "T23n1442_010:0679c17": "二、思量世間；三、思量有情業異熟；四、思量諸",
    "T23n1442_010:0679c18": "佛境界。然大目連授記之時其實是男，彼於",
    "T23n1442_010:0679c19": "後時由業異熟轉之為女。若彼長者問大目",
    "T23n1442_010:0679c20": "連：『我婦產時為男？為女？』時大目連記言：『是",
    "T23n1442_010:0679c21": "女。』汝諸苾芻！目連當時據現事記，故無有犯。」",
    "T23n1442_010:0679c22": "佛在王舍城羯蘭鐸迦池竹林園中。於此城內",
    "T23n1442_010:0679c23": "有一長者，聞有說言：「若不預告設僧飲食者，",
    "T23n1442_010:0679c24": "彼即忽然財食交報所求增長。」時彼長者即",
    "T23n1442_010:0679c25": "作是念：「欲覓錢財此好方便，我今宜可不預",
    "T23n1442_010:0679c26": "告知忽設僧食。」即往市肆多買淨肉，於大鑊",
    "T23n1442_010:0679c27": "內加以酥油作好美粥，既備辦已往至城門，",
    "T23n1442_010:0679c28": "告守門人曰：「汝今當知！若見苾芻乞飲食",
    "T23n1442_010:0679c29": "者令詣我家。」答言：「善哉！我當遣去。」彼見苾芻",
    "T23n1442_010:0680a01": "欲行乞食，報言：「聖者！某甲長者，今日中前施",
    "T23n1442_010:0680a02": "乞者食。」時乞食者既聞告已，皆悉往彼長者",
    "T23n1442_010:0680a03": "宅中。時彼長者各以美粥滿鉢授與苾芻，苾",
    "T23n1442_010:0680a04": "芻受已並還本處隨情飽食。于時天氣陰凝",
    "T23n1442_010:0680a05": "寒風慘烈，諸苾芻共相謂曰：「鉢膩難洗，我",
    "T23n1442_010:0680a06": "等宜應詣溫泉所煖水洗之。」即往泉邊各",
    "T23n1442_010:0680a07": "洗其鉢。有一少年苾芻便作是念：「此之溫水",
    "T23n1442_010:0680a08": "從何處來？」去斯不遠鄔波難陀亦自洗鉢，時",
    "T23n1442_010:0680a09": "少年者便到其所，致敬問曰：「大德鄔波難",
    "T23n1442_010:0680a10": "陀！此之溫水從何處來？」時大目連亦在溫泉",
    "T23n1442_010:0680a11": "洗鉢，鄔波難陀教少年曰：「汝今可往問少欲",
    "T23n1442_010:0680a12": "者。」時彼少年至目連所，齊整威儀倍加恭敬，",
    "T23n1442_010:0680a13": "問言：「大德！此之溫水從何處來？」報言：「具壽！從",
    "T23n1442_010:0680a14": "無熱惱大池處來。」鄔波難陀適聞此說，白言：",
    "T23n1442_010:0680a15": "「上座！勿害正經、勿虧法眼，我雖未證豈無阿",
    "T23n1442_010:0680a16": "笈摩耶？如佛所說：『無熱大池所有諸水具八",
    "T23n1442_010:0680a17": "功德，所謂冷美、輕軟、清淨、香潔、飲不損喉、入腹",
    "T23n1442_010:0680a18": "無患。』如所記言便違初德。然而持鉢乞食不",
    "T23n1442_010:0680a19": "濟身飢，以虛誑心妄記他事。」廣說乃至往白",
    "T23n1442_010:0680a20": "世尊。世尊告曰：「汝諸苾芻！溫泉水實從無熱",
    "T23n1442_010:0680a21": "池而來至此。」苾芻白佛言：「若其此水從彼來",
    "T23n1442_010:0680a22": "者，何意今熱？」世尊告曰：「汝等應知！彼池水經",
    "T23n1442_010:0680a23": "遊五百熱捺落迦方至於此，由斯緣故遂變",
    "T23n1442_010:0680a24": "成熱。若問目連何因熱者，彼便具答不冷因",
    "T23n1442_010:0680a25": "緣。汝諸苾芻！然彼目連作如是想說時無犯。」",
    "T23n1442_010:0680a26": "佛在室羅伐城給孤獨園。是時具壽大目連",
    "T23n1442_010:0680a27": "告諸苾芻曰：「具壽！我入無所有定，聞曼陀",
    "T23n1442_010:0680a28": "羅池水之岸有諸象王吼叫之聲。」鄔波難陀",
    "T23n1442_010:0680a29": "於眾中坐，聞此說已作如是言：「上座！勿虧正",
    "T23n1442_010:0680b01": "理、勿害法眼，我雖未證豈無聖教。如世尊說：",
    "T23n1442_010:0680b02": "『若入無所有定者，必當遠離色聲諸境。』如何",
    "T23n1442_010:0680b03": "入定而得聞聲？所授記者必無是處。」廣說如",
    "T23n1442_010:0680b04": "前。六眾詰罪鳴稚集眾，與大目連作捨置羯",
    "T23n1442_010:0680b05": "磨。時舍利子令往白佛，諸苾芻以此因緣具",
    "T23n1442_010:0680b06": "白世尊。世尊告曰：「汝諸苾芻！如大目連所言",
    "T23n1442_010:0680b07": "無妄，雖復現入無所有處定，諸色聲想悉皆",
    "T23n1442_010:0680b08": "遠離。然大目連獲得靜慮解脫勝妙等持，速",
    "T23n1442_010:0680b09": "出速入，雖是出定謂在定中，便以其事告諸",
    "T23n1442_010:0680b10": "苾芻：『我在定中聞象吼叫。』汝諸苾芻！此大目",
    "T23n1442_010:0680b11": "連以實想說無犯。又無犯者，謂最初犯人、或",
    "T23n1442_010:0680b12": "癡狂心亂痛惱所纏。」妄說上人法學處了。",
    "T23n1442_010:0680b13": "根本說一切有部毘奈耶卷第十"
}