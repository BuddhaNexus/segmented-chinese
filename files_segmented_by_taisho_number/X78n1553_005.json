{
    "X78n1553_005:0436c12": "天聖廣燈錄卷第五　　　〔宋實〕",
    "X78n1553_005:0436c14": "第二十三祖鶴勒那尊者月氏國人也。姓婆羅門。父",
    "X78n1553_005:0436c15": "千勝。母金光。其家富而無子。乃禱于七佛金幢。既而",
    "X78n1553_005:0436c16": "金光夢神童手持金環而謂曰。吾來矣。覺而有孕。一",
    "X78n1553_005:0436c17": "日。有沙門至其舍。曰。汝所懷子。德業非世所知。能仁",
    "X78n1553_005:0436c18": "遺記。當隆佛事。可淨心保護。洎降誕日。天雨異花。地",
    "X78n1553_005:0436c19": "現金寶。其王聞之。嚴駕往視。因持子還宮而育之。嬪",
    "X78n1553_005:0436c20": "御千人皆願傅養。付與未決。尊者化千子各置嬪懷。",
    "X78n1553_005:0436c21": "相貌無殊。王深歎異。乃說偈曰。",
    "X78n1553_005:0436c22": "　我今無太子　　欲收於汝故　　汝現神通者",
    "X78n1553_005:0436c23": "　令我心不定　　汝有神通者　　當現本來身",
    "X78n1553_005:0436c24": "　汝無神通者　　常作宮千子",
    "X78n1553_005:0437a01": "偈已。所化千子變白光而沒。其婆羅門之子已在其",
    "X78n1553_005:0437a02": "家矣。七歲。遊行聚落。覩民間淫祀。乃入廟叱之曰。汝",
    "X78n1553_005:0437a03": "妄興禍福。幻惑於人。歲廢牲牢。傷害斯甚。言訖。廟貌",
    "X78n1553_005:0437a04": "忽然而壞。由是鄉黨謂之聖子。年二十二。出家受具。",
    "X78n1553_005:0437a05": "三十遇摩拏羅尊者。行化至中印土。彼國王名無畏",
    "X78n1553_005:0437a06": "海。崇信三寶。尊者為說正法次。王忽見二人緋素服",
    "X78n1553_005:0437a07": "拜尊者。王問曰。此何人也。師曰。此是日月天子。吾昔",
    "X78n1553_005:0437a08": "曾為說法。故來禮耳。有頃不見。唯聞異香。王曰。日月",
    "X78n1553_005:0437a09": "國土總有多少。尊者曰。千釋迦佛所化世界。各有百",
    "X78n1553_005:0437a10": "億彌盧日月。我若廣說。即不能盡。王聞忻然。時尊者",
    "X78n1553_005:0437a11": "以上足龍子早夭。有兄師子事婆羅門。厥兄既逝。弟",
    "X78n1553_005:0437a12": "復云亡。乃歸依於尊者。而問曰。我欲求道。當何用心。",
    "X78n1553_005:0437a13": "尊者曰。汝欲求道。無所用心。曰。既無用心。爭作佛事。",
    "X78n1553_005:0437a14": "尊者曰。汝若有用。即非功德。汝若無作。即是佛事。以",
    "X78n1553_005:0437a15": "佛有言。我所作功德。而無我所故。師子聞是言已。即",
    "X78n1553_005:0437a16": "入佛慧。時尊者忽指東北問云。是何氣象。師子曰。我",
    "X78n1553_005:0437a17": "見氣如白虹。貫乎天地。復有黑氣五道。橫亘其中。尊",
    "X78n1553_005:0437a18": "者曰。其兆如何。曰。莫知矣。尊者曰。吾滅後五十年。北",
    "X78n1553_005:0437a19": "天竺國當有難起。嬰在汝身。吾將滅矣。今以如來正",
    "X78n1553_005:0437a20": "法眼藏。自迦葉相傳而至於我。我今付汝。汝善護持。",
    "X78n1553_005:0437a21": "流布將來。無令斷絕。汝受吾教。聽吾偈曰。",
    "X78n1553_005:0437a22": "　認得心性時　　可說不思議　　了了無可得",
    "X78n1553_005:0437a23": "　得時不說知",
    "X78n1553_005:0437a24": "尊者現十八變而歸寂。闍維畢。分舍利。各欲興塔。尊",
    "X78n1553_005:0437b01": "者復現空中。而說偈曰。",
    "X78n1553_005:0437b02": "　一法一切法　　一切一法攝　　吾身非有無",
    "X78n1553_005:0437b03": "　何分一切塔",
    "X78n1553_005:0437b04": "眾聞偈。就馱都之場而建塔焉。",
    "X78n1553_005:0437b05": "第二十四祖師子比丘尊者中印土人也。姓婆羅門。",
    "X78n1553_005:0437b06": "幼而聦悟。遊罽賓國。有波利迦者。本習禪觀。故有禪",
    "X78n1553_005:0437b07": "定．知見．執相．捨相．不語之五眾。尊者詰而化之。四眾",
    "X78n1553_005:0437b08": "皆心服。唯禪定師達磨達者。聞四眾被責。憤悱而來。",
    "X78n1553_005:0437b09": "尊者曰。仁者習定。何當來此。既至于此。胡云習定。曰。",
    "X78n1553_005:0437b10": "我雖來此。心亦不亂。定隨人習。豈在處所。尊者曰。仁",
    "X78n1553_005:0437b11": "者既來。其習亦至。既無處所。豈在人習。曰。定習人故。",
    "X78n1553_005:0437b12": "非人習定。我雖來此。其定常習。尊者曰。人非習定。定",
    "X78n1553_005:0437b13": "習人故。當自來時。其定誰習。彼曰。如淨明珠。內外無",
    "X78n1553_005:0437b14": "翳。定若通達。必當如此。尊者曰。定若通達。一似明珠。",
    "X78n1553_005:0437b15": "今見仁者。非珠之徒。彼曰。其珠明徹。內外悉定。我心",
    "X78n1553_005:0437b16": "不亂。猶若此淨。尊者曰。其珠無內外。仁者何能定。穢",
    "X78n1553_005:0437b17": "物非動搖。此定不是淨。達磨達蒙尊者開示。心地渙",
    "X78n1553_005:0437b18": "然。尊者既攝五眾。名聞遐邇。方求法嗣。遇一長者引",
    "X78n1553_005:0437b19": "其子問尊者曰。此子名斯多。當生便拳左手。今既長",
    "X78n1553_005:0437b20": "矣。而終未能舒。願尊者示其宿因。尊者覩之。即以手",
    "X78n1553_005:0437b21": "接曰。可還我珠。童子遽開手奉珠。眾皆驚異。尊者曰。",
    "X78n1553_005:0437b22": "吾前報為僧。有童子名婆舍。吾甞赴西海齋。受嚫珠。",
    "X78n1553_005:0437b23": "付之。今還吾珠。理固然矣。長者遂捨其子出家。尊者",
    "X78n1553_005:0437b24": "即與受具。以前因緣故。名婆舍斯多。尊者即謂之曰。",
    "X78n1553_005:0437c01": "吾師鶴勒密有懸記。罹難非久。以如來正法眼藏。自",
    "X78n1553_005:0437c02": "摩訶迦葉展轉相授而至於我。我付於汝。汝應保護。",
    "X78n1553_005:0437c03": "流布將來。并僧伽梨衣亦同授汝。令正法眼永永不",
    "X78n1553_005:0437c04": "斷。汝受吾教。聽吾偈曰。",
    "X78n1553_005:0437c05": "　正說知見時　　知見俱定心　　當心即知見",
    "X78n1553_005:0437c06": "　知見即于今",
    "X78n1553_005:0437c07": "尊者偈已。俾之佗國。斯多受教。直抵南天。尊者以難",
    "X78n1553_005:0437c08": "不可以苟免。獨留罽賓。時本國有外道二人。一名摩",
    "X78n1553_005:0437c09": "目多。二名都落遮。學諸幻法。欲共謀亂。乃盜為釋子",
    "X78n1553_005:0437c10": "形象。潛入王宮。且曰。不成即罪歸佛子。妖既自作。禍",
    "X78n1553_005:0437c11": "亦旋踵。事既敗。王果怒曰。吾素歸心三寶。何乃搆害",
    "X78n1553_005:0437c12": "一至于斯。即命破毀伽藍。祛除釋眾。又自秉劒。至尊",
    "X78n1553_005:0437c13": "者所。問曰。師得蘊空否。尊者曰。已得蘊空。曰。既得蘊",
    "X78n1553_005:0437c14": "空。可施我頭。尊者曰。身非我有。何恡於頭。王即揮刃",
    "X78n1553_005:0437c15": "斷尊者首。涌白乳高數尺。王之右臂。旋亦墮地。七日",
    "X78n1553_005:0437c16": "而終。太子光首嘆曰。我父何故。自取其禍。時有象白",
    "X78n1553_005:0437c17": "山仙人者。深明因果。即為光首廣宣宿因。云。汝之父",
    "X78n1553_005:0437c18": "遠劫中設般遮于瑟。(此云無遮齋)師子尊者當作居士。好",
    "X78n1553_005:0437c19": "談名理。盛率其徒。躋于會場。因與之論。而居士誠有",
    "X78n1553_005:0437c20": "愧色。潛毒其食而餉之。父遂遇害。今王是矣。而居士",
    "X78n1553_005:0437c21": "即師子尊者也。因緣會遇。毫髮無差。遂以師子尊者",
    "X78n1553_005:0437c22": "報體而建塔焉。師子尊者付婆舍斯多心法．信衣為",
    "X78n1553_005:0437c23": "正嗣外。傍出達磨達四世二十二人。",
    "X78n1553_005:0437c24": "第二十五祖婆舍斯多尊者罽賓國人也。姓婆羅門。",
    "X78n1553_005:0438a01": "父寂行。母常安。初。母夢得神劒。因而有孕。既誕。拳左",
    "X78n1553_005:0438a02": "手。遇師子尊者。顯發宿因。密授心印。後適南天。至中",
    "X78n1553_005:0438a03": "印土。彼國王名迦勝。設禮供養。時有外道。號無我尊。",
    "X78n1553_005:0438a04": "先為王禮重。嫉祖之至。欲與論義。幸而勝之。以固其",
    "X78n1553_005:0438a05": "事。乃於王前謂祖曰。我解論義。不假言說。祖曰。若不",
    "X78n1553_005:0438a06": "言說。爭為論義。外道曰。但取其義。祖曰。以何為義。曰。",
    "X78n1553_005:0438a07": "無心為義。祖曰。汝既無心。焉得義乎。曰。我說無心。當",
    "X78n1553_005:0438a08": "名我義。祖曰。汝說無心。當名非義。我說非心。當名非",
    "X78n1553_005:0438a09": "義。曰。當義非名。誰能辨義。祖曰。汝名非義。此名何名。",
    "X78n1553_005:0438a10": "曰。為辨非義。是名無名。祖曰。名既非名。義亦非義。辨",
    "X78n1553_005:0438a11": "者是誰。當辨何物。如是往返。外道杜口信伏。于時。祖",
    "X78n1553_005:0438a12": "忽面北。合掌而立曰。我師師子尊者今日遇難。即辭",
    "X78n1553_005:0438a13": "王南邁。達于南天。潛隱山谷。彼國王名天德。迎請供",
    "X78n1553_005:0438a14": "養。王有二子。一兇暴而色力充盛。一和柔而常嬰疾",
    "X78n1553_005:0438a15": "苦。祖乃為陳因果。即頓釋所疑。又有呪術師。忌祖之",
    "X78n1553_005:0438a16": "道。乃潛置藥于飯食中。祖食之。彼返受禍。遂投祖出",
    "X78n1553_005:0438a17": "家。即與受具。後太子得勝即位。復信外道。致難於祖。",
    "X78n1553_005:0438a18": "太子名不如蜜多。進諫被囚。玉遽問祖曰。我國素絕",
    "X78n1553_005:0438a19": "妖訛。師所傳者。當是何宗。祖曰。王國昔來。實無邪法。",
    "X78n1553_005:0438a20": "我所得者。即是佛宗。王曰。佛滅既久。師從誰得。祖曰。",
    "X78n1553_005:0438a21": "飲光大士親受佛印。展轉至二十四世師子尊者。我",
    "X78n1553_005:0438a22": "從彼得。王曰。我聞師子比丘不能免於刑戮。何能傳",
    "X78n1553_005:0438a23": "法後人。祖曰。我師難未起時。密授我信衣．法偈。以顯",
    "X78n1553_005:0438a24": "師承。王曰。其衣何在。祖即於囊中出衣示王。王命焚",
    "X78n1553_005:0438b01": "之。五色相鮮。薪盡如故。王即追悔。致禮師子。真嗣既",
    "X78n1553_005:0438b02": "明。乃赦太子。太子遂求出家。祖問太子曰。汝欲出家。",
    "X78n1553_005:0438b03": "當為何事。曰。我所出家。不為別事。祖曰。不為別事。當",
    "X78n1553_005:0438b04": "為何事。曰。當為佛事。祖歎曰。太子智慧天至。必諸聖",
    "X78n1553_005:0438b05": "降迹。即許出家。受具時大地震動。居多靈異。祖乃命",
    "X78n1553_005:0438b06": "之曰。吾已衰朽。安可久留。今以如來正法眼藏傳付",
    "X78n1553_005:0438b07": "於汝。汝善護持。流布將來。無令斷絕。汝受吾教。聽吾",
    "X78n1553_005:0438b08": "偈曰。",
    "X78n1553_005:0438b09": "　聖人說知見　　當境無非是　　我今悟真性",
    "X78n1553_005:0438b10": "　無道亦無理",
    "X78n1553_005:0438b11": "蜜多聞偈。再啟祖曰。信衣宜可傳授。祖曰。此衣為難",
    "X78n1553_005:0438b12": "故。假以證明。汝後無難。何假其衣。化被十方。人自信",
    "X78n1553_005:0438b13": "向。祖遂現十八變。放大光明。化三昧火自焚。王及臣",
    "X78n1553_005:0438b14": "民收舍利。起塔供養。",
    "X78n1553_005:0438b15": "第二十六祖不如蜜多尊者南印土德勝王之太子",
    "X78n1553_005:0438b16": "也。既受度得法。至東印土。彼王名堅固。奉外道師長",
    "X78n1553_005:0438b17": "爪梵志。暨尊者將至。王與梵志。同覩白氣。貫于上下。",
    "X78n1553_005:0438b18": "王曰。斯何瑞也。梵志預知尊者入境。恐王遷善。乃曰。",
    "X78n1553_005:0438b19": "此是魔之眾兆爾。何瑞之有。即鳩諸徒眾議曰。不如",
    "X78n1553_005:0438b20": "蜜多將入都城。誰能挫之。弟子曰。我等各有呪術。可",
    "X78n1553_005:0438b21": "以動天地。入水火。何患哉。尊者至。先見宮牆有黑氣。",
    "X78n1553_005:0438b22": "乃曰。小難耳。直詣王所。王曰。師來何為。師曰。當度眾",
    "X78n1553_005:0438b23": "生。王曰。以何法度。師曰。剛彊眾生剛彊化。柔軟眾生",
    "X78n1553_005:0438b24": "柔軟調。時梵志聞言。不勝其怒。即以幻法化大山在",
    "X78n1553_005:0438c01": "尊者頂上。尊者覩之。返在彼眾頂上。梵志等怖懼。投",
    "X78n1553_005:0438c02": "尊者。尊者愍其愚惑。化山遽滅。乃為王演說法要。俾",
    "X78n1553_005:0438c03": "趣真乘。又謂王曰。此國當有聖人而繼於我。時有婆",
    "X78n1553_005:0438c04": "羅門子。年已二十。幼失父母。不知名氏。或自言瓔珞。",
    "X78n1553_005:0438c05": "故人謂之瓔珞童子。遊行閭里。丐求度日。若常不輕",
    "X78n1553_005:0438c06": "之類。人問。汝行何急。答曰。汝行何慢。或問。何姓。答曰。",
    "X78n1553_005:0438c07": "與汝同姓。王與尊者同車出見。瓔珞童子稽首於前。",
    "X78n1553_005:0438c08": "尊者曰。汝憶往事否。曰。我念遠劫中。與師同居。師演",
    "X78n1553_005:0438c09": "摩訶般若。我轉甚深修多羅。今日之事。蓋契昔因。尊",
    "X78n1553_005:0438c10": "者又謂王曰。此童子非他。即大勢至菩薩是也。此聖",
    "X78n1553_005:0438c11": "之後。復出二人。一人化南印土。一人緣在震旦。四五",
    "X78n1553_005:0438c12": "年內。却返此方。遂以昔因。故名般若多羅。遂告曰。如",
    "X78n1553_005:0438c13": "來以正法眼藏付于迦葉。如是展轉以至於吾。吾今",
    "X78n1553_005:0438c14": "付汝。汝善護持。流布將來。無令斷絕。汝受吾教。聽吾",
    "X78n1553_005:0438c15": "偈曰。",
    "X78n1553_005:0438c16": "　真性心地藏　　無頭亦無尾　　應緣而化物",
    "X78n1553_005:0438c17": "　方便呼為智",
    "X78n1553_005:0438c18": "尊者付法已。即辭王曰。吾化緣已畢。當歸寂滅。願王",
    "X78n1553_005:0438c19": "於最上乘。無忘外護。即還本座。跏趺而逝。化三昧火",
    "X78n1553_005:0438c20": "自焚。收舍利。塔而瘞之。即東晉武帝朝也。",
    "X78n1553_005:0438c21": "第二十七祖般若多羅尊者東印土人也。既得法已。",
    "X78n1553_005:0438c22": "行化至南印土。彼王名香至。崇奉佛眾。施一無價寶",
    "X78n1553_005:0438c23": "珠。王有三子。其季開士也。尊者欲試其所得。乃以所",
    "X78n1553_005:0438c24": "施珠問三王子曰。此珠圓明。有能及否。第一子月淨",
    "X78n1553_005:0439a01": "多羅．第二子功德多羅皆曰。此珠七寶中尊。固無踰",
    "X78n1553_005:0439a02": "也。非尊者道力。孰能受之。第三子菩提多羅曰。此是",
    "X78n1553_005:0439a03": "世寶。未足為上。於諸寶中。法寶為上。此是世光。未足",
    "X78n1553_005:0439a04": "為上。於法光中。智光為上。此是世明。未足為上。於諸",
    "X78n1553_005:0439a05": "明中。心明為上。此珠光明。不能自照。要假智光。光辨",
    "X78n1553_005:0439a06": "於此。既辨此已。即知是珠。既却是珠。即明其寶。若明",
    "X78n1553_005:0439a07": "其寶。寶不自寶。若辨其珠。珠不自珠。要假智珠而辨",
    "X78n1553_005:0439a08": "世珠。寶不自寶。要假智寶以明法寶。然則。師有其道。",
    "X78n1553_005:0439a09": "法寶即現。眾生若悟。心珠自明。尊者歎其辨慧。乃復",
    "X78n1553_005:0439a10": "問曰。於諸物中。何物無相。曰。於諸物中。不起無相。又",
    "X78n1553_005:0439a11": "問。於諸物中。何物最高。曰。於諸物中。人我最高。又問。",
    "X78n1553_005:0439a12": "於諸物中。何物最大。曰。於諸物中。法性最大。尊者知",
    "X78n1553_005:0439a13": "是聖人。以時未至。默而待之。及香至王厭世。眾皆號",
    "X78n1553_005:0439a14": "絕。唯第三子菩提多羅乃求出家。遂投尊者。尊者即",
    "X78n1553_005:0439a15": "與披剃受具。既觀時適至。尊者告之曰。如來以正法",
    "X78n1553_005:0439a16": "眼藏囑累迦葉。如是展轉而至於我。我今付汝。汝善",
    "X78n1553_005:0439a17": "護持。流布將來。無令斷絕。汝受吾教。聽吾偈曰。",
    "X78n1553_005:0439a18": "　心地生諸種　　因事復生理　　果滿菩提圓",
    "X78n1553_005:0439a19": "　華開世界起",
    "X78n1553_005:0439a20": "尊者付法已。即於座上放大光明。踊身虗空。化火自",
    "X78n1553_005:0439a21": "焚。眾收舍利起塔。即宋武帝朝也。",
    "X78n1553_005:0439a23": "天聖廣燈錄卷第五"
}