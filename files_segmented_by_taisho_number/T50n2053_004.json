{
    "T50n2053_004:0240a17": "大唐大慈恩寺三藏法師傳卷",
    "T50n2053_004:0240a18": "第四",
    "T50n2053_004:0240a20": "沙門慧立本　釋彥悰箋",
    "T50n2053_004:0240a21": "起瞻波國終迦摩縷波國王請起瞻波國終迦摩縷波國王請",
    "T50n2053_004:0240a22": "自此順殑伽河南岸東行三百餘里，至瞻",
    "T50n2053_004:0240a23": "波國中印度境。伽藍十所，僧徒二百餘人，習小",
    "T50n2053_004:0240a24": "乘教。城壘甎高數丈，基隍深闊，極為崇固。",
    "T50n2053_004:0240a25": "昔者劫初人皆穴處，後有天女下降人中，",
    "T50n2053_004:0240a26": "遊殑伽河浴，水靈觸身生四子，分王贍部",
    "T50n2053_004:0240a27": "洲，別疆界，築閭邑，此則一子之都。國南界",
    "T50n2053_004:0240a28": "數十由旬有大山林，幽茂連綿二百餘里，其",
    "T50n2053_004:0240a29": "間多有野象，數百為群，故伊爛拏、瞻波二",
    "T50n2053_004:0240b01": "國象軍最多，每於此林令象師調捕充國",
    "T50n2053_004:0240b02": "乘用。又豐豺、兕、黑豹，人無敢行。相傳云，",
    "T50n2053_004:0240b03": "先佛未出之時，有一放牛人牧數百頭牛，",
    "T50n2053_004:0240b04": "驅至林中，有一牛離群獨去，常失不知所",
    "T50n2053_004:0240b05": "在，至日暮欲歸，還到群內，而光色姝悅，鳴",
    "T50n2053_004:0240b06": "吼異常，諸牛咸畏，無敢處其前者。如是多",
    "T50n2053_004:0240b07": "日，牧牛人怪其所以，私候目之，須臾還去，",
    "T50n2053_004:0240b08": "遂逐觀之。見牛入一石孔，人亦隨入，可",
    "T50n2053_004:0240b09": "四五里，豁然大明，林野光華，多異花果，爛然",
    "T50n2053_004:0240b10": "溢目，並非俗內所見。牛於一處食草，草",
    "T50n2053_004:0240b11": "色香潤，亦人間所無。其人見諸果樹黃赤",
    "T50n2053_004:0240b12": "如金，香而且大，乃摘取一顆，心雖貪愛，仍",
    "T50n2053_004:0240b13": "懼不敢食。少時牛出，人亦隨歸，至石孔未",
    "T50n2053_004:0240b14": "出之間，有一惡鬼奪其菓留。牧牛人以此",
    "T50n2053_004:0240b15": "問一大醫，并說菓狀，醫言不可即食，宜",
    "T50n2053_004:0240b16": "方便將一出來。後日復隨牛入，還摘一顆，",
    "T50n2053_004:0240b17": "懷欲將歸，鬼復遮奪，其人以菓內於口中，",
    "T50n2053_004:0240b18": "鬼復撮其喉，人即咽之，菓既入腹，身遂洪",
    "T50n2053_004:0240b19": "大，頭雖得出，身猶在孔，竟不得歸。後家人",
    "T50n2053_004:0240b20": "尋訪，見其形變，無不驚懼，然尚能語，說其",
    "T50n2053_004:0240b21": "所由。家人歸還，多命手力欲共出之，竟無",
    "T50n2053_004:0240b22": "移動。國王聞之自觀，慮為後患，遣人掘挽，",
    "T50n2053_004:0240b23": "亦不能動。年月既久，漸變為石，猶有人狀。",
    "T50n2053_004:0240b24": "後更有王知其為仙菓所變，謂侍臣曰：「彼",
    "T50n2053_004:0240b25": "既因藥身變，即身是藥，觀雖是石，其體終",
    "T50n2053_004:0240b26": "是神靈，宜遣人將鎚鑽𣃆取少許將來。」",
    "T50n2053_004:0240b27": "臣奉王命，與工匠往，盡力鐫鑿，凡經一旬，",
    "T50n2053_004:0240b28": "不得一片，今猶現在。自此東行四百餘里，",
    "T50n2053_004:0240b29": "至羯末嗢祇羅國中印度境。尋禮聖跡，伽藍六",
    "T50n2053_004:0240c01": "七所，僧徒三百餘人。自此東度殑伽河，行",
    "T50n2053_004:0240c02": "六百餘里，至奔那伐彈那國南印度境。尋禮聖跡，",
    "T50n2053_004:0240c03": "伽藍二十餘所，僧三千餘人，大小乘兼學。城",
    "T50n2053_004:0240c04": "西二十餘里有跋姞婆伽藍，臺閣壯峻，僧",
    "T50n2053_004:0240c05": "徒七百人。其側有窣堵波，無憂王所建，昔",
    "T50n2053_004:0240c06": "如來在此三月說法處，數放光明。又有四",
    "T50n2053_004:0240c07": "佛經行之跡。傍有精舍，中有觀自在菩薩",
    "T50n2053_004:0240c08": "像，至誠祈請，無願不遂。自此東南行九百",
    "T50n2053_004:0240c09": "餘里，至羯羅拏蘇伐剌那國東印度境。伽藍十",
    "T50n2053_004:0240c10": "餘所，僧徒三百餘人，學小乘正量部法。別",
    "T50n2053_004:0240c11": "有三伽藍，不食乳酪，此承提婆達多遺教",
    "T50n2053_004:0240c12": "也。大城側有絡多末知僧伽藍唐言赤泥，即",
    "T50n2053_004:0240c13": "往昔此國未有佛法時，南印度沙門客遊",
    "T50n2053_004:0240c14": "此國，降挫鍱腹外道邪論已，國王為立。其",
    "T50n2053_004:0240c15": "側又有窣堵波，無憂王所建，是佛昔於此",
    "T50n2053_004:0240c16": "七日說法處。從此東南出至三摩怛吒國",
    "T50n2053_004:0240c17": "東印度境。濱近大海，氣序和暢。伽藍三十餘所，",
    "T50n2053_004:0240c18": "僧徒二千餘人，習上座部義。天祠外道其",
    "T50n2053_004:0240c19": "徒亦眾。去城不遠有窣堵波，無憂王所建，",
    "T50n2053_004:0240c20": "昔佛為諸人、天於此七日說法處。去此不",
    "T50n2053_004:0240c21": "遠又有伽藍，中有青玉佛像，高八尺，相好",
    "T50n2053_004:0240c22": "端嚴，常有自然妙香，芬馨滿院。五色光瑞，",
    "T50n2053_004:0240c23": "往往燭天。凡預見聞，無不深發道意。從",
    "T50n2053_004:0240c24": "此東北，海濱山谷間有室利差怛羅國，次東",
    "T50n2053_004:0240c25": "南海隅有迦摩浪迦國，次東有墮羅鉢底",
    "T50n2053_004:0240c26": "國，次東有伊賞那補羅國，次東有摩訶瞻波",
    "T50n2053_004:0240c27": "國此云林邑，次西有閻摩那洲國。凡此六國，山",
    "T50n2053_004:0240c28": "海深遠，雖不入其境，而風俗可知。自此",
    "T50n2053_004:0240c29": "三摩怛吒國西行九百餘里，至耽摩栗底國",
    "T50n2053_004:0241a01": "東印度境。居近海隅，伽藍十餘所，僧徒千餘人。",
    "T50n2053_004:0241a02": "城側有窣堵波，高二百餘尺，無憂王所建，",
    "T50n2053_004:0241a03": "傍有過去四佛經行遺跡。是時聞海中有僧",
    "T50n2053_004:0241a04": "伽羅國此云執師子也，有明上座部三藏及解《瑜",
    "T50n2053_004:0241a05": "伽論》者，涉海路七百由旬方可達彼。未",
    "T50n2053_004:0241a06": "去間，逢南印度僧相勸云：「往師子國者不",
    "T50n2053_004:0241a07": "須水路，海中多有惡風、藥叉、濤波之難，可",
    "T50n2053_004:0241a08": "從南印度東南角，水路三日行即到。雖復",
    "T50n2053_004:0241a09": "跋履山川，然用為安穩，并得觀烏荼等",
    "T50n2053_004:0241a10": "諸國聖跡。」法師即西南向烏茶國東印度境。伽藍",
    "T50n2053_004:0241a11": "百餘所，僧徒萬餘人，學大乘法。亦有天祠",
    "T50n2053_004:0241a12": "外道，邪正雜居。窣堵波十餘所，皆無憂王所",
    "T50n2053_004:0241a13": "建，靈相間起。國東南境臨大海有折利怛",
    "T50n2053_004:0241a14": "羅城唐言發行，即入海商人及遠方客旅往來",
    "T50n2053_004:0241a15": "停止之路，南去僧伽羅國二萬餘里。每夜",
    "T50n2053_004:0241a16": "靜無雲之時，遙望見彼佛牙窣堵波上寶",
    "T50n2053_004:0241a17": "珠，光明冏然，狀似空中星燭。自此西南大",
    "T50n2053_004:0241a18": "林中行千二百餘里，至恭御陀國東印度。從",
    "T50n2053_004:0241a19": "此西南行大荒林千四五百里，至羯𩜁力曾",
    "T50n2053_004:0241a20": "反伽國南印度境。伽藍十餘所，僧五百餘人，學上",
    "T50n2053_004:0241a21": "座部法。往昔人極殷稠，為擾觸一五通仙",
    "T50n2053_004:0241a22": "人，仙人瞋忿，以惡呪殘害，國人少長俱死，",
    "T50n2053_004:0241a23": "後餘處稍漸遷居，猶未充實。自此西北行",
    "T50n2053_004:0241a24": "千八百餘里，至南憍薩羅國中印度境。王，剎帝利",
    "T50n2053_004:0241a25": "也。崇敬佛法，愛尚學藝。伽藍百所，僧徒萬",
    "T50n2053_004:0241a26": "人。天祠外道，頗亦殷雜。城南不遠有故伽",
    "T50n2053_004:0241a27": "藍，傍有窣堵波，無憂王所立。昔者如來於",
    "T50n2053_004:0241a28": "此處現大神變，降挫外道，後龍猛菩薩止",
    "T50n2053_004:0241a29": "此伽藍。時此國王號娑多婆訶唐言引正，珍敬",
    "T50n2053_004:0241b01": "龍猛，供衛甚厚。時提婆菩薩自執師子國",
    "T50n2053_004:0241b02": "來求論難，造門請通，門司為白。龍猛素知",
    "T50n2053_004:0241b03": "其名，遂滿鉢盛水，令弟子持出示之。提婆",
    "T50n2053_004:0241b04": "見水，默而投針，弟子將還。龍猛見已，深加喜",
    "T50n2053_004:0241b05": "歎，曰：「水之澄滿，以方我德；彼來投針，遂窮",
    "T50n2053_004:0241b06": "其底。若斯人者，可與論玄議道，囑以傳燈。」",
    "T50n2053_004:0241b07": "即令引入。坐訖，發言往復，彼此俱歡，猶魚水",
    "T50n2053_004:0241b08": "相得。龍猛曰：「吾衰邁矣，朗輝慧日，其在子",
    "T50n2053_004:0241b09": "乎。」提婆避席禮龍猛足曰：「某雖不敏，敢承",
    "T50n2053_004:0241b10": "慈誨。」其國有婆羅門善解因明，法師就停月",
    "T50n2053_004:0241b11": "餘日，讀《集量論》。從此南大林中東南行九百",
    "T50n2053_004:0241b12": "餘里，至案達羅國南印度境。城側有大伽藍，彫構",
    "T50n2053_004:0241b13": "宏壯，尊容麗肅。前有石窣堵波，高數百尺，阿",
    "T50n2053_004:0241b14": "折羅唐言所行阿羅漢所造。羅漢伽藍西南二十",
    "T50n2053_004:0241b15": "餘里有孤山，上有石窣堵波，是陳那唐言授也",
    "T50n2053_004:0241b16": "菩薩於此作《因明論》處。從此南行千餘里，",
    "T50n2053_004:0241b17": "至馱那羯磔迦國南印度境。城東據山有弗",
    "T50n2053_004:0241b18": "婆勢羅唐言東山僧伽藍，城西據山有阿伐羅勢",
    "T50n2053_004:0241b19": "羅唐言西山僧伽藍，此國先王為佛造立，窮大",
    "T50n2053_004:0241b20": "廈之規式，盡林泉之秀麗，天神保護，賢聖",
    "T50n2053_004:0241b21": "遊居。佛涅槃千年之內，每有千凡夫僧同來",
    "T50n2053_004:0241b22": "安居，竟安居已，皆證羅漢，陵虛而去。千年",
    "T50n2053_004:0241b23": "之後，凡聖同居，自百餘年來，山神易質，擾",
    "T50n2053_004:0241b24": "惱行人，皆生怖懼，無復敢往，由是今悉空",
    "T50n2053_004:0241b25": "荒，寂無僧侶。城南不遠有一大石山，是婆",
    "T50n2053_004:0241b26": "毘吠迦唐言清辯論師住阿素洛宮，待慈氏菩薩",
    "T50n2053_004:0241b27": "成佛擬決疑處。法師在其國逢二僧，一名",
    "T50n2053_004:0241b28": "蘇部底，二名蘇利耶，善解大眾部三藏，法",
    "T50n2053_004:0241b29": "師因就停數月，學大眾部《根本阿毘達摩》",
    "T50n2053_004:0241c01": "等論，彼亦依法師學大乘諸論，遂結志同，",
    "T50n2053_004:0241c02": "行巡禮聖迹。自此西行千餘里，至珠利耶",
    "T50n2053_004:0241c03": "國南印度境。城東南有窣堵波，無憂王所建，是佛",
    "T50n2053_004:0241c04": "昔於此地現大神通，摧伏外道，說法度人、",
    "T50n2053_004:0241c05": "天處。城西有故伽藍，是提婆菩薩與此寺",
    "T50n2053_004:0241c06": "嗢怛囉唐言上也阿羅漢論議，至第七轉已去，",
    "T50n2053_004:0241c07": "羅漢無言，乃竊運神通，往都史多宮問",
    "T50n2053_004:0241c08": "慈氏菩薩，菩薩為釋，因告言：「彼提婆者，植功",
    "T50n2053_004:0241c09": "曩久，當於賢劫成等正覺，汝勿輕也。」既還，",
    "T50n2053_004:0241c10": "復解前難。提婆曰：「此慈氏菩薩義，非仁者",
    "T50n2053_004:0241c11": "自智所得也。」羅漢慚服，避席禮謝之處。從",
    "T50n2053_004:0241c12": "此南經大林，行千五六百里，至達羅毘荼",
    "T50n2053_004:0241c13": "國南印度境。國大都城號建志補羅，建志城即達",
    "T50n2053_004:0241c14": "磨波羅唐言護法菩薩本生之處。菩薩此國大臣",
    "T50n2053_004:0241c15": "之子，少而爽慧，弱冠之後，王愛其才，欲妻",
    "T50n2053_004:0241c16": "以公主。菩薩久修離欲，無心愛染，將成",
    "T50n2053_004:0241c17": "之夕，特起憂煩，乃於佛像前請祈加護，願",
    "T50n2053_004:0241c18": "脫茲難，而至誠所感，有大神王携負而出，",
    "T50n2053_004:0241c19": "送離此城數百里，置一山寺佛堂中。僧徒來",
    "T50n2053_004:0241c20": "見，謂之為盜，菩薩自陳由委，聞者驚嗟，無",
    "T50n2053_004:0241c21": "不重其高志，因即出家。爾後專精正法，遂",
    "T50n2053_004:0241c22": "能究通諸部，閑於著述，乃造《聲明雜論》二",
    "T50n2053_004:0241c23": "萬五千頌，又釋《廣百論》、《唯識論》及《因明》數十",
    "T50n2053_004:0241c24": "部，並盛宣行。其茂德高才，別自有傳。建志",
    "T50n2053_004:0241c25": "城即印度南海之口，向僧伽羅國水路三日",
    "T50n2053_004:0241c26": "行到。未去之間而彼王死，國內飢亂。有大德",
    "T50n2053_004:0241c27": "名菩提迷祇抑鷄反濕伐羅此云自在覺雲，阿跋耶鄧",
    "T50n2053_004:0241c28": "瑟𠻯羅此云無畏牙，如是等三百餘僧，來投印",
    "T50n2053_004:0241c29": "度，到建志城。法師與相見訖，問彼僧曰：「承",
    "T50n2053_004:0242a01": "彼國大德等解上坐部三藏及《瑜伽論》，今欲",
    "T50n2053_004:0242a02": "往彼參學，師等何因而來？」報曰：「我國王死，人",
    "T50n2053_004:0242a03": "庶飢荒，無可依仗。聞贍部洲豐樂安隱，是",
    "T50n2053_004:0242a04": "佛生處，多諸聖跡，是故來耳。又知法之輩無",
    "T50n2053_004:0242a05": "越我曹，長老有疑，隨意相問。」法師引《瑜伽》",
    "T50n2053_004:0242a06": "要文大節徵之，亦不能出戒賢之解。自此",
    "T50n2053_004:0242a07": "國界三千餘里，聞有秣羅矩吒國南印度境，既",
    "T50n2053_004:0242a08": "居海側，極豐異寶。其城東有窣堵波，無憂",
    "T50n2053_004:0242a09": "王所建，昔如來於此說法現大神變，度無",
    "T50n2053_004:0242a10": "量眾處。國南濱海有秣剌耶山，崖谷崇深，",
    "T50n2053_004:0242a11": "中有白檀香樹，栴檀儞婆樹，樹類白楊，其",
    "T50n2053_004:0242a12": "質涼冷，蛇多附之，至冬方蟄，用以別檀也。",
    "T50n2053_004:0242a13": "又有羯布羅香樹，松身異葉，花果亦殊，濕",
    "T50n2053_004:0242a14": "時無香，採乾之後，折之中有香，狀類雲母，",
    "T50n2053_004:0242a15": "色如氷雪，此所謂龍腦香也。又聞東北海畔",
    "T50n2053_004:0242a16": "有城，自城東南三千餘里至僧伽羅國唐言",
    "T50n2053_004:0242a17": "執師子。非印度境也。國周七千餘里，都城周四十餘里，",
    "T50n2053_004:0242a18": "人戶殷稠，穀稼滋實，黑小急暴，此其俗也。國",
    "T50n2053_004:0242a19": "本寶渚，多有珍奇，其後南印度有女娉隣",
    "T50n2053_004:0242a20": "國，路逢師子王，侍送之人怖畏逃散，唯女",
    "T50n2053_004:0242a21": "獨在車中，師子來見，負女而去，遠入深山，",
    "T50n2053_004:0242a22": "採菓逐禽以用資給。歲月既淹，生育男女，",
    "T50n2053_004:0242a23": "形雖類人，而性暴惡。男漸長大，白其母曰：",
    "T50n2053_004:0242a24": "「我為何類？父獸母人。」母乃為陳昔事。子曰：",
    "T50n2053_004:0242a25": "「人畜既殊，何不捨去而相守耶？」母曰：「非不",
    "T50n2053_004:0242a26": "有心，但無由免脫。」子後逐父登履山谷，",
    "T50n2053_004:0242a27": "察其經涉。他日伺父去遠，即擔携母妹，下",
    "T50n2053_004:0242a28": "投人里，至母本國，訪問舅氏，宗嗣已絕，寄",
    "T50n2053_004:0242a29": "止村閭。其師子王還，不見妻子，憤恚出山，",
    "T50n2053_004:0242b01": "哮吼人里，男女往來多被其害。百姓以事",
    "T50n2053_004:0242b02": "啟王，王率四兵，簡募猛士，將欲圍射。師",
    "T50n2053_004:0242b03": "子見已，發聲瞋吼，人馬傾墜，無敢赴者。如",
    "T50n2053_004:0242b04": "是多日，竟無其功。王復標賞告令，有能殺",
    "T50n2053_004:0242b05": "師子者當賜億金。子白母曰：「飢寒難處，",
    "T50n2053_004:0242b06": "欲赴王募，如何？」母曰：「不可。彼雖是獸，仍",
    "T50n2053_004:0242b07": "為爾父，若其殺者，豈復名人？」子曰：「若不如",
    "T50n2053_004:0242b08": "是，彼終不去，或當尋逐我等來入村閭。一",
    "T50n2053_004:0242b09": "旦王知，我等還死，亦不相留。何者？師子為",
    "T50n2053_004:0242b10": "暴，緣孃及我，豈有為一而惱多人？二三思",
    "T50n2053_004:0242b11": "之，不如應募。」於是遂行。師子見已，馴伏歡",
    "T50n2053_004:0242b12": "喜，都無害心，子遂以利刀開喉破腹，雖",
    "T50n2053_004:0242b13": "加此苦，而慈愛情深，含忍不動，因即命絕。",
    "T50n2053_004:0242b14": "王聞歡喜，怪而問之：「何因爾也？」竟不實言。種",
    "T50n2053_004:0242b15": "種窮迫，方乃具述。王曰：「嗟乎！非畜種者，誰",
    "T50n2053_004:0242b16": "辦此心。雖然，我先許賞，終不違言。但汝殺",
    "T50n2053_004:0242b17": "父，勃逆之人，不得更居我國。」勅有司多",
    "T50n2053_004:0242b18": "與金寶，逐之荒外，即裝兩船，多置黃金",
    "T50n2053_004:0242b19": "及資糧等，送著海中，任隨流逝。男船泛海",
    "T50n2053_004:0242b20": "至此寶渚，見豐奇翫，即便止住。後商人將",
    "T50n2053_004:0242b21": "家屬採寶，復至其間，乃殺商人，留其婦",
    "T50n2053_004:0242b22": "女。如是產育子孫，經無量代，人眾漸多，乃",
    "T50n2053_004:0242b23": "立君臣。以其遠祖執殺師子，因為國稱。女",
    "T50n2053_004:0242b24": "船泛海至波剌斯西，為鬼魅所得，生育",
    "T50n2053_004:0242b25": "群女，今西大女國是也。又言僧伽羅是商",
    "T50n2053_004:0242b26": "人子名，以其多智，免羅剎鬼害，後得為王，",
    "T50n2053_004:0242b27": "至此寶渚，殺除羅剎，建立國都，因之為",
    "T50n2053_004:0242b28": "名，語在《西域記》。其國先無佛法，如來涅槃",
    "T50n2053_004:0242b29": "後一百年中，無憂王弟摩醯因陀羅厭捨欲",
    "T50n2053_004:0242c01": "愛，獲四沙門果，乘空往來，遊化此國，顯讚",
    "T50n2053_004:0242c02": "佛教，發示神通，國人信慕，建立伽藍。見百",
    "T50n2053_004:0242c03": "餘所，僧徒萬人，遵行大乘及上座部教。緇徒",
    "T50n2053_004:0242c04": "肅穆，戒節貞明，相勗無怠。王宮側有佛牙",
    "T50n2053_004:0242c05": "精舍，高數百尺，以眾寶莊嚴，上建表柱，以",
    "T50n2053_004:0242c06": "鉢曇摩羅伽大寶置之剎端，光曜映空，靜夜",
    "T50n2053_004:0242c07": "無雲，雖萬里同覩。其側又有精舍，亦以雜",
    "T50n2053_004:0242c08": "波莊嚴。中有金像，此國先王所造，髻有",
    "T50n2053_004:0242c09": "寶珠，無知其價。後有人欲盜此珠，守衛堅",
    "T50n2053_004:0242c10": "牢，無由得入，乃潛穴地中入室欲取，而",
    "T50n2053_004:0242c11": "像形漸高，賊不能及。却而言曰：「如來昔修",
    "T50n2053_004:0242c12": "菩薩道，為諸眾生不惜軀命，無悋國城，",
    "T50n2053_004:0242c13": "何於今日反慳固也？以此思之，恐往言無",
    "T50n2053_004:0242c14": "實。」像乃傴身授珠。其人得已，將出貨賣，人",
    "T50n2053_004:0242c15": "有識者，擒之送王。王問所得。賊曰：「佛自",
    "T50n2053_004:0242c16": "與我。」乃具說所由。王自觀之，像首尚低。王",
    "T50n2053_004:0242c17": "覩靈聖，更發深心，以諸珍寶於賊處贖",
    "T50n2053_004:0242c18": "珠，還施像髻。今猶現在。國東南隅有䮚勒鄧",
    "T50n2053_004:0242c19": "迦山，多神鬼依住。如來昔於此山說《䮚迦",
    "T50n2053_004:0242c20": "經》舊曰楞伽，訛。國南浮海數千里至那羅稽羅洲，",
    "T50n2053_004:0242c21": "洲人短小，長餘三尺，人身鳥喙，無稼穡，食",
    "T50n2053_004:0242c22": "椰子。其國海浪遼長，身不能至，訪諸人口，",
    "T50n2053_004:0242c23": "梗概如是。自達羅毘茶與師子國僧七十",
    "T50n2053_004:0242c24": "餘人，西北歸，觀禮聖迹，行二千餘里，至建",
    "T50n2053_004:0242c25": "那補羅國南印度境。伽藍百餘所，僧徒萬餘人，大",
    "T50n2053_004:0242c26": "小乘兼習。天祠外道亦甚眾多。王宮城側",
    "T50n2053_004:0242c27": "有大伽藍，僧徒三百餘人，並博贍之士。",
    "T50n2053_004:0242c28": "其精舍中有一切義成太子舊曰悉達太子，訛也寶冠。高",
    "T50n2053_004:0242c29": "減二尺，盛以寶函，每到齋日，出置高臺，",
    "T50n2053_004:0243a01": "其至誠觀禮者，多感異光。城側伽藍有精舍，",
    "T50n2053_004:0243a02": "中有刻檀慈氏菩薩像，高十餘尺，亦數有光",
    "T50n2053_004:0243a03": "瑞，是聞二百億羅漢所造也。城北有多羅樹",
    "T50n2053_004:0243a04": "林，周三十餘里，葉長色潤，諸國抄寫，最以",
    "T50n2053_004:0243a05": "為貴。從此西北經大林暴獸之野，行二千",
    "T50n2053_004:0243a06": "四五百里，至摩訶剌侘國南印度境。其俗輕死重",
    "T50n2053_004:0243a07": "節。王，剎帝種也。好武尚戎，故其國土兵",
    "T50n2053_004:0243a08": "馬完整，法令嚴明，每使將與敵戰，雖喪",
    "T50n2053_004:0243a09": "軍失利，不加刑罰，但賜女服，使其羞慚，彼",
    "T50n2053_004:0243a10": "人恥愧，多至自死。常養勇士數千人，暴象數",
    "T50n2053_004:0243a11": "百，臨將對陣又多飲酒，量其欲醉，然後",
    "T50n2053_004:0243a12": "麾旗，以此奮衝，未有不潰，恃茲慢慠，莫",
    "T50n2053_004:0243a13": "顧隣敵。戒日王自謂智略宏遠，軍師強盛，",
    "T50n2053_004:0243a14": "每親征罰，亦不能摧制。伽藍百餘所，僧徒",
    "T50n2053_004:0243a15": "五千餘人，大小乘兼習。亦有天祠塗灰之道。",
    "T50n2053_004:0243a16": "大城內外有五窣堵波，皆數百尺，是過去四",
    "T50n2053_004:0243a17": "佛所遊之迹，無憂王建也。自此西北行千餘",
    "T50n2053_004:0243a18": "里，渡耐秣陀河，至跋祿羯呫婆國南印度境。從此",
    "T50n2053_004:0243a19": "西北二千餘里，至摩臘婆國南羅羅國，南印度境。風俗調",
    "T50n2053_004:0243a20": "柔，崇愛藝業，五印度中唯西南摩臘婆、東北",
    "T50n2053_004:0243a21": "摩揭陀二國稱為好學尚賢，善言談，有風",
    "T50n2053_004:0243a22": "韻。此國伽藍百餘所，僧徒萬餘人，習小乘",
    "T50n2053_004:0243a23": "正量部教。亦有塗灰異道事天之眾。相傳",
    "T50n2053_004:0243a24": "云，自六十年前有王名戒日，高才博學，仁",
    "T50n2053_004:0243a25": "慈惠和，愛育黎元，崇敬三寶，始自為王，至",
    "T50n2053_004:0243a26": "于崩逝，口絕麁言，顏無慍色，不傷臣庶",
    "T50n2053_004:0243a27": "之意，無損蚊蟻之形。每象、馬飲水，漉而",
    "T50n2053_004:0243a28": "後飲，恐害水居之命也。爰至國人，亦令斷",
    "T50n2053_004:0243a29": "殺。由是野獸依人，豺狼息毒，境內夷靜，祥",
    "T50n2053_004:0243b01": "瑞日興。營構精廬，窮極輪奐，造七佛之儀，",
    "T50n2053_004:0243b02": "設無遮之會，如是勝業，在位五十餘年，無時",
    "T50n2053_004:0243b03": "暫輟，黎庶思慕，於今不止。大城西北二十餘",
    "T50n2053_004:0243b04": "里，婆羅門邑傍有陷坑，是大慢婆羅門謗毀",
    "T50n2053_004:0243b05": "大乘、生身入地獄處，語在《西域記》。自此西",
    "T50n2053_004:0243b06": "北行二千四五百里，至阿吒釐國南印度境。土",
    "T50n2053_004:0243b07": "出胡椒樹，樹葉似蜀椒；出薰陸香樹，樹",
    "T50n2053_004:0243b08": "葉類此棠梨也。自此西北行三日，至契吒",
    "T50n2053_004:0243b09": "國南印度境。自此北行千餘里，至伐臘毘國南印度境。",
    "T50n2053_004:0243b10": "伽藍百餘所，僧徒六千餘人，學小乘正量",
    "T50n2053_004:0243b11": "部法。如來在日，屢遊此國，無憂王隨佛至",
    "T50n2053_004:0243b12": "處皆有表記。今王，剎帝利種也。即羯若鞠",
    "T50n2053_004:0243b13": "闍國尸羅阿迭多王之女婿，號杜魯婆跋",
    "T50n2053_004:0243b14": "吒唐言帝胄。性躁急，容止疎率，然貴德尚學，信",
    "T50n2053_004:0243b15": "愛三寶，歲設大會七日，延諸國僧，施以上",
    "T50n2053_004:0243b16": "味奇珍，床座、衣服，爰至藥餌之資，無不悉",
    "T50n2053_004:0243b17": "備。自此西北行七百餘里，至阿難陀補羅國",
    "T50n2053_004:0243b18": "西印度境。又西北行五百餘里，至蘇剌侘國西印度境。",
    "T50n2053_004:0243b19": "自此東北行千八百里，至瞿折羅國。又東",
    "T50n2053_004:0243b20": "南行二千八百餘里，至烏闍衍那國南印度境。去",
    "T50n2053_004:0243b21": "城不遠有窣堵波，是無憂王作地獄處。從",
    "T50n2053_004:0243b22": "此東北行千餘里，至擲枳陀國南印度境。從此東",
    "T50n2053_004:0243b23": "北行九百餘里，至摩醯濕伐羅補羅國中印度境。從",
    "T50n2053_004:0243b24": "此又西還蘇剌侘國。自此復西行，至阿",
    "T50n2053_004:0243b25": "點婆翅羅國西印度境。如來在日，頻遊其地，無憂",
    "T50n2053_004:0243b26": "王隨有聖跡之處皆起窣堵波，今皆具",
    "T50n2053_004:0243b27": "在。從此西行二千餘里，至狼揭羅國西印度境。",
    "T50n2053_004:0243b28": "臨近大海，向西女國之路。自此西北至",
    "T50n2053_004:0243b29": "波剌斯國北印度境，聞說之，其地多珠寶、大錦、",
    "T50n2053_004:0243c01": "細褐，善馬、驝駝其所出也。伽藍二三，僧",
    "T50n2053_004:0243c02": "徒數百，學小乘教說一切有部，釋迦佛鉢在",
    "T50n2053_004:0243c03": "此王宮。國東境有鶴秣城，西北接拂懍",
    "T50n2053_004:0243c04": "國，西南海島有西女國，皆是女人，無男子，",
    "T50n2053_004:0243c05": "多珍貨，附屬拂懍。拂懍王歲遣丈夫配焉，",
    "T50n2053_004:0243c06": "其俗產男，例皆不舉。又從狼揭羅國東北",
    "T50n2053_004:0243c07": "行七百餘里，至臂多勢羅國西印度境。中有窣堵",
    "T50n2053_004:0243c08": "波，高數百尺，無憂王所建，中有舍利，數放",
    "T50n2053_004:0243c09": "光明。是如來昔作仙人，為國王害處也。從",
    "T50n2053_004:0243c10": "此東北行三百餘里，至阿軬荼國西印度境。城東",
    "T50n2053_004:0243c11": "北大林中有伽藍故基，是佛昔於此處聽",
    "T50n2053_004:0243c12": "諸苾芻著丞縛屣唐言靴也。有窣堵波，無憂王",
    "T50n2053_004:0243c13": "所建。傍有精舍，中有青石立佛像，數放光",
    "T50n2053_004:0243c14": "明。次南八百餘步大林中，有窣堵波，無憂王",
    "T50n2053_004:0243c15": "所建，是如來昔日止此，夜寒，乃以三衣重",
    "T50n2053_004:0243c16": "覆，至明旦開諸苾芻著納衣處。從此又",
    "T50n2053_004:0243c17": "東行七百餘里，至信度國西印度境。土出金、銀、鍮",
    "T50n2053_004:0243c18": "石、牛、羊、驝駝、赤鹽、白鹽、黑鹽等，餘處取以",
    "T50n2053_004:0243c19": "為藥。如來在日，數遊此國，所有聖跡，無憂王",
    "T50n2053_004:0243c20": "皆建窣堵波以為表記。又有烏波毱多大",
    "T50n2053_004:0243c21": "阿羅漢遊化之跡。從此東行九百餘里，渡河",
    "T50n2053_004:0243c22": "東岸，至茂羅三部盧國西印度境。俗事天神，祠宇",
    "T50n2053_004:0243c23": "華峻，其曰天像鑄以黃金，飾諸雜寶，諸國",
    "T50n2053_004:0243c24": "之人多來求請。花林池沼，接砌縈階。凡預",
    "T50n2053_004:0243c25": "瞻觀，無不愛賞。從此東北行七百餘里，至",
    "T50n2053_004:0243c26": "鉢伐多國北印度境。城側有大伽藍，百餘僧皆",
    "T50n2053_004:0243c27": "學大乘，是昔慎那弗怛羅唐言最勝子論師於此",
    "T50n2053_004:0243c28": "製《瑜伽師地釋論》，亦是賢愛論師、德光論",
    "T50n2053_004:0243c29": "師本出家處。又其國有二三大德，並學業可",
    "T50n2053_004:0244a01": "遵。法師因停二年，就學正量部《根本阿毘達",
    "T50n2053_004:0244a02": "摩》及《攝正法論》、《教實論》等。從此復東南，還",
    "T50n2053_004:0244a03": "摩揭陀施無厭寺，參禮正法藏訖。聞寺西三",
    "T50n2053_004:0244a04": "踰繕那有低羅擇迦寺，有出家大德名",
    "T50n2053_004:0244a05": "般若󰍑陀羅，本縛羅鉢底國人，於薩婆多部",
    "T50n2053_004:0244a06": "出家，善自宗三藏及《聲明》、《因明》等。法師就停",
    "T50n2053_004:0244a07": "兩月，諮決所疑。從此復往杖林山居士勝軍",
    "T50n2053_004:0244a08": "論師所。軍本蘇剌侘國人，剎帝利種也。幼而",
    "T50n2053_004:0244a09": "好學，先於賢愛論師所學《因明》，又從安慧",
    "T50n2053_004:0244a10": "菩薩學《聲明》、大小乘論，又從戒賢法師學",
    "T50n2053_004:0244a11": "《瑜伽論》，爰至外籍群言、四《吠陀》典、天文、地理、",
    "T50n2053_004:0244a12": "醫方、術數，無不究覽根源，窮盡枝葉。既學",
    "T50n2053_004:0244a13": "該內外，德為時尊，摩揭陀主滿胄王欽賢",
    "T50n2053_004:0244a14": "重士，聞風而悅，發使邀請，立為國師，封二",
    "T50n2053_004:0244a15": "十大邑，論師不受。滿胄崩後，戒日王又請",
    "T50n2053_004:0244a16": "為師，封烏荼國八十大邑，論師亦辭不受。",
    "T50n2053_004:0244a17": "王再三固請，亦皆固辭，謂王曰：「勝軍聞受",
    "T50n2053_004:0244a18": "人之祿，憂人之事。今方救生死縈纏之急，",
    "T50n2053_004:0244a19": "豈有暇而知王務哉？」言罷揖而出，王不能",
    "T50n2053_004:0244a20": "留。自是每依杖林山養徒教授，恒講佛",
    "T50n2053_004:0244a21": "經，道俗宗歸，常逾數百。法師就之，首末二",
    "T50n2053_004:0244a22": "年，學《唯識決擇論》、《意義理論》、《成無畏論》、《不住",
    "T50n2053_004:0244a23": "涅槃》、《十二因緣論》、《莊嚴經論》，及問《瑜伽》、《因明》",
    "T50n2053_004:0244a24": "等疑已。於夜中忽夢見那爛陀寺房院荒",
    "T50n2053_004:0244a25": "穢，並繫水牛，無復僧侶。法師從幼日王院",
    "T50n2053_004:0244a26": "西門入，見第四重閣上有一金人，色貌端",
    "T50n2053_004:0244a27": "嚴，光明滿室。內心歡喜，欲登上無由，乃請",
    "T50n2053_004:0244a28": "垂引相接。彼曰：「我曼殊室利菩薩也。以",
    "T50n2053_004:0244a29": "汝緣業未可來也。」乃指寺外曰：「汝看是。」",
    "T50n2053_004:0244b01": "法師尋指而望，見寺外火焚燒村邑，都為",
    "T50n2053_004:0244b02": "灰燼。彼金人曰：「汝可早歸。此處十年後，戒",
    "T50n2053_004:0244b03": "日王當崩，印度荒亂，惡人相害，汝可知之。」",
    "T50n2053_004:0244b04": "言訖不見。法師覺已怪歎，向勝軍說之。勝",
    "T50n2053_004:0244b05": "軍曰：「三界無安，或當如是。既有斯告，任仁",
    "T50n2053_004:0244b06": "者自圖焉。」是知大士所行，皆為菩薩護念。將",
    "T50n2053_004:0244b07": "往印度，告戒賢而駐待；淹留未返，示無",
    "T50n2053_004:0244b08": "常以勸歸。若所為不契聖心，誰能感此？",
    "T50n2053_004:0244b09": "及永徽之末，戒日果崩，印度飢荒，並如所",
    "T50n2053_004:0244b10": "告。國家使人王玄策備見其事。當此正月初",
    "T50n2053_004:0244b11": "時也。西國法以此月菩提寺出佛舍利，諸",
    "T50n2053_004:0244b12": "國道俗咸來觀禮，法師即共勝軍同往。見舍",
    "T50n2053_004:0244b13": "利骨或大或小，大者如圓珠，光色紅白，又",
    "T50n2053_004:0244b14": "肉舍利如豌豆大，其狀潤赤。無量徒眾獻",
    "T50n2053_004:0244b15": "奉香花讚禮訖，還置塔中。至夜過一更許，",
    "T50n2053_004:0244b16": "勝軍共法師論舍利大小不同云：「弟子見",
    "T50n2053_004:0244b17": "餘處舍利大如米粒，而此所見何其太大？",
    "T50n2053_004:0244b18": "師意有疑不？」法師報曰：「玄奘亦有此疑。」更",
    "T50n2053_004:0244b19": "經少時，忽不見室中燈，內外大明，怪而出",
    "T50n2053_004:0244b20": "望。乃見舍利塔光暉上發，飛焰屬天，色含五",
    "T50n2053_004:0244b21": "彩，天地洞朗，無復星月，兼聞異香氛氳溢",
    "T50n2053_004:0244b22": "院。於是遞相告報，言舍利有大神變，諸眾",
    "T50n2053_004:0244b23": "乃知，重集禮拜，稱歎希有。經食頃光乃漸",
    "T50n2053_004:0244b24": "收，至餘欲盡，遶覆鉢數匝，然始總入，天地",
    "T50n2053_004:0244b25": "還暗，辰象復出。眾覩此已，咸除疑網。禮菩",
    "T50n2053_004:0244b26": "提樹及諸聖跡，經八日，復還那爛陀寺。時",
    "T50n2053_004:0244b27": "戒賢論師遣法師為眾講《攝大乘論》、《唯",
    "T50n2053_004:0244b28": "識決擇論》。時大德師子光先為眾講《中》、",
    "T50n2053_004:0244b29": "《百論》，述其旨破《瑜伽》義。法師妙閑《中》、《百》，又",
    "T50n2053_004:0244c01": "善《瑜伽》，以為聖人立教，各隨一意，不相違",
    "T50n2053_004:0244c02": "妨，惑者不能會通，謂為乖反，此乃失在",
    "T50n2053_004:0244c03": "傳人，豈關於法也。慜其局狹，數往徵詰，復",
    "T50n2053_004:0244c04": "不能酬答，由是學徒漸散，而宗附法師。法",
    "T50n2053_004:0244c05": "師又以《中》、《百》論旨唯破遍計所執，不言依",
    "T50n2053_004:0244c06": "他起性及圓成實性，師子光不能善悟，見",
    "T50n2053_004:0244c07": "《論》稱：「一切無所得」，謂《瑜伽》所立圓成實等",
    "T50n2053_004:0244c08": "亦皆須遣，所以每形於言。法師為和會二",
    "T50n2053_004:0244c09": "宗言不相違背，乃著《會宗論》三千頌。《論》成，",
    "T50n2053_004:0244c10": "呈戒賢及大眾，無不稱善，並共宣行。師",
    "T50n2053_004:0244c11": "子光慚𧹞，遂出往菩提寺，別命東印度一同",
    "T50n2053_004:0244c12": "學名旃陀羅僧訶來相論難，冀解前恥。其",
    "T50n2053_004:0244c13": "人既至，憚威而默，不敢致言，法師聲譽益",
    "T50n2053_004:0244c14": "甚。初師子光未去前，戒日王於那爛陀寺",
    "T50n2053_004:0244c15": "側造鍮石精舍，高逾十丈，諸國咸知。王",
    "T50n2053_004:0244c16": "後自征恭御陀，行次烏茶國，其國僧皆小",
    "T50n2053_004:0244c17": "乘學，不信大乘，謂為空花外道，非佛所說。",
    "T50n2053_004:0244c18": "既見王來，譏曰：「聞王於那爛陀側作鍮石",
    "T50n2053_004:0244c19": "精舍，功甚壯偉，何不於迦波釐外道寺造，",
    "T50n2053_004:0244c20": "而獨於彼也？」王曰：「斯言何甚？」答曰：「那爛陀",
    "T50n2053_004:0244c21": "寺空花外道，與迦波釐不殊故也。」先是南",
    "T50n2053_004:0244c22": "印度王灌頂師老婆羅門，名般若毱多，明正",
    "T50n2053_004:0244c23": "量部義，造《破大乘論》七百頌，諸小乘師咸皆",
    "T50n2053_004:0244c24": "嘆重。因取示王曰：「我宗如是，豈有大乘",
    "T50n2053_004:0244c25": "人能難破一字者？」王曰：「弟子聞狐行鼷鼠之",
    "T50n2053_004:0244c26": "群，自謂雄於師子。及其見也，則魂亡魄散。",
    "T50n2053_004:0244c27": "師等未見大乘諸德，所以固守愚宗。若一",
    "T50n2053_004:0244c28": "見時，恐還同彼。」彼曰：「王若疑者，何不集而",
    "T50n2053_004:0244c29": "對決以定是非？」王曰：「此亦何難。」即於是",
    "T50n2053_004:0245a01": "日發使修書與那爛陀寺正法藏戒賢法",
    "T50n2053_004:0245a02": "師曰：「弟子行次烏茶，見小乘師恃憑小見，",
    "T50n2053_004:0245a03": "製論誹謗大乘，詞理切害，不近人情，仍欲",
    "T50n2053_004:0245a04": "張鱗，共師等一論。弟子知寺中大德並才",
    "T50n2053_004:0245a05": "慧有餘，學無不悉，輒以許之，謹令奉報。",
    "T50n2053_004:0245a06": "願差大德四人，善自他宗兼內外者，赴烏",
    "T50n2053_004:0245a07": "茶國行從所。」正法藏得書，集眾量擇，乃",
    "T50n2053_004:0245a08": "差海慧、智光、師子光及法師為四人，以應",
    "T50n2053_004:0245a09": "王之命。其海慧等咸憂，法師謂曰：「小乘諸",
    "T50n2053_004:0245a10": "部三藏，玄奘在本國及入迦濕彌羅已來",
    "T50n2053_004:0245a11": "遍皆學訖，具悉其宗。若欲將其教旨能破",
    "T50n2053_004:0245a12": "大乘義，終無此理。奘雖學淺智微，當之必",
    "T50n2053_004:0245a13": "了。願諸德不煩憂也。若其有負，自是支",
    "T50n2053_004:0245a14": "那國僧，無關此事。」諸人咸喜。後日王復有",
    "T50n2053_004:0245a15": "書來云：「前請大德未須即發，待後進止。」",
    "T50n2053_004:0245a16": "時復有順世外道來求論難，乃書四十條",
    "T50n2053_004:0245a17": "義，懸於寺門曰：「若有難破一條者，我則",
    "T50n2053_004:0245a18": "斬首相謝。」經數日，無人出應。法師遣房內",
    "T50n2053_004:0245a19": "淨人出，取其義毀破，以足蹉躡。婆羅門大",
    "T50n2053_004:0245a20": "怒，問曰：「汝是何人？」答曰：「我是摩訶耶那提",
    "T50n2053_004:0245a21": "婆奴。」婆羅門亦素聞法師名，慚恥更不與",
    "T50n2053_004:0245a22": "語。法師令喚入，將對戒賢法師及命諸",
    "T50n2053_004:0245a23": "德為證，與之共論，徵其宗本歷外道諸",
    "T50n2053_004:0245a24": "家所立。其詞曰：「如餔多外道、離繫外道、",
    "T50n2053_004:0245a25": "髏鬘外道、殊徵伽外道，四種形服不同；數",
    "T50n2053_004:0245a26": "論外道舊曰僧佉、勝論外道舊曰衛世師也，二家立義有",
    "T50n2053_004:0245a27": "別。餔多之輩以灰塗體，用為修道，遍身",
    "T50n2053_004:0245a28": "艾白，猶寢竈之猫狸。離繫之徒則露質標",
    "T50n2053_004:0245a29": "奇，拔髮為德，皮裂足皴，狀臨河之朽樹。髏",
    "T50n2053_004:0245b01": "鬘之類，以髏骨為鬘，裝頭挂頸，陷枯磈磊，",
    "T50n2053_004:0245b02": "若塜側之藥叉。徵伽之流披服糞衣，飲噉",
    "T50n2053_004:0245b03": "便穢，腥臊臭惡，譬溷中之狂豕。爾等以此",
    "T50n2053_004:0245b04": "為道，豈不愚哉！至如數論外道，立二十五",
    "T50n2053_004:0245b05": "諦義，從自性生大，從大生我執，次生五",
    "T50n2053_004:0245b06": "唯量，次生五大，次生十一根，此二十四並",
    "T50n2053_004:0245b07": "供奉於我，我所受用；除離此已則我得清",
    "T50n2053_004:0245b08": "淨。勝論師立六句義，謂實、德、業、有、同異性和",
    "T50n2053_004:0245b09": "合性，此六是我所受具，未解脫已來受用",
    "T50n2053_004:0245b10": "前六；若得解脫，與六相離，稱為涅槃。今破",
    "T50n2053_004:0245b11": "數論所立，如汝二十五諦中，我之一種是別",
    "T50n2053_004:0245b12": "性，餘二十四展轉同為一體，而自性一種以",
    "T50n2053_004:0245b13": "三法為體，謂薩埵、剌闍、答摩。此三展轉",
    "T50n2053_004:0245b14": "合成大等二十三諦，二十三諦一一皆以三",
    "T50n2053_004:0245b15": "法為體。若使大等一一皆攬三成，如眾如",
    "T50n2053_004:0245b16": "林，即是其假，如何得言一切是實？又此大",
    "T50n2053_004:0245b17": "等各以三成，即一是一切。若一則一切，則",
    "T50n2053_004:0245b18": "應一一皆有一切作用。既不許然，何因執",
    "T50n2053_004:0245b19": "三為一切體性？又若一則一切，應口眼等根",
    "T50n2053_004:0245b20": "即是大小便路。又一一根有一切作用，應口",
    "T50n2053_004:0245b21": "耳等根聞香見色。若不爾者，何得執三為",
    "T50n2053_004:0245b22": "一切法體？豈有智人而立此義？又自性既常，",
    "T50n2053_004:0245b23": "應如我體，何能轉變作大等法？又所計我",
    "T50n2053_004:0245b24": "其性若常，應如自性，不應是我。若如自",
    "T50n2053_004:0245b25": "性，其體非我，不應受用二十四諦。是則我",
    "T50n2053_004:0245b26": "非能受，二十四諦非是所受，既能所俱無，",
    "T50n2053_004:0245b27": "則諦義不立。」如是往復數番，婆羅門默無",
    "T50n2053_004:0245b28": "所說，起而謝曰：「我今負矣，任依先約。」法師",
    "T50n2053_004:0245b29": "曰：「我曹釋子終不害人，今令汝為奴，隨",
    "T50n2053_004:0245c01": "我教命。」婆羅門歡喜敬從，即將向房，聞者無",
    "T50n2053_004:0245c02": "不稱慶。時法師欲往烏茶，乃訪得小乘所",
    "T50n2053_004:0245c03": "製《破大乘義》七百頌者。法師尋省有數處",
    "T50n2053_004:0245c04": "疑，謂所伏婆羅門曰：「汝曾聽此義不？」答",
    "T50n2053_004:0245c05": "曰：「曾聽五遍。」法師欲令其講。彼曰：「我今為",
    "T50n2053_004:0245c06": "奴，豈合為尊講？」法師曰：「此是他宗，我未曾",
    "T50n2053_004:0245c07": "見，汝但說無苦。」彼曰：「若然，請至夜中，恐外",
    "T50n2053_004:0245c08": "人聞，從奴學法，污尊名稱。」於是至夜屏去",
    "T50n2053_004:0245c09": "諸人，令講一遍，備得其旨。遂尋其謬節，申",
    "T50n2053_004:0245c10": "大乘義而破之，為一千六百頌，名《破惡見",
    "T50n2053_004:0245c11": "論》。將呈戒賢法師及宣示徒眾，無不嗟賞",
    "T50n2053_004:0245c12": "曰：「以此窮覈，何敵不亡。」其論如別。目謂",
    "T50n2053_004:0245c13": "婆羅門曰：「仁者論屈為奴，於恥已足，今放",
    "T50n2053_004:0245c14": "仁者去，隨意所之。」婆羅門歡喜辭出，往東",
    "T50n2053_004:0245c15": "印度迦摩縷波國，向鳩摩羅王談法師德",
    "T50n2053_004:0245c16": "義。王聞甚悅，即發使來請焉。",
    "T50n2053_004:0245c17": "大唐大慈恩寺三藏法師傳卷第四"
}