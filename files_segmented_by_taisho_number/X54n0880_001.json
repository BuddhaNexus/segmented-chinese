{
    "X54n0880_001:0926b06": "物不遷論辯解題辭",
    "X54n0880_001:0926b08": "常人即不遷見流動。智者即流動見不遷。故曰人之",
    "X54n0880_001:0926b09": "所謂動者以昔物不至今。吾之所謂靜者亦以昔物",
    "X54n0880_001:0926b10": "不至今。而或者駁之。謂肇公立昔有今無。為斷常遷",
    "X54n0880_001:0926b11": "滅之法。是大不然。甞為之頌曰。昔自在昔。昔非來今。",
    "X54n0880_001:0926b12": "自在今。今不往昔。今非往亦非來。以是知法相常住。",
    "X54n0880_001:0926b13": "或者執藥成病。刻舟求劒。不慧甚矣。幻居界公物不",
    "X54n0880_001:0926b14": "遷解之所由出也。日照四天下本無次第。而方位湛",
    "X54n0880_001:0926b15": "然。智者作日軌察之。愚者倒操日軌方位亦倒。界公",
    "X54n0880_001:0926b16": "之解。其操日軌之法與。乃刻而流通之。",
    "X54n0880_001:0926b17": "萬曆己丑五月望日真實居士憑夢禎題",
    "X54n0880_001:0926c05": "物不遷論辯解序",
    "X54n0880_001:0926c07": "夫至虗無物。物非物。以皆離法性。不遷遷。非遷而俱",
    "X54n0880_001:0926c08": "泯。蓋物形無物。遷待不遷。乃心意之所通。而言說之",
    "X54n0880_001:0926c09": "可及也。豈動靜不異難言之旨乎。然所謂物不遷者。",
    "X54n0880_001:0926c10": "非物無物也。非遷不遷也。但執藉法除。病須藥治。故",
    "X54n0880_001:0926c11": "對計常者即不遷以明遷。而因執遷者即遷以明不",
    "X54n0880_001:0926c12": "遷。是皆導物之假名。應病之良藥耳。則不遷之理豈",
    "X54n0880_001:0926c13": "容以遷不遷而思議者歟。而或者因藥致病。捫虗為",
    "X54n0880_001:0926c14": "實。不解物各性住之言。是明真諦無性之旨。而抑之",
    "X54n0880_001:0926c15": "駁之。是一夢也。余復從而辯之。又一夢矣。則非遷非",
    "X54n0880_001:0926c16": "不遷之理又豈容以夢語而達之者哉。雖然。因夢而",
    "X54n0880_001:0926c17": "覺夢。是又不可無說也。同志者決之。",
    "X54n0880_001:0926c18": "萬曆丁酉孟秋朔日寓雙徑沙門真界謹序",
    "X54n0880_001:0927a06": "物不遷論辯解",
    "X54n0880_001:0927a08": "檇李沙門　真界　解",
    "X54n0880_001:0927a09": "夫生死交謝。寒暑迭遷。有物流動。人之常情。",
    "X54n0880_001:0927a10": "此述常人所迷。為不遷一論之發起也。蓋常人謂",
    "X54n0880_001:0927a11": "生死去來交相遷謝。寒暑去來迭互變遷。然不知",
    "X54n0880_001:0927a12": "諸法本來常自寂滅。本無身心生死。亦無寒暑去",
    "X54n0880_001:0927a13": "來。是以妄見物遷而不知物不遷也。所言物不遷",
    "X54n0880_001:0927a14": "者。事像可觀稱之為物。物體寂滅故號不遷。不遷",
    "X54n0880_001:0927a15": "故則物物當處而自寂。為物故與四象更互而為",
    "X54n0880_001:0927a16": "依。然物性無差。悟即真理。真本不變。物自湛然。常",
    "X54n0880_001:0927a17": "情所封。於不動中妄以為動。所謂雲駛月運舟行",
    "X54n0880_001:0927a18": "岸移。故宗鏡云。若了真心不動則萬法不遷。若見",
    "X54n0880_001:0927a19": "萬法遷謝皆是妄心。以一切境界唯心妄動。若離",
    "X54n0880_001:0927a20": "心識則尚無一法常住。豈況有萬法遷移。故下廣",
    "X54n0880_001:0927a21": "引經論之言以對破也。",
    "X54n0880_001:0927a22": "余則謂之不然。何者。放光云。法無去來。無動轉者。",
    "X54n0880_001:0927a23": "此反上以明不遷也。夫諸法之體。離去來相。無動",
    "X54n0880_001:0927a24": "轉相。何者。謂一切諸法緣會而來。來無所從。緣離",
    "X54n0880_001:0927b01": "而去。去無所至。是則即去來而無去來。即動轉而",
    "X54n0880_001:0927b02": "無動轉。故放光云。法無去來。無動轉也。雖然。而常",
    "X54n0880_001:0927b03": "人不達緣生無性無有去來。則妄見諸法去來。故",
    "X54n0880_001:0927b04": "於身見生死交謝。於世見寒暑迭遷。論主愍之。遂",
    "X54n0880_001:0927b05": "本法無去來無有動轉立論。以破常人有物流動",
    "X54n0880_001:0927b06": "之見也。",
    "X54n0880_001:0927b07": "尋夫不動之作。豈釋動以求靜。必求靜於諸動。必求",
    "X54n0880_001:0927b08": "靜於諸動。故雖動而常靜。不釋動以求靜。故雖靜而",
    "X54n0880_001:0927b09": "不離動。",
    "X54n0880_001:0927b10": "此原般若立言之意以為作論之本也。蓋不動之",
    "X54n0880_001:0927b11": "作。既非釋動求靜。而必求靜於動。則動靜不異。故",
    "X54n0880_001:0927b12": "於下文說遷即不遷。以明遷不異不遷。說不遷即",
    "X54n0880_001:0927b13": "遷。以明不遷不異於遷也。",
    "X54n0880_001:0927b14": "然則動靜未始異。而惑者不同。緣使真言滯於競辯。",
    "X54n0880_001:0927b15": "宗途屈於好異。所以靜躁之極未易言也。",
    "X54n0880_001:0927b16": "呈上以明立言之難也。然動靜不異。則遷與不遷",
    "X54n0880_001:0927b17": "不相異也。以不異故遷而不遷。不可謂之遷。不遷",
    "X54n0880_001:0927b18": "而遷。亦不可謂之不遷矣。而惑者不同。則遷與不",
    "X54n0880_001:0927b19": "遷不相同也。以不同故。執遷者則謂之遷。執不遷",
    "X54n0880_001:0927b20": "者又謂之不遷。致使離言之真滯於競辯。不異之",
    "X54n0880_001:0927b21": "宗屈於好異。所以動靜不異未易言也。",
    "X54n0880_001:0927b22": "何者。夫談真則逆俗。順俗則違真。違真故迷性而莫",
    "X54n0880_001:0927b23": "返。逆俗故言淡而無味。緣使中人未分於存亡。下士",
    "X54n0880_001:0927b24": "撫掌而弗顧。近而不可知者。其唯物性乎。然不能自",
    "X54n0880_001:0927c01": "已。聊復寄心於動靜之際。豈曰必然。",
    "X54n0880_001:0927c02": "徵釋難言所以。即結舉難知之性以起說也。何靜",
    "X54n0880_001:0927c03": "躁之極未易言耶。談真下釋也。謂談不遷則逆於",
    "X54n0880_001:0927c04": "遷。順於遷則違不遷。違不遷。迷性莫返。逆於遷。言",
    "X54n0880_001:0927c05": "淡無味。故使中人聞之如存若亡。下士聞之撫掌",
    "X54n0880_001:0927c06": "弗顧。今欲談不遷不逆於遷。說遷不違不遷。而使",
    "X54n0880_001:0927c07": "中下聞之各得信解者。誠不易言。故靜躁之極未",
    "X54n0880_001:0927c08": "易言也。是以下。常人謂昔物不至今。而論主亦謂",
    "X54n0880_001:0927c09": "昔物不至今。雖談說不遷不離其遷。故不逆於遷。",
    "X54n0880_001:0927c10": "以不逆遷而言不遷故。則意深而有味。故能使中",
    "X54n0880_001:0927c11": "下聞之而各得信解也。又下云人命逝速速於川",
    "X54n0880_001:0927c12": "流。蓋對計常者以無動無滅而言遷。言雖似遷而",
    "X54n0880_001:0927c13": "遷即不遷。故不違不遷。以不違不遷而言遷故。則",
    "X54n0880_001:0927c14": "迷性而可返。故二乘之人聞而悟解。以成道即真",
    "X54n0880_001:0927c15": "也。然則不異之極。非惟言之不易。抑亦知之甚難。",
    "X54n0880_001:0927c16": "故云近而不可知者其唯物性乎。然雖難言難知",
    "X54n0880_001:0927c17": "而不能自已。故聊復寄心於動靜之際。以明遷與",
    "X54n0880_001:0927c18": "不遷。豈曰必然。蓋以說遷乃即不遷以明遷。豈必",
    "X54n0880_001:0927c19": "於遷。說不遷乃即遷以明不遷。豈必不遷。故云聊",
    "X54n0880_001:0927c20": "寄動靜豈曰必然也。",
    "X54n0880_001:0927c21": "試論之曰。道行云。諸法本無所從來。去亦無所至。中",
    "X54n0880_001:0927c22": "觀云。觀方知彼去。去者不至方。斯皆即動而求靜。以",
    "X54n0880_001:0927c23": "知物不遷明矣。",
    "X54n0880_001:0927c24": "此引經論之言以明不遷也。蓋一切諸法來有所",
    "X54n0880_001:0928a01": "從。去有所至。可謂之遷。以來無所從。去無所至。法",
    "X54n0880_001:0928a02": "不相至。故不遷也。言觀方知彼去者。如人從東至",
    "X54n0880_001:0928a03": "西。以方而觀如似有去。故云觀方知彼去。去不至",
    "X54n0880_001:0928a04": "方者。謂去無所去也。故論偈云。已去無有去。未去",
    "X54n0880_001:0928a05": "亦無去。離已去未去。去時亦無去。鈔云。如人初在",
    "X54n0880_001:0928a06": "東方卓立不動。即名未去。未去故。未去不得名為",
    "X54n0880_001:0928a07": "去。以去法未萌故。若動一步離本立處。反望立處。",
    "X54n0880_001:0928a08": "則名已去。已去故。已去不得名為去。由去法已謝",
    "X54n0880_001:0928a09": "故。惑人便轉計云。動處則有去。此中有去時。非已",
    "X54n0880_001:0928a10": "去未去。是故去時去。龍樹便以相待破云。若有已",
    "X54n0880_001:0928a11": "去未去則有去時。若無已去未去則無去時。如因",
    "X54n0880_001:0928a12": "兩邊短有中間長。若無兩邊短。即無中間長。故偈",
    "X54n0880_001:0928a13": "云。離已去未去。去時亦無去。是則三時無去。以明",
    "X54n0880_001:0928a14": "去無所去。非以無去為無去。故云去者不至方也。",
    "X54n0880_001:0928a15": "斯皆下。會經論意。宗歸不遷。然此不遷之理隱奧",
    "X54n0880_001:0928a16": "難明。今復以事顯之。如人從一步而至三步。若第",
    "X54n0880_001:0928a17": "一步去第二步來。第二步去則第三步來。是則有",
    "X54n0880_001:0928a18": "去有來。即所謂動也。然凡有去來即屬緣生。既屬",
    "X54n0880_001:0928a19": "緣生即無自性。既無自性全體即空。若是則第一",
    "X54n0880_001:0928a20": "步去。去無所去。第二步來。來無所來。一步如是。步",
    "X54n0880_001:0928a21": "步皆然。由是而知諸法。即去來而無去來。即動轉",
    "X54n0880_001:0928a22": "而無動轉。故云即動而求靜以知物不遷。即遷而",
    "X54n0880_001:0928a23": "不遷。豈有物而可動哉。",
    "X54n0880_001:0928a24": "夫人之所謂動者。以昔物不至今。故曰動而非靜。我",
    "X54n0880_001:0928b01": "之所謂靜者。亦以昔物不至今。故曰靜而非動。動而",
    "X54n0880_001:0928b02": "非靜。以其不來。靜而非動。以其不去。",
    "X54n0880_001:0928b03": "此即常人之遷以明不遷也。蓋常人謂昔物不至",
    "X54n0880_001:0928b04": "今。以見昔物遷去於昔。故不至於今。故曰動而非",
    "X54n0880_001:0928b05": "靜。此則不達緣生無性。則見物遷去。所以謂之動",
    "X54n0880_001:0928b06": "也。論主謂昔物不至今。以見昔物緣生無性。去即",
    "X54n0880_001:0928b07": "不去。故不至於今。故曰靜而非動。此則了達緣生",
    "X54n0880_001:0928b08": "無性。則去即不去。所以謂之靜也。動而非靜以其",
    "X54n0880_001:0928b09": "不來者。蓋以其昔物遷去於昔。故不來也。靜而非",
    "X54n0880_001:0928b10": "動以其不去者。蓋以其昔物去即不去。故不去也。",
    "X54n0880_001:0928b11": "然則昔物既從緣空故不去不來。有何物而可動",
    "X54n0880_001:0928b12": "哉。如是則遷流之見謝而諸法性空之理明矣。而",
    "X54n0880_001:0928b13": "或人由不達肇公所見緣生無性之理。又錯解靜",
    "X54n0880_001:0928b14": "而非動以其不去之文。遂謂肇公所言昔物不至",
    "X54n0880_001:0928b15": "今者。如前舟載魚。後舟載筍。前舟之魚自住前舟。",
    "X54n0880_001:0928b16": "不至後舟。故以昔物住昔不來而駁之。是乃或人",
    "X54n0880_001:0928b17": "之謬解耳。豈肇公之見也哉。又靜而非動以其不",
    "X54n0880_001:0928b18": "去者。蓋以其昔物緣離而去。去即不去。故云不去。",
    "X54n0880_001:0928b19": "非謂昔物住昔而不去也。而或人由錯解靜而不",
    "X54n0880_001:0928b20": "去之文。遂以昔物住昔不去而駁之。故知其文理",
    "X54n0880_001:0928b21": "俱不通矣。且或人本不達肇公所明物不遷理。又",
    "X54n0880_001:0928b22": "見清涼疏鈔謂肇公所言物不遷濫於小乘。遂即",
    "X54n0880_001:0928b23": "倚傍其言而抑之駁之。此又不通疏鈔之意也。蓋",
    "X54n0880_001:0928b24": "疏鈔謂肇公所言物不遷濫於小乘者。以小乘論",
    "X54n0880_001:0928c01": "云。有為之法若此處生即此處滅。無容從此轉至",
    "X54n0880_001:0928c02": "餘方。鈔釋曰。此生此滅不至餘方。同不遷義。而有",
    "X54n0880_001:0928c03": "法體是生是滅。故非大乘。大乘之法緣生無性。生",
    "X54n0880_001:0928c04": "即不生。滅即不滅。故遷即不遷則其理懸隔。然肇",
    "X54n0880_001:0928c05": "公論則含二意。顯文所明多同前義。蓋由肇公意",
    "X54n0880_001:0928c06": "以物各性住為不遷。則濫小乘無容從此轉至餘",
    "X54n0880_001:0928c07": "方故。然下論云。談真有不遷之稱。導俗有流動之",
    "X54n0880_001:0928c08": "說。此則以真諦為不遷。而不顯真諦之相。若但用",
    "X54n0880_001:0928c09": "於物各性住為真諦相。寧非性空無可遷也。已上",
    "X54n0880_001:0928c10": "皆疏鈔文。然疏鈔既云含有二意。則不獨小乘矣。",
    "X54n0880_001:0928c11": "又云。顯文所明多同前義者。蓋以物各性住。與小",
    "X54n0880_001:0928c12": "乘無容從此轉至餘方文義多同。理實懸隔也。又",
    "X54n0880_001:0928c13": "云。若但用於物各性住為真諦相。寧非性空無可",
    "X54n0880_001:0928c14": "遷者。蓋真諦則泯一切法也。既以物各性住為真",
    "X54n0880_001:0928c15": "諦相。豈非是以無物無住而為真諦不遷者哉。故",
    "X54n0880_001:0928c16": "永明亦謂。肇公所言性住。是以無性為性也。既以",
    "X54n0880_001:0928c17": "性空真諦為不遷。豈得濫同小乘生滅之理乎。縱",
    "X54n0880_001:0928c18": "清涼謂濫於小乘。不云同於凡夫。而或人既以昔",
    "X54n0880_001:0928c19": "物住昔不來而駁之。則抑同常見凡夫矣。若是則",
    "X54n0880_001:0928c20": "尚不能同於小乘。又豈能安住大乘而濫於小乘",
    "X54n0880_001:0928c21": "耶。是則非惟於疏鈔文義不通。亦乃與倚傍言意",
    "X54n0880_001:0928c22": "相悖。良可歎也。又或人亦由不達肇公所明緣生",
    "X54n0880_001:0928c23": "無性無有去來之靜。妄謂肇公以昔物住昔不去",
    "X54n0880_001:0928c24": "謂之靜者。蓋有物有住即有為。有為即生滅。安得",
    "X54n0880_001:0929a01": "謂之靜乎。斯亦或人之謬解耳。又豈肇公之見也",
    "X54n0880_001:0929a02": "哉。此正所謂於無過中求其有過。不特謗法亦且",
    "X54n0880_001:0929a03": "欺人。又謂非駁肇公。將以駁天下之所是。則又不",
    "X54n0880_001:0929a04": "特只欺肇公。又乃輕欺天下之人矣。竊思或人之",
    "X54n0880_001:0929a05": "所以招謗法欺人之罪者。非有他心。但以其不識",
    "X54n0880_001:0929a06": "文理而致然也。可不審哉。",
    "X54n0880_001:0929a07": "然則所造未甞異。所見未甞同。逆之所謂塞。順之所",
    "X54n0880_001:0929a08": "謂通。苟得其道。復何滯哉。",
    "X54n0880_001:0929a09": "明上造雖同而見不同也。蓋昔物不至今。一耳。然",
    "X54n0880_001:0929a10": "其所見誠迷悟不同。故云所造未嘗異。所見未嘗",
    "X54n0880_001:0929a11": "同。以見物遷去則逆乎無生常。以是塞故云逆之",
    "X54n0880_001:0929a12": "所謂塞。見物不去則順乎無生真。以之通故云順",
    "X54n0880_001:0929a13": "之所謂通。苟悟物物緣生無性而無生。則不為去",
    "X54n0880_001:0929a14": "來動轉之所留滯矣。故云苟得其道復何滯哉。",
    "X54n0880_001:0929a15": "傷夫人情之惑久矣。目對真而莫覺。既知往物而不",
    "X54n0880_001:0929a16": "來。而謂今物而可往。往物既不來。今物何所往。何則。",
    "X54n0880_001:0929a17": "求向物於向。於向未嘗無。責向物於今。於今未嘗有。",
    "X54n0880_001:0929a18": "於今未嘗有。以明物不來。於向未嘗無。故知物不去。",
    "X54n0880_001:0929a19": "覆而求今。今亦不往。",
    "X54n0880_001:0929a20": "歎常人所迷。委辯法無去來。以明物不遷也。目對",
    "X54n0880_001:0929a21": "真而莫覺者。謂萬法本如。不動不變。不離當處常",
    "X54n0880_001:0929a22": "自湛然。而常人日用不覺。所以聖人傷歎之也。既",
    "X54n0880_001:0929a23": "知下。牒上。以明今昔之物各不相到。謂既知往物",
    "X54n0880_001:0929a24": "而不來今。則今物又豈往於昔乎。往物下。牒定不",
    "X54n0880_001:0929b01": "相到義。何則下。徵辯物不相到立不遷義。以破有",
    "X54n0880_001:0929b02": "物流動之見。言求向物於向於向未嘗無者。謂向",
    "X54n0880_001:0929b03": "物緣生無性。去即不去。無即不無。故云於向未嘗",
    "X54n0880_001:0929b04": "無。非謂向物住向而不無也。又因常人見向物遷",
    "X54n0880_001:0929b05": "去執以為無。故此明去即不去。無即不無。是乃即",
    "X54n0880_001:0929b06": "常人之遷以明不遷也。責向物於今於今未嘗有",
    "X54n0880_001:0929b07": "者。謂向物既緣生無性則不至於今。故今不有向",
    "X54n0880_001:0929b08": "也。於今下。牒明向物不來。於向下。牒明向物不去。",
    "X54n0880_001:0929b09": "然則向物之所以不去者。蓋向物以緣離而去。去",
    "X54n0880_001:0929b10": "即不去。故云不去。非謂向物住向而不去也。而或",
    "X54n0880_001:0929b11": "人自不解說者之意。反以向有墮常今無墮斷而",
    "X54n0880_001:0929b12": "駁之。豈異跛驢不能疾步。而反責駿馬之奔逸者",
    "X54n0880_001:0929b13": "也。覆而求今今亦不往者。謂向物既從緣無性而",
    "X54n0880_001:0929b14": "不來。則今物亦從緣無性而不往。蓋今物不往。亦",
    "X54n0880_001:0929b15": "往即不往也。故華嚴云。譬如河中水。湍流競奔逝。",
    "X54n0880_001:0929b16": "各各不相知。諸法亦如是。斯乃即湍流奔逝不妨",
    "X54n0880_001:0929b17": "波波從緣無體而不相周到。故各不相知。如即今",
    "X54n0880_001:0929b18": "昔競往不妨物物緣生無性而不相往來。故各不",
    "X54n0880_001:0929b19": "相至。故華嚴云。諸法無體性。亦無有作用。是故彼",
    "X54n0880_001:0929b20": "一切。各各不相知也。然此既以物物從緣無性不",
    "X54n0880_001:0929b21": "相往來而明不遷。是乃即遷以明不遷矣。又安容",
    "X54n0880_001:0929b22": "以向有今無斷常遷滅之妄議而參於其間哉。",
    "X54n0880_001:0929b23": "是謂昔物自在昔。不從今以至昔。今物自在今。不從",
    "X54n0880_001:0929b24": "昔以至今。",
    "X54n0880_001:0929c01": "此呈上今昔之物各不相至也。上二句呈今不至",
    "X54n0880_001:0929c02": "昔。下二句呈昔不至今。所言昔物在昔等者。謂昔",
    "X54n0880_001:0929c03": "物不來如似在昔。故云昔物自在昔。非遷今以至",
    "X54n0880_001:0929c04": "昔。故不從今至昔。今物不往如似在今。故云今物",
    "X54n0880_001:0929c05": "自在今。非遷昔以至今。故不從昔至今。是則今昔",
    "X54n0880_001:0929c06": "不相至。法法不相到。有何物而可遷乎。然則所謂",
    "X54n0880_001:0929c07": "昔物在昔。今物在今者。良以今昔之物從緣無性。",
    "X54n0880_001:0929c08": "不相往來。假名曰在。實無所在也。蓋在猶去來。既",
    "X54n0880_001:0929c09": "無去來。安得有在。故清凉以物各性住為真諦相。",
    "X54n0880_001:0929c10": "則知物物無物。在亦無在矣。是則無去無來亦無",
    "X54n0880_001:0929c11": "所住。故名為之不遷也。而或人固守其文。不會其",
    "X54n0880_001:0929c12": "意。遂以有物有在而駁。之得不自招謬斥之過歟。",
    "X54n0880_001:0929c13": "故仲尼曰。回也見新。交臂非故。",
    "X54n0880_001:0929c14": "引證今昔之物各不相至也。言見新非故者。謂新",
    "X54n0880_001:0929c15": "故從緣無性而不相至。則新不至故。故不至新。故",
    "X54n0880_001:0929c16": "見新非故也。然此引新故從緣無性而不相至。以",
    "X54n0880_001:0929c17": "證今昔之物各不相至者。正顯萬法從緣而無自",
    "X54n0880_001:0929c18": "體。故各不相知相到也。",
    "X54n0880_001:0929c19": "如此。則物不相往來明矣。既無往返之微朕。有何物",
    "X54n0880_001:0929c20": "而可動乎。",
    "X54n0880_001:0929c21": "結上往物不來今物不往也。言無住返之微朕者。",
    "X54n0880_001:0929c22": "謂今物從緣無性不去於昔。故不往。往物亦從緣",
    "X54n0880_001:0929c23": "無性不來於今。故不返。既無往返之微迹。有何物",
    "X54n0880_001:0929c24": "而可動哉。",
    "X54n0880_001:0930a01": "然則旋嵐偃嶽而常靜。江河競注而不流。野馬飄鼓",
    "X54n0880_001:0930a02": "而不動。日月歷天而不周。復何怪哉。",
    "X54n0880_001:0930a03": "此引動而不動之事以成上遷而不遷之理也。若",
    "X54n0880_001:0930a04": "約比量而言。量云。諸法是有法。遷而不遷是宗法。",
    "X54n0880_001:0930a05": "因云。物物緣生無性而不相至故。同喻云。前波非",
    "X54n0880_001:0930a06": "後波等。所謂物物緣生無性而不相至等者。蓋以",
    "X54n0880_001:0930a07": "物物從緣空故不相往來。如波波從緣無體而不",
    "X54n0880_001:0930a08": "相至。是故諸法遷而不遷也。故宗鏡釋云。前風非",
    "X54n0880_001:0930a09": "後風。故偃嶽而常靜。前波非後波。故競注而不流。",
    "X54n0880_001:0930a10": "前氣非後氣。故飄鼓而不動。前日非後日。故歷天",
    "X54n0880_001:0930a11": "而不周。理本如是。復何怪焉。是則三支無過。能立",
    "X54n0880_001:0930a12": "極成矣。而或人竟謂肇公立法宗似因非。有宗無",
    "X54n0880_001:0930a13": "因者。以其錯解肇公之意故也。何者。肇公原以物",
    "X54n0880_001:0930a14": "無去來之義明不遷。不以有物有住明不遷。而或",
    "X54n0880_001:0930a15": "人既錯解其意。遂以有物有住為不遷因。故云有",
    "X54n0880_001:0930a16": "宗無因。以致妄談般若。謬斥先聖。可不辯哉。然則",
    "X54n0880_001:0930a17": "是辯也。非特辯或人也。亦將以辯為或人之所昧",
    "X54n0880_001:0930a18": "者。蓋或人一也。容可已也。昧其言者或未可必也。",
    "X54n0880_001:0930a19": "難可已也。余豈好辯哉。將恐昧其言者亦墮謗法",
    "X54n0880_001:0930a20": "之坑故也。",
    "X54n0880_001:0930a21": "噫。聖人有言曰。人命逝速。速於川流。是以聲聞悟非",
    "X54n0880_001:0930a22": "常以成道。緣覺覺緣離以即真。苟萬動而非化。豈尋",
    "X54n0880_001:0930a23": "化以階道。覆尋聖言。微隱難測。若動而靜。似去而留。",
    "X54n0880_001:0930a24": "可以神會。難以事求。",
    "X54n0880_001:0930b01": "此引聖人之言以明遷也。或謂前說不遷。此又何",
    "X54n0880_001:0930b02": "云遷耶。答。前對執遷者故云不遷。乃即遷以明不",
    "X54n0880_001:0930b03": "遷不異於遷。此對計常者。故又云遷。乃即不遷以",
    "X54n0880_001:0930b04": "明遷不異不遷。故二乘悟滅即不滅。遷即不遷。以",
    "X54n0880_001:0930b05": "成道即真也。苟萬下。釋成所證。苟。誠也。非化。謂不",
    "X54n0880_001:0930b06": "遷也。尋。即也。蓋二乘之所以成道即真者。誠萬動",
    "X54n0880_001:0930b07": "而不遷。故悟之以階道。非即遷以階道也。覆尋下。",
    "X54n0880_001:0930b08": "明聖言難測。若動下。明難測所以。蓋由聖人即無",
    "X54n0880_001:0930b09": "動無滅而言動言遷。故若動而實不動。似遷而實",
    "X54n0880_001:0930b10": "不遷。是故若以神會即悟無動無滅以契不遷。若",
    "X54n0880_001:0930b11": "以事求則但見其遷。故云可以神會難以事求也。",
    "X54n0880_001:0930b12": "明遷不遷竟。",
    "X54n0880_001:0930b13": "是以言去不必去。閑人之常想。稱住不必住。釋人之",
    "X54n0880_001:0930b14": "所謂往耳。豈曰去而可遣。住而可留耶。",
    "X54n0880_001:0930b15": "此呈上文兩節之意也。言去不必去等者。蓋以說",
    "X54n0880_001:0930b16": "遷乃即不遷以言遷。不異不遷。故不必於遷。但防",
    "X54n0880_001:0930b17": "人之常想耳。說不遷乃即遷以稱不遷。不異於遷。",
    "X54n0880_001:0930b18": "故不必不遷。但釋人之所往耳。是知說遷不遷。惟",
    "X54n0880_001:0930b19": "在拂人之情執。本無定法可說。豈可以遷為遷。以",
    "X54n0880_001:0930b20": "不遷為不遷者哉。故云豈曰去而可遣住而可留",
    "X54n0880_001:0930b21": "耶。",
    "X54n0880_001:0930b22": "故成具云。菩薩處計常之中。而演非常之教。摩訶衍",
    "X54n0880_001:0930b23": "論云。諸法不動。無去來處。斯皆導達羣方。兩言一會。",
    "X54n0880_001:0930b24": "豈曰文殊而乖其致哉。",
    "X54n0880_001:0930c01": "此引證上文兩節之意也。先引經以證遷。次引論",
    "X54n0880_001:0930c02": "以證不遷。羣方者。謂隨宜導達之方不一也。兩言",
    "X54n0880_001:0930c03": "一會者。謂說遷不異不遷。說不遷不異於遷。是雖",
    "X54n0880_001:0930c04": "對機言異。而遷與不遷之致無殊。故云豈曰文殊",
    "X54n0880_001:0930c05": "而乖其致哉。",
    "X54n0880_001:0930c06": "是以言常而不住。稱去而不遷。不遷故雖往而常靜。",
    "X54n0880_001:0930c07": "不住故雖靜而常往。雖靜而常往故往而弗遷。雖往",
    "X54n0880_001:0930c08": "而常靜故靜而弗留矣。",
    "X54n0880_001:0930c09": "此結上文兩節之意也。蓋前說不遷不異於遷。故",
    "X54n0880_001:0930c10": "云言常而不住。不住即遷也。次文說遷不異不遷。",
    "X54n0880_001:0930c11": "故云稱去而不遷。不遷故雖遷而不遷。不住故雖",
    "X54n0880_001:0930c12": "不遷而遷。雖不遷而遷。故遷而弗遷。雖遷而不遷。",
    "X54n0880_001:0930c13": "故弗遷而遷矣。如是則遷與不遷未始暫異。亦非",
    "X54n0880_001:0930c14": "遷非不遷。而名物不遷耳。前以諸法性空之義而",
    "X54n0880_001:0930c15": "明物不遷者。乃真諦之不遷也。此所謂不遷而遷．",
    "X54n0880_001:0930c16": "遷而不遷．非遷非不遷而明物不遷者。乃中道第",
    "X54n0880_001:0930c17": "一義諦之不遷。他詎可以遷不遷而思議者哉。",
    "X54n0880_001:0930c18": "然則莊生之所以藏山。仲尼之所以臨川。斯皆感往",
    "X54n0880_001:0930c19": "者之難留。豈曰排今而可往。是以觀聖人心者。不同",
    "X54n0880_001:0930c20": "人之所見得也。",
    "X54n0880_001:0930c21": "此答外人之難以明聖人感往不同之意也。或謂",
    "X54n0880_001:0930c22": "上來說遷不異不遷。則莊生藏山．仲尼臨川豈非",
    "X54n0880_001:0930c23": "遷乎。答。莊生之所以藏山。仲尼之所以臨川。斯皆",
    "X54n0880_001:0930c24": "為不覺遷者而感其已往難留。豈同世人排今往",
    "X54n0880_001:0931a01": "昔之見。是以云觀聖人心者不同人之所見得也。",
    "X54n0880_001:0931a02": "何者。人則謂少壯同體。百齡一質。徒知年往。不覺形",
    "X54n0880_001:0931a03": "隨。是以梵志出家白首而歸。隣人見之曰。昔人尚存",
    "X54n0880_001:0931a04": "乎。梵志曰。吾猶昔人。非昔人也。隣人皆愕然。非其言",
    "X54n0880_001:0931a05": "也。所謂有力者負之而趨。昧者不覺。其斯之謂歟。",
    "X54n0880_001:0931a06": "此徵釋感往之意也。何以聖人感往難留耶。人則",
    "X54n0880_001:0931a07": "下。引事以釋感往之。意蓋時人唯知百齡一質而",
    "X54n0880_001:0931a08": "不覺念念遷訛。故梵志白首而歸。隣人見之曰。昔",
    "X54n0880_001:0931a09": "人尚存。梵志見其不悟。即以言警之云。吾猶昔人。",
    "X54n0880_001:0931a10": "非昔人者。豈非莊生．仲尼之意乎。然隣人猶不悟",
    "X54n0880_001:0931a11": "形遷。故皆愕然而非其言。莊生所謂夜半有力者",
    "X54n0880_001:0931a12": "負之而趨昧者不覺。與隣人不悟形遷。無以異也。",
    "X54n0880_001:0931a13": "故云其斯之謂歟。",
    "X54n0880_001:0931a14": "是以如來因羣情之所滯。則方言以辯惑。乘莫二之",
    "X54n0880_001:0931a15": "真心。吐不一之殊教。乖而不可異者。其唯聖言乎。故",
    "X54n0880_001:0931a16": "談真有不遷之稱。導俗有流動之說。雖復千途異唱。",
    "X54n0880_001:0931a17": "會歸同致矣。",
    "X54n0880_001:0931a18": "此結顯如來為機說教不同。不乖一致。以成上言",
    "X54n0880_001:0931a19": "殊致一也。方言謂對機之言乃治病之方。故云方",
    "X54n0880_001:0931a20": "言。蓋以羣情所滯不一。故如來乘一真心。任病處",
    "X54n0880_001:0931a21": "方。隨機說法。雖復千差。其理不異。故云乖而不可",
    "X54n0880_001:0931a22": "異者其唯聖言乎。故談真下。結成言殊致一也。",
    "X54n0880_001:0931a23": "而徵文者聞不遷。則謂昔物不至今。聆流動者。而謂",
    "X54n0880_001:0931a24": "今物可至昔。既曰古今。而欲遷之者何也。是以言往",
    "X54n0880_001:0931b01": "不必往。古今常存。以其不動。稱去不必去。謂不從今",
    "X54n0880_001:0931b02": "至古。以其不來。不來故。不馳騁於古今。不動故。各性",
    "X54n0880_001:0931b03": "住於一世。然則群籍殊文。百家異說。苟得其會。豈殊",
    "X54n0880_001:0931b04": "文之能惑哉。",
    "X54n0880_001:0931b05": "此對徵文滯句之士以明會理者不為文言所惑",
    "X54n0880_001:0931b06": "也。夫凡所說法因群情耳。豈有定法可說哉。又豈",
    "X54n0880_001:0931b07": "容以如言取著者乎。而徵文者不悟此意。即如言",
    "X54n0880_001:0931b08": "取著。故聞不遷則謂昔物不至今。聆流動者又謂",
    "X54n0880_001:0931b09": "今物可至昔。是以復就執遷者即遷而明不遷。以",
    "X54n0880_001:0931b10": "拂如言取著之見也。既曰下。因聆流動者謂今物",
    "X54n0880_001:0931b11": "可至昔。故先以不遷按定。是以下。正明遷而不遷",
    "X54n0880_001:0931b12": "之義。拂其以遷為遷之見。所謂言往不必往等者。",
    "X54n0880_001:0931b13": "蓋以聖人對計常者。雖說古今代謝物像變遷。然",
    "X54n0880_001:0931b14": "不妨古今萬物俱緣生無性。遷即不遷以說遷而",
    "X54n0880_001:0931b15": "物不遷。故云言往不必往。稱去不必去也。以言往",
    "X54n0880_001:0931b16": "而古今不往故。則古自住古。今自住今。故云古今",
    "X54n0880_001:0931b17": "常存。蓋以其古今各住而不動故。以稱去而今不",
    "X54n0880_001:0931b18": "去故。則今不去古。故不從今至古。蓋以其古而不",
    "X54n0880_001:0931b19": "來今故。然今古既不相往來。則不馳騁於古今。而",
    "X54n0880_001:0931b20": "古今既常存不動。則各性住於一世矣。然此既以",
    "X54n0880_001:0931b21": "古今緣生無性遷即不遷而言住。則知性住是以",
    "X54n0880_001:0931b22": "無性為性。無住為住。故永明謂。肇公所言性住。是",
    "X54n0880_001:0931b23": "無性為性也。若爾。則古今之性尚不可得。豈復有",
    "X54n0880_001:0931b24": "住乎。況清涼亦以物各性住為真諦相。豈以有物",
    "X54n0880_001:0931c01": "有住而為真諦之相者哉。而或人既不達無性無",
    "X54n0880_001:0931c02": "住真諦之義。反以有性有住而駁之。得非妄談般",
    "X54n0880_001:0931c03": "若乎。又今古既不相往來。則知言往不往。稱去不",
    "X54n0880_001:0931c04": "去。而聆流動者豈可以往為往。以去為去。而謂今",
    "X54n0880_001:0931c05": "物可至昔耶。則遷今至昔之見破矣。然則下。明會",
    "X54n0880_001:0931c06": "理者不為文言所惑。羣籍殊文。指眾經言。百家異",
    "X54n0880_001:0931c07": "說。就眾論言。蓋明會理者知說遷不遷。及殊文異",
    "X54n0880_001:0931c08": "說但為拂人之情執耳。元無定法。亦無殊致。故不",
    "X54n0880_001:0931c09": "為文言所惑而如語取著也。",
    "X54n0880_001:0931c10": "是以人之所謂住。我則言其去。人之所謂去。我則言",
    "X54n0880_001:0931c11": "其住。然則去住雖殊。其致一也。故經云。正言似反。誰",
    "X54n0880_001:0931c12": "當信者。斯言有由矣。",
    "X54n0880_001:0931c13": "此結顯言殊致一之義。以明不可如語取著也。蓋",
    "X54n0880_001:0931c14": "以人所謂住。我言其去。然雖言去。不乖於住。由其",
    "X54n0880_001:0931c15": "以無動無滅而云去。故不乖住也。又人所謂去。我",
    "X54n0880_001:0931c16": "言其住。然雖言住。不乖於去。由其以去來即無去",
    "X54n0880_001:0931c17": "來而云住。故不乖去也。是則去住言殊。其致不異。",
    "X54n0880_001:0931c18": "豈可如言取著者乎。故經云下。引證言殊致一也。",
    "X54n0880_001:0931c19": "言正言似反者。謂言去實不乖住。說住實不異去。",
    "X54n0880_001:0931c20": "故云似反。言誰當信者。以其言殊致一之義殆非",
    "X54n0880_001:0931c21": "言思可及。故人所難信。非唯難信亦且難測。故前",
    "X54n0880_001:0931c22": "云可以神會難以事求。則經之言信必有由矣。",
    "X54n0880_001:0931c23": "何者。人則求古於今。謂其不住。吾則求今於古。知其",
    "X54n0880_001:0931c24": "不去。今若至古。古應有今。古若至今。今應有古。今而",
    "X54n0880_001:0932a01": "無古。以知不來。古而無今。以知不去。若古不至今。今",
    "X54n0880_001:0932a02": "亦不至古。事各性住於一世。有何物而可去來。",
    "X54n0880_001:0932a03": "徵釋言反之意。復詳辯不遷也。何以人所謂去我",
    "X54n0880_001:0932a04": "言住耶。人則下。釋也。蓋常人謂古能遷至於今。故",
    "X54n0880_001:0932a05": "求古於今謂古不住。此則人之所謂遷也。吾則下。",
    "X54n0880_001:0932a06": "明我之所謂不遷耳。言求今於古知其不去者。謂",
    "X54n0880_001:0932a07": "以今時緣生無性不去於古。則於古求今而古中",
    "X54n0880_001:0932a08": "無今。故知今不去古矣。今若至古下。反推古今不",
    "X54n0880_001:0932a09": "相至義。今而無古下。順明古今不相至義。若古不",
    "X54n0880_001:0932a10": "至今下。牒結不遷以破其遷。則遷古至今之見破",
    "X54n0880_001:0932a11": "矣。然前後諸文皆對遷以廣明不遷者。欲人即遷",
    "X54n0880_001:0932a12": "而契不遷。故論題名為物不遷者。良有以也。",
    "X54n0880_001:0932a13": "然則四象風馳。璇璣電卷。得意毫微。雖速而不轉。",
    "X54n0880_001:0932a14": "此引遷而不遷之事以成上古今遷而不遷也。四",
    "X54n0880_001:0932a15": "象即四時。凡四時備。更一周年。璇璣即北斗七星。",
    "X54n0880_001:0932a16": "凡一日一夜一周天。蓋取其遷也。言得意毫微等",
    "X54n0880_001:0932a17": "者。謂苟得緣生無性。無有去來之意毫微。則四時",
    "X54n0880_001:0932a18": "雖如風之馳。璇璣如電之卷。亦不可得而流轉矣。",
    "X54n0880_001:0932a19": "是以如來功流萬世而常存。道通百劫而彌固。成山",
    "X54n0880_001:0932a20": "假就於始簣。修途托至於初步。果以功業不可朽故",
    "X54n0880_001:0932a21": "也。功業不可朽。故雖在昔而不化。不化故不遷。不遷",
    "X54n0880_001:0932a22": "故則湛然明矣。故經云。三灾彌綸而行業湛然。信其",
    "X54n0880_001:0932a23": "言也。",
    "X54n0880_001:0932a24": "此呈上古今不遷以明如來道業亦不遷也。道即",
    "X54n0880_001:0932b01": "所證之理。業即所修之因。以其因真而果不謬。故",
    "X54n0880_001:0932b02": "流萬世而常存。通百劫而彌固也。成山下。引喻以",
    "X54n0880_001:0932b03": "明功業不滅。果以下。以法結明。蓋成山假始簣而",
    "X54n0880_001:0932b04": "就。長途托初步而至。然始簣初步竟不可謂之滅",
    "X54n0880_001:0932b05": "不滅也。何者。謂始簣若滅。山假何成。始簣不滅。始",
    "X54n0880_001:0932b06": "土尚存。山相寧顯。始簣既爾。初步亦然。由是而知",
    "X54n0880_001:0932b07": "其所謂昔因不化不遷者。乃化而不化。遷而不遷。",
    "X54n0880_001:0932b08": "故云不化不遷。非謂昔因住昔不化為不遷也。而",
    "X54n0880_001:0932b09": "或人由不達化而不化遷而不遷之義。妄以昔因",
    "X54n0880_001:0932b10": "住昔不化而駁肇公者。得不謬斥先聖哉。故經云",
    "X54n0880_001:0932b11": "下。引證功業不滅。然前則約物約時以論不遷。此",
    "X54n0880_001:0932b12": "明如來功業不遷。則知世出世法皆不遷也。",
    "X54n0880_001:0932b13": "何者。果不俱因。因因而果。因因而果。因不昔滅。果不",
    "X54n0880_001:0932b14": "俱因。因不來今。不滅不來。則不遷之致明矣。復何惑",
    "X54n0880_001:0932b15": "於去留。踟蹰於動靜之間哉。",
    "X54n0880_001:0932b16": "此徵釋昔因不化不滅以結不遷之致也。何以昔",
    "X54n0880_001:0932b17": "因不化不滅耶。果不下。釋也。蓋以因果從緣無性。",
    "X54n0880_001:0932b18": "各各寂滅而不相至。則果不至因。因不來果。故不",
    "X54n0880_001:0932b19": "俱也。然雖不俱而不妨因因而果。因因而果因不",
    "X54n0880_001:0932b20": "昔滅者。滅而不滅也。果不俱因因不來今者。不滅",
    "X54n0880_001:0932b21": "而滅也。既不滅而滅。滅而不滅。則不可謂之滅。亦",
    "X54n0880_001:0932b22": "不可謂之不滅。是則非滅非不滅。非遷非不遷。而",
    "X54n0880_001:0932b23": "名曰不遷。則不遷之致明矣。豈復迷惑踟蹰於遷",
    "X54n0880_001:0932b24": "不遷之間哉。然此一節。宗鏡引中論八不之義以",
    "X54n0880_001:0932c01": "會釋之。如欲委悉。請覽彼文。",
    "X54n0880_001:0932c02": "然則乾坤倒覆無謂不靜。洪流滔天無謂其動。苟能",
    "X54n0880_001:0932c03": "契神於即物。斯不遠而可知矣。",
    "X54n0880_001:0932c04": "此結舉動而不動之事。而許智與理冥。境與神會",
    "X54n0880_001:0932c05": "者。默而識之則非言思分別可能知也。故宗鏡釋",
    "X54n0880_001:0932c06": "云。若能觸境明宗。契神即物。假使天翻地覆。海沸",
    "X54n0880_001:0932c07": "山崩。尚不見動靜之朕兆。況其餘之幻化影響乎。",
    "X54n0880_001:0932c08": "故云苟能契神於即物斯不遠而可知。凡究心者",
    "X54n0880_001:0932c09": "宜深鑒諸。毋得自昧己靈。妄談般若而謬斥先聖。",
    "X54n0880_001:0932c10": "以招謗法之罪。非惟自害亦害他人。慎之哉。慎之",
    "X54n0880_001:0932c11": "哉。",
    "X54n0880_001:0932c13": "物不遷論辯解(終)",
    "X54n0880_001:0932c19": "余抱病巖阿。偃臥北窻下。幻居界師從雙徑來。持",
    "X54n0880_001:0932c20": "所解物不遷論示余。徵言以跋。乃擁納起。命童子",
    "X54n0880_001:0932c21": "讀而聽焉。其大要主之以諸法寂滅。而復量以三",
    "X54n0880_001:0932c22": "支。融以中道第一義諦。蓋不執論主之辭而自出",
    "X54n0880_001:0932c23": "其言外之意。意切至而辭彰明矣。顧余素寡昧。今",
    "X54n0880_001:0932c24": "病且老。筆研生塵。尚不能處分目前。其何能一息",
    "X54n0880_001:0933a01": "古今。神會乎遷流不動玄旨。力辭之。弗獲也。漫為",
    "X54n0880_001:0933a02": "寐語。末簡。",
    "X54n0880_001:0933a03": "萬歷丁酉普門示現日古杭雲棲寺沙門袾宏謹跋",
    "X54n0880_001:0933a10": "予聞入無生者方知剎那。故五十計較經有菩薩",
    "X54n0880_001:0933a11": "白佛曰。我罪滅。如何不見罪滅之相。佛曰。汝曹心",
    "X54n0880_001:0933a12": "能轉生否。對曰。我心若不轉生。則不能與如來共",
    "X54n0880_001:0933a13": "語。佛曰。汝曹心轉生時。見心初生之相否。對曰。不",
    "X54n0880_001:0933a14": "知。佛曰。汝曹既不知心生初相。豈罪滅相汝曹獨",
    "X54n0880_001:0933a15": "知之乎。即此以觀心轉不轉。生相滅相皆不越一",
    "X54n0880_001:0933a16": "剎那耳。而物非物遷不遷又豈能越之哉。予以是",
    "X54n0880_001:0933a17": "知駁不遷辯不遷者。剎那未知。無生尚遙。而駁駁",
    "X54n0880_001:0933a18": "辯辯。得非掉棒打月乎哉。則予也亦不免多口之",
    "X54n0880_001:0933a19": "咎。明釋達觀跋"
}