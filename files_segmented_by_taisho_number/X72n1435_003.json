{
    "X72n1435_003:0249c01": "無異禪師廣錄卷第三",
    "X72n1435_003:0249c02": "住博山法孫　弘瀚　彚編",
    "X72n1435_003:0249c03": "首座法孫　弘裕　同集",
    "X72n1435_003:0249c04": "　　住信州博山能仁禪寺語錄",
    "X72n1435_003:0249c05": "壽日上堂。諸佛時常說法。博山特地重宣。是何言。丫",
    "X72n1435_003:0249c06": "角女子鬢皓然。是何法。明察秋毫雙眼瞎。此情惟有",
    "X72n1435_003:0249c07": "木人知。六月炎天生凍殺。若向者裏。揭山頭之宿霧。",
    "X72n1435_003:0249c08": "破水面之印文。古佛向汝諸人面前。說壽量品報恩",
    "X72n1435_003:0249c09": "品已竟。所以云。博山生。大地眾生與博山同生。博山",
    "X72n1435_003:0249c10": "壽。大地眾生與博山同壽。然雖如是。更須知有出世",
    "X72n1435_003:0249c11": "事。始是報恩者。博山嘗有偈云。欲報深恩出世奇。報",
    "X72n1435_003:0249c12": "恩深處少人知。而今洞徹無違理。始信從前步不移。",
    "X72n1435_003:0249c13": "古德云。盡大地如粟米大。拋向汝諸人面前。諸人要",
    "X72n1435_003:0249c14": "且不會。打鼓普請看。若會得恁麼說話。始知不移步",
    "X72n1435_003:0249c15": "底道理。國恩。佛恩。親恩。檀越恩。一時報足。若乃煖衾",
    "X72n1435_003:0249c16": "凉枕。菽水承歡。欲報深恩。無有是處。所以釋迦大師。",
    "X72n1435_003:0249c17": "棄皇宮如脫敝屣。乃至忉利天。為母說法。此釋迦之",
    "X72n1435_003:0249c18": "孝也。目犍連尊者。去鬚髮如除垢膩。乃至餓鬼道中。",
    "X72n1435_003:0249c19": "救脫母難。此目連之孝也。現前大眾。思地獄苦。發菩",
    "X72n1435_003:0249c20": "提心。長連牀上。瞠眉努目。究衲衣下一件大事。此諸",
    "X72n1435_003:0249c21": "昆仲之孝也。作麼生是博山底孝。拈拄杖云。一條拄",
    "X72n1435_003:0249c22": "杖活如龍。縱橫全得渠儂力。連卓拄杖。下座。",
    "X72n1435_003:0249c23": "上堂。凡心聖心。本無差別。即凡即聖。猶是強言。自是",
    "X72n1435_003:0249c24": "眾生。瞥起情念。妄分我人。生天堂下地獄。趨餓鬼報",
    "X72n1435_003:0250a01": "旁生。無始以來至於今日。乃至盡未來際。無有了底",
    "X72n1435_003:0250a02": "日子。若是箇伶俐漢。踢飜筋斗。掉轉乾坤。透徹自己",
    "X72n1435_003:0250a03": "關棙。若透徹自己關棙。便透徹三千七百祖師關棙。",
    "X72n1435_003:0250a04": "若透徹祖師關棙。便透徹釋迦老子關棙。若透徹釋",
    "X72n1435_003:0250a05": "迦老子關棙。便透徹博山關棙。若透徹博山關棙。八",
    "X72n1435_003:0250a06": "萬四千關棙。一時洞開。然雖如是。卓拄杖云。點鐵成",
    "X72n1435_003:0250a07": "金易。除却是非難。下座。",
    "X72n1435_003:0250a08": "除日上堂。殘冬已去。春風到來。木雞報曉。石女懷胎。",
    "X72n1435_003:0250a09": "庭前翠栢堪剪。溪邊嫩柳重栽。達磨不來東土。寒山",
    "X72n1435_003:0250a10": "元在天台。惟有臨濟大師。赤肉團上。無位真人。分身",
    "X72n1435_003:0250a11": "無量。散在汝諸人面門出入。未證據者看看。饑同餐",
    "X72n1435_003:0250a12": "渴同飲。寒同火睡同衾。若向者裏。儱侗瞌睡。未免受",
    "X72n1435_003:0250a13": "無位真人當面熱瞞。竪起拂子云。諸昆仲會麼。圓明",
    "X72n1435_003:0250a14": "了知。不因心念。珍重。",
    "X72n1435_003:0250a15": "元旦上堂。元正嘉運何先兆。遲日晴空光皎皎。悟迷",
    "X72n1435_003:0250a16": "邪正謾商量。是聖是凡誰分曉。現前境界亦何賒。說",
    "X72n1435_003:0250a17": "向西方途路杳。一微塵裏顯全機。大地山河一莖草。",
    "X72n1435_003:0250a18": "幻化場中著眼看。萬法無過隨緣好。然雖如是。應時",
    "X72n1435_003:0250a19": "納祐。又作麼生。卓拄杖云。莫謂袈裟元是舊。春風先",
    "X72n1435_003:0250a20": "到杖頭來。",
    "X72n1435_003:0250a21": "都昌佛殿山長慶寺古愚。設齋薦父請。上堂。博山說",
    "X72n1435_003:0250a22": "法二十餘年。即今何故不肯上堂。葢為法門混濫。妄",
    "X72n1435_003:0250a23": "庸者多。以上堂為戲具。故博山跛跛挈挈。且恁麼過",
    "X72n1435_003:0250a24": "時。今古愚上座。為彼亡父。敦請不已。却又躲避不過。",
    "X72n1435_003:0250b01": "諸昆仲。輪迴三界中。恩愛不能捨。棄恩入無為。真是",
    "X72n1435_003:0250b02": "報恩者。釋迦大師。不合教壞人家男女。博山今日路",
    "X72n1435_003:0250b03": "見不平。不免拔劍相助。輪迴三界中。隨羣逐隊不同",
    "X72n1435_003:0250b04": "同。恩愛不能捨。要笑謳歌宣般若。棄恩入無為。菽水",
    "X72n1435_003:0250b05": "承歡我是誰。真是報恩者。五逆七遮可知禮。博山非",
    "X72n1435_003:0250b06": "但逆俗。亦乃毀僧。然雖過犯彌天。要且恩歸有地。昔",
    "X72n1435_003:0250b07": "者靈山會上。五百比丘。得四禪定。具五神通。未得法",
    "X72n1435_003:0250b08": "忍。以宿命智通。各各自見過去弑父害母。及諸重罪。",
    "X72n1435_003:0250b09": "於自心內。各各懷疑。於甚深法。不能證入。於是文殊",
    "X72n1435_003:0250b10": "承佛神力。遂手握利劍。持逼如來。世尊乃謂文殊曰。",
    "X72n1435_003:0250b11": "住住。不應作逆。勿得害吾。吾必彼害。為善被害。文殊",
    "X72n1435_003:0250b12": "師利。爾從本已來。無有我人。但以內心。見有我人。內",
    "X72n1435_003:0250b13": "心起時。我必被害。即名為害。於是五百比丘。悉皆悟",
    "X72n1435_003:0250b14": "道。諸昆仲。若向文殊握劍處會去。佛恩親恩。一時報",
    "X72n1435_003:0250b15": "足。於此不會。雖粉骨碎身。父母深恩。未足為報也。直",
    "X72n1435_003:0250b16": "饒目連于地獄中救親。神通之力太晚。玄沙向寶墖",
    "X72n1435_003:0250b17": "邊認父。天人之禮何甘。興化令他人助哀。孝道之名",
    "X72n1435_003:0250b18": "反是。睦州打草鞋供母。福田之報多慳。此諸尊宿。雖",
    "X72n1435_003:0250b19": "曰至孝。尚屬緣生。緇素將來。不無滲漏。何似古愚上",
    "X72n1435_003:0250b20": "座。化父及弟。俱出家為僧。導以淨業。其父有自責自",
    "X72n1435_003:0250b21": "悔之歌。不墖不真之偈。臨終預知時至。正念分明。其",
    "X72n1435_003:0250b22": "父大安樂可知。古愚報恩詶德。亦可知也。諸昆仲。各",
    "X72n1435_003:0250b23": "各具有生身父母。當人分上。又作麼生。卓拄杖云。粉",
    "X72n1435_003:0250b24": "骨碎身未足詶。一句了然超百億。珍重。",
    "X72n1435_003:0250c01": "新建法堂。本府蕭太尊請。陞座。浴龍池畔瑞雲開。丈",
    "X72n1435_003:0250c02": "室懸知貴客來。頓省祖師門下事。舌頭口裏滑如苔。",
    "X72n1435_003:0250c03": "雲門大師云。高低一顧。萬象齊彰。擬議之間。橫屍萬",
    "X72n1435_003:0250c04": "里。博山則不然。高低一顧。眼見鼻梁。畐塞虗空。向者",
    "X72n1435_003:0250c05": "裏出氣。諸昆仲。若商量得出。蕭使君大居士。為汝等",
    "X72n1435_003:0250c06": "證明。其或未然。拄杖子為大眾註破。卓拄杖一下。首",
    "X72n1435_003:0250c07": "座問云。適聞和尚。高低一顧。眼見鼻梁。祇如畐塞虗",
    "X72n1435_003:0250c08": "空。作麼生轉得身吐得氣。師卓拄杖云。蹤跡不施功。",
    "X72n1435_003:0250c09": "千山添翠色。進云。恁麼則撲破虗空。通身活眼。師云。",
    "X72n1435_003:0250c10": "門前一水收三水。屋後千松葢萬松。進云。祇如蕭使",
    "X72n1435_003:0250c11": "君道。山河大地渾成夢。且道。是真夢是浮夢。師云。直",
    "X72n1435_003:0250c12": "下看取。進云。與麼則龜毛拂子春風動。拄杖縱橫法",
    "X72n1435_003:0250c13": "界收。師云。且放過一籌。座率眾禮拜。",
    "X72n1435_003:0250c14": "古德法師請。上堂。諸昆仲。古人云。此事不與教乘合。",
    "X72n1435_003:0250c15": "亦是方便語。又豈知一大藏教。無一言一字。不與此",
    "X72n1435_003:0250c16": "事發機耶。楞伽經云。佛語心為宗。無門為法門。既云",
    "X72n1435_003:0250c17": "以心為宗。三乘十二分。皆心之切脚耳。華嚴經云。奇",
    "X72n1435_003:0250c18": "哉奇哉。一切眾生。皆具如來智慧德相。可謂開發性",
    "X72n1435_003:0250c19": "源矣。又云。若有見如來體性無所有。修習得明了。此",
    "X72n1435_003:0250c20": "人即作佛。若知得體性無有。佛之一字。猶是賸言。圓",
    "X72n1435_003:0250c21": "覺經云。如來大光明藏。是諸眾生清淨覺地。眾生清",
    "X72n1435_003:0250c22": "淨覺地。即如來大光明藏。可謂凡聖同源。毋勞指注。",
    "X72n1435_003:0250c23": "又云。如來因地修圓覺者。知是空花。即無輪轉。亦無",
    "X72n1435_003:0250c24": "身心受彼生死。果知妄身妄心如空花相。修行分中。",
    "X72n1435_003:0251a01": "甚是省力。楞嚴經云。一人發真歸元。十方虗空悉皆",
    "X72n1435_003:0251a02": "消殞。果知得虗空消殞。華藏世界畐塞塞地。無纖毫",
    "X72n1435_003:0251a03": "滲漏。法華經云。是法住法位。世間相常住。果知得是",
    "X72n1435_003:0251a04": "法住法位。可謂無量寶聚當下知源。諸昆仲。此是教",
    "X72n1435_003:0251a05": "家極則。若以思惟心測度。如將螢火燒須彌山。終不",
    "X72n1435_003:0251a06": "能著。然雖如是。更須知有宗門中長處始得。卓拄杖",
    "X72n1435_003:0251a07": "云。此拄杖子。在馬祖分上。牛行虎步。草偃風行。一口",
    "X72n1435_003:0251a08": "吸盡西江水。一脚蹋殺天下人。在石頭分上。喚作竺",
    "X72n1435_003:0251a09": "土大仙心。東西密相付。在龐居土分上。竿木隨身。逢",
    "X72n1435_003:0251a10": "場作戲。在臨濟分上。驅耕夫牛。奪饑人食。敲骨取髓。",
    "X72n1435_003:0251a11": "痛下鍼錐。在溈仰分上。暗機圓合。啐啄同時。在雲門",
    "X72n1435_003:0251a12": "分上。函葢乾坤。隨波逐浪。顧盼猶倍句。揚眉落二三。",
    "X72n1435_003:0251a13": "在法眼分上。六根互用。六用齊施。在曹洞分上。正不",
    "X72n1435_003:0251a14": "立玄。偏不附物。今日在博山手裏。喚作拄杖子則觸。",
    "X72n1435_003:0251a15": "不喚作拄杖子則背。畢竟作麼生。良久云。有時破霧",
    "X72n1435_003:0251a16": "穿雲去。撥轉乾坤振祖基。卓拄杖。下座。",
    "X72n1435_003:0251a17": "上堂。佛法非非法。非非非亦非。非非俱絕跡。始可話",
    "X72n1435_003:0251a18": "離微。諸昆仲。若欲決擇是非。除是向教乘中。辯得清",
    "X72n1435_003:0251a19": "濁。然後始透得祖師關棙。何謂清濁。如教中說貪嗔",
    "X72n1435_003:0251a20": "癡愛。煩惱無明。是障道法。此是聲聞藏說。是濁流邊",
    "X72n1435_003:0251a21": "說。無佛可成。無生可度。情與無情。性相平等。此是菩",
    "X72n1435_003:0251a22": "薩藏說。是清流邊說。至體無名。聖功獨照。此是藥言。",
    "X72n1435_003:0251a23": "無病人前。不得說藥。有修有證。建立因果。此是聲聞",
    "X72n1435_003:0251a24": "藏說。是濁流邊說。無修無證。不昧因果。此是菩薩藏",
    "X72n1435_003:0251b01": "說。是清流邊說。修與無修。二俱賸語。此是藥言。無病",
    "X72n1435_003:0251b02": "人前。不得說藥。若說有句無句。是外道說。若說亦有",
    "X72n1435_003:0251b03": "亦無句。非有非無句。亦是外道說。離四句絕百非。此",
    "X72n1435_003:0251b04": "是藥言。無病人前。不得說藥。若貪著塵勞。侵損正法。",
    "X72n1435_003:0251b05": "此是波旬說。失于正受。樂著諸受。此亦是波旬說。山",
    "X72n1435_003:0251b06": "崩海竭。不動其心。此是藥言。無病人前。不得說藥。諸",
    "X72n1435_003:0251b07": "昆仲。百非俱遣。宛然赤子之心。一道齊平。突出摩醯",
    "X72n1435_003:0251b08": "之眼。珍重。",
    "X72n1435_003:0251b09": "上堂。壽昌先師云。蹋上雲頭第一峯。眼中廣博小虗",
    "X72n1435_003:0251b10": "空。當初欲見無繇見。今日相逢處處同。諸昆仲。此是",
    "X72n1435_003:0251b11": "曹洞宗旨。分明向汝諸人道。無纖毫葢覆。若向者裏",
    "X72n1435_003:0251b12": "會去。洞山大師。在汝諸人脚跟下。放光動地。入寶鏡",
    "X72n1435_003:0251b13": "三昧也。其或未然。博山不免註解一遍。蹋上雲頭第",
    "X72n1435_003:0251b14": "一峯。坑坎嶮巇。也須仔細。眼中廣博小虗空。眼在虗",
    "X72n1435_003:0251b15": "空裏。虗空在眼裏。試定當看。當初欲見無繇見。對面",
    "X72n1435_003:0251b16": "不相識。千里却同風。今日相逢處處同。是何面目。指",
    "X72n1435_003:0251b17": "東為西。喚南作北得麼。若向博山註解處會去。壽昌",
    "X72n1435_003:0251b18": "先師。在汝諸人脚跟下。放光動地。入寶鏡三昧也。然",
    "X72n1435_003:0251b19": "雖如是。博山不合將壽昌老人受用底家私。撒向諸",
    "X72n1435_003:0251b20": "人脚跟下。豈不見父為子隱。子為父隱。直在其中矣。",
    "X72n1435_003:0251b21": "珍重。",
    "X72n1435_003:0251b22": "壽日上堂。僧問。今日壽誕上堂。敢問。和尚年多少。師",
    "X72n1435_003:0251b23": "云。頻添花甲子。數到劫雲初。進云。只如和尚未出世",
    "X72n1435_003:0251b24": "時一句。又作麼生。師云。手中拂。三十錢買來底。進云。",
    "X72n1435_003:0251c01": "謝師答話。師云。且道。劫雲之前。是何景象。進云。今朝",
    "X72n1435_003:0251c02": "不用重追究。曾向湖南佛國來。師云。三十棒。自領出",
    "X72n1435_003:0251c03": "去。乃云。從本無生。誰曰有生。無生緣生。緣生無生。達",
    "X72n1435_003:0251c04": "此生理。不妨生生。所以云。生生謂之道。萬古碧潭光",
    "X72n1435_003:0251c05": "皎皎。四方八面絕遮攔。曰聖曰凡俱不了。慈明和尚",
    "X72n1435_003:0251c06": "云。手鑠黃河乾。脚蹋須彌倒。天堂并地獄。皆繇心所",
    "X72n1435_003:0251c07": "造。卓拄杖云。若真獅子兒。不向那邊討。",
    "X72n1435_003:0251c08": "知非首座請。上堂。博山久不上堂。諸人生出幾多妄",
    "X72n1435_003:0251c09": "想。如渴鹿趂陽燄。有甚了期。何不向自己脚跟下薦",
    "X72n1435_003:0251c10": "取。諸昆仲。若欲向自己脚跟下薦取。最先要看破依",
    "X72n1435_003:0251c11": "正二報四生六道。悉從因緣生。還從因緣滅。釋迦老",
    "X72n1435_003:0251c12": "子四十九年。橫說竪說。總是緣生法。豈不見報化非",
    "X72n1435_003:0251c13": "真佛。亦無說法者。汝等莫見博山恁麼道。便向法身",
    "X72n1435_003:0251c14": "邊住著。殊不知。法身邊。沾黏一絲毫不得。若黏著纖",
    "X72n1435_003:0251c15": "毫。便如猢猻著鎻。不得自繇。伶俐漢。如香象渡河。截",
    "X72n1435_003:0251c16": "流而過。豈不俊哉。茲因知非首座六十大誕。設齋供",
    "X72n1435_003:0251c17": "眾。仍請博山。為大眾說法。且道。今日博山是因齋慶",
    "X72n1435_003:0251c18": "讚耶。慰諸人妄想耶。良久云。靈芝和雨秀。菡萏帶風",
    "X72n1435_003:0251c19": "香。卓拄杖。下座。",
    "X72n1435_003:0251c20": "張二水相國請。上堂。首座問。壁上高僧。呼著即應。今",
    "X72n1435_003:0251c21": "日相國臨筵。當機如何指的。師云。鳥啼菴後竹。進云。",
    "X72n1435_003:0251c22": "恁麼則撩天索價非思議。衣裏明珠覿面呈。師云。雲",
    "X72n1435_003:0251c23": "起面前山。進云。經綸妙手元非借。推轉吾宗大法輪。",
    "X72n1435_003:0251c24": "師云。如天普葢。似地普擎。僧問。承聞。和尚有言。虗而",
    "X72n1435_003:0252a01": "靈。寂而玅。纔思惟行不到。請和尚行到一句。佈施大",
    "X72n1435_003:0252a02": "眾。師云。山濶猿長嘯。進云。謝和尚指示。師云。林踈鳥",
    "X72n1435_003:0252a03": "不驚。僧禮拜。師乃云。若人欲知佛境界。當淨其意如",
    "X72n1435_003:0252a04": "虗空。遠離妄想及諸取。令心所向皆無礙。諸昆仲。汝",
    "X72n1435_003:0252a05": "等即今。本具底四大五蘊。六根六塵六識。及阿賴耶",
    "X72n1435_003:0252a06": "識。念念生。念念住。念念異。念念滅。是礙耶。非礙耶。所",
    "X72n1435_003:0252a07": "以道。會得。如大火聚。會不得。亦如大火聚。會得。如大",
    "X72n1435_003:0252a08": "火聚。高山無宿鳥。會不得。如大火聚。深水有嘉魚。博",
    "X72n1435_003:0252a09": "山恁麼道。也是杓卜聽虗聲。汝等諸人。大須審細。茲",
    "X72n1435_003:0252a10": "因相國張居士。入山飯僧。此居士位極人臣。謙光導",
    "X72n1435_003:0252a11": "物。靈苗智種。天性帶來。不忘靈山付囑。殷勤懇請博",
    "X72n1435_003:0252a12": "山上堂。當知居士一片婆心。祇要諸人得箇入處。諸",
    "X72n1435_003:0252a13": "人還知入處麼。卓拄杖云。山中光耀輝天地。佇看堂",
    "X72n1435_003:0252a14": "堂宰相行。",
    "X72n1435_003:0252a15": "桐城宰官居士請。上堂。諸昆仲。參學須具參學眼。若",
    "X72n1435_003:0252a16": "具參學眼。脚蹋實地。步步登玄。若不具參學眼。與參",
    "X72n1435_003:0252a17": "學沒交涉。譬如善射者。立定脚跟。然後拈弓架箭。始",
    "X72n1435_003:0252a18": "能中的也。黃蘗運禪師云。老僧行脚時。見草裏有人。",
    "X72n1435_003:0252a19": "攔頭一錐。彼人若知痛癢。便布袋盛米供養他。雪峯",
    "X72n1435_003:0252a20": "大師。三登投子。九上洞山。炊飯挪巾。成辦箇事。此宗",
    "X72n1435_003:0252a21": "門中參學樣子也。不似而今口稱行脚。觀山玩水。較",
    "X72n1435_003:0252a22": "量是非。三三五五。聚頭雜話。有一等。向冊子上研窮。",
    "X72n1435_003:0252a23": "枯骨上討汁。有一等。長連牀上。睜眉努目。胡思亂想。",
    "X72n1435_003:0252a24": "想久成勞。不是昏沉。便是散亂。如斯等類。皆非法噐。",
    "X72n1435_003:0252b01": "諸昆仲。洞房春暖。須知錦帳香銷。庭際光生。且喜寒",
    "X72n1435_003:0252b02": "灰發焰。事驚極致。理喜從虗。所以道。只須揮劍。若不",
    "X72n1435_003:0252b03": "揮劍。漁父棲巢。閒時喜唱步虗詞。泥雨須防苔蘚滑。",
    "X72n1435_003:0252b04": "路憑高處險。獅巖絕狐狸之蹤。影向暗中消。靈運結",
    "X72n1435_003:0252b05": "燈花之彩。諸昆仲。博山捨父迯走。竛竮辛苦。三十餘",
    "X72n1435_003:0252b06": "年。今日到舒州城。唱箇還鄉曲子。徹見故鄉田地。徹",
    "X72n1435_003:0252b07": "見故鄉人物。徹見故鄉春色。世間之樂。百千萬億倍。",
    "X72n1435_003:0252b08": "不足為喻。茲因桐城眾宰官居士。及諸山僧友。請博",
    "X72n1435_003:0252b09": "山陞座說法。博山果有何法可說。不免將生平所行",
    "X72n1435_003:0252b10": "底。所見底。所到底。細詳一遍。然雖如是。道曠無涯。逢",
    "X72n1435_003:0252b11": "人不盡。更須知有長處始得。卓拄杖云。莫謂故鄉田",
    "X72n1435_003:0252b12": "地穩。門前更有萬重山。僧問。此土聖凡同聚會。向上",
    "X72n1435_003:0252b13": "宗乘為舉揚。師答云。此去南舒一百餘。又問。不問有",
    "X72n1435_003:0252b14": "言。不問無言。請和尚如何道。師云。巖前生石虎。僧喝",
    "X72n1435_003:0252b15": "一聲。師笑云。聲響吼如雷。僧無語。師便打。",
    "X72n1435_003:0252b16": "生生社上堂。博山今日不說有法。不說無法。不說亦",
    "X72n1435_003:0252b17": "有亦無法。不說非有非無法。離四句絕百非。石人點",
    "X72n1435_003:0252b18": "頭。青山皺眉。深寒博得三春暖。破霧披雲入翠微。下",
    "X72n1435_003:0252b19": "座。",
    "X72n1435_003:0252b20": "皖城宰官居士請。上堂。天地與我同根。萬物與我一",
    "X72n1435_003:0252b21": "體。肇公祇知全身拶入。要且不會轉位旋機。殊不知",
    "X72n1435_003:0252b22": "說箇一體。已成兩橛。不見道喚作如如。早是變易了",
    "X72n1435_003:0252b23": "也。諸昆仲。須知古佛堂前。曾無異說。夜明簾外。別有",
    "X72n1435_003:0252b24": "家傳。分明月照金沙。喜見庭生瑞草。家風笑展。從他",
    "X72n1435_003:0252c01": "野渡無人。寶樹風清。須信白雲有主。向者裏別有生",
    "X72n1435_003:0252c02": "涯。可與古人把手。其或未然。博山有箇方便。卓拄杖",
    "X72n1435_003:0252c03": "云。急著眼薦。",
    "X72n1435_003:0252c04": "展墓歸山。上堂。離山九十日。誰是能離者。本無心外",
    "X72n1435_003:0252c05": "境。愚者妄分別。諸昆仲。會得此意。雖經歷恒河沙世",
    "X72n1435_003:0252c06": "界。無彼此之分。無自他之想。良以。世人祇知有一生",
    "X72n1435_003:0252c07": "身。及一生底父母。一生身底處所。殊不知。曠大劫來",
    "X72n1435_003:0252c08": "能生所生底父母。及一一生身底處所。盡其智力。不",
    "X72n1435_003:0252c09": "得其數量。諸昆仲。若以恩報恩。大恩莫能報。不見報",
    "X72n1435_003:0252c10": "恩者。始乃得常住。是故諸菩薩。借此世間孝。運無緣",
    "X72n1435_003:0252c11": "之慈。興無礙之悲耳。諸昆仲。金棺扶襯。認父骨於亂",
    "X72n1435_003:0252c12": "屍之中。義井薦親。見天人於寶墖之頂。此等俱見超",
    "X72n1435_003:0252c13": "物表。理出常情。若以世間情想。擬報深恩。雖肝膽塗",
    "X72n1435_003:0252c14": "地。不能報也。昔興化令他人助哀。山河揮淚。迦葉藉",
    "X72n1435_003:0252c15": "琴聲起舞。草木含悲。博山今日。以現前血肉身心。供",
    "X72n1435_003:0252c16": "養現前無面目底父母。汝等諸人。向者裏。還見得徹",
    "X72n1435_003:0252c17": "麼。卓拄杖云。他家自有通人愛。不以親疎較短長。便",
    "X72n1435_003:0252c18": "下座。",
    "X72n1435_003:0252c19": "宮諭吳觀我居士請。上堂。真不掩偽。曲不藏直。大千",
    "X72n1435_003:0252c20": "沙界黑如漆。揭開雲霧見青天。男兒肯向他尋覓。一",
    "X72n1435_003:0252c21": "語中具三玄。新婦騎驢阿家牽。一玄中具三要。跛脚",
    "X72n1435_003:0252c22": "猢猻多擲跳。有照有用。沙盆打著連底凍。立主立賓。",
    "X72n1435_003:0252c23": "相將擕手過西秦。惟有東村王太乙。一番拈弄一番",
    "X72n1435_003:0252c24": "新。",
    "X72n1435_003:0253a01": "上堂。諸昆仲。參禪要親到古人田地始得。不然盡是",
    "X72n1435_003:0253a02": "掠虗漢。果能與此道相應。如人食蜜。滿口皆甜。如伽",
    "X72n1435_003:0253a03": "陀藥。能療一切重病故。如水晶珠。能清一切濁水故。",
    "X72n1435_003:0253a04": "如摩尼珠。能隨方映色故。如九轉丹。能點鐵成金故。",
    "X72n1435_003:0253a05": "諸昆仲。明明秋色。山頭敗葉成堆。淡淡輕雲。籬下黃",
    "X72n1435_003:0253a06": "花鬬景。向者裏領會。喫博山痛棒。始有分在。",
    "X72n1435_003:0253a07": "上堂。日日五更雞。朝朝三陣版。不用別求玄。分明正",
    "X72n1435_003:0253a08": "法眼。諸昆仲。因甚麼東勝神洲人行路。西牛賀洲人",
    "X72n1435_003:0253a09": "著跌。若向此會得。好對座前吐露。不然。空遊山水。虗",
    "X72n1435_003:0253a10": "延歲月。大事闇然。如何是了。博山今日饒舌。為汝旁",
    "X72n1435_003:0253a11": "通箇消息。將祖師陳爛偈言。註解一遍。五臺山頂雲",
    "X72n1435_003:0253a12": "蒸飯。佛殿街前狗尿天。剎竿頭上煎[飢几+追]子。三箇猢猻",
    "X72n1435_003:0253a13": "夜簸錢。還會麼。其或未然。莫道為僧堪受供。只恐粒",
    "X72n1435_003:0253a14": "米也難消。",
    "X72n1435_003:0253a15": "上堂。不是風動。是甚麼動。不是幡動。是甚麼動。仁者",
    "X72n1435_003:0253a16": "心動。大小祖師。龍頭蛇尾。諸昆仲。且道那箇是汝等",
    "X72n1435_003:0253a17": "動底心。是緣慮心耶。是本來心耶。若是緣慮心。緣慮",
    "X72n1435_003:0253a18": "無體。動亦成虗。若是本來心。本來從古及今。未常變",
    "X72n1435_003:0253a19": "易。無諸動相。若識得無動而動者。迢遞嶺南。相去甚",
    "X72n1435_003:0253a20": "遠。若看不破此動底心相。且喜六祖大師。在汝等脚",
    "X72n1435_003:0253a21": "跟下。共汝商量。卓拄杖。下座。",
    "X72n1435_003:0253a22": "上堂。有物先天地。無形本寂寥。能為萬象主。不逐四",
    "X72n1435_003:0253a23": "時凋。諸昆仲。要知有物先天地。向無形處會取。要知",
    "X72n1435_003:0253a24": "無形本寂寥。向有物處會取。要知能為萬象主。向眉",
    "X72n1435_003:0253b01": "毛上會取。要知不逐四時凋。向陰陽裏會取。於此四",
    "X72n1435_003:0253b02": "句中會去。一生參學事畢。其或未然。扇子[跳兆+孛]跳。上三",
    "X72n1435_003:0253b03": "十三天。觸著帝釋鼻孔。東海鯉魚打一棒。雨似盆傾。",
    "X72n1435_003:0253b04": "此時雲門大師。在博山寺裏經行。博山老人。向雲門",
    "X72n1435_003:0253b05": "寺裏敷座。若不互換藏身。險些喪身失命。卓拄杖。下",
    "X72n1435_003:0253b06": "座。",
    "X72n1435_003:0253b07": "寶方上堂。第一義作麼生觀。佛法二字。不可黏著。黏",
    "X72n1435_003:0253b08": "著則埋沒慧命。入荒田不揀草。猶較些子。博山當日",
    "X72n1435_003:0253b09": "在佛法中。頭出頭沒。蒙先師親垂隻手提挈。在淨白",
    "X72n1435_003:0253b10": "地上。仍被淨白為礙。不免將脚跟下一片地。拋向他",
    "X72n1435_003:0253b11": "方不可說不可說世界之外。然後向太虗空翻筋斗。",
    "X72n1435_003:0253b12": "孤標獨立。始得些子實用。今日與諸昆仲相見。譬如",
    "X72n1435_003:0253b13": "白日攫金。諸人歷歷見博山。博山總不見諸人。還信",
    "X72n1435_003:0253b14": "得及麼。諸昆仲。若見明此事。須在高高山頂立。深深",
    "X72n1435_003:0253b15": "海底行。撞破虗空。始能捕空捉影也。博山記得親先",
    "X72n1435_003:0253b16": "師。猶驪龍頷下探珠。猛虎喉中奪雀。今日不免貴買",
    "X72n1435_003:0253b17": "賤賣去也。諸昆仲還有估價者無。良久云。也不可當",
    "X72n1435_003:0253b18": "面錯過。",
    "X72n1435_003:0253b19": "上元結制。上堂。諸方解制。博山結制。大似劃地為牢。",
    "X72n1435_003:0253b20": "強生節目。諸昆仲。盡大地是箇蒲團。喚甚麼作界外。",
    "X72n1435_003:0253b21": "盡大地是箇禪堂。喚甚麼作界內。內外既泯。一道齊",
    "X72n1435_003:0253b22": "平。廓爾與雲水相依。機動則纖塵不立。雖然轉位不",
    "X72n1435_003:0253b23": "施功。也與諸人應箇時節。且道。是甚麼時節。年年十",
    "X72n1435_003:0253b24": "五夜。燈光何處無。首座問云。請問和尚。把住時如何。",
    "X72n1435_003:0253c01": "師云。放開一線。座云。放開時如何。師云。把住不容行。",
    "X72n1435_003:0253c02": "座云。如何是放行中把住。師云。闍黎看脚下。座云。如",
    "X72n1435_003:0253c03": "何是把住中放行。師云。拂子在我手裏。座云。大善知",
    "X72n1435_003:0253c04": "識。也須讓人。出得羅籠。入得羅籠。師云。爭柰老僧何。",
    "X72n1435_003:0253c05": "座云。冲霄須彩鳳。透網是金鱗。師休去。",
    "X72n1435_003:0253c06": "二月朔旦上堂。纔方結制。又是半月了也。諸昆仲分",
    "X72n1435_003:0253c07": "上。曾有箇入處也無。若無箇入處。須要尋箇入處。若",
    "X72n1435_003:0253c08": "得箇入處。須要尋箇出處。直須自看。諸昆仲當知。古",
    "X72n1435_003:0253c09": "路無塵。只須知有。門庭絕待。盡却今時。偏方與正位",
    "X72n1435_003:0253c10": "攸同。枝派共靈源皎潔。到此則髑髏識盡。烈火流金。",
    "X72n1435_003:0253c11": "始名出世。更須知野老家風始得。且道。野老家風是",
    "X72n1435_003:0253c12": "何景象。卓拄杖云。遲日穿芳逕。春鋤帶雨歸。下座。",
    "X72n1435_003:0253c13": "上堂。僧問。古人道。從緣薦得相應疾。就體消停得力",
    "X72n1435_003:0253c14": "遲。請問和尚。如何是從緣薦得。師云。古鏡不重磨。進",
    "X72n1435_003:0253c15": "云。如何是就體消停。師云。清光仍似舊。進云。從緣就",
    "X72n1435_003:0253c16": "體蒙師指。格外玄談有也無。師云。三歲孩兒頭似雪。",
    "X72n1435_003:0253c17": "進云。恁麼則碧桃綻蕋。緣柳萌芽也。師云。遠觀山有",
    "X72n1435_003:0253c18": "色。近聽水無聲。僧禮拜。師乃云。切忌從他覓。迢迢與",
    "X72n1435_003:0253c19": "我踈。洞山老人草鞋斷矣。脚跟露矣。諸人若知痛癢。",
    "X72n1435_003:0253c20": "阿誰皮下無血。博山與諸人同途不同轍。諸人向正",
    "X72n1435_003:0253c21": "位中來。博山不在正位。諸人在博山拂子裏許。諸人",
    "X72n1435_003:0253c22": "向偏位中來。博山不在偏位。拂子在諸人袈裟裏許。",
    "X72n1435_003:0253c23": "所以道。對面不相識。千里却同風。若向者裏徹去。當",
    "X72n1435_003:0253c24": "下知歸。不留朕兆。其或未然。千百世脩行。未為晚也。",
    "X72n1435_003:0254a01": "故我釋迦大師。為勇猛眾生。成佛在一念頃。為懈怠",
    "X72n1435_003:0254a02": "眾生。得果滿僧祇劫。諸昆仲當知。明中有暗。毫端現",
    "X72n1435_003:0254a03": "華藏之奇。妙挾叶通。寶鏡瀉山河之影。博山恁麼道。",
    "X72n1435_003:0254a04": "猶是葛藤諸人。也須拌斷始得。且道。拌斷後作麼生",
    "X72n1435_003:0254a05": "行履。卓拄杖云。不因樵子逕。爭到葛洪家。",
    "X72n1435_003:0254a06": "結制上堂。僧問。古人道。塵中能作主。化外自來賓。請",
    "X72n1435_003:0254a07": "問和尚。如何是塵中主。師云。江西原是豫章城。進云。",
    "X72n1435_003:0254a08": "如何是化外賓。師云。青山自青山。進云。賓主相見時",
    "X72n1435_003:0254a09": "如何。師云。綠水忻綠水。進云。恁麼則金繩界畔飄黃",
    "X72n1435_003:0254a10": "葉。般若堂前解垢衣一句。作麼生道。師云。順數一籌。",
    "X72n1435_003:0254a11": "進云。博山今日結制。人人鼻孔撩天。請問。更與諸人",
    "X72n1435_003:0254a12": "說箇甚麼。師云。空中施彩繪。論劫不成顏。僧禮拜。師",
    "X72n1435_003:0254a13": "乃云。便恁麼進堂去。猶較些子。更欲遲疑。劍去久矣。",
    "X72n1435_003:0254a14": "博山從來無佛法繫綴於人。豈但博山。乃至諸佛諸",
    "X72n1435_003:0254a15": "祖。亦復如是。但有言說。都無實義。所以道。釋迦不達",
    "X72n1435_003:0254a16": "南方禪。達磨不會西來意。博山與諸人。祇知二時逐",
    "X72n1435_003:0254a17": "隊。但恁麼過時。臨濟三玄三要。誑嚇小兒。曹洞兼帶",
    "X72n1435_003:0254a18": "叶通。顢頇無識。溈仰暗機圓合。鬼面神頭。雲門函葢",
    "X72n1435_003:0254a19": "乾坤。心麤膽大。法眼雖云平易。機險殺人。博山總不",
    "X72n1435_003:0254a20": "恁麼。今日與諸昆仲結制。將九十日為一時。以一時",
    "X72n1435_003:0254a21": "為九十日。若向者裏會去。萬年一念。一念萬年。生死",
    "X72n1435_003:0254a22": "情枯。真如體寂。二途俱泯。觸處皆通。茲有嘉興沈居",
    "X72n1435_003:0254a23": "士。不辭數千里。來此供養大眾。且道。作麼生說箇通",
    "X72n1435_003:0254a24": "底道理。卓拄杖云。根塵蘊界原無性。誰道虗空礙眼",
    "X72n1435_003:0254b01": "睛。",
    "X72n1435_003:0254b02": "上堂。法華經云。若人散亂心。入於墖廟中。一稱南無",
    "X72n1435_003:0254b03": "佛。皆已成佛道。諸昆仲當知。散亂心者。從緣有故。緣",
    "X72n1435_003:0254b04": "生無性。當體圓明。當體寂滅。縱有曠劫無明。猶輕風",
    "X72n1435_003:0254b05": "捲於薄霧。廓爾冰清。所以道。心月孤明。光吞萬象。非",
    "X72n1435_003:0254b06": "能所中道可安立也。博山今日苦口告報。也祇要諸",
    "X72n1435_003:0254b07": "人得現前真實受用。且道。作麼生是真受用處。卓拄",
    "X72n1435_003:0254b08": "杖云。一日三餐隨分足。虗空無縫著閒身。珍重。",
    "X72n1435_003:0254b09": "上堂。心如工伎兒。意如和伎者。山河鏡中像。色質虗",
    "X72n1435_003:0254b10": "幻有。覺體本圓明。非存諸過咎。修與不修行。愚者妄",
    "X72n1435_003:0254b11": "分別。不恁麼會則易。恁麼會則難。蓮花未出水。師子",
    "X72n1435_003:0254b12": "出窟時。汝等諸人向甚麼處安身立命。諸昆仲。水底",
    "X72n1435_003:0254b13": "涵靈苗之秀。空中具騰躍之威。吸盡涔蹄。掀翻大地。",
    "X72n1435_003:0254b14": "且道。是何景象。咄。",
    "X72n1435_003:0254b15": "上堂。秋分夜長一刻。冬至日增一線。明暗相形。寒暑",
    "X72n1435_003:0254b16": "相侵。陰陽消而仍長。天地虧而復盈。惟有無位真人。",
    "X72n1435_003:0254b17": "在汝等諸人面門出入。曠大劫來。未常變易。會得不",
    "X72n1435_003:0254b18": "妨飲啄同時。其或未然。山挺挺而榮。水泠泠而清。眼",
    "X72n1435_003:0254b19": "明明而見。耳歷歷而聞。乃至日應萬緣。無非者箇。因",
    "X72n1435_003:0254b20": "甚當面諱却。聻。祇為分明極。翻令所得遲。",
    "X72n1435_003:0254b21": "上堂。摶聚四大緣生九竅。識蘊奔馳何日了。虗空無",
    "X72n1435_003:0254b22": "眼水雲分。石女從緣步荒草。荒草披離四部洲。煙雲",
    "X72n1435_003:0254b23": "旋合鏁重樓。彈指豁開彌勒閣。香水幡幢盡徹頭。諸",
    "X72n1435_003:0254b24": "昆仲。當此時。洞庭無葢。凍殺法身。廬阜悲酸。清淚如",
    "X72n1435_003:0254c01": "雨。欲償廬陵米價。蹋翻東兖橋梁。從教雪潔氷清。管",
    "X72n1435_003:0254c02": "取兒孫滿地。到恁麼田地。以何為驗。卓拄杖云。深山",
    "X72n1435_003:0254c03": "乘瑞運。處處紫雲飛。",
    "X72n1435_003:0254c05": "無異禪師廣錄卷第三"
}