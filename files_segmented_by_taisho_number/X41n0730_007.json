{
    "X41n0730_007:0417c14": "曇無德部四分律刪補隨機羯磨卷第七",
    "X41n0730_007:0417c16": "唐京兆崇義寺沙門　道宣　撰集",
    "X41n0730_007:0417c17": "金陵華山後學比丘　讀體　續釋",
    "X41n0730_007:0417c18": "●衣藥受淨篇第四",
    "X41n0730_007:0417c19": "釋　衣身之章也。上曰衣衣隱也。下曰裳裳障也。",
    "X41n0730_007:0417c20": "所以隱形自障蔽故。涅槃經云。三衣者。如世衣裳",
    "X41n0730_007:0417c21": "障覆形體。大論云。釋子受持禁戒是其性。剃髮染",
    "X41n0730_007:0417c22": "衣是其相。律中凡資身法服並臥具等總名衣也。",
    "X41n0730_007:0417c23": "藥者治病之草。此土以草根木皮及五金八石等。",
    "X41n0730_007:0417c24": "皆可為藥。西域多用酥油蜜等。治病為藥也。葢有",
    "X41n0730_007:0418a01": "形之軀難免饑渴寒暑。不無四大相違故。律制僧",
    "X41n0730_007:0418a02": "徒凡著用衣藥。俱有受淨之方。以表戒行也。故爾",
    "X41n0730_007:0418a03": "類聚列於第四篇。此篇中共有二十法。總是但對",
    "X41n0730_007:0418a04": "首及但心念二種羯磨。皆為事作。俱屬私也。下不",
    "X41n0730_007:0418a05": "繁釋。",
    "X41n0730_007:0418a06": "時諸比丘多畜衣服。佛言。當來善男子不忍寒苦。",
    "X41n0730_007:0418a07": "畜三衣。足不得過。",
    "X41n0730_007:0418a08": "釋　此先引制緣也。律云。時佛與千二百五十比",
    "X41n0730_007:0418a09": "丘。遊行王舍城。見諸比丘。在途次行擔重擔衣。爾",
    "X41n0730_007:0418a10": "時冬際天大寒。世尊著一衣。於露地坐。至初夜已",
    "X41n0730_007:0418a11": "覺寒。又著一衣。中夜過已覺寒。又加一衣。不復寒",
    "X41n0730_007:0418a12": "苦。世尊作念言。當來比丘不耐寒苦。著此三衣。足",
    "X41n0730_007:0418a13": "以御之。我今為諸比丘。當制三衣。不得過也。大智",
    "X41n0730_007:0418a14": "度論釋云。外道裸形無耻。白衣多貪重著。佛聖弟",
    "X41n0730_007:0418a15": "子住於中道故。著三衣也。",
    "X41n0730_007:0418a16": "僧祇云。三衣是沙門賢聖標幟故。",
    "X41n0730_007:0418a17": "釋　此引律明衣之尊勝也。幟者幡也。立木繫帛",
    "X41n0730_007:0418a18": "於上。曰標幟。以表殊勝故。今喻三衣凡聖同軌。表",
    "X41n0730_007:0418a19": "顯道儀。是真沙門釋子乃至果位賢聖。莫不身著",
    "X41n0730_007:0418a20": "法服。體具威儀。令生物敬。以異居塵。律云。三世如",
    "X41n0730_007:0418a21": "來並著如是衣也。警訓云。世尊處世。深達物機。凡",
    "X41n0730_007:0418a22": "所施為。必以威儀為主。葢謂身不離衣故。",
    "X41n0730_007:0418a23": "薩婆多云。為五意故。障寒熱。除無慚愧。入聚落。在",
    "X41n0730_007:0418a24": "道行生善。威儀清淨故。方制三衣。",
    "X41n0730_007:0418b01": "釋　論謂一衣不能障寒熱。三衣足能障寒熱。安",
    "X41n0730_007:0418b02": "樂無苦迫故。一衣不能障慚愧。三衣能障諸慚愧。",
    "X41n0730_007:0418b03": "不令露形醜故。一衣不能入聚落。三衣隨身入村",
    "X41n0730_007:0418b04": "落。能生他信敬故。一衣不能行途生善。三衣具足",
    "X41n0730_007:0418b05": "在道行。能攝心生善故。一衣不能淨威儀。三衣能",
    "X41n0730_007:0418b06": "更換。入眾令威儀清淨故。為此五意方制三衣也",
    "X41n0730_007:0418b07": "律本云。不得以犯捨墮物及邪命得衣。作不成受。",
    "X41n0730_007:0418b08": "若以錦衣五大上色。不得受。應染作袈裟色。",
    "X41n0730_007:0418b09": "釋　此引律明衣體須淨方成受持也。犯捨墮物",
    "X41n0730_007:0418b10": "者。謂犯畜長衣。若過十日。若過一月。衣未捨罪未",
    "X41n0730_007:0418b11": "懺。此乃不淨財。不得作三衣受持。邪命得衣者。准",
    "X41n0730_007:0418b12": "大智度論云。邪命有五。一詐現異相。謂諸比丘違",
    "X41n0730_007:0418b13": "佛正教。於世俗人前詐現奇特之相。令其心生恭",
    "X41n0730_007:0418b14": "敬而求利養。二自說功能。謂諸比丘以辯口利詞",
    "X41n0730_007:0418b15": "抑人揚己。自逞功能。令所見者生敬信心而求利",
    "X41n0730_007:0418b16": "養。三占相吉凶。謂諸比丘攻學異術。卜命相形。講",
    "X41n0730_007:0418b17": "談吉凶而求利養。四高聲現威。謂諸比丘大語高",
    "X41n0730_007:0418b18": "聲。詐現威儀。令人畏敬而求利養。五說所得利。以",
    "X41n0730_007:0418b19": "動人心。謂諸比丘於彼得利。於此稱說。於此得利。",
    "X41n0730_007:0418b20": "於彼稱說。令人動心而求利養。是為五種邪命。若",
    "X41n0730_007:0418b21": "佛弟子宜慎誡之。又業疏云。但有邪心。有涉貪染。",
    "X41n0730_007:0418b22": "為利賣法禮佛讀經斷食諸業。所獲贓賄。皆曰邪",
    "X41n0730_007:0418b23": "命物。正乖佛化。故特制也。如經中說。比丘持糞掃",
    "X41n0730_007:0418b24": "衣。就河所浣。諸天取汁用洗身自。不辭穢也。外道",
    "X41n0730_007:0418c01": "持淨[疊*毛]。次後將洗。諸天遙遮勿污池也。由邪命得。",
    "X41n0730_007:0418c02": "體不淨故。故云邪命得衣。作不成受。縱是檀越自",
    "X41n0730_007:0418c03": "發施心。以諸錦帛。並五大上色衣財供養。雖順彼",
    "X41n0730_007:0418c04": "心受之。應染作袈裟色。葢法衣順道。布服是恒流",
    "X41n0730_007:0418c05": "俗所貪。故齊削也。袈裟者梵語。具云迦羅沙曳。此",
    "X41n0730_007:0418c06": "翻不正色。章服儀云。袈裟之目。因於衣色。如經中",
    "X41n0730_007:0418c07": "壞色衣。壞色者。謂以青黑木蘭三種色。而壞其五",
    "X41n0730_007:0418c08": "大上色也。",
    "X41n0730_007:0418c09": "聽以長二肘廣四肘衣。作安陀會。長三肘廣五肘",
    "X41n0730_007:0418c10": "作鬱多羅僧。僧伽黎亦爾。五分云。肘量長短不定。",
    "X41n0730_007:0418c11": "佛令隨身分量。律云。度身而衣故也。",
    "X41n0730_007:0418c12": "釋　此引律明衣量也。以一尺八寸為一肘。則下",
    "X41n0730_007:0418c13": "衣三尺六寸長竪量也。七尺二寸廣橫量也。中衣",
    "X41n0730_007:0418c14": "竪量五尺四寸。橫量九尺。上衣亦爾。五分謂肘量",
    "X41n0730_007:0418c15": "長短不定。聽隨自身量作衣。須知上衣不過踝骨。",
    "X41n0730_007:0418c16": "下衣縮於中衣。中衣縮於上衣。如是次第掩之。乃",
    "X41n0730_007:0418c17": "名如法。然人軀長短。由敬慢之業所招故。世尊先",
    "X41n0730_007:0418c18": "制定量。令身長者。須遵後開度身。令軀短者得便。",
    "X41n0730_007:0418c19": "否則衣體不稱。威儀失准故。律云。度身而衣故也。",
    "X41n0730_007:0418c20": "若作新衣。一重作安陀會鬱多羅僧。二重作僧伽",
    "X41n0730_007:0418c21": "黎若故衣者。三重作安陀會鬱多羅僧。四重作僧",
    "X41n0730_007:0418c22": "伽黎若糞掃衣。隨意多作。",
    "X41n0730_007:0418c23": "釋　此引律明衣財新故也。衣分厚薄者。三衣制",
    "X41n0730_007:0418c24": "意。本為障寒。西域比丘除三衣及下裙。更無餘者",
    "X41n0730_007:0419a01": "披著此方身衣。重重三衣。唯用單作。傳習已久。故",
    "X41n0730_007:0419a02": "不能隨新故之財。造厚薄之衣。國風如是。唯生信",
    "X41n0730_007:0419a03": "仰。而增慚愧爾。",
    "X41n0730_007:0419a04": "應五條。不應六條。乃至應十九條。不應二十。若過",
    "X41n0730_007:0419a05": "是條數亦應畜。應法稻田畦畔齊整。聽以刀截。成",
    "X41n0730_007:0419a06": "沙門衣。不為怨賊所剝故。",
    "X41n0730_007:0419a07": "釋　此引律明作衣之相也。衣揵度云。世尊出王",
    "X41n0730_007:0419a08": "舍城。南方遊行。中道見有田畦畔齊整。告阿難。汝",
    "X41n0730_007:0419a09": "見此田不。答言已見。復問阿難。汝能為諸比丘。作",
    "X41n0730_007:0419a10": "如是衣不。答言能。阿難汝往王舍城。教諸比丘。作",
    "X41n0730_007:0419a11": "如是衣。阿難還城教眾。作如是割截衣。世尊南方",
    "X41n0730_007:0419a12": "遊行已還。見諸比丘多著割截衣。告阿難言。汝聦",
    "X41n0730_007:0419a13": "明大智慧。我為略說。而能廣解義。過去未來諸佛",
    "X41n0730_007:0419a14": "世尊弟子著如是衣。如我今日。刀截成沙門衣。不",
    "X41n0730_007:0419a15": "為怨賊所劫。從今已去。聽諸比丘作割截衣。故有",
    "X41n0730_007:0419a16": "此三衣條相之式。所以若作五條衣不應作六條。",
    "X41n0730_007:0419a17": "作七條衣不應作八條。作九條衣不應作十條。乃",
    "X41n0730_007:0419a18": "至十九條不應二十條。若過是條數亦應畜者。即",
    "X41n0730_007:0419a19": "下三九大衣是。若以法喻言者。謂田畦貯水生長",
    "X41n0730_007:0419a20": "禾苗。以養形命。衣相福田。潤以四利之水。增其三",
    "X41n0730_007:0419a21": "善之苗。養以法身慧命也。",
    "X41n0730_007:0419a22": "薩婆多云。從九條至十三條。下品大衣。二長一短。",
    "X41n0730_007:0419a23": "從十五條至十九條。三長一短。從二十一條至二",
    "X41n0730_007:0419a24": "十五絛。四長一短。名如法作。若互增減。成受持著",
    "X41n0730_007:0419b01": "用得罪。",
    "X41n0730_007:0419b02": "釋　此引論明僧伽黎。分上中下三品。開九衣者",
    "X41n0730_007:0419b03": "為就衣財。省緣知足故。九條十一條十三條皆兩",
    "X41n0730_007:0419b04": "長一短。名下品大衣。十五條十七條十九條皆三",
    "X41n0730_007:0419b05": "長一短。名中品大衣。二十一條二十三條二十五",
    "X41n0730_007:0419b06": "條皆四長一短。名上品大衣。所以長增而短少者。",
    "X41n0730_007:0419b07": "為法服敬田。能利諸有。表聖增凡減也。",
    "X41n0730_007:0419b08": "律云。應法四周有緣五條十隔。應自浣染舒張搌",
    "X41n0730_007:0419b09": "治。裁縫大衣。中衣要割截。若少褋葉作。五納衣亦",
    "X41n0730_007:0419b10": "爾。若下衣得襵葉。",
    "X41n0730_007:0419b11": "釋　應自浣染搌治者。律制比丘不得使非親里",
    "X41n0730_007:0419b12": "尼浣染打衣。故如法之服須四周有緣五條十隔",
    "X41n0730_007:0419b13": "一長一短作下衣。若大中二衣先應度量其財。堪",
    "X41n0730_007:0419b14": "割截條相。長短足者。善設少不足。不須割截。即就",
    "X41n0730_007:0419b15": "此財作褋葉衣。褋者重也。謂別帖條相於上。五納",
    "X41n0730_007:0419b16": "衣亦爾者。非謂衣有五聽。以五種糞掃衣。納作三",
    "X41n0730_007:0419b17": "法服。足與不足。割截褋葉。亦如大中二衣故。若下",
    "X41n0730_007:0419b18": "衣得襵葉者。謂襵合少許作葉。如衣襵也。雖聽褋",
    "X41n0730_007:0419b19": "襵作葉。必須內通水道。周流無壅。於相交處。不得",
    "X41n0730_007:0419b20": "俱縫。若縫塞者。非田畦相。以通水道也。",
    "X41n0730_007:0419b21": "十誦云。若少減量作。若縵作。",
    "X41n0730_007:0419b22": "釋　減量作者。莫過度身減縮一二寸爾。太減則",
    "X41n0730_007:0419b23": "不稱體也。縵作者。梵語鉢吒。唐言縵條。即是一幅",
    "X41n0730_007:0419b24": "氎。無田相衣。佛法至此一百八十七年。出家未識",
    "X41n0730_007:0419c01": "割截。秪著此衣。",
    "X41n0730_007:0419c02": "僧祇云。葉極廣齊四指。極狹如穬麥。律本云。應知",
    "X41n0730_007:0419c03": "此長條此短條。此是葉。此是第一縫第二縫。此中",
    "X41n0730_007:0419c04": "縫葉兩向。聽葉作鳥足縫。十誦云。要須却刺。前去",
    "X41n0730_007:0419c05": "緣四指施鈎。後八指施紐。",
    "X41n0730_007:0419c06": "釋　葉極廣齊四指者。如後文說淨中云。廣如來",
    "X41n0730_007:0419c07": "四指長八指足。可作大衣。條相飛邊隨意。若衣財",
    "X41n0730_007:0419c08": "少飛邊。極狹如穬麥。形僅可四。五分律本詳分此",
    "X41n0730_007:0419c09": "長條乃至葉兩向者。恐割截零星。縫時條錯。不應",
    "X41n0730_007:0419c10": "法故。鳥足縫者。鳥足前後有指。謂一前刺復一後",
    "X41n0730_007:0419c11": "刺。又一前刺不得。一順長縫俗。謂鈎針縫是也。十",
    "X41n0730_007:0419c12": "誦云。却刺者。却謂退後。亦同鳥足縫故。去緣四指。",
    "X41n0730_007:0419c13": "施鈎謂胸前之緣下四寸後八指。施紐謂從右腋",
    "X41n0730_007:0419c14": "後繞左肩。上下緣八寸。此准常人指言也。",
    "X41n0730_007:0419c15": "薩婆多云。三衣破但緣不斷。不失受持。",
    "X41n0730_007:0419c16": "釋　謂比丘三衣中有年久損壞。不任修補者。但",
    "X41n0730_007:0419c17": "四周之緣未斷。亦不失受持。此為少知識。難辦權",
    "X41n0730_007:0419c18": "開。設有所望得財。豈可容緩。",
    "X41n0730_007:0419c19": "三千威儀云。令帖四角。律本令褋障垢膩處。若衣",
    "X41n0730_007:0419c20": "壞隨孔大小方圓補。及如二指大。",
    "X41n0730_007:0419c21": "釋　令帖四角者。制取堅用。今訛謂四天王也。褋",
    "X41n0730_007:0419c22": "垢膩處者。謂衣財有餘。褋肩及背緣之處。護衣令",
    "X41n0730_007:0419c23": "潔。免致汗污。若三衣少有損破。不得便棄。更求好",
    "X41n0730_007:0419c24": "者。應隨孔大小方圓補治。及如二指大亦應補。准",
    "X41n0730_007:0420a01": "佛指四寸大。常人指二寸大。制令補者。此有二意。",
    "X41n0730_007:0420a02": "一對治貪愛之心故。一增益檀施之福故。",
    "X41n0730_007:0420a03": "十誦云。護三衣如自皮。著大衣者。不得摙上石草",
    "X41n0730_007:0420a04": "木雜使。若不持三衣入聚落。犯罪。",
    "X41n0730_007:0420a05": "釋　三衣喻如自皮者。令生護愛之心故。摙者。般",
    "X41n0730_007:0420a06": "運負擔也。大衣者。凡說法利生。入里乞食。降伏外",
    "X41n0730_007:0420a07": "道時方著。豈可披著尊服而為雜使。故制不宜。釋",
    "X41n0730_007:0420a08": "子沙門內稟禁戒。外著袈裟。入市雜俗。緇白須分。",
    "X41n0730_007:0420a09": "若不持三衣。則體失僧儀。無所表矣。故犯罪結捨",
    "X41n0730_007:0420a10": "墮。",
    "X41n0730_007:0420a11": "僧祇云。當敬如搭想。不著者擗褺舉之。入俗人處。",
    "X41n0730_007:0420a12": "不著紐者家家。得罪。",
    "X41n0730_007:0420a13": "釋　三衣譬如佛塔者。令生尊敬之想故。若恭敬",
    "X41n0730_007:0420a14": "供養佛塔。獲生善滅惡功德。敬衣亦爾。若入聚落",
    "X41n0730_007:0420a15": "時。大中二衣不著者。應擗褺舉之隨身。又緣比丘",
    "X41n0730_007:0420a16": "入里乞食。於俗人前。風吹衣墮。露醜招譏。故制入",
    "X41n0730_007:0420a17": "俗人處。若不著紐者逾一家。則獲一越毗尼罪也",
    "X41n0730_007:0420a18": "五分云。若衣下壞亦令倒著。上下安鈎紐。",
    "X41n0730_007:0420a19": "釋　緣諸比丘衣下數數壞。故制倒著。又因在雨",
    "X41n0730_007:0420a20": "中倒著行。水入葉中。復聽順披。所以上下俱令安",
    "X41n0730_007:0420a21": "鈎紐也。今以片布。安中條之上。謂曰須彌山。復以",
    "X41n0730_007:0420a22": "二小片。安於左右二條之上。謂曰日月宮。若倒著",
    "X41n0730_007:0420a23": "者。則日月下墜。須彌倒懸。然所訛者。為律令帖障",
    "X41n0730_007:0420a24": "垢膩於裏。錯分三片。安之於外。其緣上安一片。名",
    "X41n0730_007:0420b01": "貧婆衣。有經中說云。王舍城有一貧婆。見人供佛",
    "X41n0730_007:0420b02": "及僧。自愧前世不植福德。現生受諸貧苦。思無所",
    "X41n0730_007:0420b03": "供。即脫身上故衣。禮佛供奉。佛慈愍故受之。令諸",
    "X41n0730_007:0420b04": "比丘人。各分一片。置其衣上。令植福田。因授記。得",
    "X41n0730_007:0420b05": "當來如意福報。故名貧婆衣。斯有據。",
    "X41n0730_007:0420b06": "律中聚落外令反著衣。比丘所行之處。衣鉢恒隨。",
    "X41n0730_007:0420b07": "猶如飛鳥。餘如鈔明。",
    "X41n0730_007:0420b08": "釋　初句者。律云。時諸比丘聞佛不聽反著衣入",
    "X41n0730_007:0420b09": "聚落。畏慎不敢聚落外反著衣。被風塵日[暻京+恭]。蟲鳥",
    "X41n0730_007:0420b10": "污穢。緣此白佛。故聽。比丘所行之處衣鉢恒隨猶",
    "X41n0730_007:0420b11": "如飛鳥謂餘如鈔明者。今按緇門警訓。引事鈔云。",
    "X41n0730_007:0420b12": "十誦護三衣。如自皮鉢。如眼目。乃至云所行之處",
    "X41n0730_007:0420b13": "與衣鉢具。無所顧戀。猶如飛鳥。僧祇亦云。比丘三",
    "X41n0730_007:0420b14": "衣一鉢須常隨身。違者出界結罪。除病。敬三衣如",
    "X41n0730_007:0420b15": "塔想。五分云。三衣謹護。如身薄皮。常須隨身。如鳥",
    "X41n0730_007:0420b16": "毛羽飛走相隨。四分云。行則知時非時。不行所行",
    "X41n0730_007:0420b17": "之處與衣鉢俱。猶如飛鳥羽翮相隨。諸部並制隨",
    "X41n0730_007:0420b18": "身。今時但護離宿。不應教矣。所以衣鉢常隨身者。",
    "X41n0730_007:0420b19": "由出家人虗懷為本。無有住著。有益便停。故制隨",
    "X41n0730_007:0420b20": "身。若任留者。更增餘習。於彼道分。曾無思擇。故制",
    "X41n0730_007:0420b21": "有由。此謂如鈔明也。下文續引聖教。以顯三衣功",
    "X41n0730_007:0420b22": "德故。",
    "X41n0730_007:0420b23": "按悲華經云。如來於寶藏佛所發願。願成佛時。我",
    "X41n0730_007:0420b24": "袈裟有五功德。一者入我法中。或犯重邪見等。四",
    "X41n0730_007:0420c01": "眾於一念。敬心尊重。必於三乘授記。二者天龍鬼",
    "X41n0730_007:0420c02": "神若能恭敬此人袈裟少分。即得三乘不退。三者",
    "X41n0730_007:0420c03": "若有鬼神諸人得袈裟。乃至四寸飲食充足。四者",
    "X41n0730_007:0420c04": "若有眾生共相違背。念袈裟力。尋生慈心。五者若",
    "X41n0730_007:0420c05": "在兵陣。持此少分。恭敬尊重。常得勝他。若我袈裟",
    "X41n0730_007:0420c06": "無此五力。則欺十方諸佛。",
    "X41n0730_007:0420c07": "大悲經云。但使性是沙門。污沙門行形。是沙門披",
    "X41n0730_007:0420c08": "著袈裟者。於彌勒乃至樓至佛。所得入涅槃。無有",
    "X41n0730_007:0420c09": "遺餘。",
    "X41n0730_007:0420c10": "嬰珞經云。若天龍八部鬬爭。念此袈裟。生慈悲心。",
    "X41n0730_007:0420c11": "海龍王經。龍王白佛。如此海中。無數種龍。有四金",
    "X41n0730_007:0420c12": "翅。常來食之。願佛擁護。令得安隱。於是世尊脫身",
    "X41n0730_007:0420c13": "早衣。告龍王。汝取是衣。分與諸龍。皆令周徧。於中",
    "X41n0730_007:0420c14": "有值一縷之者。金翅鳥王不能觸犯。持禁戒者。所",
    "X41n0730_007:0420c15": "願必得。",
    "X41n0730_007:0420c16": "賢愚經云。佛告阿難。古昔無量阿僧祇劫。此閻浮",
    "X41n0730_007:0420c17": "提於山林中。有一師子。名[跳兆+荼]迦羅毗(上音茶翻云堅誓)。軀",
    "X41n0730_007:0420c18": "體金色。光相明顯。時獵師剃頭著袈裟。內佩弓箭。",
    "X41n0730_007:0420c19": "以毒箭射之。師子警覺。即欲馳害。見著袈裟。念言。",
    "X41n0730_007:0420c20": "此人不久必得解脫。所以者何。此袈裟者。三世聖",
    "X41n0730_007:0420c21": "人標相。我欲害之。則為惡心向三世聖賢。",
    "X41n0730_007:0420c22": "法滅盡經云。佛告阿難。吾涅槃後。法欲滅時。五逆",
    "X41n0730_007:0420c23": "濁世魔道興盛。魔作沙門。壞亂吾道。著俗衣裳。樂",
    "X41n0730_007:0420c24": "好袈裟五色之服。乃至袈裟變為白色也。",
    "X41n0730_007:0421a01": "感通傳中天人云。佛法東傳六七百載南北律師",
    "X41n0730_007:0421a02": "曾無此意。安用殺生之財。而為慈悲之服。師何獨",
    "X41n0730_007:0421a03": "拔。南山答曰。余因讀智論。見佛著麤布伽黎。因懷",
    "X41n0730_007:0421a04": "在心。何得乖此。及聽律後。便見蠶衣臥具。縱得已",
    "X41n0730_007:0421a05": "成。並斬壤塗埵。由此重增景仰。又見西來梵僧。咸",
    "X41n0730_007:0421a06": "著布氎。具問答云。五天竺國無著蠶衣。由此興念",
    "X41n0730_007:0421a07": "著布衣也。然今為僧不思古人德風。遙符法滅懸",
    "X41n0730_007:0421a08": "讖。多著紫花墨色。並細輭紬綾。任情不禁。厭棄緇",
    "X41n0730_007:0421a09": "服。反謂福緣。理應無咎。嗚呼寸絲千命。孰憶於斯。",
    "X41n0730_007:0421a10": "傷慈愛好。乖僧儀制。",
    "X41n0730_007:0421a11": "○受安陀會法",
    "X41n0730_007:0421a12": "釋　將受三衣。須識衣名。然此三衣名。諸部並無",
    "X41n0730_007:0421a13": "正譯。唯事鈔准義釋之。謂大衣名雜碎衣。以條相",
    "X41n0730_007:0421a14": "多故。若從用為名。則曰入王宮聚落時衣。乞食說",
    "X41n0730_007:0421a15": "法時著七條。名中衣。從用云入眾時衣。禮誦齋講",
    "X41n0730_007:0421a16": "時著五條。名下衣。從用云院內行道雜作衣。下文",
    "X41n0730_007:0421a17": "正明受法。",
    "X41n0730_007:0421a18": "佛言。三衣應受持。若疑捨已更受。若有衣不受持。",
    "X41n0730_007:0421a19": "突吉羅。而不出受法。今准十誦加持。若以青黃赤",
    "X41n0730_007:0421a20": "白黑五大色及上色染。律論並不成受。若如法衣",
    "X41n0730_007:0421a21": "應云。",
    "X41n0730_007:0421a22": "釋　然此受衣。而言應云者。法須依律一定。儀當",
    "X41n0730_007:0421a23": "准義。今加謂凡受衣者。應詣一持戒知法。比丘前",
    "X41n0730_007:0421a24": "先具儀。作禮畢起。立自手捧衣。對前人應去。",
    "X41n0730_007:0421b01": "大德一心念。我比丘(某甲)此安陀會五條衣受。一長",
    "X41n0730_007:0421b02": "一短割截衣持(三說)。",
    "X41n0730_007:0421b03": "釋　三說竟。所對者合掌。(答言)善受衣者。(答言)爾。如前",
    "X41n0730_007:0421b04": "作禮兩別。若受衣者是上座。所對者是中下座。受",
    "X41n0730_007:0421b05": "者唯合掌鞠躬。但立說作法既竟。其所對者應禮",
    "X41n0730_007:0421b06": "上座足。向下諸衣藥受捨時加儀。別座皆准此。",
    "X41n0730_007:0421b07": "下衣有四種。謂割截襵葉褋葉縵作。就中有正從",
    "X41n0730_007:0421b08": "二品。先明正有三種。從有二十種。若作襵葉褋葉",
    "X41n0730_007:0421b09": "二種衣者。加受文時。餘詞同上。但改下襵葉衣持。",
    "X41n0730_007:0421b10": "釋　品者類也。明正有三種者。謂四種安陀會。上",
    "X41n0730_007:0421b11": "已受割截。餘有襵葉褋葉縵作三種。若作襵葉褋",
    "X41n0730_007:0421b12": "葉二種衣受者。加受文時。餘詞同上。但改某衣持",
    "X41n0730_007:0421b13": "也。從者隨也。若四安陀會俱闕。隨僧伽黎鬱多羅",
    "X41n0730_007:0421b14": "僧。有長者權受作下衣。守持應法。免離衣過。須知",
    "X41n0730_007:0421b15": "從衣守持。但從其名。不從其相。唯聽隨身。不聽披",
    "X41n0730_007:0421b16": "著。而云從有二十種者。謂僧伽黎三品九衣。聽割",
    "X41n0730_007:0421b17": "截褋葉二種作。共有十八鬱多羅僧。聽割截褋葉",
    "X41n0730_007:0421b18": "二種作。故云從有二十種衣也。",
    "X41n0730_007:0421b19": "若從衣受持者應如是加云。",
    "X41n0730_007:0421b20": "大德一心念。我(某甲)比丘此安陀會二十五條衣受。",
    "X41n0730_007:0421b21": "四長一短割截衣持(如是三說)。",
    "X41n0730_007:0421b22": "乃至九條七條類此取解。其鬱多羅僧僧伽黎各",
    "X41n0730_007:0421b23": "有正從。加受差互。准上可知。",
    "X41n0730_007:0421b24": "釋　加受差互者。謂三衣條相長短差別。若彼此",
    "X41n0730_007:0421c01": "互從。受持文詞准上。改稱可知。此以一從法。而例",
    "X41n0730_007:0421c02": "顯諸從法也。",
    "X41n0730_007:0421c03": "若加縵安陀會。餘文如上應言。",
    "X41n0730_007:0421c04": "此縵安陀會受持(三說)。",
    "X41n0730_007:0421c05": "若擬作鬱多羅僧僧伽黎者。並准安陀會法。唯約",
    "X41n0730_007:0421c06": "衣上下。增減為異。",
    "X41n0730_007:0421c07": "釋　此准十誦縵作三衣之制。若財少者揣度欲",
    "X41n0730_007:0421c08": "作。中衣大衣並准安陀會法。通縫一幅。不分田相",
    "X41n0730_007:0421c09": "長短。唯約大衣。下過中衣若干。中衣下過安陀會",
    "X41n0730_007:0421c10": "若干。若上覆下。則善不得。下長於上。以此識知三",
    "X41n0730_007:0421c11": "衣著用。皆有誌也。故云唯約衣上下增減為異。",
    "X41n0730_007:0421c12": "○受鬱多羅僧法",
    "X41n0730_007:0421c13": "此衣正有二。謂割截褋葉七條也。從有二十二。",
    "X41n0730_007:0421c14": "釋　從有二十二者。僧伽黎割截褋葉各九。安陀",
    "X41n0730_007:0421c15": "會割截襵葉褋葉縵作四。共二十二也。",
    "X41n0730_007:0421c16": "若受割截衣。餘文准上。下文加法云。",
    "X41n0730_007:0421c17": "此鬱多羅僧七條衣受。兩長一短割截衣持(三說)。",
    "X41n0730_007:0421c18": "若褋葉衣。若從衣。並准改。",
    "X41n0730_007:0421c19": "○受僧伽黎法",
    "X41n0730_007:0421c20": "此衣正有十八種。謂割截褋葉各有九品。從有六",
    "X41n0730_007:0421c21": "種。",
    "X41n0730_007:0421c22": "釋　從有六種者。謂安陀會割截襵葉褋葉縵作",
    "X41n0730_007:0421c23": "有四。鬱多羅僧割截褋葉二種是也。",
    "X41n0730_007:0421c24": "若受割截衣。餘詞如上。准改下云。",
    "X41n0730_007:0422a01": "是僧伽黎(若干)條衣(若干)長(若干)短(割截褋葉)衣持(三說)。",
    "X41n0730_007:0422a02": "乃至九條准上例受。若有從。衣可例如前矣。",
    "X41n0730_007:0422a03": "○受縵衣法",
    "X41n0730_007:0422a04": "律本云。下三眾若離衣宿得突吉羅。薩婆多云。應",
    "X41n0730_007:0422a05": "持上下二衣。一當安陀會。一當鬱多羅僧。",
    "X41n0730_007:0422a06": "釋　下三眾離衣結罪。乃隨律威儀所制。論云。沙",
    "X41n0730_007:0422a07": "彌得畜上下二衣。一當安陀會令行來時著。一當",
    "X41n0730_007:0422a08": "鬱多羅僧令清淨入眾著。所言當者。不似比丘條",
    "X41n0730_007:0422a09": "相長短割截之衣。但聽受持。加五七之名。裁縫非",
    "X41n0730_007:0422a10": "五七之相。唯分衣量增減。識知著用。由未入大僧",
    "X41n0730_007:0422a11": "衣故異也。",
    "X41n0730_007:0422a12": "若得如法衣應言。",
    "X41n0730_007:0422a13": "大德一心念。我沙彌(某甲)此縵安陀會受持。",
    "X41n0730_007:0422a14": "律雖不出受法。今准十誦五分律中。如法三說。",
    "X41n0730_007:0422a15": "釋　法雖准制儀。當異僧若沙彌。於和尚及比丘",
    "X41n0730_007:0422a16": "前受衣者。先應禮足。然後跪捧縵衣。如法三說。彼",
    "X41n0730_007:0422a17": "(答云)善沙彌。(答云)爾。答已復應禮足。不得類於比丘也。",
    "X41n0730_007:0422a18": "○捨衣法",
    "X41n0730_007:0422a19": "本律云。有疑當捨已更受。不出捨文。僧祗云。有緣",
    "X41n0730_007:0422a20": "須捨者。具修威儀加云。",
    "X41n0730_007:0422a21": "大德一心念。我比丘(某甲)。此僧伽黎是我三衣數。先",
    "X41n0730_007:0422a22": "受持今捨。",
    "X41n0730_007:0422a23": "一說便止。下二衣乃至尼五衣等須捨亦爾。",
    "X41n0730_007:0422a24": "釋　受衣必三說。以敬心重故。捨衣但一說。以棄",
    "X41n0730_007:0422b01": "心輕故。五分云。所受三衣不捨。便受餘衣。以先衣",
    "X41n0730_007:0422b02": "淨施。及施人得名更受。亦名淨施施人。但不捨得",
    "X41n0730_007:0422b03": "突吉羅罪。以上受捨衣法。義立七非。於首篇已",
    "X41n0730_007:0422b04": "明。故不重顯。",
    "X41n0730_007:0422b05": "○尼受餘二衣法",
    "X41n0730_007:0422b06": "釋　凡比丘尼受捨等法。具儀准上比丘。亦分上",
    "X41n0730_007:0422b07": "下座也。",
    "X41n0730_007:0422b08": "時比丘尼露胸膊行。為世人譏慢。故白佛。佛言。當",
    "X41n0730_007:0422b09": "畜僧祇支覆肩衣。今准僧祇加云。",
    "X41n0730_007:0422b10": "大姉一心念。我比丘尼(某甲)。此僧祇支如法作。我受",
    "X41n0730_007:0422b11": "持(三說)。",
    "X41n0730_007:0422b12": "若准作祗支。廣四肘(六尺四寸)長二肘(三尺二寸)。是祇支本",
    "X41n0730_007:0422b13": "制。今則改變。止可義准其覆肩衣廣長。亦如祇支",
    "X41n0730_007:0422b14": "法。今取所著者。或減量作。不必依文。應准改加法",
    "X41n0730_007:0422b15": "(謂如法作三字。改云減量。作加文也)。",
    "X41n0730_007:0422b16": "大姊一心念。我比丘尼(某甲)。此覆肩衣如法作。我受",
    "X41n0730_007:0422b17": "持(三說)。",
    "X41n0730_007:0422b18": "若有換易。須捨者。亦准上文。其式叉尼沙彌尼受",
    "X41n0730_007:0422b19": "四衣。亦准同前。",
    "X41n0730_007:0422b20": "釋　尼二小眾無僧伽黎。若受五七二縵衣。准前。",
    "X41n0730_007:0422b21": "若受祇支及覆肩衣。同大尼加法。",
    "X41n0730_007:0422b22": "○心念受捨衣法",
    "X41n0730_007:0422b23": "五分云。獨住比丘三衣中。須有換易者。具修威儀。",
    "X41n0730_007:0422b24": "手執衣。心生。口言。加法云。",
    "X41n0730_007:0422c01": "釋　獨自受衣。無人可對。而云具修威儀者。為敬",
    "X41n0730_007:0422c02": "衣如塔想。理應三業至誠。心生受衣之念。手捧所",
    "X41n0730_007:0422c03": "受之衣。口言加法。應如是云。",
    "X41n0730_007:0422c04": "我比丘(某甲)此僧伽黎(若干)條今捨(一說已)。",
    "X41n0730_007:0422c05": "然後受所長之衣如前。威儀加法云。",
    "X41n0730_007:0422c06": "我比丘(某甲)此僧伽黎(若干)條受(三說)。",
    "X41n0730_007:0422c07": "餘二衣等受捨亦爾。所捨長衣如後心念淨施法。",
    "X41n0730_007:0422c08": "餘四眾受捨並准此也。",
    "X41n0730_007:0422c09": "釋　餘二衣等者。等其大衣。二九七條有二安陀",
    "X41n0730_007:0422c10": "會。四種條相割截襵褋縵作。若欲受時加法。各隨",
    "X41n0730_007:0422c11": "其衣。如有紊制。准實定非可曉。",
    "X41n0730_007:0422c12": "附　根本部云。時有苾芻。暫出擬還。不持衣去(謂少",
    "X41n0730_007:0422c13": "持一衣非謂全無也)。至彼日暮。恐離衣宿。即侵夜歸。被蟲賊",
    "X41n0730_007:0422c14": "所害。諸苾芻白佛。佛言。若其本意即擬還來。有緣",
    "X41n0730_007:0422c15": "不及歸者。當於彼宿。不應夜行。可於同梵行邊。借",
    "X41n0730_007:0422c16": "餘三衣。守持充事(餘者謂長衣也)。先守持衣。應心念捨後",
    "X41n0730_007:0422c17": "守持新。應對首受。明今附已後守持新。應對首捨。",
    "X41n0730_007:0422c18": "先守持衣。應心念受。相現此者。以便遘緣。行用有",
    "X41n0730_007:0422c19": "據。",
    "X41n0730_007:0422c20": "○受尼師壇法",
    "X41n0730_007:0422c21": "佛言。為身為衣為臥具。故制畜之。長用四尺。廣三",
    "X41n0730_007:0422c22": "尺。更增半磔手者。律本善見云。令於縷際外增之。",
    "X41n0730_007:0422c23": "十誦云。新者二重。故者四重。",
    "X41n0730_007:0422c24": "釋　此明尼師壇制意並量也。律本云。作尼師壇。",
    "X41n0730_007:0423a01": "當應量作。長佛二磔手。廣一磔手半。更增廣長各",
    "X41n0730_007:0423a02": "半磔手。磔謂張指大跨也。佛一磔手。准唐尺一尺",
    "X41n0730_007:0423a03": "六寸。則長量並增者用四尺。廣量並增者用三尺",
    "X41n0730_007:0423a04": "二寸(今云三尺。恐筆之誤耳。五分准姬周尺。謂佛一磔手二尺。此則不合唐尺也)。制意",
    "X41n0730_007:0423a05": "云為身者。恐坐地上有所損故。次為衣者恐無有",
    "X41n0730_007:0423a06": "籍。三衣易壞故。為臥具者。恐身不淨。污僧牀榻故。",
    "X41n0730_007:0423a07": "善見令增縷際外。謂接頭縫非通長增故。十誦令",
    "X41n0730_007:0423a08": "新故。二四重作者。意取堅用也。",
    "X41n0730_007:0423a09": "僧祇云。不得趣爾持故物作。及屈頭縮量水濕量。",
    "X41n0730_007:0423a10": "若乾大者犯墮。受用犯小罪。此是隨坐衣。不得淨",
    "X41n0730_007:0423a11": "施。及取薪草。盛物雜用。應中揲左肩上而行。至坐",
    "X41n0730_007:0423a12": "處取坐之。若置本處。當中掩之。欲坐徐舒先手。按",
    "X41n0730_007:0423a13": "後乃至。",
    "X41n0730_007:0423a14": "釋　據感通傳。天神黃瓊云。元佛初度五人及迦",
    "X41n0730_007:0423a15": "葉兄弟並制袈裟左臂。坐具在袈裟下。西國王臣",
    "X41n0730_007:0423a16": "皆披白氎。搭左肩上。故佛制衣角居臂。異俗後度",
    "X41n0730_007:0423a17": "諸眾徒侶漸多。年少比丘儀容端美。入城乞食。多",
    "X41n0730_007:0423a18": "為女愛。由是制衣。角在左肩。後為風飄。聽以尼師",
    "X41n0730_007:0423a19": "壇鎮上。後外道達摩多問。比丘肩上片布持將何",
    "X41n0730_007:0423a20": "用。答曰。擬將坐之。外道難言。袈裟既為可貴。有大",
    "X41n0730_007:0423a21": "威靈。豈得以所坐之布。而居其上。比丘不能答。以",
    "X41n0730_007:0423a22": "事白佛。由此佛制還以衣角。居於左臂。坐具還在",
    "X41n0730_007:0423a23": "衣下。但不得垂尖角。如象鼻羊耳相等。此引僧祇",
    "X41n0730_007:0423a24": "云。應揲中在左肩上。行者乃依次制。然宣祖不以",
    "X41n0730_007:0423b01": "天神所告。而引律為。僧祇譯自東晉。感通傳於大",
    "X41n0730_007:0423b02": "唐。所以不用己知而用眾知。若如神語。恐生他疑。",
    "X41n0730_007:0423b03": "今既無疑。故依後制。具在衣下也。",
    "X41n0730_007:0423b04": "十誦云。不應受單者離宿。突吉羅。五分云。須褋四",
    "X41n0730_007:0423b05": "角。不褋則已。摩得勒伽云。若離宿不須捨。律論制",
    "X41n0730_007:0423b06": "受。闕文應義加云。",
    "X41n0730_007:0423b07": "大德一心念。我比丘(某甲)。此尼師壇應量作。今受持",
    "X41n0730_007:0423b08": "(三說)。",
    "X41n0730_007:0423b09": "必有餘緣。准上捨衣法。",
    "X41n0730_007:0423b10": "釋　然引勒伽所明。恐類離衣作捨。此云必有餘",
    "X41n0730_007:0423b11": "緣准上捨衣法者。謂有受亦必有捨。若此尼師壇",
    "X41n0730_007:0423b12": "隨身坐臥。年久豈無破壞。新得換易等。緣有則准",
    "X41n0730_007:0423b13": "上衣法。先捨後受。",
    "X41n0730_007:0423b14": "非　人法壞相。同前受衣。三事非。謂單作增量。",
    "X41n0730_007:0423b15": "緣配上色等。後四合曉。",
    "X41n0730_007:0423b16": "○受鉢多羅法",
    "X41n0730_007:0423b17": "僧祇云。鉢是出家人器。少欲少事。非俗人所宜。",
    "X41n0730_007:0423b18": "釋　梵語鉢多羅。此翻應量器。謂體色量三皆應",
    "X41n0730_007:0423b19": "法故。出家人者。形超俗表。心遊塵外。寡欲無貪。少",
    "X41n0730_007:0423b20": "事息緣。一鉢資身。三慧為業。非俗人所宜者。謂應",
    "X41n0730_007:0423b21": "器非廊廟所陳。染衣異朝宗之服也。",
    "X41n0730_007:0423b22": "五分云。佛自作坏。以為後式。",
    "X41n0730_007:0423b23": "釋　此引制緣也。雜犍度云。時佛遊化。到蘇摩國。",
    "X41n0730_007:0423b24": "自作鉢坏以為式。而令陶師燒。彼便多作合燒。開",
    "X41n0730_007:0423c01": "竈視之。皆成金鉢。生大怖懼。此是大沙門神力。若",
    "X41n0730_007:0423c02": "王聞者。必當謂我多有金寶。便取埋藏。世尊復作",
    "X41n0730_007:0423c03": "令燒。皆成銀鉢。亦如上埋藏。世尊復作令燒。乃成",
    "X41n0730_007:0423c04": "銅青鉢。如閻浮提樹。諸比丘不敢受白佛。佛故聽",
    "X41n0730_007:0423c05": "畜。故云佛自作以坏為後式也。",
    "X41n0730_007:0423c06": "律中不得畜雜寶銅鑞木石鉢。大要有二種。泥鐵",
    "X41n0730_007:0423c07": "是也。",
    "X41n0730_007:0423c08": "釋　此明鉢體也。雜犍度云。時佛在給孤園王舍",
    "X41n0730_007:0423c09": "城瓶沙王。深信佛法聽僧。出入內庭。時王以宮人",
    "X41n0730_007:0423c10": "着屏處。聽若比丘有所言說。便來語我。彼內宮以",
    "X41n0730_007:0423c11": "貴價香材為柱。諸比丘見已作是言。以此貴價香",
    "X41n0730_007:0423c12": "材作柱也。為諸比丘作鉢。不亦佳乎。時宮人白王。",
    "X41n0730_007:0423c13": "王即敕。更換持作鉢施僧。佛不聽畜。此是外道法。",
    "X41n0730_007:0423c14": "畜者如法治。王復以石鉢施僧。佛制不聽。此是如",
    "X41n0730_007:0423c15": "來法鉢。若畜得偷蘭遮。王復以金銀瑠璃等雜寶",
    "X41n0730_007:0423c16": "鉢施僧。佛皆不聽。此是白衣法。畜者如法治。除雜",
    "X41n0730_007:0423c17": "寶香木。石鉢不畜。大要鉢有二種應法。當畜一泥",
    "X41n0730_007:0423c18": "鉢為上。次鐵鉢。因比丘麤行失手墮鉢。佛故聽之。",
    "X41n0730_007:0423c19": "所以為下。有謂鐵鉢為上。非也。",
    "X41n0730_007:0423c20": "應熏作黑赤二色。",
    "X41n0730_007:0423c21": "釋　此明鉢色也。雜揵度云。時諸比丘畜鉢不熏。",
    "X41n0730_007:0423c22": "生垢患臭。佛令作熏爐。若釜若[土*瓦]。種種泥塗。以杏",
    "X41n0730_007:0423c23": "子麻子泥裹。以灰平地作熏場安支。以鉢置上。鉢",
    "X41n0730_007:0423c24": "爐覆下。以灰壅四邊。手按令堅。四邊燒之。當作黑",
    "X41n0730_007:0424a01": "赤二色也。泥鉢律制亦令熏者准西域多。用乳酪",
    "X41n0730_007:0424a02": "酥油易生垢故。有惡味故。",
    "X41n0730_007:0424a03": "世中時有掍油漆素綊紵等鉢。並非佛制不成受",
    "X41n0730_007:0424a04": "持。諸部唯有熏鉢一色。",
    "X41n0730_007:0424a05": "釋　此簡非也。掍油漆素者(掍同混)。是以薄木圈。胎",
    "X41n0730_007:0424a06": "外加油漆。磨退混色。顯出光耀。乃純黑純紅為之",
    "X41n0730_007:0424a07": "素淨。退光漆鉢也。綊紵者。是以紵布重綊為胎表",
    "X41n0730_007:0424a08": "裏。生漆加灰令堅。復上熟漆精細描金為之。託沙",
    "X41n0730_007:0424a09": "漆鉢也。等謂青白磁鉢故。引諸部明非。以誡後愚",
    "X41n0730_007:0424a10": "也。",
    "X41n0730_007:0424a11": "十誦律及論云。上鉢受秦升三升。毗尼母云。不滿",
    "X41n0730_007:0424a12": "升半。若過三升。不成受持。",
    "X41n0730_007:0424a13": "釋　此明鉢量也。以十誦及論同明量者。此律論",
    "X41n0730_007:0424a14": "總。是薩婆多部出故。而云秦升者。十誦律乃羅什",
    "X41n0730_007:0424a15": "法師於姚秦時譯。復引母論。下鉢不滿升半。上鉢",
    "X41n0730_007:0424a16": "若過三升則非者。母論失譯人名。亦附秦錄故。則",
    "X41n0730_007:0424a17": "中鉢在上下之間可知矣。若就古今身軀。明食量",
    "X41n0730_007:0424a18": "者。不須局升數。律云。量腹而食。度身而衣。趣足而",
    "X41n0730_007:0424a19": "已。然通增減。必准正教。有所據也。",
    "X41n0730_007:0424a20": "善見云。若穿破失受持。",
    "X41n0730_007:0424a21": "釋　彼律云。破如粟大失受持。按五百問經云。若",
    "X41n0730_007:0424a22": "緣闕穿。穴裂不捨。盡失受持。所言失受者。謂比丘",
    "X41n0730_007:0424a23": "一日不持鉢受食。食犯越毗尼。",
    "X41n0730_007:0424a24": "律云。鉢破食入。但淨洗食。不出者無犯。應謹護不",
    "X41n0730_007:0424b01": "得乃至足令破。",
    "X41n0730_007:0424b02": "釋　此准雜揵度明之。若鉢有星陷。孔食入中。摘",
    "X41n0730_007:0424b03": "出壞鉢。隨可摘出。便摘出餘者。不可出無苦。應謹",
    "X41n0730_007:0424b04": "護不得乃至者。謂不得安鉢墼石。欲墮處棚閣上",
    "X41n0730_007:0424b05": "道路中石上菓樹下牀角頭不得。足令破鉢者。此",
    "X41n0730_007:0424b06": "句是減五綴。求好鉢之。行法於止持中三十事之",
    "X41n0730_007:0424b07": "第二十二詳明。今為足成謹護之制故引也。",
    "X41n0730_007:0424b08": "毗尼母云。當用細澡豆洗。律本云。若葉若汁。取令",
    "X41n0730_007:0424b09": "除膩。應作囊。若襆盛之。繫口外向。帶絡肩上。挾鉢",
    "X41n0730_007:0424b10": "腋下。五分云。瓦鉢應近地洗。若非法洗。得越毗尼",
    "X41n0730_007:0424b11": "罪。",
    "X41n0730_007:0424b12": "釋　律論令以細澡豆洗。謂用皂角為細末。若葉",
    "X41n0730_007:0424b13": "謂先乾擦後洗。若汁謂以器盛水。漬牛屎澄。去沙",
    "X41n0730_007:0424b14": "用此。皆取其除油膩。此方尠諸油膩。但用水淨洗。",
    "X41n0730_007:0424b15": "亦可盛以囊襆。襆謂帛三幅名幞帊。繫口外向者。",
    "X41n0730_007:0424b16": "緣比丘帶絡。掛鉢肩上。挾於腋下。口向脇間。道行",
    "X41n0730_007:0424b17": "遇雨。失足倒地。鉢隱脇遂成病。故聽口外向也。今",
    "X41n0730_007:0424b18": "人謂律制食已。鉢口向內。未食令口外向。皆無憑",
    "X41n0730_007:0424b19": "也。五分令瓦鉢近地洗者。天竺諸國僧俗受食。俱",
    "X41n0730_007:0424b20": "是就地設低牀坐。跏趺而食。若立蕩高洗。皆越毗",
    "X41n0730_007:0424b21": "尼故所結罪。",
    "X41n0730_007:0424b22": "十誦云。鉢是諸佛標誌。不得惡用及洗手。敬之如",
    "X41n0730_007:0424b23": "目。律中若破。以白鑞鉛錫補。",
    "X41n0730_007:0424b24": "釋　三世諸佛出世成道。化利羣生。並著衣鉢。現",
    "X41n0730_007:0424c01": "聖威儀。故云標誌也。惡用謂盛諸雜物。敬如目者。",
    "X41n0730_007:0424c02": "眼目乃清淨光明。纖塵不受。為人一身之主。珍護",
    "X41n0730_007:0424c03": "愛惜至極以喻。敬鉢亦爾。若破依律補之。白鑞即",
    "X41n0730_007:0424c04": "錫鉛。乃青金亦錫類也。",
    "X41n0730_007:0424c05": "律無受法。准十誦云云也。",
    "X41n0730_007:0424c06": "大德一心念。我比丘(某甲)。此缽多羅應量受。常用故",
    "X41n0730_007:0424c07": "(三說)。",
    "X41n0730_007:0424c08": "善見云。若無人時。獨受持鉢。即准上文。其尼等四",
    "X41n0730_007:0424c09": "眾亦准此。若捨故受新。並准前上。",
    "X41n0730_007:0424c10": "釋　並准前上者。前謂准但對首法。上謂准對首",
    "X41n0730_007:0424c11": "心念法。若獨住比丘皆可便用。",
    "X41n0730_007:0424c12": "非　餘非同前。唯異事非。謂體乖瓦鐵。色殊眾",
    "X41n0730_007:0424c13": "持。",
    "X41n0730_007:0424c14": "○受藥法",
    "X41n0730_007:0424c15": "佛言。有四種藥。時藥。非時藥。七日藥。盡形壽藥。應",
    "X41n0730_007:0424c16": "手受之。",
    "X41n0730_007:0424c17": "釋　此引藥揵度。以明受法也。葢患累之軀有所",
    "X41n0730_007:0424c18": "資待。無病憑食。有疾須藥。藥乃通名。別則分四。一",
    "X41n0730_007:0424c19": "時藥者。從旦至中。聖教聽服事順法。應不生罪咎。",
    "X41n0730_007:0424c20": "二非時藥者。諸雜漿等對病而設。時外開聽。限分",
    "X41n0730_007:0424c21": "無違。三七日藥者。約能就法。盡其分齊。從以日限。",
    "X41n0730_007:0424c22": "用療深益。四盡形壽藥者。勢力既微。故聽久服。方",
    "X41n0730_007:0424c23": "能除患。形有三種。一盡藥形。二盡病形。三盡報形。",
    "X41n0730_007:0424c24": "此四藥依制。應以手受之。",
    "X41n0730_007:0425a01": "薩婆多論云。受食有五義。",
    "X41n0730_007:0425a02": "釋　彼論文中云。凡受食者。一為斷竊盜因緣故。",
    "X41n0730_007:0425a03": "二為作證明故。三為止誹謗故。四為少欲知足故。",
    "X41n0730_007:0425a04": "五為生他敬信故。無智小兒皆不聽授。(文)初義謂",
    "X41n0730_007:0425a05": "授受分明。心離私取。若食從他人授與。為斷竊盜",
    "X41n0730_007:0425a06": "因緣故。二義謂蠲除業染。防習更萌。若食從他人",
    "X41n0730_007:0425a07": "授與。為作證明故。三義謂授取有證。無過可加。若",
    "X41n0730_007:0425a08": "食從他人授與。為止誹謗故。四義謂癡覆多貪。智",
    "X41n0730_007:0425a09": "朗解脫。若食從他人授與。為少欲知足故。五義謂",
    "X41n0730_007:0425a10": "禁戒嚴持。遐邇欽仰。若食從他人授與。為生他敬",
    "X41n0730_007:0425a11": "信故。然此五義總論為受四種藥也。",
    "X41n0730_007:0425a12": "律本無口受法。准十誦及論。制令口受。時藥手口",
    "X41n0730_007:0425a13": "互受。餘三藥具兼二受。",
    "X41n0730_007:0425a14": "○受時藥法",
    "X41n0730_007:0425a15": "佛言。蒲闍尼有五種。謂飯麨乾飯魚肉。佉闍尼有",
    "X41n0730_007:0425a16": "五種。謂枝葉華果細末食。名為時藥。謂從旦至中",
    "X41n0730_007:0425a17": "也。若欲受者。先知藥體。後知授受。餘藥並准此。",
    "X41n0730_007:0425a18": "釋　蒲闍尼翻云正食。佉闍尼翻云不正食。佉闍",
    "X41n0730_007:0425a19": "尼律中不止五種。更有油食胡麻食羔食。譯者總",
    "X41n0730_007:0425a20": "攝細末食中。此二五食皆名時藥者何也。准佛地",
    "X41n0730_007:0425a21": "論云。食者以任持名食。謂能任持色身。令不斷絕。",
    "X41n0730_007:0425a22": "長養善法。身依食住。命託食存。流入五臟。充浹四",
    "X41n0730_007:0425a23": "肢。補氣益饑。身心適悅。故名時藥。從明相現至午",
    "X41n0730_007:0425a24": "中不得過。有病無病俱聽。非如餘三隨病藥。有病",
    "X41n0730_007:0425b01": "則開。無病不聽。按薩婆多論。食有十五種。隨噉何",
    "X41n0730_007:0425b02": "食。若過午皆結犯墮。十五種者。謂一切麥粟稻麻",
    "X41n0730_007:0425b03": "荍米作麨餅。盡名似食。若變成麨飯餅。盡名正食。",
    "X41n0730_007:0425b04": "以五正五不正五似。謂十五種食也。按律於五正",
    "X41n0730_007:0425b05": "食中。聽諸比丘食五淨肉。謂一不見殺。二不聞殺。",
    "X41n0730_007:0425b06": "三不疑為我殺。四自死。五鳥殘。斯乃世尊隨其國",
    "X41n0730_007:0425b07": "土。誘物歸真。方便資形。豈通化境。一槩行用。首楞",
    "X41n0730_007:0425b08": "嚴中。佛言。我令比丘食五淨肉。此肉皆我神力化",
    "X41n0730_007:0425b09": "生。本無命根。汝婆羅門地多蒸濕。加以砂石。草菜",
    "X41n0730_007:0425b10": "不生。我以大悲神力所加。因大慈悲。假名為肉。汝",
    "X41n0730_007:0425b11": "得其味。奈何如來滅度之後食眾生肉。名為釋子。",
    "X41n0730_007:0425b12": "又涅槃經云。若比丘食肉。以突吉羅治。故知權",
    "X41n0730_007:0425b13": "終非實。因機暫開。顧命教嚴。廢權不用。今律仍依",
    "X41n0730_007:0425b14": "舊文。以列魚肉。況此東土悉是大乘演化之所。不",
    "X41n0730_007:0425b15": "糅小乘。若沙門食肉者。法道敗壞。毀謗彌興。護世",
    "X41n0730_007:0425b16": "譏嫌。斯為最要。准經附辯。俾曉律開也。",
    "X41n0730_007:0425b17": "○藥無七過",
    "X41n0730_007:0425b18": "一非內宿。二非內煑。三非自煑。四非惡觸。五非殘",
    "X41n0730_007:0425b19": "宿。六非販賣得。七非犯竟殘藥等。",
    "X41n0730_007:0425b20": "釋　此明稱量染淨也。藥無七過者。葢顯遮非護",
    "X41n0730_007:0425b21": "淨之義。前於結界篇中。已明攝僧攝衣攝食三種",
    "X41n0730_007:0425b22": "界畔。今云內者。謂在攝僧界內也。准藥揵度云。一",
    "X41n0730_007:0425b23": "時國土穀貴。人民饑饉。乞求難得。佛聽比丘八事。",
    "X41n0730_007:0425b24": "謂界內共食。宿界內煑食。自煑食。緣使淨人煑。或",
    "X41n0730_007:0425c01": "分取食。或都食盡故。聽自手取食。使淨人受。如上",
    "X41n0730_007:0425c02": "故聽。受早起食。謂殘宿食聽早起受。從食處持食",
    "X41n0730_007:0425c03": "來胡桃果等食。水中食物足已不作餘食法食。於",
    "X41n0730_007:0425c04": "後年豐穀稔。佛言。不得界內共食宿等八事。若食",
    "X41n0730_007:0425c05": "如法治。今故云非內宿內煑自煑也。惡觸者。時有",
    "X41n0730_007:0425c06": "比丘相嫌。便觸他淨食。作念云。令他比丘得不淨",
    "X41n0730_007:0425c07": "食。彼比丘不知淨不淨白佛。佛言。觸者是不淨。不",
    "X41n0730_007:0425c08": "觸者淨。觸犯突吉羅。又有比丘嫌比丘於彼小沙",
    "X41n0730_007:0425c09": "彌邊觸彼淨食。作念云。令彼和尚阿闍黎得不淨",
    "X41n0730_007:0425c10": "食。彼白佛。如上治。今故云非惡觸也。五非殘宿者。",
    "X41n0730_007:0425c11": "已攝上八事中。六非販賣得者。即三十事之第十",
    "X41n0730_007:0425c12": "九種種販賣。若犯此戒得者是。七非犯竟殘藥等",
    "X41n0730_007:0425c13": "者。謂過限非時漿及滿七日藥也。斯由佛世界內",
    "X41n0730_007:0425c14": "伽藍不立烟厨。比丘正命。唯依乞食若干。此七種",
    "X41n0730_007:0425c15": "中一一過者。皆名不淨食也。",
    "X41n0730_007:0425c16": "○授有三種",
    "X41n0730_007:0425c17": "一分別知是食非食。二有施心。三者如法授與。",
    "X41n0730_007:0425c18": "釋　此明稱量施者。並所施之食也。授者付也。若",
    "X41n0730_007:0425c19": "比丘托鉢。乞食得已。應分別了知此是五正食是",
    "X41n0730_007:0425c20": "五不正食。若是正食不須更別乞。若是不正食仍",
    "X41n0730_007:0425c21": "復乞足之。若是粥者濃則不須再乞。亦可足食。淡",
    "X41n0730_007:0425c22": "則可以復乞令足。故云分別知是食非食也。二有",
    "X41n0730_007:0425c23": "施心者。令觀檀越之敬慢故。若詳明之。布施有五",
    "X41n0730_007:0425c24": "種相對。一謂田財相對。二謂輕重相對。三謂染淨",
    "X41n0730_007:0426a01": "相對。四謂空有相對。五謂多少相對。各有四料揀。",
    "X41n0730_007:0426a02": "一田財相對四句者。田是福田。財是所施。一謂田",
    "X41n0730_007:0426a03": "勝財劣。如童子施沙供佛。二財勝田劣。如以寶施",
    "X41n0730_007:0426a04": "貧人。三田財俱勝。如以寶施如來。四田財俱劣。如",
    "X41n0730_007:0426a05": "以草施畜生。二輕重相對四句者。一謂心重財",
    "X41n0730_007:0426a06": "輕。如貧女以麤氎施眾僧。二財重心輕。如王夫人",
    "X41n0730_007:0426a07": "慢心以珍寶施眾僧。三財心俱重。如王以恭敬供",
    "X41n0730_007:0426a08": "佛四事。四財心俱輕。如以一飲水施栴陀羅。三",
    "X41n0730_007:0426a09": "染淨相對四句者。一謂施者清淨受者不清淨。如",
    "X41n0730_007:0426a10": "阿闍世施提婆達五百乘車飲食。二施者不清淨",
    "X41n0730_007:0426a11": "受者清淨。如以金銀珍寶施持戒比丘僧。三施受",
    "X41n0730_007:0426a12": "俱淨。如觀世音分瓔珞供多寶釋迦佛。四施受俱",
    "X41n0730_007:0426a13": "不淨。如栴陀羅惡律儀人施破戒比丘。四空有",
    "X41n0730_007:0426a14": "相對四句者。一謂空心不空境。謂雖學空觀照惜",
    "X41n0730_007:0426a15": "財。不施還得貧果。二空境不空心。如知其財施得",
    "X41n0730_007:0426a16": "福弘。多樂捨得福。三心境俱空。破能所相。入三解",
    "X41n0730_007:0426a17": "脫。四心境俱不空。貪着無厭。一毛不施。餓鬼報成。",
    "X41n0730_007:0426a18": "人天路斷。五多少相對四句者。一謂施多得少",
    "X41n0730_007:0426a19": "福。如愚人祭祀。用多福少。二施少得多福。如慈心",
    "X41n0730_007:0426a20": "供道人。三施少得少福。如惡意施邪人。四施多得",
    "X41n0730_007:0426a21": "多福。如建塔供佛。是故比丘得施時。宜觀檀越捨",
    "X41n0730_007:0426a22": "心。然後可不方受為善。故云有施心也。三如法授",
    "X41n0730_007:0426a23": "與者。謂見僧具儀逆迎有禮。化少供多。留麤捨細。",
    "X41n0730_007:0426a24": "不坐授與。不愁顏與。不支手與。不呼字與。乃恭敬",
    "X41n0730_007:0426b01": "而與。如斯謂之如法授與也。",
    "X41n0730_007:0426b02": "○自受三法",
    "X41n0730_007:0426b03": "一別知食體。與淨人所受之食者。心境相當。非錯",
    "X41n0730_007:0426b04": "彼此。二有心自食。非為餘事。三如律手授具二五",
    "X41n0730_007:0426b05": "法。為非威儀事者。",
    "X41n0730_007:0426b06": "釋　此明知食相應及受儀也。言食體者。謂知有",
    "X41n0730_007:0426b07": "形段食。以香味觸三塵為體。入服變壞。資益諸根。",
    "X41n0730_007:0426b08": "具三德六味故。三德者。涅槃經云。諸優婆塞為佛",
    "X41n0730_007:0426b09": "及僧。辦諸食具。種種備足。其食甘美。有三德焉。一",
    "X41n0730_007:0426b10": "清淨德。謂精潔無有葷穢。二柔軟德。謂柔軟甘和",
    "X41n0730_007:0426b11": "而不麤澀。三如法德。謂隨時措辦。制造得宜。六味",
    "X41n0730_007:0426b12": "者。俱舍論云。凡調和飲食之味。各有所宜。無出此",
    "X41n0730_007:0426b13": "之六種。雖進修道行之人不尚於味。然滋益色力",
    "X41n0730_007:0426b14": "亦由於此。所謂身安則道隆故。有六味之須也。一",
    "X41n0730_007:0426b15": "淡味淡者。味之本也。能受諸味故。二鹹味。其性潤。",
    "X41n0730_007:0426b16": "能滋肌膚故。調諸味必以鹽為首。三辛味。其性熱。",
    "X41n0730_007:0426b17": "能暖腑臟之寒故。味之辣為辛。四酸味。其性凉。能",
    "X41n0730_007:0426b18": "解諸味毒故。味之酸為酢。五甘味。其性溫。能和脾",
    "X41n0730_007:0426b19": "胃故。味之甜為甘。六苦味。其性冷。能解腑臟之熱",
    "X41n0730_007:0426b20": "故。味之冷者為苦。如此五正食。時中與淨人所而",
    "X41n0730_007:0426b21": "受之。是謂心境相當。若五不正食及薄粥等。此非",
    "X41n0730_007:0426b22": "足食。不宜時中受。若受是謂心境不相當。於如是",
    "X41n0730_007:0426b23": "足食不足食。並須了知。非錯彼此。又按根本一切",
    "X41n0730_007:0426b24": "有部云。若先食五嚼食(此即五不正食取嚼　之義)。後食五噉",
    "X41n0730_007:0426c01": "食無犯(此即五正食取含噉之義)。若先食五噉食。後食五嚼食。",
    "X41n0730_007:0426c02": "罪犯單墮故。二有心自食非為餘事者。由精修道",
    "X41n0730_007:0426c03": "業支持幻軀。知足忖施。觀時而受。非為貪[(歹*又)/食]。美好",
    "X41n0730_007:0426c04": "無慚過受也。三如律手授具二五法無非威儀事",
    "X41n0730_007:0426c05": "者。此謂授食之法有其二五。如律云。受有五種。手",
    "X41n0730_007:0426c06": "與手受。或手與持物受。若持物授手受。若持物授",
    "X41n0730_007:0426c07": "持物受。若遙過與。與者受者俱知中間無所觸碍。",
    "X41n0730_007:0426c08": "得墮手中。復有五種。若身與身受。若衣與衣受。若",
    "X41n0730_007:0426c09": "曲肘與曲肘受。若器與器受。若有因緣置地與。如",
    "X41n0730_007:0426c10": "是二五授受之法。皆論威儀所制。故云如律手授",
    "X41n0730_007:0426c11": "具二五法無非威儀事者。",
    "X41n0730_007:0426c12": "○正食五觀",
    "X41n0730_007:0426c13": "初計功多少量藥來處。二自知行德全闕應供。三",
    "X41n0730_007:0426c14": "防心離過貪等為宗。四正事良藥為療形枯。五為",
    "X41n0730_007:0426c15": "成道業故。並律論正文非唯抑度。廣相如鈔。",
    "X41n0730_007:0426c16": "釋　抑者治也。度者法也。謂正受食具五觀者。非",
    "X41n0730_007:0426c17": "唯自治之法。並出律論正文。而云廣相如鈔者。准",
    "X41n0730_007:0426c18": "一覽中。引事鈔云。沙門凡受食時。先作五觀。然後",
    "X41n0730_007:0426c19": "方食。一計功多少。量藥來處。計功多少者。智度論",
    "X41n0730_007:0426c20": "云。此食墾植收穫。蹂治舂磨。淘汰炊煑。及成工用",
    "X41n0730_007:0426c21": "甚多。計一鉢之飯。作夫流汗。集合量之。食少汗多。",
    "X41n0730_007:0426c22": "此食作之。功量辛苦。如是量藥來處者。僧祇律云。",
    "X41n0730_007:0426c23": "施主減其妻子之分。求福故施也。二謂自知行德",
    "X41n0730_007:0426c24": "全。闕應供者。毗尼母律云。若不坐禪誦經營三寶",
    "X41n0730_007:0427a01": "事。及不持戒。受人信施。為施所墮。則不宜受食。德",
    "X41n0730_007:0427a02": "行若全。則可應供受食也。三防心離過貪等為宗",
    "X41n0730_007:0427a03": "者。明了論疏云。出家先須防心三過。謂於上味食",
    "X41n0730_007:0427a04": "起貪。下味食起瞋。中味食起癡。以此不知慚愧。墮",
    "X41n0730_007:0427a05": "三惡道也。四正事良藥為療形枯者。謂饑渴為主",
    "X41n0730_007:0427a06": "病。四百四病為客病。故須以食而為醫。藥用調其",
    "X41n0730_007:0427a07": "身也。五為成道業故。謂不食則饑渴病生。道業何",
    "X41n0730_007:0427a08": "成。增一阿含經云。多食至苦患。少食氣力衰。處中",
    "X41n0730_007:0427a09": "而食者。如秤無高下。比丘凡受食時。當作此五觀。",
    "X41n0730_007:0427a10": "是為有正智者受供也。",
    "X41n0730_007:0427a11": "非　人法同前。三事非。謂食體干過。不淨心境",
    "X41n0730_007:0427a12": "相違懷瞋等。後四非如前取顯。",
    "X41n0730_007:0427a13": "○受非時藥法",
    "X41n0730_007:0427a14": "佛言。聽以梨棗[卄/(麩夫+生)]蔗等汁作漿。若不醉人。應非時",
    "X41n0730_007:0427a15": "飲。亦不應今日受漿。留至明日。若飲如法治。",
    "X41n0730_007:0427a16": "釋　此明非時藥體及受法也。非時漿即非時藥。",
    "X41n0730_007:0427a17": "律中緣起。時有施盧婆羅門。是外道師。聞佛生信。",
    "X41n0730_007:0427a18": "敬心自思。當持何物見佛。即念言。今有八種漿。是古",
    "X41n0730_007:0427a19": "昔無欲仙人所欲。一梨漿。二閻浮漿。三酸棗漿。四",
    "X41n0730_007:0427a20": "甘蔗漿。五[卄/(麩夫+生)]果漿。六舍樓漿。七婆樓師漿。八蒲萄",
    "X41n0730_007:0427a21": "漿(此中二五六七是由域果名。未見翻譯)。彼持是八種漿。詣佛所。問",
    "X41n0730_007:0427a22": "訊却坐。世尊為彼方便。說法開化。令得歡喜。即以",
    "X41n0730_007:0427a23": "此八種漿。施供比丘僧。諸比丘不敢受白佛。佛言。",
    "X41n0730_007:0427a24": "聽飲八種漿。若不醉人。應非時飲。若醉人不應飲。",
    "X41n0730_007:0427b01": "若飲如法治。亦不應以今日受漿留至明日。若留",
    "X41n0730_007:0427b02": "當如法治。",
    "X41n0730_007:0427b03": "僧祇五分律開受蜜漿。若諸果汁澄如水色。以水",
    "X41n0730_007:0427b04": "渧淨已。義加受法。",
    "X41n0730_007:0427b05": "釋　諸果即本律八種未明造法。故復引之。彼律",
    "X41n0730_007:0427b06": "謂以諸果漉汁。去其渣濁。澄清如水。一切聽飲。若",
    "X41n0730_007:0427b07": "多日漿變作酒色酒味酒味者。一切不得飲。若持",
    "X41n0730_007:0427b08": "漿來者。應作淨以水滴灑之。若器底有殘水。若天",
    "X41n0730_007:0427b09": "雨墮中。若洗器有殘水。若車載石蜜被雨。若船載",
    "X41n0730_007:0427b10": "水濺。如是等即名作淨。又須知漿有時非時分別",
    "X41n0730_007:0427b11": "時漿者。一切米汁粉汁乳酪漿是也。非時漿者。一",
    "X41n0730_007:0427b12": "切豆一切麥漬浸須不坼者是也。根本部云。其不",
    "X41n0730_007:0427b13": "濾者為時。其淨濾者為非時。仍須以水滴之為淨。",
    "X41n0730_007:0427b14": "律中有受無詞。義加受法云。",
    "X41n0730_007:0427b15": "大德一心念。我比丘(某甲)今為渴病因緣。此是蜜漿。",
    "X41n0730_007:0427b16": "為欲經非時服故。今於大德邊受(三說)。",
    "X41n0730_007:0427b17": "餘漿准此。若無渴病犯罪。",
    "X41n0730_007:0427b18": "釋　廬山東林遠公示疾垂終。有弟子進蜜漿於",
    "X41n0730_007:0427b19": "前。公止之云。請律閱證。有開緣不。葢由除渴病外",
    "X41n0730_007:0427b20": "則無聽爾。此法自手捧漿。口對前人。如是受之。",
    "X41n0730_007:0427b21": "非　事非。謂味甘非薄。未澄藥不。應病輙受等。",
    "X41n0730_007:0427b22": "餘非准前。",
    "X41n0730_007:0427b23": "○受七日藥法",
    "X41n0730_007:0427b24": "佛言。有酥油生酥蜜石蜜。世人所識有病因緣。聽",
    "X41n0730_007:0427c01": "時非時服。",
    "X41n0730_007:0427c02": "釋　此明七日藥體及受法也。律中時諸比丘秋",
    "X41n0730_007:0427c03": "月得病。顏色憔悴。形容枯燥癬白。佛作念云。有五",
    "X41n0730_007:0427c04": "種藥。酥油生酥蜜石蜜是世常用者。聽諸比丘食",
    "X41n0730_007:0427c05": "之。當藥不令麤相現。如食飯麨法。此初制也。諸病",
    "X41n0730_007:0427c06": "比丘得種種美食。至中不能食。況復五種藥。至中",
    "X41n0730_007:0427c07": "能食。然藥雖多。病人不能及時服故。復聽若時非",
    "X41n0730_007:0427c08": "時服之。今所依者。是第二制也。",
    "X41n0730_007:0427c09": "僧祇云。諸脂亦七日服。",
    "X41n0730_007:0427c10": "釋　彼律中。佛言。若病宜應者。聽服魚熊羆猪等",
    "X41n0730_007:0427c11": "脂。若論膏脂之別。謂戴角者脂。無角者膏。今云脂",
    "X41n0730_007:0427c12": "義兼膏故。",
    "X41n0730_007:0427c13": "應義加云。",
    "X41n0730_007:0427c14": "大德一心念。我比丘(某甲)今為熱病因緣。此酥七日",
    "X41n0730_007:0427c15": "藥為欲經宿服故。今於大德邊受(三說)。",
    "X41n0730_007:0427c16": "律本云。風病服油及五種脂。僧祇律云。具有對病。",
    "X41n0730_007:0427c17": "設藥法云之矣。",
    "X41n0730_007:0427c18": "釋　本律中因舍利弗患風病。醫教服酥油及魚",
    "X41n0730_007:0427c19": "熊羆猪鹿五種脂。聽時受時漉時煑。如油法也。僧",
    "X41n0730_007:0427c20": "祇具有對病設藥法云者。彼律謂病有四百四病。",
    "X41n0730_007:0427c21": "風病一百一。當用油脂治。火病一百一。當用酥治。",
    "X41n0730_007:0427c22": "水病一百一。當用蜜治。雜病一百一。雜謂兼風火",
    "X41n0730_007:0427c23": "水。當用上三種治。今受法中。但以熱病受酥故。引",
    "X41n0730_007:0427c24": "僧祇令知應病受藥。便更名也。按律攝云。受七日",
    "X41n0730_007:0428a01": "藥。正服之時。應告同梵行者云。我以一日服藥訖。",
    "X41n0730_007:0428a02": "餘有六日在。乃至七日准知。若為好容儀。或著滋",
    "X41n0730_007:0428a03": "味。或求肥盛。或詐偽心。服食諸藥。皆惡作罪。",
    "X41n0730_007:0428a04": "非　法非。謂病實錯稱。藥名交互等。事非。謂貪",
    "X41n0730_007:0428a05": "味詐受。漉煑非時等。餘非如前。",
    "X41n0730_007:0428a06": "○受盡形壽藥法",
    "X41n0730_007:0428a07": "佛言。一切鹹苦酢辛不任食者。有病因緣。聽盡形",
    "X41n0730_007:0428a08": "服。乃至灰土。大小便等亦手受加口法云。",
    "X41n0730_007:0428a09": "釋　此明盡形藥體及受法也。鹹苦酢辛非恒入",
    "X41n0730_007:0428a10": "咽。灰土便等世所厭惡。以此不堪任食者。而聽受",
    "X41n0730_007:0428a11": "為盡形藥。一則息貪味之心。因病強服。次則免俗",
    "X41n0730_007:0428a12": "譏之念。無過可求。若受時應自手持口。對前人受",
    "X41n0730_007:0428a13": "法云。",
    "X41n0730_007:0428a14": "大德一心念。我比丘(某甲)今為病因緣此薑椒盡形",
    "X41n0730_007:0428a15": "壽藥。為欲共宿長服故。今於大德邊受(三說)。",
    "X41n0730_007:0428a16": "若有餘藥。或白术散丸湯膏煎等。但不任為食者",
    "X41n0730_007:0428a17": "牒名加法。薩婆多云。如五石丸隨牒。一名餘藥通",
    "X41n0730_007:0428a18": "攝。",
    "X41n0730_007:0428a19": "釋　論云。若以時藥終身藥。助成七日藥。作七日",
    "X41n0730_007:0428a20": "藥服無過。以七日藥勢力多故。又助成七日藥故。",
    "X41n0730_007:0428a21": "或以時藥七日藥。以成終身藥。作終身藥服無過。",
    "X41n0730_007:0428a22": "或以終身藥七日藥。以成時藥。作時藥服。隨勢力",
    "X41n0730_007:0428a23": "多故。相助成故。若分數勢力等者。隨名取定。如五",
    "X41n0730_007:0428a24": "石丸。隨石作名。作終身藥服。故云如五石丸。隨牒",
    "X41n0730_007:0428b01": "一名。餘藥通攝也。按藥書中。有陽起石滴乳石紫",
    "X41n0730_007:0428b02": "石英白石英青蒙石蘆甘石雲母石滑石石羔乃",
    "X41n0730_007:0428b03": "至硃砂雄黃。等皆石之類。文云五石。亦大約言。",
    "X41n0730_007:0428b04": "非　人非。謂氣血未虗。病不恒舉等。事非。謂藥",
    "X41n0730_007:0428b05": "違盡形等。餘非准常。",
    "X41n0730_007:0428b06": "○衣說淨法",
    "X41n0730_007:0428b07": "佛言。長衣長如來八指廣四指。應淨施。不者犯墮。",
    "X41n0730_007:0428b08": "除波利迦羅衣不現前等。佛指四面廣二寸也。",
    "X41n0730_007:0428b09": "釋　長衣者。若受持三衣足。更得多餘衣財。名曰",
    "X41n0730_007:0428b10": "長衣。長八指廣四指者。明應量也。謂多餘衣財極。",
    "X41n0730_007:0428b11": "狹短者。長一尺六寸濶八寸。應須淨施。然律制有",
    "X41n0730_007:0428b12": "聽畜十日。及畜一月。內淨施者。若過十一日及三",
    "X41n0730_007:0428b13": "十一日見掌文時不淨施。即犯墮罪。此於止持中",
    "X41n0730_007:0428b14": "詳載。今唯明淨施法也。波利迦羅衣是梵語。華言",
    "X41n0730_007:0428b15": "云雜碎衣。除此不須現前作淨等者。謂小片糞掃",
    "X41n0730_007:0428b16": "衣也。",
    "X41n0730_007:0428b17": "薩婆多云。不應量者。過十日捨作突吉羅悔。乃至",
    "X41n0730_007:0428b18": "錢寶穀米等亦爾。",
    "X41n0730_007:0428b19": "釋　論云。長物凡有五種。一重寶。二錢及似寶。三",
    "X41n0730_007:0428b20": "若衣若衣財應量已上。四一切不應量。若衣若衣",
    "X41n0730_007:0428b21": "財。五一切穀米等。一切錢寶比丘不應畜。若僧中",
    "X41n0730_007:0428b22": "次第付者。應即向比丘說淨錢寶。應與同意淨人。",
    "X41n0730_007:0428b23": "不者至十一日地了時。應量衣。應捨對首。作波逸",
    "X41n0730_007:0428b24": "提懺。不應量衣。應捨作突吉羅懺。若比丘得穀米",
    "X41n0730_007:0428c01": "等。即日應作淨。若無白衣四眾邊作淨(謂優婆塞並小三眾)。",
    "X41n0730_007:0428c02": "若不作淨。至地了時。穀米應捨。作突吉羅懺。故云",
    "X41n0730_007:0428c03": "乃至錢寶穀米等亦爾。下文金粟法是也。",
    "X41n0730_007:0428c04": "○請施主法",
    "X41n0730_007:0428c05": "佛言。有二種淨法。真實淨。展轉淨法。",
    "X41n0730_007:0428c06": "釋　此引依揵度。真實淨施者。是實施與人也。展",
    "X41n0730_007:0428c07": "轉淨施者。乃作方便法也。薩婆多云。九十六種無",
    "X41n0730_007:0428c08": "淨施法。佛大慈悲方便力故。教令淨施。令諸弟子",
    "X41n0730_007:0428c09": "得畜長財。而不犯戒。非真實淨也。佛法以少欲為",
    "X41n0730_007:0428c10": "本。是故結戒不畜長財。而眾生根性不同。或有多",
    "X41n0730_007:0428c11": "預畜積。而後行道。得證聖法。是故如來先為結戒。",
    "X41n0730_007:0428c12": "而後設方便。於法無礙。眾生有益。如昔時有比丘",
    "X41n0730_007:0428c13": "來白佛言。與我清淨房舍。旛幢華葢。繒綵被褥。以",
    "X41n0730_007:0428c14": "香塗地絲竹音樂種種莊嚴佛敕阿難處處求索。",
    "X41n0730_007:0428c15": "即與具足比丘。在中心安行道。佛隨所應而為說",
    "X41n0730_007:0428c16": "法。即於是處斷結漏盡。成阿羅漢。以是因緣。佛法",
    "X41n0730_007:0428c17": "通塞。眾生根性唯佛知之。此比丘從第六天來生",
    "X41n0730_007:0428c18": "人間。隨本所習因而度之。是故既作淨施。得畜長",
    "X41n0730_007:0428c19": "財。而不犯戒。",
    "X41n0730_007:0428c20": "薩婆多云。應求持戒多聞者。而作施主。亦無請文。",
    "X41n0730_007:0428c21": "義加請法。",
    "X41n0730_007:0428c22": "釋　請持戒多聞者。則不生貪着。知物非己。為順",
    "X41n0730_007:0428c23": "聖教。與作方便。若不知戒少聞。謂物施我非他所",
    "X41n0730_007:0428c24": "有。恐起諍端。淨反不淨。若請者應具修威儀。作如",
    "X41n0730_007:0429a01": "是請云。",
    "X41n0730_007:0429a02": "大德一心念。我比丘(某甲)今請大德為衣藥鉢展轉",
    "X41n0730_007:0429a03": "淨施主。願大德為我作衣藥鉢展轉淨施主。慈愍故",
    "X41n0730_007:0429a04": "(三說)。",
    "X41n0730_007:0429a05": "其真實淨主及錢寶穀米等。俗人為主。並准請之。",
    "X41n0730_007:0429a06": "釋　謂若請真實淨施主者。改展轉二字作真實。",
    "X41n0730_007:0429a07": "若請俗人為淨主者。改大德二字作長壽。改衣藥",
    "X41n0730_007:0429a08": "鉢三字作錢寶穀米。餘詞無異。唯至誠叉手向說。",
    "X41n0730_007:0429a09": "不須禮拜也。",
    "X41n0730_007:0429a10": "○正說淨法",
    "X41n0730_007:0429a11": "善見云。若衣物眾多衣。段段說之。欲總說者。並縛",
    "X41n0730_007:0429a12": "相著。加重法云矣。",
    "X41n0730_007:0429a13": "釋　若段段說之名單非重。若總言眾多非單名",
    "X41n0730_007:0429a14": "重。故云欲總說者。並縛相著加重法云矣。凡說淨",
    "X41n0730_007:0429a15": "時。當至一如法持戒比丘所。若問施與誰。或展轉",
    "X41n0730_007:0429a16": "施。或真實捨。應稱先請施主。名恭敬具儀手捧衣",
    "X41n0730_007:0429a17": "云。",
    "X41n0730_007:0429a18": "大德。一心念。此是我(某甲)長衣未作淨。今為淨故。施",
    "X41n0730_007:0429a19": "與大德。為展轉淨故。(彼〔受〕者言)長老一心念。汝有是長衣。",
    "X41n0730_007:0429a20": "未作淨。為淨故施與我。我今受之。(〔受已言〕)汝施與誰。",
    "X41n0730_007:0429a21": "(彼當言)施與(某甲)。(受淨者言)長老一心念。汝有是長衣。未作",
    "X41n0730_007:0429a22": "淨。為淨故與我。我已受之。汝與(某甲)是衣。(某甲)已有。",
    "X41n0730_007:0429a23": "汝為(某甲)故。善護持著用。隨因緣(〔一說〕)。",
    "X41n0730_007:0429a24": "長鉢殘藥文並同准。",
    "X41n0730_007:0429b01": "釋　此法所得長物。既施有主。則我貪隨蠲。心境",
    "X41n0730_007:0429b02": "不執。聖慈雖聽著用。隨因緣者。令作親厚想取用",
    "X41n0730_007:0429b03": "故。設若仍存有我。恐難免過。由物作淨。其心不淨。",
    "X41n0730_007:0429b04": "若鉢藥長者。文同准此。亦攝真實展轉二種施也。",
    "X41n0730_007:0429b05": "非　人非。謂先不請主。或對主施等。法非。謂展",
    "X41n0730_007:0429b06": "轉真實。說問互錯等。事非。謂衣財違制。應量莫",
    "X41n0730_007:0429b07": "分。鉢藥越律。愛好貪味等。後四非相捃前明壞。",
    "X41n0730_007:0429b08": "○心念說淨法",
    "X41n0730_007:0429b09": "五分云。應偏袒右肩。胡跪手捉衣。心生口言云。",
    "X41n0730_007:0429b10": "我比丘(某甲)此長衣。淨施與(某甲)。(於五眾中隨意與之)隨彼取",
    "X41n0730_007:0429b11": "用。(得至十一日。復如前威儀言)我(某甲)此長衣。從(某甲)取還。(得至十日。",
    "X41n0730_007:0429b12": "復如初言)我(某甲)此長衣。淨施與(某甲)隨彼取用(如是捨故。受新",
    "X41n0730_007:0429b13": "十日一易)。",
    "X41n0730_007:0429b14": "釋　准此心念。唯聽獨住比丘由無同侶。離喧遠",
    "X41n0730_007:0429b15": "眾。故聽於出家。二大三小眾中但有親厚知識者",
    "X41n0730_007:0429b16": "任其稱名與取。若非獨住比丘必依正說。淨法行",
    "X41n0730_007:0429b17": "持也。",
    "X41n0730_007:0429b18": "非　人非。謂有侶同居等。法非。謂心念不言及",
    "X41n0730_007:0429b19": "言不了等。事非。謂衣財越制等。餘非合具。准",
    "X41n0730_007:0429b20": "知如前。",
    "X41n0730_007:0429b21": "○金粟淨法",
    "X41n0730_007:0429b22": "薩婆多云。錢寶穀米。並同長衣十日說淨。",
    "X41n0730_007:0429b23": "釋　此引例證也。論云。若得應量不應量衣。亦至",
    "X41n0730_007:0429b24": "十日過十日長物捨罪應懺。一切穀米等亦不得",
    "X41n0730_007:0429c01": "過一宿。同比丘法而云過一宿者。謂至次日同比",
    "X41n0730_007:0429c02": "丘法者。然比丘法不應捉畜錢寶穀米。若畜過一",
    "X41n0730_007:0429c03": "日。例同比丘。畜長衣法也。本部無此故。引證便用",
    "X41n0730_007:0429c04": "律本云。當持至可信優婆塞所。若守園人所。如是",
    "X41n0730_007:0429c05": "告言。",
    "X41n0730_007:0429c06": "此是我所不應。汝當知之。",
    "X41n0730_007:0429c07": "釋　此乃對俗捨寶法。守園人者。古養鳥獸曰苑。",
    "X41n0730_007:0429c08": "苑有垣曰園。此以鹿野苑標名。即僧伽藍民也。無",
    "X41n0730_007:0429c09": "論近事男及守園人。須是一往具信。不昧因果。知",
    "X41n0730_007:0429c10": "比丘法者。方可持錢寶等至彼所捨之。此是我所",
    "X41n0730_007:0429c11": "不應者。謂捉畜寶等。是我比丘法所不應。為汝當",
    "X41n0730_007:0429c12": "知之者。謂佛有教為淨故。方便與汝也。此即說淨",
    "X41n0730_007:0429c13": "法。若彼取還與比丘者。比丘當為彼人物故受敕。",
    "X41n0730_007:0429c14": "淨人使掌之。若得淨衣鉢尼師壇針筒。應持貿易",
    "X41n0730_007:0429c15": "受持之。廣如止持中明。",
    "X41n0730_007:0429c16": "論云。除錢及寶等一切長財。並五眾為長主。若說",
    "X41n0730_007:0429c17": "淨錢寶。希得衣物。施不須施。",
    "X41n0730_007:0429c18": "釋　若一切錢寶等。非出家人所畜持者。不得請",
    "X41n0730_007:0429c19": "為長主。故爾除之。若一切長財是出家人。理應持",
    "X41n0730_007:0429c20": "畜。所以五眾並可請為長主也。若說淨錢寶希得",
    "X41n0730_007:0429c21": "衣物施不須施者。希謂少也。若守持之。衣具少者。",
    "X41n0730_007:0429c22": "以說淨錢寶。買得受持。此則不須說淨復施。此准",
    "X41n0730_007:0429c23": "論云。若說淨錢寶。後貿一切衣財。作三衣鉢器。入",
    "X41n0730_007:0429c24": "百一物數。不須說淨。自百一衣物外一切說淨。百",
    "X41n0730_007:0430a01": "一者。大約多少而言。非謂實有之數。",
    "X41n0730_007:0430a02": "僧祇云。施主若死等。不得過十日。更覓施主說淨。",
    "X41n0730_007:0430a03": "釋　諸部並論但云。施主死。或遠去他國。須別請",
    "X41n0730_007:0430a04": "施主。不定期限。唯僧祇不得過十日而無主。若無",
    "X41n0730_007:0430a05": "長財主。應復請出家五眾。若無金粟主。應速覓居",
    "X41n0730_007:0430a06": "家信實者義。謂過期獲罪。",
    "X41n0730_007:0430a07": "毗尼母云。若衣物未說淨。點淨縫衣。著已淨者。則",
    "X41n0730_007:0430a08": "名衣和合淨。若色非法縫著如法者。是名色衣和",
    "X41n0730_007:0430a09": "合淨。更不須別淨。",
    "X41n0730_007:0430a10": "釋　點淨者。律云。除受持三衣外。餘得點作淨。點",
    "X41n0730_007:0430a11": "但三五七不得點如華形。今謂未點淨者。縫著已",
    "X41n0730_007:0430a12": "淨衣上也。彼論云。衣和合者。若衣作淨納。未作淨",
    "X41n0730_007:0430a13": "縫。納著衣上。若衣未淨納。已淨者。縫衣著納上。此",
    "X41n0730_007:0430a14": "二皆名淨衣。若得上色納。以此納縫。著條衣上。故",
    "X41n0730_007:0430a15": "名和合。應畜猶如酒。若和藥得飲。不和不得飲。上",
    "X41n0730_007:0430a16": "色與下色合得畜。若上色錦上色白雖和合。不應",
    "X41n0730_007:0430a17": "畜。今宣祖准義潤文也。",
    "X41n0730_007:0430a18": "附　按地持論云。菩薩先於一切。所畜資具。為非",
    "X41n0730_007:0430a19": "淨故。以清淨心。捨與十方諸佛菩薩。如比丘將現",
    "X41n0730_007:0430a20": "前衣物。捨與和尚阿闍黎等。今時講學專務名利。",
    "X41n0730_007:0430a21": "豈念聖言。自下壇場經多夏臘。至於淨法。一未霑",
    "X41n0730_007:0430a22": "身。寧知日用所資。無非穢物。箱囊所積。並是犯財。",
    "X41n0730_007:0430a23": "慢法欺心。自貽伊戚。學律者知而故犯。餘宗者固",
    "X41n0730_007:0430a24": "不足言。誰知報逐心成。豈信果由種結。況大小兩",
    "X41n0730_007:0430b01": "乘通名淨法。儻懷深信。豈憚奉行。輔行記云。有",
    "X41n0730_007:0430b02": "人言。凡諸所有非己物想。有益便用。說淨何為。今",
    "X41n0730_007:0430b03": "問等非己財。何不任於四海。有益便用。何不直付",
    "X41n0730_007:0430b04": "兩田(悲敬二田)。而閉之深房。封於囊篋。實懷他想用。必",
    "X41n0730_007:0430b05": "招愆(犯盜)忽。謂己財仍違說淨。說淨而施。於理何妨。",
    "X41n0730_007:0430b06": "任己執心。後生倣傚。故知不說淨人。深乖佛意。兩",
    "X41n0730_007:0430b07": "乘不攝。三根不收。若此出家豈非虗喪。第四衣",
    "X41n0730_007:0430b08": "藥受淨篇竟。",
    "X41n0730_007:0430b10": "毗尼作持續釋卷第七"
}