{
    "X04n0223_102:0677a22": "大方廣佛新華嚴經合論卷第一百二",
    "X04n0223_102:0677a23": "唐于闐國三藏沙門實叉難陀譯經",
    "X04n0223_102:0677a24": "唐太原方山長者李通玄造論",
    "X04n0223_102:0677b01": "唐福州開元寺沙門志寧釐經合論",
    "X04n0223_102:0677b02": "入法界品第三十九之十五",
    "X04n0223_102:0677b03": "【論】第五險難國婆須蜜女主無盡功德藏迴向。",
    "X04n0223_102:0677b04": "【經】爾時善財童子大智光明照啟其心思惟觀察見",
    "X04n0223_102:0677b05": "諸法性得了知一切言音陀羅尼門得受持一切法",
    "X04n0223_102:0677b06": "輪陀羅尼門得與一切眾生作所歸依大悲力得觀",
    "X04n0223_102:0677b07": "察一切法義理光明門得充滿法界清淨願得普照",
    "X04n0223_102:0677b08": "十方一切法智光明得徧莊嚴一切世界自在力得",
    "X04n0223_102:0677b09": "普發起一切菩薩業行圓滿願漸次遊行至險難國",
    "X04n0223_102:0677b10": "寶莊嚴城處處尋覓婆須蜜多女城中有人不知此",
    "X04n0223_102:0677b11": "女功德智慧作如是念今此童子諸根寂靜智慧明",
    "X04n0223_102:0677b12": "了不迷不亂諦視一尋無有疲懈無所取著目視不",
    "X04n0223_102:0677b13": "瞬心無所動甚深寬廣猶如大海不應於此婆須蜜",
    "X04n0223_102:0677b14": "女有貪愛心有顛倒心生於淨想生於欲想不應為",
    "X04n0223_102:0677b15": "此女色所攝此童子者不行魔行不入魔境不沒欲",
    "X04n0223_102:0677b16": "泥不被魔縛不應作處已能不作有何等意而求此",
    "X04n0223_102:0677b17": "女其中有人先知此女有智慧者告善財言善哉善",
    "X04n0223_102:0677b18": "哉善男子汝今乃能推求尋覓婆須蜜女汝已獲得",
    "X04n0223_102:0677b19": "廣大善利善男子汝應決定求佛果位決定欲為一",
    "X04n0223_102:0677b20": "切眾生作所依怙決定欲拔一切眾生貪愛毒箭決",
    "X04n0223_102:0677b21": "定欲破一切眾生於女色中所有淨想善男子婆須",
    "X04n0223_102:0677b22": "蜜女於此城內市廛之北自宅中住時善財童子聞",
    "X04n0223_102:0677b23": "是語已歡喜踊躍往詣其門見其住宅廣博嚴麗寶",
    "X04n0223_102:0677b24": "牆寶樹及以寶壍一一皆有十重圍遶其寶壍中香",
    "X04n0223_102:0677c01": "水盈滿金沙布地諸天寶華優鉢羅華波頭摩華拘",
    "X04n0223_102:0677c02": "物頭華芬陀利華徧覆水上宮殿樓閣處處分布門",
    "X04n0223_102:0677c03": "闥窻牖相望間列咸施網鐸悉置幡幢無量珍奇以",
    "X04n0223_102:0677c04": "為嚴飾琉璃為地眾寶間錯燒諸沉水塗以栴檀懸",
    "X04n0223_102:0677c05": "眾寶鈴風動成音散諸天華徧布其地種種嚴麗不",
    "X04n0223_102:0677c06": "可稱說諸珍寶藏其數百千十大園林以為莊嚴爾",
    "X04n0223_102:0677c07": "時善財見此女人顏貌端嚴色相圓滿皮膚金色目",
    "X04n0223_102:0677c08": "髮紺青不長不短不麤不細欲界人天無能與比音",
    "X04n0223_102:0677c09": "聲美妙超諸梵世一切眾生差別言音悉皆具足無",
    "X04n0223_102:0677c10": "不解了深達字義善巧談說得如幻智入方便門眾",
    "X04n0223_102:0677c11": "寶纓絡及諸嚴具莊嚴其身如意摩尼以為寶冠而",
    "X04n0223_102:0677c12": "冠其首復有無量眷屬圍遶皆共善根同一行願福",
    "X04n0223_102:0677c13": "德大藏具足無盡時婆須蜜多女從其身出廣大光",
    "X04n0223_102:0677c14": "明普照宅中一切宮殿遇斯光者身得清涼爾時善",
    "X04n0223_102:0677c15": "財前詣其所頂禮其足合掌而住白言聖者我已先",
    "X04n0223_102:0677c16": "發阿耨多羅三藐三菩提心而未知菩薩云何學菩",
    "X04n0223_102:0677c17": "薩行云何修菩薩道我聞聖者善能教誨願為我說",
    "X04n0223_102:0677c18": "彼即告言善男子我得菩薩解脫名離貪欲際隨其",
    "X04n0223_102:0677c19": "欲樂而為現身若天見我我為天女形貌光明殊勝",
    "X04n0223_102:0677c20": "無比如是乃至人非人等而見我者我即為現人非",
    "X04n0223_102:0677c21": "人女隨其樂欲皆令得見若有眾生欲意所纏來詣",
    "X04n0223_102:0677c22": "我所我為說法彼聞法已則離貪欲得菩薩無著境",
    "X04n0223_102:0677c23": "界三昧若有眾生暫見於我則離貪欲得菩薩歡喜",
    "X04n0223_102:0677c24": "三昧若有眾生暫與我語則離貪欲得菩薩無礙音",
    "X04n0223_102:0678a01": "聲三昧若有眾生暫執我手則離貪欲得菩薩徧往",
    "X04n0223_102:0678a02": "一切佛剎三昧若有眾生暫升我座則離貪欲得菩",
    "X04n0223_102:0678a03": "薩解脫光明三昧若有眾生暫觀於我則離貪欲得",
    "X04n0223_102:0678a04": "菩薩寂靜莊嚴三昧若有眾生見我頻伸則離貪欲",
    "X04n0223_102:0678a05": "得菩薩摧伏外道三昧若有眾生見我目瞬則離貪",
    "X04n0223_102:0678a06": "欲得菩薩佛境界光明三昧若有眾生抱持於我則",
    "X04n0223_102:0678a07": "離貪欲得菩薩攝一切眾生恒不捨離三昧若有眾",
    "X04n0223_102:0678a08": "生唼我脣吻則離貪欲得菩薩增長一切眾生福德",
    "X04n0223_102:0678a09": "藏三昧凡有眾生親近於我一切皆得住離貪際入",
    "X04n0223_102:0678a10": "菩薩一切智地現前無礙解脫善財白言聖者種何",
    "X04n0223_102:0678a11": "善根修何福業而得成就如是自在答言善男子我",
    "X04n0223_102:0678a12": "念過去有佛出世名為高行其王都城名曰妙門善",
    "X04n0223_102:0678a13": "男子彼高行如來哀愍眾生入於王城蹈彼門閫其",
    "X04n0223_102:0678a14": "城一切悉皆震動忽然廣博眾寶莊嚴無量光明遞",
    "X04n0223_102:0678a15": "相暎徹種種寶華散布其地諸天音樂同時俱奏一",
    "X04n0223_102:0678a16": "切諸天充滿虗空善男子我於彼時為長者妻名曰",
    "X04n0223_102:0678a17": "善慧見佛神力心生覺悟則與其夫往詣佛所以一",
    "X04n0223_102:0678a18": "寶錢而為供養是時文殊師利童子為佛侍者為我",
    "X04n0223_102:0678a19": "說法令發阿耨多羅三藐三菩提心善男子我唯知",
    "X04n0223_102:0678a20": "此菩薩離貪欲際解脫如諸菩薩摩訶薩成就無邊",
    "X04n0223_102:0678a21": "巧方便智其藏廣大境界無比而我云何能知能說",
    "X04n0223_102:0678a22": "彼功德行善男子於此南方有城名善度中有居士",
    "X04n0223_102:0678a23": "名鞞瑟胝羅彼常供養栴檀座佛塔汝詣彼問菩薩",
    "X04n0223_102:0678a24": "云何學菩薩行修菩薩道時善財童子頂禮其足遶",
    "X04n0223_102:0678b01": "無量帀殷勤瞻仰辭退而去。",
    "X04n0223_102:0678b02": "【論】第一正入當位法門者從爾時善財童子已下",
    "X04n0223_102:0678b03": "至我唯知此菩薩離貪欲際解脫門於此段中約",
    "X04n0223_102:0678b04": "立五門一念善知識教思惟升進二漸次遊行至",
    "X04n0223_102:0678b05": "險難國寶莊嚴城三處處推求婆須蜜女四於此",
    "X04n0223_102:0678b06": "城內市廛之北於自宅內而得見之五見已禮敬",
    "X04n0223_102:0678b07": "正申所求并授善財離貪欲際解脫隨所樂欲而",
    "X04n0223_102:0678b08": "為現身隨文釋義中善財於市廛之北自宅中住",
    "X04n0223_102:0678b09": "者以生死繁多為市廛北為坎位坎是北方主黑",
    "X04n0223_102:0678b10": "也是眾迷愚眾生之位也菩薩居此迷流愛海闤",
    "X04n0223_102:0678b11": "闠之處同行接生令其發明自宅中住者以眾生",
    "X04n0223_102:0678b12": "生死海是菩薩自所住宅菩薩以大悲故住一切",
    "X04n0223_102:0678b13": "眾生生死宅中度脫眾生成就普賢之行具足無",
    "X04n0223_102:0678b14": "量功德如經云善財童子往詣其門見其住宅廣",
    "X04n0223_102:0678b15": "博嚴麗已下廣說莊嚴此是初見其依報次爾時",
    "X04n0223_102:0678b16": "善財見此女人顏貌端嚴乃至皮膚金色是見其",
    "X04n0223_102:0678b17": "正報及諸藝能已下具如經說爾時善財前詣其",
    "X04n0223_102:0678b18": "所已下申請所求善男子已下正授善財所行之",
    "X04n0223_102:0678b19": "法菩薩解脫名離貪欲際以此解脫隨其樂欲而",
    "X04n0223_102:0678b20": "為現身十方三界所見不同如經具明又經云若",
    "X04n0223_102:0678b21": "有眾生暫見我者即離貪欲得菩薩歡喜三昧者",
    "X04n0223_102:0678b22": "明有信者而修禪定禪悅其心故若有眾生暫與",
    "X04n0223_102:0678b23": "我語者則離貪欲得菩薩無量音聲三昧者明從",
    "X04n0223_102:0678b24": "定發慧了音聲無體若有眾生執我手者則離貪",
    "X04n0223_102:0678c01": "欲得菩薩徧往一切佛剎三昧者是引接義如是",
    "X04n0223_102:0678c02": "已下升座是無相智增義暫觀於我是觀照義嚬",
    "X04n0223_102:0678c03": "伸是法悅義目瞬是見諦入佛智境也抱持於我",
    "X04n0223_102:0678c04": "者攝受不捨眾生義唼我脣吻者受教說法義凡",
    "X04n0223_102:0678c05": "有親近於我一一皆得離貪欲際入菩薩一切智",
    "X04n0223_102:0678c06": "地者都舉諸有親近無空過者皆獲一切智門此",
    "X04n0223_102:0678c07": "明二乘及出纏菩薩但求離苦未入大慈悲入於",
    "X04n0223_102:0678c08": "生死海同事接生門不達法界自在智王處染淨",
    "X04n0223_102:0678c09": "而無垢會無依處普光明智圓滿十方任運利生",
    "X04n0223_102:0678c10": "無縛無解方名永離貪欲際也厭而出纏無大悲",
    "X04n0223_102:0678c11": "行智未究竟有所依在修行不應以得心一分無",
    "X04n0223_102:0678c12": "相無願無作空解脫行莫以為足應修智悲發起",
    "X04n0223_102:0678c13": "願求誓度眾生學差別智盡三界法無不皆知明",
    "X04n0223_102:0678c14": "用三界事便成法界善照自他十二緣生成一切",
    "X04n0223_102:0678c15": "智了無邊劫與今無二不求餘處別有出世解脫",
    "X04n0223_102:0678c16": "涅槃以無作無依智印三界法本唯佛法法本如",
    "X04n0223_102:0678c17": "是無別思求一依十住十行十迴向法門圓會自",
    "X04n0223_102:0678c18": "當相稱此婆須蜜女是會第五無盡功德藏迴向",
    "X04n0223_102:0678c19": "門為以行齊生死是非見亡以法界禪門真俗二",
    "X04n0223_102:0678c20": "染俱盡以性等法界智周有無無行不行無生不",
    "X04n0223_102:0678c21": "利招多福德故名無盡功德藏善財白言聖者種",
    "X04n0223_102:0678c22": "何善根修何功德已下其女與善財說自往昔因",
    "X04n0223_102:0678c23": "高行如來出世為長者妻布施寶錢及文殊師利",
    "X04n0223_102:0678c24": "勸發大菩提心以是因緣得如斯解脫我唯知此",
    "X04n0223_102:0679a01": "離貪欲際解脫者明往因以捨所重寶錢是離貪",
    "X04n0223_102:0679a02": "文殊師利勸發無性菩提心是離欲如一寶錢其",
    "X04n0223_102:0679a03": "所施不多為心貴重故能捨與多非異此是無盡",
    "X04n0223_102:0679a04": "功德藏迴向亦以禪波羅蜜為體明圓通諸法是",
    "X04n0223_102:0679a05": "寶錢義約智門中諸位通治約位門中以治第五",
    "X04n0223_102:0679a06": "迴向中以出世禪入於生死真俗染淨不自在障",
    "X04n0223_102:0679a07": "行不自在徧眾生障治令自在故第二推德升進",
    "X04n0223_102:0679a08": "中從如諸菩薩摩訶薩已下至辭退而去有六行",
    "X04n0223_102:0679a09": "經分為五門一推德升進二示其方所及以城名",
    "X04n0223_102:0679a10": "善度三舉善知識居士名鞞瑟胝羅四舉善知識",
    "X04n0223_102:0679a11": "所行事業供養栴檀塔座五禮敬辭退而去隨文",
    "X04n0223_102:0679a12": "釋義者南方如初釋城名善度者約此長者善度",
    "X04n0223_102:0679a13": "眾生故居士名鞞瑟胝羅者此云包攝為此居士",
    "X04n0223_102:0679a14": "智慧廣大包攝十方一切法門具云悉怛[口*履]曳此",
    "X04n0223_102:0679a15": "飜為慈氏為明以第六出世智慧處俗行慈方便",
    "X04n0223_102:0679a16": "利生以行成名故。",
    "X04n0223_102:0679a17": "第六善度城鞞瑟胝羅居士主隨順堅固一切善",
    "X04n0223_102:0679a18": "根迴向。",
    "X04n0223_102:0679a19": "【經】爾時善財童子漸次遊行至善度城詣居士宅頂",
    "X04n0223_102:0679a20": "禮其足合掌而立白言聖者我已先發阿耨多羅三",
    "X04n0223_102:0679a21": "藐三菩提心而未知菩薩云何學菩薩行云何修菩",
    "X04n0223_102:0679a22": "薩道我聞聖者善能誘誨願為我說居士告言善男",
    "X04n0223_102:0679a23": "子我得菩薩解脫名不般涅槃際善男子我不生心",
    "X04n0223_102:0679a24": "言如是如來已般涅槃如是如來現般涅槃如是如",
    "X04n0223_102:0679b01": "來當般涅槃我知十方一切世界諸佛如來畢竟無",
    "X04n0223_102:0679b02": "有般涅槃者唯除為欲調伏眾生而示現耳善男子",
    "X04n0223_102:0679b03": "我開栴檀座如來塔門時得三昧名佛種無盡善男",
    "X04n0223_102:0679b04": "子我念念中入此三昧念念得知一切無量殊勝之",
    "X04n0223_102:0679b05": "事善財白言此三昧者境界云何居士答言善男子",
    "X04n0223_102:0679b06": "我入此三昧隨其次第見此世界一切諸佛所謂迦",
    "X04n0223_102:0679b07": "葉佛拘那含牟尼佛拘留孫佛尸棄佛毗婆尸佛提",
    "X04n0223_102:0679b08": "舍佛弗沙佛無上勝佛無上蓮華佛如是等而為上",
    "X04n0223_102:0679b09": "首於一念頃得見百佛得見千佛得見百千佛得見",
    "X04n0223_102:0679b10": "億佛千億佛百千億佛阿庾多億佛那由他億佛乃",
    "X04n0223_102:0679b11": "至不可說不可說世界微塵數佛如是一切次第皆",
    "X04n0223_102:0679b12": "見亦見彼佛初始發心種諸善根獲勝神通成就大",
    "X04n0223_102:0679b13": "願修行妙行具波羅蜜入菩薩地得清淨忍摧伏魔",
    "X04n0223_102:0679b14": "軍成正等覺國土清淨眾會圍遶放大光明轉妙法",
    "X04n0223_102:0679b15": "輪神通變現種種差別我悉能持我悉能憶悉能觀",
    "X04n0223_102:0679b16": "察分別顯示未來彌勒佛等一切諸佛現在毗盧遮",
    "X04n0223_102:0679b17": "那佛等一切諸佛悉亦如是如此世界十方世界所",
    "X04n0223_102:0679b18": "有三世一切諸佛聲聞獨覺諸菩薩眾悉亦如是善",
    "X04n0223_102:0679b19": "男子我唯得此菩薩所得不般涅槃際解脫如諸菩",
    "X04n0223_102:0679b20": "薩摩訶薩以一念智普知三世一念徧入一切三昧",
    "X04n0223_102:0679b21": "如來智日恒照其心於一切法無有分別了一切佛",
    "X04n0223_102:0679b22": "悉皆平等如來及我一切眾生等無有二知一切法",
    "X04n0223_102:0679b23": "自性清淨無有思慮無有動轉而能普入一切世間",
    "X04n0223_102:0679b24": "離諸分別住佛法印悉能開悟法界眾生而我云何",
    "X04n0223_102:0679c01": "能知能說彼功德行善男子於此南方有山名補怛",
    "X04n0223_102:0679c02": "洛迦彼有菩薩名觀自在汝詣彼問菩薩云何學菩",
    "X04n0223_102:0679c03": "薩行修菩薩道即說頌言。",
    "X04n0223_102:0679c04": "　海上有山多聖賢　　眾寶所成極清淨",
    "X04n0223_102:0679c05": "　華果樹林皆徧滿　　泉流池沼悉具足",
    "X04n0223_102:0679c06": "　勇猛丈夫觀自在　　為利眾生住此山",
    "X04n0223_102:0679c07": "　汝應往問諸功德　　彼當示汝大方便",
    "X04n0223_102:0679c08": "時善財童子頂禮其足遶無量帀已殷勤瞻仰辭退",
    "X04n0223_102:0679c09": "而去。",
    "X04n0223_102:0679c10": "【論】第一正入當位法門中從爾時善財童子已下",
    "X04n0223_102:0679c11": "至我唯知此菩薩所有佛不涅槃際解脫於此段",
    "X04n0223_102:0679c12": "中約立五門一漸次遊行至善度城二詣居士宅",
    "X04n0223_102:0679c13": "頂禮其足三合掌而立正申所求四居士為善財",
    "X04n0223_102:0679c14": "正說所行之法所行解脫門名不涅槃際五舉所",
    "X04n0223_102:0679c15": "現行供養栴檀座塔者經云我開栴檀座如來塔",
    "X04n0223_102:0679c16": "門時得三昧名佛種無盡者明一切眾生分別心",
    "X04n0223_102:0679c17": "皆是如來智慧種同於諸佛智慧種無有生滅等",
    "X04n0223_102:0679c18": "相此同十住中第六住十地中第六地十行中第",
    "X04n0223_102:0679c19": "六行以十住十行中第六出世間之智慧門迴向",
    "X04n0223_102:0679c20": "入纏處俗中智慧利生之行故為居士身處世化",
    "X04n0223_102:0679c21": "俗置一塔室於中安置一栴檀座不置形像表第",
    "X04n0223_102:0679c22": "六智慧門達無相法也以此塔座供養諸佛現在",
    "X04n0223_102:0679c23": "其前明無相法無有三世古今之見為以自佛智",
    "X04n0223_102:0679c24": "慧與一切諸佛智慧無相體同皆為一際一切眾",
    "X04n0223_102:0680a01": "生亦與一切諸佛智慧本來一際為諸眾生說如",
    "X04n0223_102:0680a02": "斯法令諸眾生開佛知見悟佛知見入佛知見故",
    "X04n0223_102:0680a03": "城名善度居士名含攝含攝一切諸佛一切眾生",
    "X04n0223_102:0680a04": "智慧皆一體不生滅故既是諸佛智慧無生滅性",
    "X04n0223_102:0680a05": "一切眾生亦不生滅以此法故得一切諸佛不入",
    "X04n0223_102:0680a06": "涅槃此意明如座上無相是佛故善財白言此三",
    "X04n0223_102:0680a07": "昧境界云何已下是居士答入此三昧見佛之數",
    "X04n0223_102:0680a08": "此界他方三世諸佛總皆得見所有見佛之數如",
    "X04n0223_102:0680a09": "經具明意明諸佛眾生無生滅相方便以將其栴",
    "X04n0223_102:0680a10": "檀座塔引接表示令一切眾生達自身心性相智",
    "X04n0223_102:0680a11": "慧如栴檀座塔本來無相本來佛也明性相皆無",
    "X04n0223_102:0680a12": "俱不生滅達相如化了性如空智無依住何有生",
    "X04n0223_102:0680a13": "滅此是隨順堅固一切善根迴向以般若波羅蜜",
    "X04n0223_102:0680a14": "為體餘九為伴此治出世智慧處生死中行大慈",
    "X04n0223_102:0680a15": "悲不自在障令得自在故第二推德升進中從如",
    "X04n0223_102:0680a16": "諸菩薩摩訶薩至辭退而去并頌有十四行經分",
    "X04n0223_102:0680a17": "為五門一推德升進二示善知識方所三舉山名",
    "X04n0223_102:0680a18": "補怛洛迦四舉善知識名觀自在正號觀世音五",
    "X04n0223_102:0680a19": "禮敬辭退隨文釋義者山名補怛洛迦者此云小",
    "X04n0223_102:0680a20": "白華樹山為此山多生白華樹其華甚香香氣遠",
    "X04n0223_102:0680a21": "及為明此聖者修慈悲行門以謙下極小為行也",
    "X04n0223_102:0680a22": "華者明開敷萬行故此慈悲謙小和悅行華開敷",
    "X04n0223_102:0680a23": "教化行香遠熏一切眾生皆令聞其名者發菩提",
    "X04n0223_102:0680a24": "心故舉善知識名觀自在者以舊經云觀世音為",
    "X04n0223_102:0680b01": "正梵云光世音以慈悲光照世間聞苦便救有待",
    "X04n0223_102:0680b02": "念而方救者意令彼迴心專緣善法發心令功德",
    "X04n0223_102:0680b03": "善根深固也問觀自在可無慈悲何以要須光世",
    "X04n0223_102:0680b04": "音答曰夫一切菩薩約行成名約名行表位雖一",
    "X04n0223_102:0680b05": "切菩薩皆具智慧二門今以名行表升進要須以",
    "X04n0223_102:0680b06": "名表法今此第七隨順一切眾生迴向成處世慈",
    "X04n0223_102:0680b07": "悲門以光世音名是慈悲之號以為表位行門令",
    "X04n0223_102:0680b08": "升進也觀自在者但明觀照成出世般若義自在",
    "X04n0223_102:0680b09": "故以表觀世間苦表悲門不如觀世音之號法華",
    "X04n0223_102:0680b10": "中云普賢菩薩從東方寶威德上王佛所來者又",
    "X04n0223_102:0680b11": "餘經云觀世音在西方阿彌陀佛所者總是如來",
    "X04n0223_102:0680b12": "密意方便表法成名意云東方是智西方是悲以",
    "X04n0223_102:0680b13": "方表法實無方所但約東為春陽發生日出普照",
    "X04n0223_102:0680b14": "二十八宿中東方角及房心等七星皆為眾善位",
    "X04n0223_102:0680b15": "以表智門西方七宿昂畢參等主白虎秋殺義昂",
    "X04n0223_102:0680b16": "為刑獄多主罰惡以觀世音主之而實佛國一方",
    "X04n0223_102:0680b17": "滿十方一塵含法界何有方所而存自他隔礙別",
    "X04n0223_102:0680b18": "佛也先德飜經之士以三乘教謂此方無觀世音",
    "X04n0223_102:0680b19": "以觀自在充號此非實得法界毗盧遮那如來境",
    "X04n0223_102:0680b20": "智道理於法華經中會三入一門中具有此三法",
    "X04n0223_102:0680b21": "文殊普賢觀世音菩薩表法身無相慧及根本智",
    "X04n0223_102:0680b22": "即文殊之行主之表從根本智起差別行以普賢",
    "X04n0223_102:0680b23": "主之表大慈悲心恒處苦流不求出離以觀世音",
    "X04n0223_102:0680b24": "主之以此三法屬於一人所行行令具足徧周一",
    "X04n0223_102:0680c01": "切眾生界教化眾生令無有餘名毗盧遮那佛即",
    "X04n0223_102:0680c02": "明一切處文殊一切處普賢一切處觀世音一切",
    "X04n0223_102:0680c03": "處毗盧遮那乃至微塵中重重充徧且約略明也",
    "X04n0223_102:0680c04": "如海上有山多賢聖者此約南海之上亦主生死",
    "X04n0223_102:0680c05": "海上餘義如文具明亦約慈悲為泉流。",
    "X04n0223_102:0680c06": "第七補怛洛山觀世音菩薩主隨順一切眾生迴",
    "X04n0223_102:0680c07": "向。",
    "X04n0223_102:0680c08": "【經】爾時善財童子一心思惟彼居士教入彼菩薩解",
    "X04n0223_102:0680c09": "脫之藏得彼菩薩能隨念力憶彼諸佛出現次第念",
    "X04n0223_102:0680c10": "彼諸佛相續次第持彼諸佛名號次第觀彼諸佛所",
    "X04n0223_102:0680c11": "說妙法知彼諸佛具足莊嚴見彼諸佛成正等覺了",
    "X04n0223_102:0680c12": "彼諸佛不思議業漸次遊行至於彼山處處求覓此",
    "X04n0223_102:0680c13": "大菩薩見其西面巖谷之中泉流瑩暎樹林蓊鬱香",
    "X04n0223_102:0680c14": "草柔輭右旋布地觀自在菩薩於金剛寶石上結跏",
    "X04n0223_102:0680c15": "趺坐無量菩薩皆坐寶石恭敬圍遶而為宣說大慈",
    "X04n0223_102:0680c16": "悲法令其攝受一切眾生善財見已歡喜踊躍合掌",
    "X04n0223_102:0680c17": "諦觀目不暫瞬作如是念善知識者則是如來善知",
    "X04n0223_102:0680c18": "識者一切法雲善知識者諸功德藏善知識者難可",
    "X04n0223_102:0680c19": "值遇善知識者十力寶因善知識者無盡智炬善知",
    "X04n0223_102:0680c20": "識者福德根芽善知識者一切智門善知識者智海",
    "X04n0223_102:0680c21": "導師善知識者至一切智助道之具便即往詣大菩",
    "X04n0223_102:0680c22": "薩所爾時觀自在菩薩遙見善財告言善來汝發大",
    "X04n0223_102:0680c23": "乘意普攝眾生起正直心專求佛法大悲深重救護",
    "X04n0223_102:0680c24": "一切普賢妙行相續現前大願深心圓滿清淨勤求",
    "X04n0223_102:0681a01": "佛法悉能領受積集善根恒無厭足順善知識不違",
    "X04n0223_102:0681a02": "其教從文殊師利功德智慧大海所生其心成熟得",
    "X04n0223_102:0681a03": "佛勢力已獲廣大三昧光明專意希求甚深妙法常",
    "X04n0223_102:0681a04": "見諸佛生大歡喜智慧清淨猶如虗空既自明了復",
    "X04n0223_102:0681a05": "為他說安住如來智慧光明爾時善財童子頂禮觀",
    "X04n0223_102:0681a06": "自在菩薩足遶無數帀合掌而住白言聖者我已先",
    "X04n0223_102:0681a07": "發阿耨多羅三藐三菩提心而未知菩薩云何學菩",
    "X04n0223_102:0681a08": "薩行云何修菩薩道我聞聖者善能教誨願為我說",
    "X04n0223_102:0681a09": "菩薩告言善哉善哉善男子汝已能發阿耨多羅三",
    "X04n0223_102:0681a10": "藐三菩提心善男子我已成就菩薩大悲行解脫門",
    "X04n0223_102:0681a11": "善男子我以此菩薩大悲行門平等教化一切眾生",
    "X04n0223_102:0681a12": "相續不斷善男子我住此大悲行門常在一切諸如",
    "X04n0223_102:0681a13": "來所普現一切眾生之前或以布施攝取眾生或以",
    "X04n0223_102:0681a14": "愛語或以利行或以同事攝取眾生或現色身攝取",
    "X04n0223_102:0681a15": "眾生或現種種不思議色淨光明網攝取眾生或以",
    "X04n0223_102:0681a16": "音聲或以威儀或為說法或現神變令其心悟而得",
    "X04n0223_102:0681a17": "成熟或為化現同類之形與其共居而成熟之善男",
    "X04n0223_102:0681a18": "子我修行此大悲行門願常救護一切眾生願一切",
    "X04n0223_102:0681a19": "眾生離險道怖離熱惱怖離迷惑怖離繫縛怖離殺",
    "X04n0223_102:0681a20": "害怖離貧窮怖離不活怖離惡名怖離於死怖離大",
    "X04n0223_102:0681a21": "眾怖離惡趣怖離黑闇怖離遷移怖離愛別怖離怨",
    "X04n0223_102:0681a22": "會怖離逼迫身怖離逼迫心怖離憂悲怖復作是願",
    "X04n0223_102:0681a23": "願諸眾生若念於我若稱我名若見我身皆得免離",
    "X04n0223_102:0681a24": "一切怖畏善男子我以此方便令諸眾生離怖畏已",
    "X04n0223_102:0681b01": "復教令發阿耨多羅三藐三菩提心永不退轉善男",
    "X04n0223_102:0681b02": "子我唯得此菩薩大悲行門如諸菩薩摩訶薩已淨",
    "X04n0223_102:0681b03": "普賢一切願已住普賢一切行常行一切諸善法常",
    "X04n0223_102:0681b04": "入一切諸三昧常住一切無邊劫常知一切三世法",
    "X04n0223_102:0681b05": "常詣一切無邊剎常息一切眾生惡常長一切眾生",
    "X04n0223_102:0681b06": "善常絕眾生生死流而我云何能知能說彼功德行",
    "X04n0223_102:0681b07": "爾時東方有一菩薩名曰正趣從空中來至娑婆世",
    "X04n0223_102:0681b08": "界輪圍山頂以足按地其娑婆世界六種震動一切",
    "X04n0223_102:0681b09": "皆以眾寶莊嚴正趣菩薩放身光明暎蔽一切日月",
    "X04n0223_102:0681b10": "星電天龍八部釋梵護世所有光明皆如聚墨其光",
    "X04n0223_102:0681b11": "普照一切地獄畜生餓鬼閻羅王處令諸惡趣眾苦",
    "X04n0223_102:0681b12": "皆滅煩惱不起憂悲悉離又於一切諸佛國土普雨",
    "X04n0223_102:0681b13": "一切華香纓絡衣服幢蓋如是所有諸莊嚴具供養",
    "X04n0223_102:0681b14": "於佛復隨眾生心之所樂普於一切諸宮殿中而現",
    "X04n0223_102:0681b15": "其身令其見者皆悉歡喜然後來詣觀自在所時觀",
    "X04n0223_102:0681b16": "自在菩薩告善財言善男子汝見正趣菩薩來此會",
    "X04n0223_102:0681b17": "不白言已見告言善男子汝可往問菩薩云何學菩",
    "X04n0223_102:0681b18": "薩行修菩薩道。",
    "X04n0223_102:0681b19": "【論】第一正入當位法門中從爾時善財童子已下",
    "X04n0223_102:0681b20": "至我唯知此大悲行門於此段中約立五門一念",
    "X04n0223_102:0681b21": "善知識教思惟升進二漸次遊行至於彼山處處",
    "X04n0223_102:0681b22": "求覓此大菩薩三見其西面巖谷之中觀世音菩",
    "X04n0223_102:0681b23": "薩於金剛寶石上結跏趺坐四善財見已歡喜觀",
    "X04n0223_102:0681b24": "世音遙見善財稱歎五善財頂禮申請觀世音為",
    "X04n0223_102:0681c01": "說大慈悲行解脫門隨文釋義者如第五婆須蜜",
    "X04n0223_102:0681c02": "女以師子嚬伸引接成悲舉行及報身相及境界",
    "X04n0223_102:0681c03": "所居皆寶莊嚴至第六第七迴向為大悲至極就",
    "X04n0223_102:0681c04": "物利生不就自報就眾生界穢境而居巖谷泉流",
    "X04n0223_102:0681c05": "瑩暎樹林蓊鬱香草柔輭右旋布地觀世音菩薩",
    "X04n0223_102:0681c06": "坐金剛寶石無量菩薩皆坐寶石此是所居處表",
    "X04n0223_102:0681c07": "巖谷明險道惡趣流泉瑩暎者明慈悲瑩徹樹林",
    "X04n0223_102:0681c08": "蓊鬱者表慈心蔭密香草柔輭者表和言芳教熏",
    "X04n0223_102:0681c09": "悅人心右旋布地者表眾生順化布慈悲地令有",
    "X04n0223_102:0681c10": "所歸觀世音菩薩坐金剛石者表以金剛智用隨",
    "X04n0223_102:0681c11": "悲行堅實深重無所傾動也結跏趺坐者智悲交",
    "X04n0223_102:0681c12": "徹也無量菩薩皆坐寶石上悲行堅厚也善財諦",
    "X04n0223_102:0681c13": "觀目不暫瞬者敬法貴人慈心見徹無別念也善",
    "X04n0223_102:0681c14": "財歎德如經具明善財往詣觀世音所觀世音菩",
    "X04n0223_102:0681c15": "薩遙見善財即云善來并諸稱歎未及致敬先有",
    "X04n0223_102:0681c16": "是言者明大悲深厚先致慰問及稱歎然後頂禮",
    "X04n0223_102:0681c17": "旋遶申其所請觀世音菩薩授與善財大悲行解",
    "X04n0223_102:0681c18": "脫門明迴向第七住第七地中修出世慈悲令成",
    "X04n0223_102:0681c19": "入俗慈悲之行至此位中菩薩是第七等隨順一",
    "X04n0223_102:0681c20": "切眾生迴向滿故入俗智亦於此行故如下文指",
    "X04n0223_102:0681c21": "位雖在東方有菩薩名為正趣及至見時還同會",
    "X04n0223_102:0681c22": "而居表此位菩薩入俗現行悲智齊也至次下文",
    "X04n0223_102:0681c23": "和會經云善男子我住此大悲行門常在一切諸",
    "X04n0223_102:0681c24": "佛如來所普現一切眾生之前以四攝事攝眾生",
    "X04n0223_102:0682a01": "廣如經說意明不離根本智十方世界對現色身",
    "X04n0223_102:0682a02": "慈悲利物已下廣明觀世音菩薩自所誓願利眾",
    "X04n0223_102:0682a03": "生事行如下具明我唯得此菩薩大悲行門已下",
    "X04n0223_102:0682a04": "是推德升進此是等隨順一切眾生迴向門方便",
    "X04n0223_102:0682a05": "波羅蜜為主餘九為伴約智門中諸位通治約位",
    "X04n0223_102:0682a06": "門中治十住十行中出世大悲處俗不自在障令",
    "X04n0223_102:0682a07": "得自在也第二推德升進中從如諸菩薩已下至",
    "X04n0223_102:0682a08": "修菩薩道有十八行半經分為五門一推德升進",
    "X04n0223_102:0682a09": "二示善知識方所三舉善知識名為正趣四重歎",
    "X04n0223_102:0682a10": "善知識光明威德神通普化五勸令往問問曰此",
    "X04n0223_102:0682a11": "何意不云辭退而去答曰為此觀世音菩薩會中",
    "X04n0223_102:0682a12": "見正趣菩薩表智悲二位在此位齊滿表悲終即",
    "X04n0223_102:0682a13": "無明之智自成明悲智無二體故不辭去也又明",
    "X04n0223_102:0682a14": "從師子嚬伸比丘尼修悲起智從此第八迴向至",
    "X04n0223_102:0682a15": "第十迴向地神即從智成悲即天神是智地神是",
    "X04n0223_102:0682a16": "悲明智悲合體即普賢行自在此明智悲應真體",
    "X04n0223_102:0682a17": "通神性名之天地之神非世鬼神也觀世音菩薩",
    "X04n0223_102:0682a18": "云東方有一菩薩名曰正趣者明正智無邪故云",
    "X04n0223_102:0682a19": "正趣從空而來者明智體無依性無形質神無不",
    "X04n0223_102:0682a20": "徧自體真空起如幻身應緣利物一剎那際響應",
    "X04n0223_102:0682a21": "十方性無往來以虗空而現幻像故云從空而來",
    "X04n0223_102:0682a22": "東方者表是智也云南方表法為虗無為明為離",
    "X04n0223_102:0682a23": "離中虗為明為正為日離者麗也以明麗於地以",
    "X04n0223_102:0682a24": "北方為坎為黑以子為陰極癸為陰終以背黑而",
    "X04n0223_102:0682b01": "從明背邪而從正是初啟蒙之位故往南方今至",
    "X04n0223_102:0682b02": "第八真如相迴向即明東方為智為震為雷為音",
    "X04n0223_102:0682b03": "聲為青龍為春生為福德為吉慶日生於寅出於",
    "X04n0223_102:0682b04": "卯定是非於辰巳也至午已來總屬陽位午為陽",
    "X04n0223_102:0682b05": "極未為陽終自未至丑是陰位以此第八智增明",
    "X04n0223_102:0682b06": "真如相迴向即取東方為智明照萬邪故入於生",
    "X04n0223_102:0682b07": "死震動萬有令明生故教化眾生達真如故照愚",
    "X04n0223_102:0682b08": "夫道成君子之德故破佞邪道成正智故照一切",
    "X04n0223_102:0682b09": "惡生一切善故長諸善根成白淨無垢吉祥福德",
    "X04n0223_102:0682b10": "故故東方表智西方表悲以此二位明悲智齊故",
    "X04n0223_102:0682b11": "正趣菩薩從東方來白華山西一處而見以明東",
    "X04n0223_102:0682b12": "表智西表悲此觀音正趣會悲智二位一分始終",
    "X04n0223_102:0682b13": "自此已去從智行悲也即次後天地之神是以明",
    "X04n0223_102:0682b14": "從悲行智即行狹不終以智行悲即行廣無限自",
    "X04n0223_102:0682b15": "在故如十地位滿智悲功成十一地中還以悲為",
    "X04n0223_102:0682b16": "體以智為用即摩耶是悲生佛是智如是一一位",
    "X04n0223_102:0682b17": "中升進皆有意趣總別同異如東西南北表自有",
    "X04n0223_102:0682b18": "趣求啟迷發明即往南方表之若明智悲益俗即",
    "X04n0223_102:0682b19": "東西表之觀音在白華山西者白者金位也西方",
    "X04n0223_102:0682b20": "白表金位也主將位也東方者木位主青像主相",
    "X04n0223_102:0682b21": "位也相主生將主殺如來以約世間法則安立法",
    "X04n0223_102:0682b22": "門令世間易解故以此殺害之處置大慈悲之門",
    "X04n0223_102:0682b23": "以為救苦以東方春生之位置大智之門以表智",
    "X04n0223_102:0682b24": "生眾善令易達其事故如老子云上將軍居右偏",
    "X04n0223_102:0682c01": "將軍居左明上者明而具慈恐妄殺也而實大象",
    "X04n0223_102:0682c02": "混然何有方形而可得也但約法立名設其則也",
    "X04n0223_102:0682c03": "然智悲之道以一法而滿十方以一行而行一切",
    "X04n0223_102:0682c04": "萬行雖然約世軌則設法不無如世陳設者是隨",
    "X04n0223_102:0682c05": "方應用也是故此經觀世音菩薩云東方有菩薩",
    "X04n0223_102:0682c06": "名為正趣表第八智位照世間大夜故此同十住",
    "X04n0223_102:0682c07": "十行十地十一地第八無功智之大用故位同升",
    "X04n0223_102:0682c08": "進生熟逆順有異此正趣菩薩從空中來至娑婆",
    "X04n0223_102:0682c09": "世界輪圍山頂以足指按地其娑婆世界六種震",
    "X04n0223_102:0682c10": "動者表智能破闇眾生惑滅境亡散也智現妄亡",
    "X04n0223_102:0682c11": "妄業所報得大地之境界亦亡散故地動動者散",
    "X04n0223_102:0682c12": "也如定現前妄亡智應報境盡亡足指按地者智",
    "X04n0223_102:0682c13": "之所行也表以法空起智現前眾執皆散輪圍山",
    "X04n0223_102:0682c14": "是妄所執之執境無依智現所執境無以禪觀方",
    "X04n0223_102:0682c15": "明不可以想心斟酌一切皆以眾寶莊嚴者明妄",
    "X04n0223_102:0682c16": "亡境滅隨智淨福相應即諸功德便現放身光明",
    "X04n0223_102:0682c17": "暎蔽一切日月星電天龍八部釋梵護世四王所",
    "X04n0223_102:0682c18": "有光明皆如聚墨其光普照一切地獄畜生者如",
    "X04n0223_102:0682c19": "三界之光皆有漏業隨生滅心功德所生皆未離",
    "X04n0223_102:0682c20": "生滅我所有漏業果皆有自他能所得業在如真",
    "X04n0223_102:0682c21": "理智無漏無我無作具法性清淨任性大慈悲之",
    "X04n0223_102:0682c22": "智光非世所及無有隔障邊際分劑可及十方洞",
    "X04n0223_102:0682c23": "徹六道徧周故已下智悲之行如經具明。",
    "X04n0223_102:0682c24": "第八正趣菩薩主真如相迴向。",
    "X04n0223_102:0683a01": "【經】爾時善財童子敬承其教遽即往詣彼菩薩所頂",
    "X04n0223_102:0683a02": "禮其足合掌而立白言聖者我已先發阿耨多羅三",
    "X04n0223_102:0683a03": "藐三菩提心而未知菩薩云何學菩薩行云何修菩",
    "X04n0223_102:0683a04": "薩道我聞聖者善能教誨願為我說正趣菩薩言善",
    "X04n0223_102:0683a05": "男子我得菩薩解脫名普門速疾行善財言聖者於",
    "X04n0223_102:0683a06": "何佛所得此法門所從來剎去此幾何發來久如告",
    "X04n0223_102:0683a07": "言善男子此事難知一切世間天人阿脩羅沙門婆",
    "X04n0223_102:0683a08": "羅門等所不能了唯勇猛精進無退無怯諸菩薩眾",
    "X04n0223_102:0683a09": "已為一切善友所攝諸佛所念善根具足志樂清淨",
    "X04n0223_102:0683a10": "得菩薩根有智慧眼能聞能持能解能說善財言聖",
    "X04n0223_102:0683a11": "者我承佛神力善知識力能信能受願為我說正趣",
    "X04n0223_102:0683a12": "菩薩言善男子我從東方妙藏世界普勝生佛所而",
    "X04n0223_102:0683a13": "來此土於彼佛所得此法門從彼發來已經不可說",
    "X04n0223_102:0683a14": "不可說佛剎微塵數劫一一念中舉不可說不可說",
    "X04n0223_102:0683a15": "佛剎微塵數步一一步過不可說不可說世界微塵",
    "X04n0223_102:0683a16": "數佛剎一一佛剎我皆徧入至其佛所以妙供具而",
    "X04n0223_102:0683a17": "為供養此諸供具皆是無上心所成無作法所印諸",
    "X04n0223_102:0683a18": "如來所忍諸菩薩所歎善男子我又普見彼世界中",
    "X04n0223_102:0683a19": "一切眾生悉知其心悉知其根隨其欲解現身說法",
    "X04n0223_102:0683a20": "或放光明或施財寶種種方便教化調伏無有休息",
    "X04n0223_102:0683a21": "如從東方南西北方四維上下亦復如是善男子我",
    "X04n0223_102:0683a22": "唯得此菩薩普速疾行解脫能疾周徧到一切處如",
    "X04n0223_102:0683a23": "諸菩薩摩訶薩普於十方無所不至智慧境界等無",
    "X04n0223_102:0683a24": "差別善布其身悉徧法界至一切道入一切剎知一",
    "X04n0223_102:0683b01": "切法到一切世平等演說一切法門同時照耀一切",
    "X04n0223_102:0683b02": "眾生於諸佛所不生分別於一切處無有障礙而我",
    "X04n0223_102:0683b03": "云何能知能說彼功德行善男子於此南方有城名",
    "X04n0223_102:0683b04": "墮羅鉢底其中有神名曰大天汝詣彼問菩薩云何",
    "X04n0223_102:0683b05": "學菩薩行修菩薩道時善財童子頂禮其足遶無數",
    "X04n0223_102:0683b06": "帀殷勤瞻仰辭退而去。",
    "X04n0223_102:0683b08": "大方廣佛新華嚴經合論卷第一百二",
    "X04n0223_102:0683b10": "音切",
    "X04n0223_102:0683b11": "瞬(舒閨切)。唼(子合切)。吻(無粉切)。閫(苦本切)。蓊(鳥孔切)。闤(戶關切)。闠",
    "X04n0223_102:0683b12": "(胡對切)。怙(胡古切)。胝(張尼切)。佞(乃定切)。"
}