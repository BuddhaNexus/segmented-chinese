{
    "T50n2051_001:0198a05": "琳法師別傳序",
    "T50n2051_001:0198a07": "隴西處士李懷琳撰",
    "T50n2051_001:0198a08": "詳夫。太極元氣之初。三光尚匿。木皇火帝之",
    "T50n2051_001:0198a09": "後。八卦爰興。是知。仁義漸開。假龍圖而起",
    "T50n2051_001:0198a10": "字。道德云廢。因鳥迹以成書。所以左史記",
    "T50n2051_001:0198a11": "言。夏商備於誥誓。右史記事。唐虞流於典謨。",
    "T50n2051_001:0198a12": "暨乃史遷綴史記之文。班固嗣班彪之作。英",
    "T50n2051_001:0198a13": "雄高士耆舊逸人。傳記之興其來尚矣。況乎",
    "T50n2051_001:0198a14": "法雲佛日。無去無來。妙有真空。離生離滅。雖",
    "T50n2051_001:0198a15": "復至理凝湛。而事迹應權。所以誕相西陲。",
    "T50n2051_001:0198a16": "周王矚五光之彩。流兆東夏。漢帝夢丈六之",
    "T50n2051_001:0198a17": "容。於是慷慨摩騰。應群機而入洛。抑揚僧",
    "T50n2051_001:0198a18": "會。體大道以遊吳。代有其人。英雄間發。爰",
    "T50n2051_001:0198a19": "有襄陽釋法琳者。紹迹四依。應生五濁。總",
    "T50n2051_001:0198a20": "八藏於襟腑。包九流於胸臆。維絕紐之將弛。",
    "T50n2051_001:0198a21": "纂龍樹之前徽。正頹綱之已紊。嗣馬鳴之餘",
    "T50n2051_001:0198a22": "烈。至若直言不諱。等折檻於朱雲。有犯無",
    "T50n2051_001:0198a23": "隱。邁牽衣於王象觸龍鱗而不移其志諒疾",
    "T50n2051_001:0198a24": "風之勁草焉。冒嚴刑而不改其節。寔季葉之",
    "T50n2051_001:0198a25": "忠臣也。然其文言博雅。秦懸一字無以方。事",
    "T50n2051_001:0198a26": "理弘敷。蜀掛千金未足比。嗟乎儒釋君子。",
    "T50n2051_001:0198a27": "鮮味斯道。信哉曲高和寡。幾將湮滅者歟。爰",
    "T50n2051_001:0198a28": "有弘福寺琮上人者。稟氣星辰。體道乘羊之",
    "T50n2051_001:0198a29": "歲。資靈海岳。育德撫象之年。志等澄蘭。誓",
    "T50n2051_001:0198b01": "摧邪而納慮。器均安遠。弘正教以為心。至若",
    "T50n2051_001:0198b02": "持線金章貫花玉牒。妙窮宗致。曲盡幽微。然",
    "T50n2051_001:0198b03": "而聽覽之餘。遊情子史。綜括黃老。包吞儒墨。",
    "T50n2051_001:0198b04": "每以琳公雅作分散者多。詢諸耆舊。勒成卷",
    "T50n2051_001:0198b05": "軸。分為上中下。目之為別傳。理致周備。捃",
    "T50n2051_001:0198b06": "摭無遺。刪補有則。抑亦僧中之良史也。然而",
    "T50n2051_001:0198b07": "記詞記事。班馬擬以多慚。直筆直言。陳范方",
    "T50n2051_001:0198b08": "之有愧。始驗琳公之草創。唯著美於一時。上",
    "T50n2051_001:0198b09": "人之潤色。乃規模於萬葉。弟子狄道李懷琳。",
    "T50n2051_001:0198b10": "與琮上人。志叶金蘭。義符膠漆。雖緇素有隔。",
    "T50n2051_001:0198b11": "而嗅味頗同。爰因頂謁。遇觀寶聚。輒申狂簡。",
    "T50n2051_001:0198b12": "為之序引云爾。",
    "T50n2051_001:0198b15": "唐護法沙門法琳別傳卷上",
    "T50n2051_001:0198b17": "京弘福寺沙門彥琮撰",
    "T50n2051_001:0198b18": "法師諱法琳。俗姓陳氏。頴川郡人。仲弓之後",
    "T50n2051_001:0198b19": "也。遠祖隨宦徙寓襄陽。幼齒抽簪。情敦博物。",
    "T50n2051_001:0198b20": "遂乃金陵楚郢負帙問津。孔肆釋筵橫經訪",
    "T50n2051_001:0198b21": "道。於是該九部洞百家。究金言殫玉牒。每而",
    "T50n2051_001:0198b22": "歎曰。為大丈夫。不能立正摧邪綱維至理。豈",
    "T50n2051_001:0198b23": "直遠慚龍樹。抑亦遙愧馬鳴。未若隱遯巖阿",
    "T50n2051_001:0198b24": "栖心丘壑。遂以隋開皇十四年夏五月。隱於",
    "T50n2051_001:0198b25": "青溪山鬼谷洞焉。閱覽玄儒。寸陰無棄。逈搆",
    "T50n2051_001:0198b26": "巖廬。則蔽虧於日月。空飛戶牖。則吐納於風",
    "T50n2051_001:0198b27": "雲因撰青溪山記。可八千餘言。理趣鏗鏘文",
    "T50n2051_001:0198b28": "詞婉麗。見傳于代。故闕錄焉。然法師韞德潛",
    "T50n2051_001:0198b29": "形。訥言敏行誓維頹紐。觀化上京。是歲仁壽",
    "T50n2051_001:0198c01": "元年春三月也。於是背楚塞涉秦川。步三陽",
    "T50n2051_001:0198c02": "遊八水。每以李門仙術濩落虛陳。服皂披尋",
    "T50n2051_001:0198c03": "何能究委。因以義寧初歲。假衣黃巾冀罄宗",
    "T50n2051_001:0198c04": "源。從其居館。然法師素閑莊老。談吐清奇。",
    "T50n2051_001:0198c05": "而道士等。競契金蘭慕申膠漆。故使三清祕",
    "T50n2051_001:0198c06": "典洞鑒玄津。九府幽微窮諸要道。遂得葛妄",
    "T50n2051_001:0198c07": "張虛之旨。韜韞襟懷。李氏奉釋之謨。記諸",
    "T50n2051_001:0198c08": "心目。武德年首。還蒞釋宗。備踐法筵。周遊講",
    "T50n2051_001:0198c09": "肆。意以神州帝壤易可箴規。因住濟法道場。",
    "T50n2051_001:0198c10": "栖心定慧。後四年秋九月。有前道士太史令",
    "T50n2051_001:0198c11": "傅弈。先是黃巾黨其所習。遂上廢佛法事十",
    "T50n2051_001:0198c12": "有一條。大略云。釋經誕妄。言妖事隱。損國破",
    "T50n2051_001:0198c13": "家。未聞益世。請胡佛邪教。退還天竺。凡是",
    "T50n2051_001:0198c14": "沙門放歸桑梓。則我家國昌泰。李孔之教行",
    "T50n2051_001:0198c15": "焉。高祖納弈獻書。乃下詔問諸沙門曰。棄父",
    "T50n2051_001:0198c16": "母之鬚髮。去君臣之華服。利在何門之中。",
    "T50n2051_001:0198c17": "益在何情之內。損益二宜請動妙釋。而法師",
    "T50n2051_001:0198c18": "伏檻既久。思騁長衢。幸承斯。",
    "T50n2051_001:0198c19": "詔問。遂陳對曰。琳聞。至道絕言。豈九流能",
    "T50n2051_001:0198c20": "辯。法身無像。非十翼所詮。但以四趣茫茫",
    "T50n2051_001:0198c21": "漂淪欲海。三界蠢蠢顛墜邪山。諸子迷以自",
    "T50n2051_001:0198c22": "焚。凡夫溺而不出。大聖為之興世。至人所",
    "T50n2051_001:0198c23": "以降靈。遂開解脫之門。示以安隱之路。於",
    "T50n2051_001:0198c24": "是剎利王種。辭恩愛而出家。天竺貴族。捨榮",
    "T50n2051_001:0198c25": "華而入道。是以悉達太子。去袞龍之衣。就",
    "T50n2051_001:0198c26": "福田之服。誓出二種生死。志求一妙涅槃。弘",
    "T50n2051_001:0198c27": "道以報四恩。育德以資三有。此其利益也。",
    "T50n2051_001:0198c28": "案佛本行。經剃髮出家品偈云。",
    "T50n2051_001:0198c29": "　假使恩愛久共處　　時至命盡會別離",
    "T50n2051_001:0199a01": "　見此無常須臾間　　是故我今求解脫",
    "T50n2051_001:0199a02": "於是慕其德者。斷惡以立身。欽其風者。潔己",
    "T50n2051_001:0199a03": "而修善。故毀形以成其志。故棄鬚髮美容。",
    "T50n2051_001:0199a04": "變俗以會其道。故捨君臣華服雖形闕奉親。",
    "T50n2051_001:0199a05": "而內懷其孝。禮乖事主。而心戢其恩。澤被",
    "T50n2051_001:0199a06": "怨親以成大順。福霑幽顯豈拘小違。上智之",
    "T50n2051_001:0199a07": "人依佛語故為益。下凡之類虧聖教故為損。",
    "T50n2051_001:0199a08": "然懲惡則濫者自新。進善則通人感化。伏",
    "T50n2051_001:0199a09": "惟。",
    "T50n2051_001:0199a10": "陛下。至德含弘仁心鞠育。爰復降情正法留",
    "T50n2051_001:0199a11": "意出家。廣布慈雲重興佛日。利益之道難得",
    "T50n2051_001:0199a12": "而稱。此則大唐帝業慈被百靈。聖種鴻基惠",
    "T50n2051_001:0199a13": "流千祀。不敢輒以愚昧輕測天心。謹課庸辭",
    "T50n2051_001:0199a14": "略申管見。塵黷御覽伏深戰越。時高祖覽法",
    "T50n2051_001:0199a15": "師對。竟亦無辭。法師頻詣闕庭。不蒙臧否。",
    "T50n2051_001:0199a16": "但傅氏所陳之事。高祖未遣頒行。弈乃公然",
    "T50n2051_001:0199a17": "宣布遐邇。禿丁之誚閭里盛傳。胡鬼之謠昌",
    "T50n2051_001:0199a18": "言酒席。致使明明佛日翳以虧光。濟濟法流",
    "T50n2051_001:0199a19": "壅之無潤。于時達鑒君子。揮翰者彌多。契",
    "T50n2051_001:0199a20": "理名僧。動毫者非一。總持道場釋普應者。",
    "T50n2051_001:0199a21": "戒行精苦博物不群。屬弈狂言。因製破邪論",
    "T50n2051_001:0199a22": "二卷。又前扶溝令李師政者。歸心佛理篤意",
    "T50n2051_001:0199a23": "玄宗。義忿在懷。又撰內德正邪二論。莫不僉",
    "T50n2051_001:0199a24": "疏佛教委指業緣。競引梵言曲垂邪正。而法",
    "T50n2051_001:0199a25": "師咸詢作者。備覽諸文。情用不安。謂眾人曰。",
    "T50n2051_001:0199a26": "經教弈之所廢。豈得引廢證成。雖欲破邪歸",
    "T50n2051_001:0199a27": "正。未遣邪原。今案孔老二教師敬佛文。就",
    "T50n2051_001:0199a28": "彼宗承斥其虛謬。眾人皆以為然。法師因著",
    "T50n2051_001:0199a29": "破邪論一卷。可八千餘言。理會宮商文諧鍾",
    "T50n2051_001:0199b01": "律。傳之耳目故此闕書。但法師筆削。清奇冠",
    "T50n2051_001:0199b02": "乎群品。遂使朝賢貴士咸誦在心。遁世名儒",
    "T50n2051_001:0199b03": "家藏一本。實可謂詞峯峻峙理海宏深。為廣",
    "T50n2051_001:0199b04": "海之舟航。作大夜之燈炬。法師以論軸初製",
    "T50n2051_001:0199b05": "道俗無聞。若不廣露其情。何以革茲聾俗。",
    "T50n2051_001:0199b06": "因以五年春正月。啟上儲后云。緬尋三元五",
    "T50n2051_001:0199b07": "運之肇。天皇人帝之興。龜圖鳥[竺二+冊]之文。金版",
    "T50n2051_001:0199b08": "丹笥之典。六衡九光之度。百家萬卷之書。",
    "T50n2051_001:0199b09": "莫不遵人倫信義之風。述[(ㄙ/月)*力]華周孔之教。統",
    "T50n2051_001:0199b10": "其要也。未達生死之源。詳其理也。不出有無",
    "T50n2051_001:0199b11": "之域。豈若五分法身三明種智。湛然常樂何",
    "T50n2051_001:0199b12": "變何遷。邈矣真如非生非滅。而能道資萬有。",
    "T50n2051_001:0199b13": "慈被百靈。啟解脫彼岸之津。開究竟無為之",
    "T50n2051_001:0199b14": "府。拔群生於苦海之外。救諸子於火宅之中。",
    "T50n2051_001:0199b15": "但以化隔蔥河。千有餘載教流漢土。六百許",
    "T50n2051_001:0199b16": "年龕塔相望。神人接踵。所以道安登秦帝之",
    "T50n2051_001:0199b17": "輦。僧會上吳主之車。高座法師能敷八正。",
    "T50n2051_001:0199b18": "浮圖和上巧說五乘。化洽九州福霑三世。其",
    "T50n2051_001:0199b19": "為利物。此之謂歟。有隋褫運戎馬生郊災起",
    "T50n2051_001:0199b20": "四兇毒流百姓。慧燈既隱法雨將收。賴我大",
    "T50n2051_001:0199b21": "唐。上應乾心下協黎願。補天以麗三象。紐地",
    "T50n2051_001:0199b22": "以安五嶽。生民蒙再造之恩。釋門荷中興之",
    "T50n2051_001:0199b23": "賜。方欲六茲五帝四彼三皇。返淳朴之風。行",
    "T50n2051_001:0199b24": "無為之化。竊見傳弈所上誹毀之事。在司既",
    "T50n2051_001:0199b25": "未施行。弈乃公然遠近流布。人間酒席競為",
    "T50n2051_001:0199b26": "戲談。有累清風寔穢華俗。長物邪見損國福",
    "T50n2051_001:0199b27": "田。理不可也。伏惟殿下。往藉三歸久資十善。",
    "T50n2051_001:0199b28": "赴蒼生之望。應大寶之期。道叶隆平德光副",
    "T50n2051_001:0199b29": "后。發荐雷之響。則蟄戶俱開。啟明離之暉。",
    "T50n2051_001:0199c01": "則幽衢並鏡。赫矣美矣。難得名矣。固以漢光",
    "T50n2051_001:0199c02": "重世周卜永年。復能降意福門。迴情勝境。",
    "T50n2051_001:0199c03": "津梁在念牆塹為心。伏願。折邪見幢燃正法",
    "T50n2051_001:0199c04": "炬。像化攸寄深幸茲乎。不任憤懣惄焉之志。",
    "T50n2051_001:0199c05": "謹上破邪論一卷。塵黷威嚴伏增悚息。又文",
    "T50n2051_001:0199c06": "帝龍潛之日。復上啟云。琳聞。情切者其聲必",
    "T50n2051_001:0199c07": "哀。理正者其言必直。是以窮子念達其言。",
    "T50n2051_001:0199c08": "勞人願歌其事。何者。竊見大業末年。天下喪",
    "T50n2051_001:0199c09": "亂。二儀慘毒四海沸騰。波振塵飛丘焚原燎。",
    "T50n2051_001:0199c10": "五馬絕浮江之路。七童有平壘之歌。熢燧",
    "T50n2051_001:0199c11": "時警羽檄競馳。關塞多虞刀斗不息。道消",
    "T50n2051_001:0199c12": "德亂運盡數窮。轉輸寔繁頭會箕歛。積屍",
    "T50n2051_001:0199c13": "如莽流血為川。人不聊生物亦勞止。於是控",
    "T50n2051_001:0199c14": "告無所投骸莫從。百姓苦其倒懸。萬國困其",
    "T50n2051_001:0199c15": "無主。豈徒法輪絕響正教陵夷。聖上興弔俗",
    "T50n2051_001:0199c16": "之心。順昊天之命。爰舉義旗平定區宇。當時",
    "T50n2051_001:0199c17": "道俗蒙賴華戎胥悅。於是叶天地而通八風。",
    "T50n2051_001:0199c18": "測陰陽而調四序。上和邦國下敘人倫。功蓋",
    "T50n2051_001:0199c19": "補天神侔立極。降雲雨而生育。開日月而照",
    "T50n2051_001:0199c20": "臨。發之以聲明紀之以文物。恩霑荇葦施洽",
    "T50n2051_001:0199c21": "蟲魚。方欲重述九疇。再敷五教。興石渠之學。",
    "T50n2051_001:0199c22": "布痒序之風。遠紹羲軒近同文景。功業永隆。",
    "T50n2051_001:0199c23": "不知手之舞之足之蹈之者矣。竊見傳弈所",
    "T50n2051_001:0199c24": "上之事。披覽未遍五內分崩。尋讀始周六情",
    "T50n2051_001:0199c25": "破裂。嗚呼邪言惑正魔辯逼真。猶不足聞諸",
    "T50n2051_001:0199c26": "下愚。況欲上干天聽。但弈職居時要物望所",
    "T50n2051_001:0199c27": "知。何容不近人情無辜起惡。然其文言淺陋",
    "T50n2051_001:0199c28": "事理不詳。辱先王之典謨。傷人倫之風範。",
    "T50n2051_001:0199c29": "何者。夫人不言。言必有中。夫子曰。一言合",
    "T50n2051_001:0200a01": "理。則天下歸之。一事乖常。則妻子背叛。觀弈",
    "T50n2051_001:0200a02": "所上之事。括其大都窮其始末。乃罔冒闕庭",
    "T50n2051_001:0200a03": "處多。毀辱聖人甚切。如弈此意。本欲因茲自",
    "T50n2051_001:0200a04": "媒苟求進達。實未能益國利人。直是譏弄朝",
    "T50n2051_001:0200a05": "野。然陛下應天順時握圖受籙。赴萬國之心。",
    "T50n2051_001:0200a06": "當一人之慶。扶危救世之力。夷兇靜難之功。",
    "T50n2051_001:0200a07": "固以威蓋前王聲高往帝。爰復存心三寶留",
    "T50n2051_001:0200a08": "意福田。預是出家之人。莫不咸戴天澤。但",
    "T50n2051_001:0200a09": "由僧等不能遵奉戒行酬報國恩。無識之徒",
    "T50n2051_001:0200a10": "非違造罪。致令傅弈陳此惡言。擗踊痛心投",
    "T50n2051_001:0200a11": "骸無地。然僧尼有罪甘受極刑。恨弈輕辱聖",
    "T50n2051_001:0200a12": "人言辭切害。深恐邪見之輩因此行非。無識",
    "T50n2051_001:0200a13": "之徒漸生異見。又案春秋云。魯莊公七年夏",
    "T50n2051_001:0200a14": "四月恒星不見。夜明如日。即佛生時之瑞應",
    "T50n2051_001:0200a15": "也。然佛有真應二身。權實兩智。三明八解。",
    "T50n2051_001:0200a16": "五眼六通。神曰不可思議。法號心行處滅。",
    "T50n2051_001:0200a17": "其道也運眾聖於泥洹。其力也接下凡於苦",
    "T50n2051_001:0200a18": "海。自後漢明帝永平十三年夢見金人已來。",
    "T50n2051_001:0200a19": "像教東流靈瑞非一。具如漢魏諸史姚石等",
    "T50n2051_001:0200a20": "書。至如道安道生之輩。圖澄羅什之流。並",
    "T50n2051_001:0200a21": "有高行深解。當世名僧。盡被君王識知貴勝",
    "T50n2051_001:0200a22": "崇重。自五百餘年已來。寺塔遍於九州。僧尼",
    "T50n2051_001:0200a23": "溢於三輔。並由時君敬信朝野歸心。像教興",
    "T50n2051_001:0200a24": "行於今不絕者。寔荷人王之力也。然世間君",
    "T50n2051_001:0200a25": "臣父子。猶謂恩澤難酬。昊天不報。況佛是眾",
    "T50n2051_001:0200a26": "生出世慈父。又為凡聖良醫。欲抑而挫之罪",
    "T50n2051_001:0200a27": "而辱之。理不可也。仰尋如來。智出有無。豈三",
    "T50n2051_001:0200a28": "皇能測。功苞造化。非二儀可方。故列子曰。",
    "T50n2051_001:0200a29": "昔吳大宰嚭問孔丘曰。夫子聖人歟。孔子",
    "T50n2051_001:0200b01": "對曰。丘博識強記。非聖人也。又問。三皇",
    "T50n2051_001:0200b02": "聖人歟。對曰。三皇善用智勇。聖亦非丘所",
    "T50n2051_001:0200b03": "知。又問。五帝聖人歟。對曰。五帝善用仁信。",
    "T50n2051_001:0200b04": "聖亦非丘所知。又問。三王聖人歟。對曰。三",
    "T50n2051_001:0200b05": "王善用時。聖亦非丘所知。太宰嚭大駭曰。",
    "T50n2051_001:0200b06": "然則孰為聖人乎。孔子動容而對曰。丘聞。西",
    "T50n2051_001:0200b07": "方有聖者焉。不治而不亂。不言而自信。不",
    "T50n2051_001:0200b08": "化而自行。蕩蕩乎民無能名焉。若三皇五帝",
    "T50n2051_001:0200b09": "必是大聖。孔丘豈容隱而不說。便有匿聖之",
    "T50n2051_001:0200b10": "愆。以此挍量。推佛為大聖也。",
    "T50n2051_001:0200b11": "案老子西昇經云。吾師化遊天竺。善入泥洹。",
    "T50n2051_001:0200b12": "符子云。老氏之師名釋迦文。直就孔老經書。",
    "T50n2051_001:0200b13": "師敬佛處文證不少。豈弈一人所能謗黷。昔",
    "T50n2051_001:0200b14": "公孫龍著堅白論。罪三皇非五帝。至今讀之",
    "T50n2051_001:0200b15": "人。猶切齒以為前鑒。良可悲矣。當今主上",
    "T50n2051_001:0200b16": "至聖欽明。方欲放馬休牛軾閭封墓。興皇王",
    "T50n2051_001:0200b17": "之風。開釋老之化。狂簡之說尤可焚之。若",
    "T50n2051_001:0200b18": "言帝王無佛則大治年長。有佛則虐政祚短",
    "T50n2051_001:0200b19": "者。案堯舜獨治不及子孫。夏殷周秦王政數",
    "T50n2051_001:0200b20": "改。蕭牆之內逆亂相尋。爾時無佛何因運短。",
    "T50n2051_001:0200b21": "但琳等預居堯世。日用莫知。在外見傅弈所",
    "T50n2051_001:0200b22": "上之事。恐藩國遠聞。謂華夏無識。夫子曰。",
    "T50n2051_001:0200b23": "言滿天下無口過。行滿天下無怨惡。言之者",
    "T50n2051_001:0200b24": "欲使無罪。聞之者足以自誡。傅弈出言不遜。",
    "T50n2051_001:0200b25": "聞者悉驚。有穢國風特損華俗。謹錄丹款冒",
    "T50n2051_001:0200b26": "以啟聞。伏惟。",
    "T50n2051_001:0200b27": "大王殿下。天挺英靈自然岐嶷。風神頴越器",
    "T50n2051_001:0200b28": "局含弘。好善為樂邁彼東平。溫易是歡更方",
    "T50n2051_001:0200b29": "西楚。加以阿衡百揆或序六條。德既褰帷仁",
    "T50n2051_001:0200c01": "兼裂網。開康莊之第。坐荀卿之賓。起修竹",
    "T50n2051_001:0200c02": "之園。醼文雅之客。莫不詩極緣情賦窮體物。",
    "T50n2051_001:0200c03": "信可譽形朝野美冠前英者焉。但琳等內顧",
    "T50n2051_001:0200c04": "闕如方圓寡用。念傅弈下愚之甚。實愧凡僧",
    "T50n2051_001:0200c05": "禿丁之誚。惡罵之極也罪莫大焉。自尊盧赫",
    "T50n2051_001:0200c06": "胥已來。天地開闢之後。未有如弈之狂悖者",
    "T50n2051_001:0200c07": "也。不任斷骨痛心之志。謹錄傅弈所上之事。",
    "T50n2051_001:0200c08": "輒述鄙辭。件答如左。塵黷威嚴。伏增殞絕。謹",
    "T50n2051_001:0200c09": "啟。武德六年五月二日。濟法寺沙門琳等啟",
    "T50n2051_001:0200c10": "上。時皇儲等。因奏法師之論。高祖異焉。故",
    "T50n2051_001:0200c11": "傅氏所陳。因而致寢。釋門再敞。寔賴我皇起",
    "T50n2051_001:0200c12": "子者商。法師有之矣。但傅氏所獻狂簡思媚",
    "T50n2051_001:0200c13": "闕庭。既而不愜所懷。陰施密譖搆扇黃領。",
    "T50n2051_001:0200c14": "穿鑿異端。遂使鼠璞混質於周邦。雞鳳濫形",
    "T50n2051_001:0200c15": "於楚國。玉石相亂朱紫難分。屢譖釋宗達",
    "T50n2051_001:0200c16": "于。",
    "T50n2051_001:0200c17": "高祖。帝乃從其所議。不任自明。後以武德九",
    "T50n2051_001:0200c18": "年春三月。",
    "T50n2051_001:0200c19": "詔問皇儲曰。朕惟。佛教之興其來自昔。但僧",
    "T50n2051_001:0200c20": "尼入道本斷俗緣。調課不輸丁役俱免。理應",
    "T50n2051_001:0200c21": "盡形寺觀履德居真。沒命釋門清身養素。比",
    "T50n2051_001:0200c22": "年沙門乃多有愆過。違犯條章干煩正術。未",
    "T50n2051_001:0200c23": "能益國利化。翻乃左道是修。佛戒雖有嚴科",
    "T50n2051_001:0200c24": "違者。都無懼犯以此詳之。似非誠諦。今欲散",
    "T50n2051_001:0200c25": "除形像廢毀僧尼。輒爾為之恐駭凡聽。佇子",
    "T50n2051_001:0200c26": "明言可乎不可。皇儲對曰。臣聞。三乘啟轍。",
    "T50n2051_001:0200c27": "諸子免火宅之災。八正開元。群生悟無為之",
    "T50n2051_001:0200c28": "果。是故慈雲降潤不別艾蘭。慧日流輝寧分",
    "T50n2051_001:0200c29": "岸谷。且以立教垂範盡妙窮微。至理深難情",
    "T50n2051_001:0201a01": "量叵測。雖有周孔儒術莊老玄風。將欲方茲",
    "T50n2051_001:0201a02": "逈非倫媲。其有世代賢士今古明君。咸共遵",
    "T50n2051_001:0201a03": "崇無乖敬仰。當今時屬僥訛人多狡猾。出家",
    "T50n2051_001:0201a04": "者未能盡善。入法者無廢嬌婬。亦有規免賦",
    "T50n2051_001:0201a05": "租虛稱學道。偷安朝夕假號桑門。自有威儀",
    "T50n2051_001:0201a06": "具足志等明珠。戒行不虧心同潔玉。今欲並",
    "T50n2051_001:0201a07": "令還俗無別賢愚。將恐火縱崑山玉石同燼。",
    "T50n2051_001:0201a08": "霜飛柰苑蘭艾俱摧。指事為言恐傷皇化。今",
    "T50n2051_001:0201a09": "責如來降罰以息姦。非但佛性慈悲法門平",
    "T50n2051_001:0201a10": "等。無彼無此無我無人。絕愛忘憎情同巨海。",
    "T50n2051_001:0201a11": "厭之者不生悋想。患之者不發恚心。以此而",
    "T50n2051_001:0201a12": "詳昭然可驗。且商均生於舜舍。丹朱長自堯",
    "T50n2051_001:0201a13": "宮。二子雖復非人。猶不虧兩君之聖。今忽",
    "T50n2051_001:0201a14": "因愚僧之過。欲毀尊像之形。進退商量理為",
    "T50n2051_001:0201a15": "未可。",
    "T50n2051_001:0201a16": "高祖又問諸群臣曰。傅弈每言於朕云。佛教",
    "T50n2051_001:0201a17": "無用。朕欲從其所議。卿等如何。時左僕射魏",
    "T50n2051_001:0201a18": "國公裴寂。進諫於。",
    "T50n2051_001:0201a19": "高祖曰。臣聞。昔齊桓公與管仲鮑叔寧戚等。",
    "T50n2051_001:0201a20": "飲酒而適。桓公謂鮑叔曰。為寡人等祝之。",
    "T50n2051_001:0201a21": "鮑叔奉酒而祝之曰。願我君無忘出於莒。願",
    "T50n2051_001:0201a22": "管仲無忘縛於魯。願寧戚無忘飯於牛。時桓",
    "T50n2051_001:0201a23": "公避席而謝曰。寡人與二大夫。皆無忘夫子",
    "T50n2051_001:0201a24": "之言。則齊之社稷必不廢矣。此言常思舊也。",
    "T50n2051_001:0201a25": "陛下昔創義師志憑三寶。云安九五誓啟玄",
    "T50n2051_001:0201a26": "門。今陛下六合歸仁富有四海。欲納弈之狂",
    "T50n2051_001:0201a27": "簡而毀廢佛僧。此即虧陛下之往信。彰陛下",
    "T50n2051_001:0201a28": "之今過。黎元失望。理不可也。",
    "T50n2051_001:0201a29": "高祖納皇儲等諫。因降勅曰。寺留三所京置",
    "T50n2051_001:0201b01": "千僧。餘並給賜王公。僧等放還桑梓。嚴勅",
    "T50n2051_001:0201b02": "既下。皂白難分。不敢忤意而止焉。夏五月六",
    "T50n2051_001:0201b03": "日。",
    "T50n2051_001:0201b04": "高祖脫屣萬機。文帝攝政。時大赦天下。還返",
    "T50n2051_001:0201b05": "神居。佛日再揚斯為盛矣。又因前傅弈密扇",
    "T50n2051_001:0201b06": "黃巾。乃有道士李仲卿劉進喜等。咸陳管見",
    "T50n2051_001:0201b07": "並作庸文。遂著十異九迷及顯正等論。貶量",
    "T50n2051_001:0201b08": "佛聖昏冒生靈。語越典謨動違經史。法師觀",
    "T50n2051_001:0201b09": "其所述。傷而愍之。欝撰論文。目為辯正。詳",
    "T50n2051_001:0201b10": "乎法師用奇博物匪日而成。時以文籍缺然",
    "T50n2051_001:0201b11": "因循累稔。右僕射蔡國公杜如晦者。岐嶷天",
    "T50n2051_001:0201b12": "挺器宇宏深。與法師志篤江湖佇相欽味。",
    "T50n2051_001:0201b13": "法師仗借墳素。致書於杜公曰。法琳草衣野",
    "T50n2051_001:0201b14": "客木食山人九類曲鍼誠同腐芥。不被知於",
    "T50n2051_001:0201b15": "當世。分緘口以終身。既德愧內充譽慚外滿。",
    "T50n2051_001:0201b16": "非唯孤負慧遠。實亦帶累道安。是以畢志青",
    "T50n2051_001:0201b17": "溪歸心紫蓋。覆松巖下永味經書。鬼谷池邊",
    "T50n2051_001:0201b18": "長觀魚鳥。豈謂忽辭林藪更入囂塵。久客秦",
    "T50n2051_001:0201b19": "川俄離楚塞。萍流八水葉墜三陽。口腹之弊",
    "T50n2051_001:0201b20": "已淹。仲叔之情何寄。臥靈臺而起恨。遊白",
    "T50n2051_001:0201b21": "社而興嗟。南巢之戀倍增。北風之悲逾切。居",
    "T50n2051_001:0201b22": "生坎壈稟命迍邅。空詠七哀徒吟九歎撫躬",
    "T50n2051_001:0201b23": "弔影命也如何。加以病在膏盲風纏腠裏。累",
    "T50n2051_001:0201b24": "年將息未覺有瘳。至於照雪聚螢筋力已謝。",
    "T50n2051_001:0201b25": "九流七略難甚緣山。萬卷百家杳猶行海。前",
    "T50n2051_001:0201b26": "因傅子聊貢斐然。仍以未竭邪源。今者重修",
    "T50n2051_001:0201b27": "辯正。頗為經書罕備。史籍靡充。雖罄短懷",
    "T50n2051_001:0201b28": "罔知克就。仰惟僕射公。運籌策之才。居阿衡",
    "T50n2051_001:0201b29": "之任。知人之鑒遠邁山濤。接士之心還方趙",
    "T50n2051_001:0201c01": "武。風姿爽朗識度含弘。既握靈蛇之珠。爰",
    "T50n2051_001:0201c02": "佩荊山之玉。所以弼諧庶績爕理文昌。德鏡",
    "T50n2051_001:0201c03": "搢紳譽形朝野。加以門稱筆海世號詞宗。不",
    "T50n2051_001:0201c04": "忘宿昔之懷。曲賜憂憐之訪。寒灰更煖朽木",
    "T50n2051_001:0201c05": "飜榮。昔王粲閱書。取資於蔡氏。相如達賦。",
    "T50n2051_001:0201c06": "必賴於楊雄。意者但是諸子雜書。及晉宋已",
    "T50n2051_001:0201c07": "來內外文籍。與釋典有相關涉處。悉願披覽。",
    "T50n2051_001:0201c08": "謹以別錄仰呈。特希恩許。輕黷所請。悚息何",
    "T50n2051_001:0201c09": "言。然邪見信心古來共有。善人惡黨今日寧",
    "T50n2051_001:0201c10": "無。前以傅子諂言略呈小論。既蒙上達復荷",
    "T50n2051_001:0201c11": "褒揚。戢在中心但知慚德。昔三都賦。未值張",
    "T50n2051_001:0201c12": "華無人見賞。今破邪論。不逢君子誰肯為珍。",
    "T50n2051_001:0201c13": "比者海內諸州四方道俗。流通抄寫讚詠成",
    "T50n2051_001:0201c14": "章。迴邪見之心。發愚人之善者。豈非明公",
    "T50n2051_001:0201c15": "之力也。必能利物薄有冥功。仰用莊嚴並將",
    "T50n2051_001:0201c16": "迴向耳。杜公時答法師書曰。猥辱芳符曲垂",
    "T50n2051_001:0201c17": "提拂。嘉言忽降銘戴增深。仰惟法師。命世",
    "T50n2051_001:0201c18": "挺生神襟俊逸。器局宏亮識度清遒。架澄什",
    "T50n2051_001:0201c19": "以照前。邁安遠而光後。哂談灰於漢日。淩",
    "T50n2051_001:0201c20": "辯鼎於秦年。既其內贍五乘解窮八藏。亦乃",
    "T50n2051_001:0201c21": "外該百氏識洞九流。加以學盡莊微詞殫李",
    "T50n2051_001:0201c22": "奧。體二葛之訛簡。究三張之詭文慕巢許",
    "T50n2051_001:0201c23": "之頴陽。踵黃綺之商洛。隱紫臺而偃仰。遁",
    "T50n2051_001:0201c24": "青溪以詠歌。蕭散有慧遠之風。放曠參道融",
    "T50n2051_001:0201c25": "之迹。既而情維絕紐志緝頹綱。乃返步山門",
    "T50n2051_001:0201c26": "來儀上國矚傅弈之狂簡。已製破邪遇劉李",
    "T50n2051_001:0201c27": "之訛言。將修辯正。經云護法菩薩。正應如",
    "T50n2051_001:0201c28": "是。昔聞其語今見其人。但弟子承乏忝官實",
    "T50n2051_001:0201c29": "慚籌策。濫蒙抽擢深愧阿衡。書云筆海詞",
    "T50n2051_001:0202a01": "宗。頓成虛闡耳。況弟子家非汲郡。詎有竹簡",
    "T50n2051_001:0202a02": "之書。室異魯邦。理無蝌蚪之字。人殊兩戴世",
    "T50n2051_001:0202a03": "別二冠。五體閴然四部多闕。法師既建覺德",
    "T50n2051_001:0202a04": "之志。嗣提婆之蹤。弟子亦敢獻涓塵以裨嵩",
    "T50n2051_001:0202a05": "壑。謹當詢諸碩德追訪鴻儒。博採所須廣尋",
    "T50n2051_001:0202a06": "其要。亦望親承几案面奉徽猷。閱盛德之遒",
    "T50n2051_001:0202a07": "華聽長者之餘論。但弟子王事靡暇。遣此",
    "T50n2051_001:0202a08": "代懷。休沐之日即當馳謁。時法師所闕。杜",
    "T50n2051_001:0202a09": "公給而足焉。法師捃道尋儒卒乎先志。論成",
    "T50n2051_001:0202a10": "八軸十有二篇。流詠九州傳之三輔。可謂文",
    "T50n2051_001:0202a11": "彪理炳叶律諧鍾。郁郁可觀洋洋盈耳。諒使",
    "T50n2051_001:0202a12": "大羅玉帝。悚慴金闕之中。九府仙君。震赧",
    "T50n2051_001:0202a13": "四天之上。改群邪之異轍。革眾迷之惑心。況",
    "T50n2051_001:0202a14": "乎左道黃巾能無傾覆者哉。東宮學士陳子",
    "T50n2051_001:0202a15": "良者。言為世表學冠儒林。矚此論文因為訓",
    "T50n2051_001:0202a16": "誥。敘之云爾。蓋聞。宣尼入夢。十翼之理克",
    "T50n2051_001:0202a17": "彰。伯陽出關。二篇之義爰著。或鉤深繫象。",
    "T50n2051_001:0202a18": "或探賾希夷。名言之所不宣。陰陽之所不測。",
    "T50n2051_001:0202a19": "猶能彌綸天地苞括鬼神。道無洽於大千。言",
    "T50n2051_001:0202a20": "未超於域內。況乎法身圓寂妙出有無。至理",
    "T50n2051_001:0202a21": "凝玄跡泯真俗。體絕三相累盡七生。無心即心",
    "T50n2051_001:0202a22": "非色為色。無心即心故能心斯心矣。非色為",
    "T50n2051_001:0202a23": "色故能色斯色矣。虅蛇於是併空。形名所以",
    "T50n2051_001:0202a24": "俱寂。筌蹄之外豈可言乎。若乃西伯拘姜遂",
    "T50n2051_001:0202a25": "顯精微。子長蠶室卒成先志。故易曰。古之作",
    "T50n2051_001:0202a26": "易者。其有憂患乎。論之興焉良有以矣。法師",
    "T50n2051_001:0202a27": "俗姓陳氏。漢太丘長仲弓之後也。遠祖隨宦",
    "T50n2051_001:0202a28": "遊播遷江左。近因流寓又處荊州隋世入關",
    "T50n2051_001:0202a29": "從師請業。可謂玉移荊岫。皎潔之光彌彰",
    "T50n2051_001:0202b01": "桂徙幽林。芬芳之風更遠。法師應真人之祥。",
    "T50n2051_001:0202b02": "稟黃裳之吉。內該三藏外綜九流。既善緣情",
    "T50n2051_001:0202b03": "尤工體物。篇章婉麗理致遒華。郁郁間縟錦",
    "T50n2051_001:0202b04": "之文。飄飄聳淩雲之氣。班賈金玉未可同年。",
    "T50n2051_001:0202b05": "藩陸江湖寧堪方駕。至如莊生墨生之學。黃",
    "T50n2051_001:0202b06": "子老子之書。三清三洞之文。九府九仙之籙。",
    "T50n2051_001:0202b07": "登真隱訣之祕。靈寶度命之儀。吞若胸襟說",
    "T50n2051_001:0202b08": "猶指掌。加以舊習中觀少蘊法華。既有聞持",
    "T50n2051_001:0202b09": "比專著述。運思之外汲引無疲。辯中觀則龍",
    "T50n2051_001:0202b10": "樹可期。談自然則老莊非遠。於是四方雜沓。",
    "T50n2051_001:0202b11": "如歸長者之園。七貴紛綸。若赴華陰之市。",
    "T50n2051_001:0202b12": "固以學侔安遠才邁肇生。實開士之棟梁。",
    "T50n2051_001:0202b13": "法門之牆塹也。乃有道士李仲卿劉進喜",
    "T50n2051_001:0202b14": "等。咸陳管見並作庸文。謗毀正法。在俗人",
    "T50n2051_001:0202b15": "上或生邪信。法師愍其盲瞽恐入泥犁。爰發",
    "T50n2051_001:0202b16": "大悲遂製斯論。可謂鼓茲法海根彼詞峯。碧",
    "T50n2051_001:0202b17": "雞之銳競馳。黃馬之駿爭騖莫不葉墜柯摧",
    "T50n2051_001:0202b18": "雲銷霧卷。狀鴻爐之焚纖羽。猶炎景之鑠輕",
    "T50n2051_001:0202b19": "氷。負勝之儔於斯可見。暫歸慈定已破魔",
    "T50n2051_001:0202b20": "軍。聊奮慧刀即降愚賊。佛日於是重暉。法",
    "T50n2051_001:0202b21": "雲由斯廣被。但法師所作詩賦啟頌碑誌章",
    "T50n2051_001:0202b22": "表。大乘教法及破邪論等三十餘卷。在世久",
    "T50n2051_001:0202b23": "傳。然此論文凡八卷十二篇二百餘紙。窮釋",
    "T50n2051_001:0202b24": "老之教源。極品藻之名理。修述多年仍未流",
    "T50n2051_001:0202b25": "布。昔秦孝公聽說帝而寐。聞談霸而興。陽",
    "T50n2051_001:0202b26": "春和寡深可悲歎。但法師所述內外並該。恐",
    "T50n2051_001:0202b27": "好事後生致有未喻。弟子頴川陳子良者。近",
    "T50n2051_001:0202b28": "申頂禮從而問津。爛然溢目。若明月之入懷。",
    "T50n2051_001:0202b29": "寂乎應機譬寶珠之燭物。既悟四衢之幻。便",
    "T50n2051_001:0202c01": "息百城之遊。於是啟所未聞。聊為註解。庶將",
    "T50n2051_001:0202c02": "來同好。幸詳其致焉。貞觀元年。文帝捨大和",
    "T50n2051_001:0202c03": "宮。奉為。",
    "T50n2051_001:0202c04": "高祖置龍田寺。既而山泉勝美。栖心是寄。而",
    "T50n2051_001:0202c05": "法師雅好美之。乃徙居焉。七年春二月。有太",
    "T50n2051_001:0202c06": "子中舍人辛諝。設難二條。以問紀國寺僧釋",
    "T50n2051_001:0202c07": "慧淨。淨時因著折疑論以答辛諝。論在續高",
    "T50n2051_001:0202c08": "僧傳。淨時以所著論呈法師。法師答淨書曰。",
    "T50n2051_001:0202c09": "近覽所報辛中舍人折疑論。詞義包舉比喻",
    "T50n2051_001:0202c10": "超絕。璀璨眩離朱之目。鏗鏘駭師曠之耳。",
    "T50n2051_001:0202c11": "固以妙盡環中詞殫辯囿。譬玉衡之齊七政。",
    "T50n2051_001:0202c12": "猶溟海之統百川。煥煥乎魏魏乎。言過視聽",
    "T50n2051_001:0202c13": "之外。理出思議之表。足可以杜諸見之門。",
    "T50n2051_001:0202c14": "開得意之路者也。至如住無所住兼修之義",
    "T50n2051_001:0202c15": "在焉。為無所為濟應之功弘矣。將令守雌顏",
    "T50n2051_001:0202c16": "厚獨善。靦容乃理異之顯哉。豈玄同之可得。",
    "T50n2051_001:0202c17": "夫立象以表意。得意則象忘。若忘其所忘。則",
    "T50n2051_001:0202c18": "彼此之情斯泯。非忘其所忘。則小大之殊有",
    "T50n2051_001:0202c19": "異。是知日月既出。無用爝火之光。時雨既",
    "T50n2051_001:0202c20": "降。何煩浸灌之澤。故云。彼此可忘非無彼",
    "T50n2051_001:0202c21": "此也。故吾去也。因故去而辯無常。新吾來也。",
    "T50n2051_001:0202c22": "藉新來以談緣起。非新非故。熏修之義莫成。",
    "T50n2051_001:0202c23": "無繕無刻。美惡之功孰着。蓋藉以生滅破彼",
    "T50n2051_001:0202c24": "斷常之迷。寄以因果。示其中觀之路。斷常見",
    "T50n2051_001:0202c25": "息。則弱喪同歸。中觀理融。則真如自顯。或",
    "T50n2051_001:0202c26": "談業理以明熏習。乍開報分以釋自然。意出",
    "T50n2051_001:0202c27": "言端旨超文外。報分有在。鳧鶴不亡其短長。",
    "T50n2051_001:0202c28": "業理相因。蟬蜂各任其飛化。可謂於無名",
    "T50n2051_001:0202c29": "相中。假名相說。體真會俗。豈不然歟。詳中",
    "T50n2051_001:0203a01": "舍人天挺之才。未若上人盡理之說。子期可",
    "T50n2051_001:0203a02": "慚於喪偶。顏生有愧其坐忘。可以息去取之",
    "T50n2051_001:0203a03": "兩端。泯顛沛之一致。楚既得之齊亦未為失",
    "T50n2051_001:0203a04": "也。法師博物不群智慧無限。當今獨步即日",
    "T50n2051_001:0203a05": "棟梁。既為眾所知識。實亦名稱普聞。加以",
    "T50n2051_001:0203a06": "累謁金門頻登上席。扇玄風於鶴鑰。振法鼓",
    "T50n2051_001:0203a07": "於龍樓。七貴挹其波瀾。五師推其神俊。既",
    "T50n2051_001:0203a08": "聳垂天之翼。又縱橫海之鱗。支遯之匹王何。",
    "T50n2051_001:0203a09": "寧堪並駕。帛祖之方嵆阮。未足連衡。用古",
    "T50n2051_001:0203a10": "儔今。君有之矣。",
    "T50n2051_001:0203a11": "琳謝病南山棲心幽谷。非出非處。蕩慮於風",
    "T50n2051_001:0203a12": "雲。無見無聞。寄情於泉石。遇觀名作實遣煩",
    "T50n2051_001:0203a13": "憂乍覽瓊章用祛痼疾。俳佪吟諷循環卷舒",
    "T50n2051_001:0203a14": "奉蘊懷袖之中。不覺紙勞字故。略申片意謹",
    "T50n2051_001:0203a15": "此白書。遲遇後生更開未喻。琳不量愚管輕",
    "T50n2051_001:0203a16": "述鄙懷。敢欲有詶以麻續線。因著齊物論",
    "T50n2051_001:0203a17": "焉。其詞曰。蒙示辛中舍人二問。詞旨宏贍理",
    "T50n2051_001:0203a18": "致幽絕。既開義府特耀文鋒。舉佛性平等之",
    "T50n2051_001:0203a19": "談。引群生各解之說。陳彼此之兩難。歸玄同",
    "T50n2051_001:0203a20": "之一門。非夫契彼環中。孰能為茲高論。美",
    "T50n2051_001:0203a21": "則美矣。疑且疑焉。何者。尋上皇垂範。始流先",
    "T50n2051_001:0203a22": "覺之名。法王應物。爰標佛陀之號。智慧者",
    "T50n2051_001:0203a23": "蓋分別之小術。般若者乃無知之大宗。分別",
    "T50n2051_001:0203a24": "緣起。所以強稱先覺。無知性寂。於是假謂",
    "T50n2051_001:0203a25": "佛陀。分別既於外有數。無知亦於內無心。",
    "T50n2051_001:0203a26": "於外有數。分別之見不忘。於內無心。誘引之",
    "T50n2051_001:0203a27": "功莫匱。甚秋毫之方巨岳。踰尺鷃之比大鵬。",
    "T50n2051_001:0203a28": "此不可同年而語矣。莊生云。吾忘其是非。",
    "T50n2051_001:0203a29": "非忘彼此。庸詎然乎。所謂小智不及大智。",
    "T50n2051_001:0203b01": "小年不及大年。唯彭祖之特聞。非眾人之所",
    "T50n2051_001:0203b02": "達也。況三世之理不差。二諦之門可驗。是以",
    "T50n2051_001:0203b03": "聖立因果。凡夫有得聖之期。道稱自然。學",
    "T50n2051_001:0203b04": "者無成道之益。從微至著。憑繕刻而方妍。乘",
    "T50n2051_001:0203b05": "因趣果。賴熏修而始見。彼既知而故問。余亦",
    "T50n2051_001:0203b06": "述而略答。詳夫一音普被弱喪。由是同歸四",
    "T50n2051_001:0203b07": "智。廣覃真如。以之自顯也。自顯也者唯微唯",
    "T50n2051_001:0203b08": "彰。同歸也者孰來孰去。蓋知隨業受報。二鳥",
    "T50n2051_001:0203b09": "不嫌其短長。因濕致生。兩蟲無擇其飛化。不",
    "T50n2051_001:0203b10": "在待與不待。明即待之非待矣。請試論之。",
    "T50n2051_001:0203b11": "昔闞澤有言曰。孔老法天不敢違天。諸天法",
    "T50n2051_001:0203b12": "佛不敢違佛。至如洪範九疇承天制用。上方",
    "T50n2051_001:0203b13": "十善奉佛慈風。若將孔老以匹聖尊。可謂子",
    "T50n2051_001:0203b14": "貢賢於仲尼。跛鼈淩於駿驥。欲觀渤海返翫",
    "T50n2051_001:0203b15": "涓流。何異蔽目而視毛端。却行而求前路。",
    "T50n2051_001:0203b16": "非所應也。且王道周顗宰輔之冠蓋。王濛謝",
    "T50n2051_001:0203b17": "尚人倫之羽儀。次則郄超王謐劉璆謝容等。",
    "T50n2051_001:0203b18": "並江左英彥。七十餘人皆學綜九流才映千",
    "T50n2051_001:0203b19": "古。咸言性靈真要。可以持身濟俗者。莫過",
    "T50n2051_001:0203b20": "乎釋氏之教也。至如宋文帝與何尚之等亦",
    "T50n2051_001:0203b21": "有此談。如其宇內並遵斯要。吾當坐致太平",
    "T50n2051_001:0203b22": "矣。又云。十善暢則人天興。五戒行則鬼畜",
    "T50n2051_001:0203b23": "省。其實濟世之玄範。豈造次而可論乎。中舍",
    "T50n2051_001:0203b24": "人學富才高文華理峻。秦懸一字蜀掛千金。",
    "T50n2051_001:0203b25": "法琳徒礪鉛刀何敢當奇麗也。",
    "T50n2051_001:0203b26": "唐護法沙門法琳別傳卷上"
}