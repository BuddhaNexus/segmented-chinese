{
    "T50n2060_005:0459c13": "續高僧傳卷第五",
    "T50n2060_005:0459c15": "大唐西明寺沙門釋道宣撰",
    "T50n2060_005:0459c16": "義解篇初　本傳十二　附見一十九",
    "T50n2060_005:0459c17": "梁楊都安樂寺沙門釋法申傳一(道達　慧命)",
    "T50n2060_005:0459c18": "梁楊都建元寺沙門釋僧韶傳二(法朗　法亮)",
    "T50n2060_005:0459c19": "梁楊都建元寺沙門釋法護傳三(智遠　僧達)",
    "T50n2060_005:0459c20": "梁鍾山宋熙寺沙門釋智欣傳四",
    "T50n2060_005:0459c21": "梁吳郡虎丘山沙門釋僧若傳五(僧令　法度",
    "T50n2060_005:0459c22": "　慧梵　慧朗)",
    "T50n2060_005:0459c23": "梁楊都宣武寺沙門釋法寵傳六(智果　僧淑)",
    "T50n2060_005:0459c24": "梁楊都靈根寺沙門釋僧遷傳七",
    "T50n2060_005:0459c25": "梁楊都莊嚴寺沙門釋僧旻傳八(道超)",
    "T50n2060_005:0459c26": "梁楊都光宅寺沙門釋法雲傳九",
    "T50n2060_005:0459c27": "梁南海隨喜寺沙門釋慧澄傳十(慧朗　慧略",
    "T50n2060_005:0459c28": "　法生　慧武)",
    "T50n2060_005:0459c29": "梁鍾山上定林寺沙門釋法令傳十一(慧泰慧纂)",
    "T50n2060_005:0460a01": "梁鍾山開善寺沙門釋智藏傳十二",
    "T50n2060_005:0460a02": "釋法申。本姓呂。任城人也。祖世寓居青州。",
    "T50n2060_005:0460a03": "申幼出家。夙懷儒素廣學經論。妙思獨",
    "T50n2060_005:0460a04": "遠彌歷年祀。規空畫有日夜惆悵。隱士平",
    "T50n2060_005:0460a05": "原明曇聊嘲之曰。三陽在節明辰淑景。何",
    "T50n2060_005:0460a06": "不飲美酒賦新詩。而終日竟歲瞪視四壁。",
    "T50n2060_005:0460a07": "百年俄頃。知得成儒素以不。答曰。蓋是平",
    "T50n2060_005:0460a08": "生鄙好。何論得失。頃之而大明成論。譽美",
    "T50n2060_005:0460a09": "州鄉值宋太始之初莊嚴寺法集。勅請度江",
    "T50n2060_005:0460a10": "住安樂寺。累當師匠道俗欽賞。建元之中",
    "T50n2060_005:0460a11": "遭本親遠喪。道途迴岨有礙北歸。因爾屏",
    "T50n2060_005:0460a12": "絕人事杜塞講說。逮齊竟陵王蕭子良永明",
    "T50n2060_005:0460a13": "之中。請二十法師。弘宣講授苦相徵屈。辭不",
    "T50n2060_005:0460a14": "獲免。當斯之盛無與友者。兼又淳厚仁",
    "T50n2060_005:0460a15": "慧不出厲言。安閑守素不狎人世。以天",
    "T50n2060_005:0460a16": "監二年卒。春秋七十有四。時復有道達慧",
    "T50n2060_005:0460a17": "命。並以勤學顯名。達姓裴。河東聞喜人。住",
    "T50n2060_005:0460a18": "廣陵永福精舍。少以孝行知名。拯濟危險",
    "T50n2060_005:0460a19": "道閏江濆。永明中為南兗州僧正在職廉",
    "T50n2060_005:0460a20": "潔雅有治才。罷任之日唯有紙故五束。慧",
    "T50n2060_005:0460a21": "命廣陵人。住安樂寺。開濟篤素。專以成實",
    "T50n2060_005:0460a22": "見知。",
    "T50n2060_005:0460a23": "釋僧韶。姓王。齊國高安人。幼願拔俗。弱年",
    "T50n2060_005:0460a24": "從志斂服。道俗恭敬師宗。美姿制善舉止。",
    "T50n2060_005:0460a25": "情性溫和韻調清雅。好弘經數名顯州壤。",
    "T50n2060_005:0460a26": "專以毘曇擅業。元徽之初始來皇邑住建",
    "T50n2060_005:0460a27": "元寺。寬厚閑澹不妄交游。宋季澆薄體裁",
    "T50n2060_005:0460a28": "無准。物競目前榮枯俄頃。韶閑房自守。狀",
    "T50n2060_005:0460a29": "若無人。及齊氏開泰禮教夙被。白黑鑽仰講",
    "T50n2060_005:0460b01": "說頻仍。後學知宗前修改觀。毘曇一部化流",
    "T50n2060_005:0460b02": "海內。諮聽之徒常有百數。齊文惠及竟陵",
    "T50n2060_005:0460b03": "王蕭子良。雅相欽禮。清河崔慧。親從北面諮",
    "T50n2060_005:0460b04": "承餘誨。以天監三年卒于住寺。春秋五十有",
    "T50n2060_005:0460b05": "八。時建元又有法朗。兼以慧學知名。本",
    "T50n2060_005:0460b06": "姓沈氏。吳興武康人。家遭世禍因住建業。",
    "T50n2060_005:0460b07": "大明七年與兄法亮。被勅紹繼慧益出家。",
    "T50n2060_005:0460b08": "初住藥王寺。亮履行高潔經數修明。朗稟性",
    "T50n2060_005:0460b09": "疎率不事威儀。聲轉有聞義解傳譽。集注",
    "T50n2060_005:0460b10": "涅槃勒成部帙。而言謔調笑不擇交遊。高",
    "T50n2060_005:0460b11": "人勝己見必齒錄。並卒于天監中。",
    "T50n2060_005:0460b12": "釋法護。姓張。東平人。初以廉直居性不耐",
    "T50n2060_005:0460b13": "貪叨。年始十三而善於草隷。其師道邕亦有",
    "T50n2060_005:0460b14": "清風。撫其首曰。觀汝意氣必能振發遺法。",
    "T50n2060_005:0460b15": "及至受戒仍遭父憂。居喪房內經涉四",
    "T50n2060_005:0460b16": "載不預法事。禮畢羸瘠不堪隨眾。宋孝建",
    "T50n2060_005:0460b17": "中。來都遊觀住建元寺。雅好博古多講經",
    "T50n2060_005:0460b18": "論。常以毘曇命家。弗尚流俗言去浮華。",
    "T50n2060_005:0460b19": "不求適會趣通文理。從其學者百有餘人。",
    "T50n2060_005:0460b20": "齊竟陵王。總校玄釋定其虛實。仍於法雲",
    "T50n2060_005:0460b21": "寺建竪義齋。以護為標領。解釋膠結每",
    "T50n2060_005:0460b22": "無遺滯。物益懷之。遠有曠度不交榮俗。",
    "T50n2060_005:0460b23": "凡所遊往必皆名輩。齊侍中陳留阮韜。光祿",
    "T50n2060_005:0460b24": "阮晦。中書侍郎汝南周顒。並虛心禮待未嘗",
    "T50n2060_005:0460b25": "廢也。自從天子至于侯伯。不與一人遊",
    "T50n2060_005:0460b26": "狎。皎然獨坐勗勵門徒。無營苟利。惟以經",
    "T50n2060_005:0460b27": "數仁義存懷。以天監六年卒于住所。春秋",
    "T50n2060_005:0460b28": "六十有九。時新安寺智遠。天保寺僧達。並以",
    "T50n2060_005:0460b29": "勤學有功。遠幼懷清靜守志不競。講說",
    "T50n2060_005:0460c01": "大乘好修福務。達平和開拓頗自矜尚。",
    "T50n2060_005:0460c02": "釋智欣。姓潘。丹陽建康人也。稚而聰警稟懷",
    "T50n2060_005:0460c03": "變躁。率爾形儀過無修整。年七八歲。世間",
    "T50n2060_005:0460c04": "近事經耳不妄。曾入栖靜寺正值上講。聞",
    "T50n2060_005:0460c05": "十二因緣義。云生死輪轉無有窮已。便慨然",
    "T50n2060_005:0460c06": "有離俗之志。他日即就栖靜僧審禪師求",
    "T50n2060_005:0460c07": "出家焉。篤好博學多集近事。師訓之曰。",
    "T50n2060_005:0460c08": "觀汝神明人非率爾。所可習學皆非奧遠",
    "T50n2060_005:0460c09": "何耶。答曰。欲廣其節目耳。及具足後。從",
    "T50n2060_005:0460c10": "東安寺道猛聽成實論。四遍雖周未曾注",
    "T50n2060_005:0460c11": "記。結帙而反亭然獨悟。莫與為群不交當",
    "T50n2060_005:0460c12": "世。無因得參其門者也。及至講說文",
    "T50n2060_005:0460c13": "義精悉。四眾推服。聽者八百餘人。陳心序",
    "T50n2060_005:0460c14": "事貴在可解不務才華有異流俗。客問未",
    "T50n2060_005:0460c15": "申酬答已罷。皆美其豐贍名重四海。齊永",
    "T50n2060_005:0460c16": "明末。太子數幸東田。携諸內侍亟經住",
    "T50n2060_005:0460c17": "寺。欣因謝病鍾山居宋熙寺。確然自得不",
    "T50n2060_005:0460c18": "與富貴遊往。行不苟合交不委親。嚫施",
    "T50n2060_005:0460c19": "之物構改住寺。以天鑑五年卒。春秋六十",
    "T50n2060_005:0460c20": "一。葬于山墓。",
    "T50n2060_005:0460c21": "釋僧若。莊嚴寺僧璩之兄子也。璩以律行清",
    "T50n2060_005:0460c22": "嚴見之前傳。若少而廉靜。邑里推之。十五",
    "T50n2060_005:0460c23": "出家。住虎丘東山精舍。事師恭孝與人友",
    "T50n2060_005:0460c24": "善。性好勤學。出都住治城寺二十餘年。經",
    "T50n2060_005:0460c25": "數通達。道俗器賞。太常卿吳郡陸惠曉左氏",
    "T50n2060_005:0460c26": "尚書陸澄深相待接。年三十二。志絕風塵末",
    "T50n2060_005:0460c27": "東返虎丘。栖身幽室簡出人世。披文翫古",
    "T50n2060_005:0460c28": "自足雲霞。雖復茹菜不充單複不贍。隨宜",
    "T50n2060_005:0460c29": "任運罕復經懷。瑯瑘王斌守吳。每延法集。",
    "T50n2060_005:0461a01": "還都謂知己曰。在郡賴得若公言謔大妄",
    "T50n2060_005:0461a02": "衰老。見其比歲放生為業。仁逮蟲魚愛及",
    "T50n2060_005:0461a03": "飛走。講說雖疎津梁不絕。何必滅迹巖岫",
    "T50n2060_005:0461a04": "方謂為道。但出處不失其機。彌覺其德高",
    "T50n2060_005:0461a05": "也。天監八年勅為彼郡僧正。親當元師。猶",
    "T50n2060_005:0461a06": "肆意山內。故失匡救之美。致有貪慢之",
    "T50n2060_005:0461a07": "謗。未必加諸己。要亦有貶暮齡。以普通",
    "T50n2060_005:0461a08": "元年卒。春秋七十。復有僧令者。若之兄也。",
    "T50n2060_005:0461a09": "亦以碩學知名。少而俊警長益廉退。經律",
    "T50n2060_005:0461a10": "通明不永早世。復有法度者。住定林寺。沈",
    "T50n2060_005:0461a11": "審其性言不卒暴。先行而後從焉。時莊嚴",
    "T50n2060_005:0461a12": "寺又有慧梵慧朗。並以內外通博期標",
    "T50n2060_005:0461a13": "聲譽。梵本吳氏。剡人。剛決強斷不事形名。",
    "T50n2060_005:0461a14": "朗肌貌霜潔。時人目為白朗。屢講眾經頗",
    "T50n2060_005:0461a15": "入能例。",
    "T50n2060_005:0461a16": "釋法寵。姓馮氏。南陽冠軍人。後遭世難寓",
    "T50n2060_005:0461a17": "居海鹽。少有絕俗之志。二親愛而弗許。執",
    "T50n2060_005:0461a18": "志固請。乃曰。須待為汝婚竟隨意所欲。",
    "T50n2060_005:0461a19": "十八納妻。經始半年。捨家服道住光興寺。",
    "T50n2060_005:0461a20": "成辦法式習學威儀。其後出都住興皇寺。",
    "T50n2060_005:0461a21": "又從道猛曇濟學成實論。二公雅相歎賞。",
    "T50n2060_005:0461a22": "日夜辛勤不以寒暑動意。吳郡張融與周",
    "T50n2060_005:0461a23": "顒書曰。古人遺放故留兒女。法寵法師絕",
    "T50n2060_005:0461a24": "塵如棄唾。若斯之志大矣遠矣。又從長樂",
    "T50n2060_005:0461a25": "寺僧周學。通雜心及法勝毘曇。又從莊嚴",
    "T50n2060_005:0461a26": "曇斌歷聽眾經。探玄析奧妙盡深極。高",
    "T50n2060_005:0461a27": "難所指罕不倒戈。昔吐蘊藉風神秀舉。齊",
    "T50n2060_005:0461a28": "竟陵王子良。甚加禮遇。嘗於西邸義集選",
    "T50n2060_005:0461a29": "諸名學。事委治城智秀。而競者尤多。秀謂",
    "T50n2060_005:0461b01": "寵曰。當此應對卿何如我。答曰。先悅後拒",
    "T50n2060_005:0461b02": "我不及卿。詮名定賞卿不及我。秀有慚",
    "T50n2060_005:0461b03": "色。年三十八。正勝寺法願道人善通樊許",
    "T50n2060_005:0461b04": "之術。謂寵曰。君年滿四十當死。無可避",
    "T50n2060_005:0461b05": "處。唯有祈誠諸佛懺悔先愆。趒脫或可冀",
    "T50n2060_005:0461b06": "耳。寵因引鏡驗之。見面有黑氣。於是貨",
    "T50n2060_005:0461b07": "賣衣鉢資餘。併市香供。飛舟東逝。直至海",
    "T50n2060_005:0461b08": "鹽居在光興。閉房禮懺杜絕人物。晝忘食",
    "T50n2060_005:0461b09": "息夜不解衣。迄年四十。歲暮之夕忽覺兩",
    "T50n2060_005:0461b10": "耳腫痛。彌生怖懅。其夜懺禮已達四更。聞",
    "T50n2060_005:0461b11": "戶外有人言曰。君死業已盡。遽即開戶都無",
    "T50n2060_005:0461b12": "所見。明晨借問僉言黑氣都除。兩耳乃是生",
    "T50n2060_005:0461b13": "骨。斯實懺蕩之基。功不虛也。末又從東夏",
    "T50n2060_005:0461b14": "慧基聽其講導。言論往復旬日之間。文疑理",
    "T50n2060_005:0461b15": "滯反啟其志。又鼓棹西歸住道林寺。開宇",
    "T50n2060_005:0461b16": "臨磵敞軒映水。解帙尋經每自惆悵而不",
    "T50n2060_005:0461b17": "能已。及東昏在位。多請遊於北山。因而移",
    "T50n2060_005:0461b18": "寓天保寺。天監七年齊隆寺法鏡徂歿。僧",
    "T50n2060_005:0461b19": "正惠超啟寵鎮之。勅曰。法寵法師造次舉動",
    "T50n2060_005:0461b20": "不逾律儀。不俠性欲不事形勢。慈仁愷",
    "T50n2060_005:0461b21": "悌雅有君子之風。匡政寺廟信得其人矣。",
    "T50n2060_005:0461b22": "上每義集以禮致之。略其年臘勅常居坐",
    "T50n2060_005:0461b23": "首。不呼其名號為上座法師。請為家僧。勅",
    "T50n2060_005:0461b24": "施車牛人力衣服飲食。四時不絕。寺本陜",
    "T50n2060_005:0461b25": "小。帝為宣武王修福。下勅王人繕改張",
    "T50n2060_005:0461b26": "飾以待寵焉。因立名為宣武寺也。門徒敦",
    "T50n2060_005:0461b27": "厚常百許人。普通四年忽感風疾不能執",
    "T50n2060_005:0461b28": "捉。舒經格上晝夜不休。赴諸法事坐輿講",
    "T50n2060_005:0461b29": "說。未疾禮佛常以百拜為限。後不能起",
    "T50n2060_005:0461c01": "居。猶於床上依時百過俯仰虔敬。所懺所",
    "T50n2060_005:0461c02": "願與本無異。後疾甚中使參候相望於道。",
    "T50n2060_005:0461c03": "以普通五年三月十六日卒。春秋七十四。皇",
    "T50n2060_005:0461c04": "上傷悼道俗悲戀。勅葬定林寺墓。一切凶事",
    "T50n2060_005:0461c05": "天府供給。舍人主書監視訖事。復有沙門智",
    "T50n2060_005:0461c06": "果。管氏。吳人。住海鹽光興寺。清直平簡善",
    "T50n2060_005:0461c07": "諸經術。又剡縣公車寺沙門僧淑。捃採眾師",
    "T50n2060_005:0461c08": "並為己任。隨問隨答思慮周廣。雖有徵覈",
    "T50n2060_005:0461c09": "而未盡其要妙。",
    "T50n2060_005:0461c10": "釋僧遷。姓樂氏。襄陽杜人。幼出家。進忠退",
    "T50n2060_005:0461c11": "儉早協州鄉。晚遊都邑住靈根寺。却掃一",
    "T50n2060_005:0461c12": "房淨若仙觀。潔整衣服塵水不染。從靈味",
    "T50n2060_005:0461c13": "寺寶亮諮學經論。文理通達籍甚知名。性",
    "T50n2060_005:0461c14": "方稜不撓高自崇遇。若非意得罕所賓接。",
    "T50n2060_005:0461c15": "武帝以家僧引之。吳平侯蕭昺。亦遇之以",
    "T50n2060_005:0461c16": "禮。天監十六年夏。帝嘗夜見沙門慧詡。他",
    "T50n2060_005:0461c17": "日因計法會。遷問詡曰。御前夜何所道。詡",
    "T50n2060_005:0461c18": "曰。卿何忽問此。而言氣甚厲。遷抗聲曰。我",
    "T50n2060_005:0461c19": "與卿同出西州俱為沙門。卿一時邀逢天",
    "T50n2060_005:0461c20": "接。便欲陵駕儕黨。我惟事佛。視卿輩蔑",
    "T50n2060_005:0461c21": "如也。眾人滿坐詡有慚忒。其為梗正皆類",
    "T50n2060_005:0461c22": "此也。以普通四年卒。春秋五十九矣。",
    "T50n2060_005:0461c23": "釋僧旻。姓孫氏。家于吳郡之富春。有吳開國",
    "T50n2060_005:0461c24": "大皇帝其先也。幼孤養能言而樂道。七歲出",
    "T50n2060_005:0461c25": "家。住虎丘西山寺。為僧回弟子。從回受五",
    "T50n2060_005:0461c26": "經。一聞能記。精神洞出標群獨秀。每與同",
    "T50n2060_005:0461c27": "輩言謔及諸典禮。未嘗不慨慨然欲為",
    "T50n2060_005:0461c28": "己任。宋吏部郎吳郡張辯謂之曰。沙彌何姓",
    "T50n2060_005:0461c29": "家在何處。旻曰。貧道姓釋。家于此山。辯甚",
    "T50n2060_005:0462a01": "異之。特進張緒見而歎曰。松栢雖小已有",
    "T50n2060_005:0462a02": "陵雲之氣。由是顯譽。年十三隨回出都",
    "T50n2060_005:0462a03": "住白馬寺。寺僧多以轉讀唱導為業。旻風",
    "T50n2060_005:0462a04": "韻清遠了不厝意。年十六而回亡。哀容俯仰",
    "T50n2060_005:0462a05": "率由自至。喪禮畢移住莊嚴師仰曇景。景",
    "T50n2060_005:0462a06": "久居寺任。雅有風軌。大小和從。寺給僧足。",
    "T50n2060_005:0462a07": "旻安貧好學。與同寺法雲禪崗法開。稟學",
    "T50n2060_005:0462a08": "柔次達亮四公經論。夕則合帔而臥。晝則",
    "T50n2060_005:0462a09": "假衣而行。往返諮詢不避炎雪。其精力篤",
    "T50n2060_005:0462a10": "課如此。大明數論究統經律。原始要終望",
    "T50n2060_005:0462a11": "表知裏。內鑒諸己旁啟同志。前疑往結靡",
    "T50n2060_005:0462a12": "不氷泮。雖命世碩學有是非之辯。旻居中",
    "T50n2060_005:0462a13": "振發曾無擁滯。光緒既著風猷弘遠。齊文惠",
    "T50n2060_005:0462a14": "帝竟陵王子良。深相貴敬請遺連接。尚書令",
    "T50n2060_005:0462a15": "王儉。延請僧宗講涅槃經。旻扣問聯環言",
    "T50n2060_005:0462a16": "皆摧敵。儉曰。昔竺道生入長安。姚興於逍",
    "T50n2060_005:0462a17": "遙園見之。使難道融義。往復百翻言無不",
    "T50n2060_005:0462a18": "切。眾皆覩其風神服其英秀。今此旻法師",
    "T50n2060_005:0462a19": "超悟天體。性極照窮言必典詣。能使前無橫",
    "T50n2060_005:0462a20": "陣。便是過之遠矣。文宣嘗請柔次二法師。",
    "T50n2060_005:0462a21": "於普弘寺共講成實。大致通勝冠蓋成陰。",
    "T50n2060_005:0462a22": "旻於末席論議。詞旨清新致言宏邈。往復神",
    "T50n2060_005:0462a23": "應聽者傾屬。次公乃放麈尾而歎曰。老子",
    "T50n2060_005:0462a24": "受業於彭城。精思此之五聚。有十五番以",
    "T50n2060_005:0462a25": "為難窟。每恨不逢勍敵。必欲研盡。自至",
    "T50n2060_005:0462a26": "金陵累年始見竭於今日矣。且試思之晚講",
    "T50n2060_005:0462a27": "當答。及晚上講裁復數交詞義遂擁。次公動",
    "T50n2060_005:0462a28": "容顧四坐曰。後生可畏。斯言信矣。年二十",
    "T50n2060_005:0462a29": "六。永明十年始於興福寺講成實論。先輩",
    "T50n2060_005:0462b01": "法師高視當世排競下筵。其會如市山栖",
    "T50n2060_005:0462b02": "邑寺莫不掩扉畢集。衣冠士子四衢輻湊。",
    "T50n2060_005:0462b03": "坐皆重膝不謂為迮。言雖竟日無起疲",
    "T50n2060_005:0462b04": "倦。皆仰之如日月矣。希風慕德者不遠",
    "T50n2060_005:0462b05": "萬里相造。自晉宋相承凡論議者。多高談",
    "T50n2060_005:0462b06": "大語競相誇罩。及旻為師範。稜落秀上機",
    "T50n2060_005:0462b07": "變如神。言氣典正。座無洪聲之侶。重又性",
    "T50n2060_005:0462b08": "多謙讓。未常以理勝加人。處眾澄眸如",
    "T50n2060_005:0462b09": "入禪定。其為道俗所推如此。時人稱曰。",
    "T50n2060_005:0462b10": "折剖磐隱通古無例。條貫始終受者易",
    "T50n2060_005:0462b11": "悟。庶方蕩諸異論大同正法矣。於是名振",
    "T50n2060_005:0462b12": "日下。聽眾千餘。孜孜善誘曾無告倦。晉安",
    "T50n2060_005:0462b13": "太守彭城劉業。嘗謂旻曰。法師經論通博。何",
    "T50n2060_005:0462b14": "以立義多儒。答曰。宋世貴道生。開頓悟以",
    "T50n2060_005:0462b15": "通經。齊時重僧柔。影毘曇以講論。貧道謹",
    "T50n2060_005:0462b16": "依經文。文玄則玄。文儒則儒耳。時竟陵王世",
    "T50n2060_005:0462b17": "子蕭照胄。出守會稽。要旻共往。征虜別",
    "T50n2060_005:0462b18": "之。旻曰。吾止講席。相識未嘗修詣。承其",
    "T50n2060_005:0462b19": "得郡。便狼狽遠別。意所不欲。眾因是亦止。",
    "T50n2060_005:0462b20": "永元元年。勅僧局請三十僧。入華林園",
    "T50n2060_005:0462b21": "夏講。僧正擬旻為法主。旻止之。或曰何故。",
    "T50n2060_005:0462b22": "答曰。此乃內潤法師。不能外益學士。非",
    "T50n2060_005:0462b23": "謂講者。由是譽傳遐邇名動京師。瑯瑘王",
    "T50n2060_005:0462b24": "仲寶。吳人張思光。學冠當時清貞獨絕。並投",
    "T50n2060_005:0462b25": "分請交申以縞帶。年立之後頻事開解蔚",
    "T50n2060_005:0462b26": "為宗匠。九部五時若指諸掌。玄理伏難坦",
    "T50n2060_005:0462b27": "然夷易。故緇素結轍華俗邀延往復屯萃",
    "T50n2060_005:0462b28": "矣。時有令聞夙成負先來之風。耆年素望",
    "T50n2060_005:0462b29": "懷新舊之恥。設伏者比肩翹關者間出。旻",
    "T50n2060_005:0462c01": "隨方領會。弘量有餘。皆銜璧輿櫬響然",
    "T50n2060_005:0462c02": "風靡者一人而已。值齊曆橫流道屬昏詖。時",
    "T50n2060_005:0462c03": "寵小人世嫉君子。因避地徐部。仍受請入",
    "T50n2060_005:0462c04": "吳。法輪繼轉勝幢屢建。皆隨根獲潤有",
    "T50n2060_005:0462c05": "聲南北。皇梁膺運乃翻然自遠言從帝則。",
    "T50n2060_005:0462c06": "以天監五年遊于都輦。天下禮接下筵亟",
    "T50n2060_005:0462c07": "深睠悅。勅僧正慧超銜詔至房。欲屈與",
    "T50n2060_005:0462c08": "法寵法雲汝南周捨等。時入華林園講",
    "T50n2060_005:0462c09": "論道義。自茲已後優位日隆。六年制注般",
    "T50n2060_005:0462c10": "若經。以通大訓。朝貴皆思弘厥典。又請京",
    "T50n2060_005:0462c11": "邑五大法師。於五寺首講。以旻道居其右。",
    "T50n2060_005:0462c12": "迺眷帝情深見悅可。因請為家僧。四事供",
    "T50n2060_005:0462c13": "給。又勅於慧輪殿講勝鬘經。帝自臨聽。仍",
    "T50n2060_005:0462c14": "選才學道俗釋僧智僧晃臨川王記室東莞",
    "T50n2060_005:0462c15": "劉勰等三十人。同集上定林寺。抄一切經",
    "T50n2060_005:0462c16": "論以類相從。凡八十卷。皆令取衷於旻。十",
    "T50n2060_005:0462c17": "一年春忽感風疾後雖小間。心猶忘誤言語",
    "T50n2060_005:0462c18": "遲蹇。旻曰。自登座講說已二十年。如見此",
    "T50n2060_005:0462c19": "病例無平復。講事盡矣。乃修飾房內隔立",
    "T50n2060_005:0462c20": "道場日夜禮懺。後吳郡太守張充。吳興太守",
    "T50n2060_005:0462c21": "謝覽。各遣僚左至都表上延請。有勅給船",
    "T50n2060_005:0462c22": "仗資糧發遣。二郡迎候舟檝滿川。京師學士",
    "T50n2060_005:0462c23": "雲隨霧合。中途守宰莫不郊迎。晉陵太守蔡",
    "T50n2060_005:0462c24": "撙。出侯門迎之歎曰。昔仲尼素王於周。今",
    "T50n2060_005:0462c25": "旻公又素王於梁矣。天監末年。下勅於莊",
    "T50n2060_005:0462c26": "嚴寺。建八座法輪。講者五僧以年臘相次。",
    "T50n2060_005:0462c27": "旻最處後。眾徒彌盛。莊嚴講堂。宋世祖所",
    "T50n2060_005:0462c28": "立。欒櫨增映延袤遐遠。至於是日不容聽",
    "T50n2060_005:0462c29": "眾。執事啟聞。有勅聽停講五日。悉移窓",
    "T50n2060_005:0463a01": "戶四出檐霤。又進給床五十張。猶為迫迮。",
    "T50n2060_005:0463a02": "桄桯摧折日有十數。得人之盛皆此類焉。",
    "T50n2060_005:0463a03": "旻因捨什物嚫施擬立大堂。慮未周用",
    "T50n2060_005:0463a04": "付庫生長傳付後僧。又於簡靜寺講十",
    "T50n2060_005:0463a05": "地經。堂宇先有五間。慮有迫迮又於堂前",
    "T50n2060_005:0463a06": "權起五間。合而為一。及至就講寺內悉",
    "T50n2060_005:0463a07": "滿。斯感化之來殆非意矣。少與齊人張融",
    "T50n2060_005:0463a08": "謝眺友善。天下才學通人莫不致禮。雖",
    "T50n2060_005:0463a09": "居重名不嘉榮勢。閑處一室簡通豪右。",
    "T50n2060_005:0463a10": "眾人多恨之。唯吳郡陸倕。博學自居。名位",
    "T50n2060_005:0463a11": "通顯早崇禮敬。旻亦密相器重。時為太子中",
    "T50n2060_005:0463a12": "庶。儐從到房。旻稱疾不見。倕欣然曰。此誠",
    "T50n2060_005:0463a13": "弟子所望也。人皆推倕之愛名德也。彌重",
    "T50n2060_005:0463a14": "旻之不趣於世。暨普通之後。先疾連發彌",
    "T50n2060_005:0463a15": "懷退靜。夜還虎丘人無知者。時蕭昂出守",
    "T50n2060_005:0463a16": "吳興。欲過山展禮。山主智遷先知以告旻。",
    "T50n2060_005:0463a17": "旻曰。吾山藪病人。無事見貴二千石。昔戴",
    "T50n2060_005:0463a18": "顒隱居北嶺。宋江夏王入山詣之。高臥牖",
    "T50n2060_005:0463a19": "下不與相見。吾雖德薄請附戴公之事矣。",
    "T50n2060_005:0463a20": "及蕭至旻從後門而遁。其年皇太子。遣通",
    "T50n2060_005:0463a21": "事舍人何思澄。銜命致禮。贈以几杖鑪奩",
    "T50n2060_005:0463a22": "褥席麈尾拂扇等。五年下勅延還移住開善。",
    "T50n2060_005:0463a23": "使所在備禮發遣。不得循常以稽天望。於",
    "T50n2060_005:0463a24": "路增劇未堪止寺。權停莊嚴因遂彌留以",
    "T50n2060_005:0463a25": "至大漸。良醫上藥備于寺內。中使參侯相",
    "T50n2060_005:0463a26": "望馳道。以大通八年二月一日清旦。卒于寺",
    "T50n2060_005:0463a27": "房。春秋六十一。天子悲惜儲君嗟惋。勅以其",
    "T50n2060_005:0463a28": "月六日。窆於鍾山之開善墓所。喪事大小隨",
    "T50n2060_005:0463a29": "由備辦。隱士陳留阮孝緒。為著墓誌。弟子",
    "T50n2060_005:0463b01": "智學慧慶等。建立三碑。其二碑。皇太子",
    "T50n2060_005:0463b02": "湘東王。並為製文樹于墓側。徵士何胤。著",
    "T50n2060_005:0463b03": "文立於本寺。初旻嘗樂於禪默。乃依所立",
    "T50n2060_005:0463b04": "義試遍安心。旬日之間遂得入定。問諸禪",
    "T50n2060_005:0463b05": "師皆云。門戶雖殊造寂不異。又嘗於講日",
    "T50n2060_005:0463b06": "謂眾曰。昔彌天釋道安。每講於定坐後。常",
    "T50n2060_005:0463b07": "使都講等為含靈轉經三契。此事久廢。既",
    "T50n2060_005:0463b08": "是前修勝業。欲屈大眾各誦觀世音經一",
    "T50n2060_005:0463b09": "遍。於是合坐欣然遠近相習。爾後道俗捨物",
    "T50n2060_005:0463b10": "乞講前誦經。由此始也。時有靈根寺道超",
    "T50n2060_005:0463b11": "比丘。勤學自勵。願明解如旻。夢有人言。僧",
    "T50n2060_005:0463b12": "旻法師毘婆尸佛。已能講說。君始修習。云何",
    "T50n2060_005:0463b13": "可等。但自加功。不患不達。隨分得解。",
    "T50n2060_005:0463b14": "後大領悟。旻嘗造彌勒佛并諸供具。朝夕禮",
    "T50n2060_005:0463b15": "謁。乃夢見彌勒佛遣化菩薩送菩提樹與",
    "T50n2060_005:0463b16": "之。菩薩曰。菩提樹者。梁言道場樹也。弟子",
    "T50n2060_005:0463b17": "頗宣其言。旻聞而勗之曰。禮有六夢。正夢",
    "T50n2060_005:0463b18": "唯一。乃是好惡之先徵。故周立占夢之官。",
    "T50n2060_005:0463b19": "後代廢之。正以俗人澆薄亟多假託。吾前",
    "T50n2060_005:0463b20": "所夢乃心想耳。汝勿傳之。以莊嚴寺門及",
    "T50n2060_005:0463b21": "諸牆宇古製不工。又吳虎丘山西寺朽壞日",
    "T50n2060_005:0463b22": "久。並加繕改事盡弘麗。旻所造經像全不",
    "T50n2060_005:0463b23": "封附。須者便給。放生布施未嘗倦廢。弟子諮",
    "T50n2060_005:0463b24": "曰。和上所修功德誠多。未始建大齋會。恐",
    "T50n2060_005:0463b25": "福事未圓。旻曰。大齋乃有一時發起之益。",
    "T50n2060_005:0463b26": "吾寡乏人力難得盡理。又且米菜醬酢樵",
    "T50n2060_005:0463b27": "水湯灰踐踰澆炙。信傷害微蟲豈有數量。",
    "T50n2060_005:0463b28": "慮有此事故不敢為也。始復求寄王官",
    "T50n2060_005:0463b29": "官府有勢之家。使役雖多彌難盡意。近識",
    "T50n2060_005:0463c01": "觀之藉此開悟。智者窺人有求名之誚。",
    "T50n2060_005:0463c02": "要請法俗侵星早到。若不專至有乖素",
    "T50n2060_005:0463c03": "心。若現斯言猶涉譏笑。故吾不為也。旻",
    "T50n2060_005:0463c04": "美言笑善舉止。吐納膏油自生顧眄風",
    "T50n2060_005:0463c05": "飈滿室。凡所施為不為名利。勤注教勗形",
    "T50n2060_005:0463c06": "於言晤。先人後己常若不及。常有餘師",
    "T50n2060_005:0463c07": "言弟子不恭者。旻呼與相見為設飲食。方便",
    "T50n2060_005:0463c08": "誘喻遂成善士。生無左道卜筮。不妄同惑",
    "T50n2060_005:0463c09": "凡人。又不假託奇怪以誑近識。貴人君子",
    "T50n2060_005:0463c10": "皆景慕焉。營居負販者亦望風而畏敬。聞其",
    "T50n2060_005:0463c11": "名者偽夫正鄙夫立。所著論疏雜集。四聲指",
    "T50n2060_005:0463c12": "歸詩譜決疑等。百有餘卷流世。",
    "T50n2060_005:0463c13": "釋法雲。姓周氏。宜興陽羡人。晉平西將軍處",
    "T50n2060_005:0463c14": "之七世也。母吳氏。初產在草。見雲氣滿",
    "T50n2060_005:0463c15": "室。因以名之。七歲出家。更名法雲。從師",
    "T50n2060_005:0463c16": "住莊嚴寺。為僧成玄趣寶亮弟子。而俊朗英",
    "T50n2060_005:0463c17": "秀卓絕時世。年十三始就受業。大昌僧宗",
    "T50n2060_005:0463c18": "莊嚴僧達。甚相稱讚。寶亮每曰。我之神明殊",
    "T50n2060_005:0463c19": "不及也。方將必當棟梁大法矣。齊永明中。",
    "T50n2060_005:0463c20": "僧柔東歸。於道林寺發講。雲諮決累日。詞",
    "T50n2060_005:0463c21": "旨激揚。眾所歎異。年小坐遠聲聞難敘。命",
    "T50n2060_005:0463c22": "置小床處之於前共盡往復。由是顯名。",
    "T50n2060_005:0463c23": "與同寺僧旻。等年臘齊名譽。歷採眾師且",
    "T50n2060_005:0463c24": "經且論四時遊聽寒暑不輟。或講前講末初",
    "T50n2060_005:0463c25": "夜後夜覆述文義。間隙遊習於路思義。輒",
    "T50n2060_005:0463c26": "不自覺行過所造。其勤勵專至類皆如此。",
    "T50n2060_005:0463c27": "曾觀長樂寺法調講論。出而顧曰。震旦天子",
    "T50n2060_005:0463c28": "之都衣冠之富。動靜威儀勿易為也。前後法",
    "T50n2060_005:0463c29": "師或有詞無義。或有義無詞。或俱有詞義",
    "T50n2060_005:0464a01": "而過無威儀。今日法坐俱已闕矣。皆由習學",
    "T50n2060_005:0464a02": "不優未應講也。及年登三十。建武四年夏。",
    "T50n2060_005:0464a03": "初於妙音寺開法華淨名二經。序正條源",
    "T50n2060_005:0464a04": "群分名類。學徒海湊四眾盈堂。僉謂理因",
    "T50n2060_005:0464a05": "言盡紙卷空存。及至為賓。構擊縱橫比類",
    "T50n2060_005:0464a06": "紛鯁。機辯若疾風。應變如行雨。當其鋒",
    "T50n2060_005:0464a07": "者罕不心務。賓主咨嗟朋僚胥悅。時人呼",
    "T50n2060_005:0464a08": "為作幻法師矣。講經之妙獨步當時。齊中",
    "T50n2060_005:0464a09": "書周顒。瑯瑘王融。彭城劉繪。東莞徐孝嗣等。",
    "T50n2060_005:0464a10": "一代名貴。並投莫逆之交。孝嗣每日。見雲",
    "T50n2060_005:0464a11": "公俊發自顧缺然。而性靈誠孝勞於色養。及",
    "T50n2060_005:0464a12": "居母憂毀瘠過禮。累日不食殆不勝喪。",
    "T50n2060_005:0464a13": "僧旻謂曰。聖人制禮。賢者俯就。不賢者企",
    "T50n2060_005:0464a14": "及。且毀不滅性尚出儒宗。況佛有至言。欲",
    "T50n2060_005:0464a15": "報生恩。近則時奉顏儀使物生悅。遠則",
    "T50n2060_005:0464a16": "啟發菩提以道神識。又云。恩愛重賊不",
    "T50n2060_005:0464a17": "可寬放。寬放此者及所親愛墮於惡道。",
    "T50n2060_005:0464a18": "唯有智者以方便力善能治制。則惠兼存",
    "T50n2060_005:0464a19": "沒入諸善趣矣。宜思遠理使有成津。何",
    "T50n2060_005:0464a20": "可恣情同於細近耶。雲乃割裂哀情微",
    "T50n2060_005:0464a21": "進飲粥。永元元年。曾受毘陵郡請。道俗傾",
    "T50n2060_005:0464a22": "家異端必集。弘振風猷道被京城。鼓舞知",
    "T50n2060_005:0464a23": "歸巾褐識反。及梁氏高臨甚相欽禮。天監",
    "T50n2060_005:0464a24": "二年。勅使長召出入諸殿。影響弘通之端。",
    "T50n2060_005:0464a25": "囋揚利益之漸。皇高亟延義集。未曾不勅",
    "T50n2060_005:0464a26": "令雲先入後下詔令。時諸名德各撰成實",
    "T50n2060_005:0464a27": "義疏。雲乃經論合撰。有四十科為四十二",
    "T50n2060_005:0464a28": "卷。俄尋究了。又勅於寺三遍敷講。廣請義",
    "T50n2060_005:0464a29": "學充諸堂宇。勅給傳詔。車牛吏力皆備足",
    "T50n2060_005:0464b01": "焉。至七年制注大品。朝貴請雲講之。辭",
    "T50n2060_005:0464b02": "疾不赴。帝云。弟子既當今日之位。法師是",
    "T50n2060_005:0464b03": "後來名德。流通無寄。不可不自力為講也。",
    "T50n2060_005:0464b04": "因從之。尋又下詔禮為家僧。資給優厚。勅",
    "T50n2060_005:0464b05": "為光宅寺主。創立僧制雅為後則。皇太子",
    "T50n2060_005:0464b06": "留情內外。選請十僧入於玄圃。經於兩夏",
    "T50n2060_005:0464b07": "不止講經。而亦懸談文外。雲居上首偏加",
    "T50n2060_005:0464b08": "供施。自從王侯逮于榮貴莫不欽敬。至",
    "T50n2060_005:0464b09": "於吉凶慶弔不避寒暑。時人頗謂之遊俠。",
    "T50n2060_005:0464b10": "而動必弘法。不以此言關懷。中書郎順",
    "T50n2060_005:0464b11": "陽范軫。著神滅論。群僚未詳其理。先以奏",
    "T50n2060_005:0464b12": "聞。有勅令雲答之。以宣示臣下。雲乃遍與",
    "T50n2060_005:0464b13": "朝士書論之。文采雖異而理義倫通。又與",
    "T50n2060_005:0464b14": "少傅沈約書曰。主上令答神滅論。今遣相",
    "T50n2060_005:0464b15": "呈。夫神妙寂寥。可知而不可說。義經丘而",
    "T50n2060_005:0464b16": "未曉。理涉旦而猶昏。至人凝照。有本襲道。",
    "T50n2060_005:0464b17": "赴機垂審。臣下旨訓周密。孝享之祀既彰。",
    "T50n2060_005:0464b18": "桀懷曾史之慕。三世之言復闡。紂綴波崙",
    "T50n2060_005:0464b19": "之情。預非草木。誰不歔欷。同挹風猷。共",
    "T50n2060_005:0464b20": "加弘贊也。約答曰。神本不滅深所伏膺。",
    "T50n2060_005:0464b21": "神滅之談良用駭惕。近約法師。殿內亦蒙勅",
    "T50n2060_005:0464b22": "答一本。歡受頂戴尋覽忘疲。豈徒伏斯外",
    "T50n2060_005:0464b23": "道可以永離眾魔。孔釋兼弘於是乎在。實",
    "T50n2060_005:0464b24": "不刊之弘旨。百代之舟航。弟子亦即彼論",
    "T50n2060_005:0464b25": "微厝疑覈。比展具以呈也。雲以天監末年。",
    "T50n2060_005:0464b26": "欲報施主之恩。於秣陵縣同下里中造寺",
    "T50n2060_005:0464b27": "一所。勅以法師建造。可仍以法師為名。即",
    "T50n2060_005:0464b28": "禪崗之西山也。郊郭內地實為爽塏。結宇",
    "T50n2060_005:0464b29": "孤巖北面城市。懷澗隱嶺。窮人野之致。",
    "T50n2060_005:0464c01": "終日論談曾無休廢。天監將末。扶南國獻",
    "T50n2060_005:0464c02": "經三部。勅雲譯之。詳決梁梵。皆理明意顯。",
    "T50n2060_005:0464c03": "狀若親承。帝抄諸方等經。撰受菩薩法。",
    "T50n2060_005:0464c04": "構等覺道場。請草堂寺慧約法師以為智",
    "T50n2060_005:0464c05": "者。躬受大戒以自莊嚴。自茲厥後。王侯朝",
    "T50n2060_005:0464c06": "士法俗傾都。或有年臘過於智者。皆望風",
    "T50n2060_005:0464c07": "奄附啟受戒法。雲曰。戒終是一先已同稟。",
    "T50n2060_005:0464c08": "今重受者誠非所異。有若趣時。於是固",
    "T50n2060_005:0464c09": "執。帝累勸獎每加說喻。答曰。當先發願。若",
    "T50n2060_005:0464c10": "得相應然後從受。雲欲發起。中表菩提之",
    "T50n2060_005:0464c11": "心。捨己身外嚫施之物。通啟於華林園光華",
    "T50n2060_005:0464c12": "殿設千僧大會。分此諸物為五種功德。上",
    "T50n2060_005:0464c13": "帝隨喜警梵從時。鏘金候旭百和[氳-囚+米]氳。眾妓",
    "T50n2060_005:0464c14": "繁會觀者傾城莫不稱歎。普通六年勅為",
    "T50n2060_005:0464c15": "大僧正。於同泰寺設千僧會。廣集諸寺知",
    "T50n2060_005:0464c16": "事。及學行名僧。羯磨拜授置位羽儀。眾皆見",
    "T50n2060_005:0464c17": "所未聞。得未曾有。爾後雖遘疾時序。而",
    "T50n2060_005:0464c18": "講說無廢。及於扶接登座。弊劇乃止。至御",
    "T50n2060_005:0464c19": "幸同泰開大涅槃。勅許乘輿上殿憑几",
    "T50n2060_005:0464c20": "聽講。及遭父憂由是疾篤至于大漸。以",
    "T50n2060_005:0464c21": "大通三年三月二十七日初夜。卒于住房。春",
    "T50n2060_005:0464c22": "秋六十有三。二宮悲惜為之流慟。勅給東園",
    "T50n2060_005:0464c23": "祕器。凡百喪事皆從王府。下勅令葬定林",
    "T50n2060_005:0464c24": "寺側。太子中庶瑯瑘王筠。為作銘誌。弟子周",
    "T50n2060_005:0464c25": "長胤等。有猶子之慕。創造二碑立于墓所。",
    "T50n2060_005:0464c26": "湘東王蕭繹各為製文。初雲年在息慈雅",
    "T50n2060_005:0464c27": "尚經術。於妙法華研精累思。品酌理義",
    "T50n2060_005:0464c28": "始末照覽。乃往幽巖獨講斯典。竪石為",
    "T50n2060_005:0464c29": "人松葉為拂。自唱自導兼通難解。所以垂",
    "T50n2060_005:0465a01": "名梁代誠績有聞。而文疏稠疊前後繁映。",
    "T50n2060_005:0465a02": "致依講誦有阻恒功。嘗於一寺講散此",
    "T50n2060_005:0465a03": "經。忽感天華狀如飛雪。滿空而下延于堂",
    "T50n2060_005:0465a04": "內。昇空不墜訖講方去。有保誌神僧。道超",
    "T50n2060_005:0465a05": "方外。罕有得其情者。與雲互相敬愛。呼為",
    "T50n2060_005:0465a06": "大林法師。每來雲所輒停住信宿。嘗言。欲",
    "T50n2060_005:0465a07": "解師子吼。請法師為說。即為剖析。誌便彈",
    "T50n2060_005:0465a08": "指讚曰。善哉微妙微妙矣。儀同陳郡袁昂云。",
    "T50n2060_005:0465a09": "有常供養僧學雲法華。日夜發願望得慧",
    "T50n2060_005:0465a10": "解等之。忽夢有異僧曰。雲法師燈明佛時",
    "T50n2060_005:0465a11": "已講此經。那可卒敵也。每於講次有送",
    "T50n2060_005:0465a12": "錢物乞誦經者。多獲徵應。及得善夢如",
    "T50n2060_005:0465a13": "別記述。夷陵縣漁人。於網中得經一卷。是",
    "T50n2060_005:0465a14": "泥洹四法品。末題云。宋元徽二年。王寶勝",
    "T50n2060_005:0465a15": "敬造奉光宅寺法雲法師。以事勘校。時雲年",
    "T50n2060_005:0465a16": "始十歲。名未遠布寺無光宅。而此品正則。",
    "T50n2060_005:0465a17": "初云弘法次斷魚肉。驗今意行頗用相符。",
    "T50n2060_005:0465a18": "其有機神變化。人莫敢競其類者。雲得此",
    "T50n2060_005:0465a19": "告彌深弘演云爾。",
    "T50n2060_005:0465a20": "釋慧澄。姓蘭氏。番禺高要人。十四出家。依",
    "T50n2060_005:0465a21": "和上道達住隨喜寺。而在性貞苦立素齋戒。",
    "T50n2060_005:0465a22": "魚肉葷辛畢世未視。當齊氏之季。百工輟",
    "T50n2060_005:0465a23": "業。澄閉戶禮誦不修聞達。天監初建開闡",
    "T50n2060_005:0465a24": "學校。白黑樂求皆得其志。澄深懷願望以",
    "T50n2060_005:0465a25": "日為歲。世始廓清南路猶梗。負笈踟蹰欲",
    "T50n2060_005:0465a26": "前未進。親舊諫曰。何不就饒聚糧貨待",
    "T50n2060_005:0465a27": "路好通。為爾栖栖橫生憂苦。澄曰。榮華賄",
    "T50n2060_005:0465a28": "貨此何見關。日月如電時不待人耳。於是",
    "T50n2060_005:0465a29": "間行寄託遂至京室。憩莊嚴寺。仍從僧旻",
    "T50n2060_005:0465b01": "以伸北面。勤苦下帷專攻一事。且經且律",
    "T50n2060_005:0465b02": "或數或論。十餘年中鉤深索隱。猶晦迹下",
    "T50n2060_005:0465b03": "筵而名聞日遠。桂陽王蕭象。聞風欽悅延請",
    "T50n2060_005:0465b04": "入第。頂禮歸依求屈講說。親自飡服遂使遠",
    "T50n2060_005:0465b05": "近投集。聞者斐然。後桂陽出鎮南岳。請與同",
    "T50n2060_005:0465b06": "行。瀟湘道俗重增歸敬。法席繼興善誘忘倦。",
    "T50n2060_005:0465b07": "澄以違親歲久誓暫定省而番禺四眾向",
    "T50n2060_005:0465b08": "風欽德。迎請重疊年年轉倍。以普通四年",
    "T50n2060_005:0465b09": "隨使南返。中途危阻素情無憚。食值飢客",
    "T50n2060_005:0465b10": "合盤施之。船人更辦不肯復受。又見單",
    "T50n2060_005:0465b11": "薄解衣賑之。及至南海復停隨喜。七眾屯",
    "T50n2060_005:0465b12": "結其會如林。讚請法施頻仍累迹。理喻精",
    "T50n2060_005:0465b13": "微淺深無隱。新舊學望如草偃焉。於斯五",
    "T50n2060_005:0465b14": "載法利無限。未及旋都遇疾而卒。春秋",
    "T50n2060_005:0465b15": "五十有二。即大通元年也。時復有慧朗慧略",
    "T50n2060_005:0465b16": "法生慧武等。皆從僧旻受學。雖復廣綜諸",
    "T50n2060_005:0465b17": "部。並以成實擅名。朗居貧好學博達多通。",
    "T50n2060_005:0465b18": "久當師匠巧於傳述。略聰明俊警宣講有",
    "T50n2060_005:0465b19": "則。品別支條分籍甚有嘉譽。生尋訪異聞。",
    "T50n2060_005:0465b20": "博述經論。銓次祕奧物益奇之。武振揚文",
    "T50n2060_005:0465b21": "義省約不繁。宣流未廣蘭摧中葉。年三",
    "T50n2060_005:0465b22": "十餘卒。",
    "T50n2060_005:0465b23": "釋法令。姓董氏。未詳何人。家遭世禍因寓",
    "T50n2060_005:0465b24": "建康。少出家住定林上寺。立操貞堅廉和寡",
    "T50n2060_005:0465b25": "欲。博覽經論多所通達。善涅槃大小品。尤",
    "T50n2060_005:0465b26": "精法華阿毘曇心。登師子座發無畏辯。先",
    "T50n2060_005:0465b27": "標綱要却派條流。言約旨遠馳名京學。兼",
    "T50n2060_005:0465b28": "好禪寂以息攀緣。但多疹瘵亟為廢替。自",
    "T50n2060_005:0465b29": "責先身執相分別起諸違害今受殃咎。因",
    "T50n2060_005:0465c01": "誦大品一部用祛封滯。清淨調和隨從梵",
    "T50n2060_005:0465c02": "行。足不下山三十三載。葷辛不食弊衣畢",
    "T50n2060_005:0465c03": "世。以天監五年卒。春秋六十有九。時寺復",
    "T50n2060_005:0465c04": "有慧泰慧纂。並以學聞。泰剋己修身篤",
    "T50n2060_005:0465c05": "勤禪智偏能談授。纂心性清率不務形",
    "T50n2060_005:0465c06": "骸。貞實抱素雅有國士之器。",
    "T50n2060_005:0465c07": "釋智藏。姓顧氏。本名淨藏。吳郡吳人。吳少",
    "T50n2060_005:0465c08": "傅曜之八世也。高祖彭年司農卿。曾祖淳錢",
    "T50n2060_005:0465c09": "唐令。祖瑤之員外郎。父映奉朝請。早亡其",
    "T50n2060_005:0465c10": "母嘗夢。出繞吳城一匝。密雲四布而天中",
    "T50n2060_005:0465c11": "開朗。眾星墜地取而吞之。因而有娠焉。及",
    "T50n2060_005:0465c12": "生藏也。少而聰敏。常懷退讓。果食衣服爰",
    "T50n2060_005:0465c13": "及威儀皆新華。先讓而處下末。由此擊譽",
    "T50n2060_005:0465c14": "鄉閭敬而尚重。年十六代宋明帝出家。以",
    "T50n2060_005:0465c15": "泰初六年勅住興皇寺。事師上定林寺僧遠",
    "T50n2060_005:0465c16": "僧祐天安寺弘宗。此諸名德傳如前述。藏稟",
    "T50n2060_005:0465c17": "依訓範敬義弘隆。嘗遇師疾甚不食多日。",
    "T50n2060_005:0465c18": "藏亦從之。待師進飲藏還進飲。乃至平復",
    "T50n2060_005:0465c19": "方從師好。自是戒德堅明學業通奧。眾所",
    "T50n2060_005:0465c20": "知識超於夷等。當時柔次二公玄宗蓋世。",
    "T50n2060_005:0465c21": "初從受學。挹酌經論統辯精理。及其開",
    "T50n2060_005:0465c22": "關延敵。莫能涉其津者。藏洞曉若神微",
    "T50n2060_005:0465c23": "言每吐。預有比蹤罔不折伏。於是二僧歎",
    "T50n2060_005:0465c24": "揖。自以弗及之也。齊太尉文憲王公。深懷",
    "T50n2060_005:0465c25": "欽悅爰請安居。常歎相知之晚。太宰文宣",
    "T50n2060_005:0465c26": "王。建立正典紹隆釋教。將講淨名選窮上",
    "T50n2060_005:0465c27": "首。乃招集精解二十餘僧。探授符策乃得",
    "T50n2060_005:0465c28": "於藏。年臘最小獨居末坐。敷述義理罔或",
    "T50n2060_005:0465c29": "抗衡。道俗翕然彌崇高譽。先是會稽慎法",
    "T50n2060_005:0466a01": "師。志欲宣通妙法。乃請文宣方求講匠。",
    "T50n2060_005:0466a02": "以藏名稱普聞允當僉屬。遂流連會稽多",
    "T50n2060_005:0466a03": "歷年祀伏膺鼓篋寔繫有徒。但以律部未",
    "T50n2060_005:0466a04": "精重遊京輦。信同瓶喻有似燈傳。俄而十",
    "T50n2060_005:0466a05": "誦明了諸部薄究。未還吳郡道流生地。",
    "T50n2060_005:0466a06": "學人裹糧隨之不少。永元二年重遊禹穴。",
    "T50n2060_005:0466a07": "居法華山結眾弘業。及齊德將謝。王室",
    "T50n2060_005:0466a08": "大騷。天地既閉經籍道廢。遂翻然高舉。欲",
    "T50n2060_005:0466a09": "終焉禹穴。逮有梁革命。大弘正法。皇華繼",
    "T50n2060_005:0466a10": "至。方遊京輦。天子下禮承修。榮貴莫不竦",
    "T50n2060_005:0466a11": "敬。聖僧寶誌遷神。窀穸于鍾阜。於墓前建",
    "T50n2060_005:0466a12": "塔。寺名開善。勅藏居之。初藏未受具戒。",
    "T50n2060_005:0466a13": "遇誌於定林上寺。遂推令居前。垂示崇敬",
    "T50n2060_005:0466a14": "之迹。識知德望有歸告之先見矣。時梁武",
    "T50n2060_005:0466a15": "崇信釋門。宮闕恣其遊踐。主者以負扆南",
    "T50n2060_005:0466a16": "面域中一人。議以御坐之法唯天子所升。",
    "T50n2060_005:0466a17": "沙門一不霑預。藏聞之勃然厲色。即入金",
    "T50n2060_005:0466a18": "門上正殿踞法座抗聲曰。貧道昔為吳",
    "T50n2060_005:0466a19": "中顧郎。尚不慚御榻。況復迺祖定光。金輪",
    "T50n2060_005:0466a20": "釋子也。檀越若殺貧道即殺。不慮無受生",
    "T50n2060_005:0466a21": "之處。若付在尚方。獄中不妨行道。即拂",
    "T50n2060_005:0466a22": "衣而起。帝遂罷勅任從前法。斯跨略天子",
    "T50n2060_005:0466a23": "高岸釋門。皆此類也。有野姥者。工相人也。",
    "T50n2060_005:0466a24": "為記吉凶百不失一。謂藏曰。法師聰辯蓋",
    "T50n2060_005:0466a25": "世天下流名。但恨年命不長。可至三十一",
    "T50n2060_005:0466a26": "矣。時年二十有九。聞斯促報講解頓息。竭",
    "T50n2060_005:0466a27": "精修道發大誓願足不出門。遂探經",
    "T50n2060_005:0466a28": "藏得金剛般若。受持讀誦畢命奉之。至",
    "T50n2060_005:0466a29": "所危暮年香湯洗浴淨室誦經以待死至。俄",
    "T50n2060_005:0466b01": "而聞空中聲曰。善男子。汝往年三十一者。",
    "T50n2060_005:0466b02": "是報盡期。由般若經力得倍壽矣。藏後出",
    "T50n2060_005:0466b03": "山試過前相者。乃大驚起曰。何因尚在世",
    "T50n2060_005:0466b04": "也。前見短壽之相。今了一無。沙門誠不可",
    "T50n2060_005:0466b05": "相矣。藏問。今得至幾。答云。色相骨法年六",
    "T50n2060_005:0466b06": "十餘。藏曰。五十為命。已不為夭。況復過",
    "T50n2060_005:0466b07": "也。乃以由緣告之。相者欣服。竟以畢年辭",
    "T50n2060_005:0466b08": "世。終如相言。於是江左道俗。競誦此經。多",
    "T50n2060_005:0466b09": "有徵應。乃至于今日有光大。感通屢結。逮",
    "T50n2060_005:0466b10": "梁大同中。敬重三寶利動昏心。澆波之儔。",
    "T50n2060_005:0466b11": "肆情下達。僧正憲網無施於過門。帝欲自",
    "T50n2060_005:0466b12": "御僧官維任法侶。勅主書遍令許者署",
    "T50n2060_005:0466b13": "名。于時盛哲無敢抗者。匿然投筆。後以",
    "T50n2060_005:0466b14": "疎聞藏。藏以筆橫轢之告曰。佛法大海非",
    "T50n2060_005:0466b15": "俗人所知。帝覽之不以介意。斯亦拒懷",
    "T50n2060_005:0466b16": "略萬乘季代一人。而帝意彌盛。事將施行",
    "T50n2060_005:0466b17": "於世。雖藏後未同。而勅已先被。晚於華光",
    "T50n2060_005:0466b18": "殿設會。眾僧大集。後藏方至。帝曰。比見僧",
    "T50n2060_005:0466b19": "尼多未誦習。白衣僧正不解科條。俗法",
    "T50n2060_005:0466b20": "治之傷於過重。弟子暇日欲自為白衣僧",
    "T50n2060_005:0466b21": "正亦依律立法。此雖是法師之事。然佛亦",
    "T50n2060_005:0466b22": "復付囑國王。向來與諸僧共論。咸言不異。",
    "T50n2060_005:0466b23": "法師意旨如何。藏曰。陛下欲自臨僧事。實",
    "T50n2060_005:0466b24": "光顯正法。但僧尼多不如律。所願垂慈矜",
    "T50n2060_005:0466b25": "恕此事為後。帝曰。弟子此意豈欲苦眾僧",
    "T50n2060_005:0466b26": "耶。正謂俗愚過重。自可依律定之。法師乃",
    "T50n2060_005:0466b27": "令矜恕。此意何在。答曰。陛下誠欲降重從",
    "T50n2060_005:0466b28": "輕。但末代眾僧難皆如律。故敢乞矜恕。帝",
    "T50n2060_005:0466b29": "曰。請問諸僧犯罪。佛法應治之不。答曰。竊",
    "T50n2060_005:0466c01": "以佛理深遠教有出沒。意謂亦治不治。帝",
    "T50n2060_005:0466c02": "曰。惟見付囑國王治之。何處有不治之",
    "T50n2060_005:0466c03": "說。答曰。調達親是其事。如來置之不治。",
    "T50n2060_005:0466c04": "帝曰。法師意謂。調達何人。答曰。調達乃",
    "T50n2060_005:0466c05": "誠不可測。夫示迹正欲顯教。若不可不",
    "T50n2060_005:0466c06": "治。聖人何容示此。若一向治之。則眾僧不",
    "T50n2060_005:0466c07": "立。一向不治亦復不立。帝動容追停前勅。",
    "T50n2060_005:0466c08": "諸僧震懼相率啟請。帝曰。藏法師是大丈夫",
    "T50n2060_005:0466c09": "心。謂是則道是。言非則道非。致詞宏大。",
    "T50n2060_005:0466c10": "不以形命相累。諸法師非大丈夫。意實不",
    "T50n2060_005:0466c11": "同言則不異。弟子向與藏法師碩諍。而諸",
    "T50n2060_005:0466c12": "法師默然無見助者。豈非意在不同耳。事",
    "T50n2060_005:0466c13": "遂獲寢。藏出告諸徒屬曰。國王欲以佛法",
    "T50n2060_005:0466c14": "為己任。乃是大士用心。然衣冠一家子弟十",
    "T50n2060_005:0466c15": "數。未必稱意。況復眾僧。五方混雜未易",
    "T50n2060_005:0466c16": "辯明。正須去其甚泰耳。且如來戒律布在",
    "T50n2060_005:0466c17": "世間。若能遵用足相綱理。僧正非但無益",
    "T50n2060_005:0466c18": "為損弘多。常欲勸令罷之。豈容贊成此",
    "T50n2060_005:0466c19": "事。或曰。理極如此。當萬乘之怒何能夷然。",
    "T50n2060_005:0466c20": "藏笑曰。此實可畏。但吾年老。縱復荷旨附",
    "T50n2060_005:0466c21": "會。終不長生。然死本所不惜。故安之耳。後",
    "T50n2060_005:0466c22": "法雲謂眾曰。帝於義理之中未能相謝。",
    "T50n2060_005:0466c23": "一日之事真可愧服不久勅於彭城寺講",
    "T50n2060_005:0466c24": "成實。聽侶千餘。皆一時翹秀。學觀榮之。又",
    "T50n2060_005:0466c25": "勅於慧輪殿講波若經。別勅大德三十人",
    "T50n2060_005:0466c26": "預座。藏開釋發趣各有清拔皆著私記擬",
    "T50n2060_005:0466c27": "後傳習。天監末年春捨身大懺。招集道俗。并",
    "T50n2060_005:0466c28": "自講金剛般若以為極悔。惟留衣鉢。餘",
    "T50n2060_005:0466c29": "者傾盡一無遺餘。陳郡謝幾卿。指掛衣竹",
    "T50n2060_005:0467a01": "戲曰。猶留此物尚有意耶。藏曰。身猶未滅",
    "T50n2060_005:0467a02": "意何由盡。而尚懷靖處託意山林。還居開",
    "T50n2060_005:0467a03": "善因不履世。時或勅會。乃上啟辭曰。夙昔",
    "T50n2060_005:0467a04": "顧省心惑不調。欲依佛一語於空閑自",
    "T50n2060_005:0467a05": "制。而從緣流二十餘載。在乎少壯故可推",
    "T50n2060_005:0467a06": "斥。今既老病身心俱減。若復退一毫。便不",
    "T50n2060_005:0467a07": "堪自課。故願言靜處少自營衛。非敢傲世",
    "T50n2060_005:0467a08": "求名。非欲從閑自誕。是常人近情。懼前",
    "T50n2060_005:0467a09": "逕之已迫耳。帝手勅喻曰。求空自閑依空",
    "T50n2060_005:0467a10": "入慧。高蹈養神實是勝樂。不違三乘。亦以",
    "T50n2060_005:0467a11": "隨喜。惟別之際能無悵然。岐路贈言古人",
    "T50n2060_005:0467a12": "所重。猶勸法師。行無礙心。大悲為首方便",
    "T50n2060_005:0467a13": "利益。隨時用舍不宜頓杜。以隔礙心行菩",
    "T50n2060_005:0467a14": "薩道無有是處。勅往反頻。仍久之然持操",
    "T50n2060_005:0467a15": "不改。帝將受菩薩戒勅僧正牒老宿德望。",
    "T50n2060_005:0467a16": "時超正略牒法深慧約智藏三人。而帝意在",
    "T50n2060_005:0467a17": "於智者。仍取之矣。皇太子尤相敬接。將致",
    "T50n2060_005:0467a18": "北面之禮。肅恭虔往。朱輪徐動鳴笳啟路。",
    "T50n2060_005:0467a19": "降尊下禮就而謁之。從遵戒範永為師傅。",
    "T50n2060_005:0467a20": "又請於寺講大涅槃。親臨幄坐爰命諮質。",
    "T50n2060_005:0467a21": "朝賢時彥道俗盈堂。法筵之盛未之前聞。又",
    "T50n2060_005:0467a22": "於北閣更延談論。皆歎曰。陪預勝席未曾",
    "T50n2060_005:0467a23": "有也。藏任吹虛舟真行平等。毀譽不動榮",
    "T50n2060_005:0467a24": "利未干。宴坐空閑毅然山立。雖神宇凝隔",
    "T50n2060_005:0467a25": "風韻清高。其應物也汲汲然如有不足。可",
    "T50n2060_005:0467a26": "謂望儼即溫。君子之變者矣。自現處巖岫",
    "T50n2060_005:0467a27": "晦形人世。又於寺外山曲別立頭陀之舍",
    "T50n2060_005:0467a28": "六所。並是茅茨容膝而已。皇太子聞而遊",
    "T50n2060_005:0467a29": "覽。各賦詩而返。其後章云。非曰樂逸遊。",
    "T50n2060_005:0467b01": "意欲識箕潁。藏結心世表。常行懺悔。每於",
    "T50n2060_005:0467b02": "六時翹仰靈相。口云。理味深玄淺思斟酌自",
    "T50n2060_005:0467b03": "抱疑礙。恐乖聖意多僻。因而懇惻詞淚俱",
    "T50n2060_005:0467b04": "發。嘗宿靈曜寺。夜行暫用心。見有金光照",
    "T50n2060_005:0467b05": "曜。一室洞明。人問其故。答曰。此中奇妙未可",
    "T50n2060_005:0467b06": "得言。是旦遘疾至于大漸。帝及儲君中使",
    "T50n2060_005:0467b07": "相望。四部白黑日夜參候。勅為建齊手製",
    "T50n2060_005:0467b08": "願文。并繼以醫藥。而天子不整。唯增不",
    "T50n2060_005:0467b09": "降。臨終詞色詳正。遺言唯在弘法。以普通",
    "T50n2060_005:0467b10": "三年九月十日卒于寺房。春秋六十有五。",
    "T50n2060_005:0467b11": "勅葬獨龍之山。赴送盈道同為建碑。墳所",
    "T50n2060_005:0467b12": "寺內各一。新安太守蕭機製文。湘東王繹製",
    "T50n2060_005:0467b13": "銘。太子中庶子陳郡殷鈞為立墓誌。初藏",
    "T50n2060_005:0467b14": "常夢見金粟如來入室共談執二麈尾。其",
    "T50n2060_005:0467b15": "一寶裝。其一者素。留素者與藏。又徵士廬",
    "T50n2060_005:0467b16": "江何胤。居吳郡虎丘。遇一神僧。捉一函",
    "T50n2060_005:0467b17": "書云。有人來寄語頃失之。及開函視全",
    "T50n2060_005:0467b18": "不識其文詞。後訪魏僧云。是大莊嚴論中",
    "T50n2060_005:0467b19": "間兩紙也。時人咸謂藏之所致。又彭城劉混",
    "T50n2060_005:0467b20": "之罪當從戮。藏時處後堂。為帝述四等義。",
    "T50n2060_005:0467b21": "外奏聞之。帝曰。今為國事不得道四等",
    "T50n2060_005:0467b22": "義如何。藏曰。言行乘機也。今機發而不中。",
    "T50n2060_005:0467b23": "失在何人。四等之舉義非徒設。帝遂捨而不",
    "T50n2060_005:0467b24": "問。竟以獲免。劉氏終亦不委斯由。其潛濟",
    "T50n2060_005:0467b25": "益被率多如此。凡講大小品涅槃般若法",
    "T50n2060_005:0467b26": "華十地金光明成實百論阿毘曇心等。各著",
    "T50n2060_005:0467b27": "義疏行世。",
    "T50n2060_005:0467b28": "續高僧傳卷第五"
}