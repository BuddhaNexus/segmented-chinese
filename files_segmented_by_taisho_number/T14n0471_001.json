{
    "T14n0471_001:0512a12": "No. 471 [No. 470]",
    "T14n0471_001:0512a13": "佛說文殊尸利行經",
    "T14n0471_001:0512a15": "隋天竺三藏豆那掘多譯",
    "T14n0471_001:0512a16": "我豆那掘多，歸命大智海毘盧遮那如來。",
    "T14n0471_001:0512a17": "如是我聞：一時婆伽婆，住王舍城祇闍崛山",
    "T14n0471_001:0512a18": "中，與大比丘眾五百人俱——皆是大阿羅漢，諸",
    "T14n0471_001:0512a19": "漏已盡無復煩惱，三明六通具八解脫，慧心",
    "T14n0471_001:0512a20": "無礙具足清淨——如是等五百比丘，各於自房",
    "T14n0471_001:0512a21": "結加趺坐，身心寂靜三昧正受。爾時文殊",
    "T14n0471_001:0512a22": "尸利童真菩薩，為欲發起自身行法，令眾聞",
    "T14n0471_001:0512a23": "知獲大利故，最於先起，一一次第遍觀諸房，",
    "T14n0471_001:0512a24": "即見尊者舍利弗，獨處一房折伏其身，結加",
    "T14n0471_001:0512a25": "趺坐入於三昧。爾時文殊尸利童真菩薩，見",
    "T14n0471_001:0512a26": "如是已，亦不發覺，更詣諸處，觀察餘房，如是",
    "T14n0471_001:0512a27": "展轉乃至晨朝日初出時。當於是時，舍利弗",
    "T14n0471_001:0512a28": "等五百比丘皆已出定，是諸比丘及餘比丘",
    "T14n0471_001:0512a29": "諸方來者，一切大眾皆悉雲集。爾時世尊，即",
    "T14n0471_001:0512b01": "於此時從坐而起，平身正直從容徐步，安諦",
    "T14n0471_001:0512b02": "而行如師子王，出於自房敷坐。一切大眾",
    "T14n0471_001:0512b03": "左右圍遶，敬念世尊不敢當前。爾時世尊處",
    "T14n0471_001:0512b04": "大眾中為無上首，光顏巍巍猶若金山，乘大",
    "T14n0471_001:0512b05": "悲雲雨諸法雨。爾時文殊童真菩薩，於大眾",
    "T14n0471_001:0512b06": "中問尊者舍利弗，作如是言：「我於向者遍觀",
    "T14n0471_001:0512b07": "諸房，我時見汝獨處一房，結加趺坐折伏其",
    "T14n0471_001:0512b08": "身，汝時為當坐禪耶、不耶？」尊者舍利弗即答",
    "T14n0471_001:0512b09": "文殊尸利菩薩言：「我於是時實坐禪耳。」爾時",
    "T14n0471_001:0512b10": "文殊菩薩即復問於舍利弗言：「汝意云何？為",
    "T14n0471_001:0512b11": "當欲令有未斷者，為除故坐禪耶？欲令有已",
    "T14n0471_001:0512b12": "斷者，更除斷故坐禪耶？為依過、現、未來三世",
    "T14n0471_001:0512b13": "法故，坐禪耶？為依色、受、想、行、識等五陰法故，",
    "T14n0471_001:0512b14": "坐禪耶？為依眼、耳、鼻、舌、身、意等諸根、識故，坐",
    "T14n0471_001:0512b15": "禪耶？為依色、聲、香、味、觸、法等六塵法故，坐禪",
    "T14n0471_001:0512b16": "耶？為依欲、色、無色界等三有法故，坐禪耶？為",
    "T14n0471_001:0512b17": "依若內、若外、內外差別法故，坐禪耶？為依若",
    "T14n0471_001:0512b18": "身、若心、若身心名色法故，坐禪耶？如是等法，",
    "T14n0471_001:0512b19": "我已問汝，汝應速答，依何而坐禪乎？」爾時，尊",
    "T14n0471_001:0512b20": "者舍利弗即答文殊尸利言：「仁者！我今現見",
    "T14n0471_001:0512b21": "諸法樂行，念不忘故而坐禪也。」文殊尸利菩",
    "T14n0471_001:0512b22": "薩復更問於舍利弗言：「舍利弗！實有諸法可",
    "T14n0471_001:0512b23": "得現見，樂行者念不忘不？」舍利弗言：「仁者文",
    "T14n0471_001:0512b24": "殊！如是樂行之法，我實不見。仁者文殊！如是",
    "T14n0471_001:0512b25": "樂行之法我雖不見，而佛、世尊曾為聲聞一",
    "T14n0471_001:0512b26": "切諸眾說寂定法，如是法者，我依行之。」文殊",
    "T14n0471_001:0512b27": "尸利菩薩復問尊者舍利弗言：「何等諸法，如",
    "T14n0471_001:0512b28": "來曾為諸聲聞眾說是寂定，汝依行也？」舍利",
    "T14n0471_001:0512b29": "弗言：「仁者文殊！有一比丘，依於過去、未來、現",
    "T14n0471_001:0512c01": "在諸法而行，略說乃至依心、意等諸法如行。",
    "T14n0471_001:0512c02": "如彼行法，是佛、世尊為聲聞一切諸眾說是",
    "T14n0471_001:0512c03": "寂定，我依行也。」文殊尸利童真菩薩復問尊",
    "T14n0471_001:0512c04": "者舍利弗：「汝言『如來曾為聲聞一切諸眾說",
    "T14n0471_001:0512c05": "彼三世乃至心、意，我依行』者，是事不然。何以",
    "T14n0471_001:0512c06": "故？即彼過去現無如來，彼未來世現無如來，",
    "T14n0471_001:0512c07": "現在世無彼如來。若如是者，一切諸法求",
    "T14n0471_001:0512c08": "如來身，皆不可得。汝今云何作如是言『我依",
    "T14n0471_001:0512c09": "過去、未來、現在諸法而行』？唯舍利弗！過去際，",
    "T14n0471_001:0512c10": "未來、現在際，彼不為此、此不為彼，各各別",
    "T14n0471_001:0512c11": "異，不相為作，無有處所，亦無依住、無所住者，",
    "T14n0471_001:0512c12": "無有依處而可得也。復次，舍利弗！若有人言",
    "T14n0471_001:0512c13": "過去、未來、現在於實際中，說有依處、說無依",
    "T14n0471_001:0512c14": "處者，當知彼輩誹謗如來，獲大重罪。所以者",
    "T14n0471_001:0512c15": "何？彼真實際無憶無念，亦無墮落；無有形色，",
    "T14n0471_001:0512c16": "無有相狀而可得者。唯舍利弗！真實際中，過",
    "T14n0471_001:0512c17": "去、未來、現在諸法實不可得，略說乃至心、意",
    "T14n0471_001:0512c18": "等法亦不可得；離於實際外，無一法而可得",
    "T14n0471_001:0512c19": "者。是故，說言名之為空，空故無法，無可顯說。」",
    "T14n0471_001:0512c20": "爾時尊者舍利弗，即問文殊尸利童真菩薩",
    "T14n0471_001:0512c21": "言：「如來可不住於實際而說法耶？」文殊尸利",
    "T14n0471_001:0512c22": "菩薩即答尊者舍利弗言：「舍利弗！真實際中",
    "T14n0471_001:0512c23": "有何處所，而使如來住於實際說諸法乎？舍",
    "T14n0471_001:0512c24": "利弗！法本自無，云何如來住實際已說於諸",
    "T14n0471_001:0512c25": "法？非但無法，如來亦無。既無，云何而言如來",
    "T14n0471_001:0512c26": "住於真實際已說諸法耶？所以者何？一切諸",
    "T14n0471_001:0512c27": "法皆不可得；如來亦爾，實不可得；所說法體",
    "T14n0471_001:0512c28": "亦復如是，時中不可得、非時中不可得、時非",
    "T14n0471_001:0512c29": "時中亦不可得。如來復非在說時中、不說時",
    "T14n0471_001:0513a01": "中，可得顯現。所以者何？舍利弗，如來一切",
    "T14n0471_001:0513a02": "言語道斷，無為、無作、無所安置。」爾時尊者舍",
    "T14n0471_001:0513a03": "利弗復問文殊尸利菩薩言：「文殊尸利！如仁",
    "T14n0471_001:0513a04": "者所說，誰於此處堪為法器？」文殊尸利菩薩",
    "T14n0471_001:0513a05": "即答尊者舍利弗言：「舍利弗！若有人能破壞",
    "T14n0471_001:0513a06": "世諦，亦復不當入於涅槃，彼人於此堪為法",
    "T14n0471_001:0513a07": "器。若復能於過去諸法不證、不說，未來諸法",
    "T14n0471_001:0513a08": "不證、不說，現在諸法不證、不說，彼人於此堪",
    "T14n0471_001:0513a09": "為法器。無煩惱見及清淨見，無有有為、無為",
    "T14n0471_001:0513a10": "見者，彼於此說堪為法器。若無有我、亦無無",
    "T14n0471_001:0513a11": "我，於作行中不取、不捨，彼於此說，堪為法",
    "T14n0471_001:0513a12": "器。如是人者，雖能聽受，亦不於是所說法",
    "T14n0471_001:0513a13": "中，取為決定了義說也。」爾時，尊者舍利弗復",
    "T14n0471_001:0513a14": "問文殊尸利菩薩言：「若如仁者所說，於是",
    "T14n0471_001:0513a15": "義中云何修行？云何教住？」文殊尸利菩薩即",
    "T14n0471_001:0513a16": "語尊者舍利弗言：「舍利弗！若是義中可有言",
    "T14n0471_001:0513a17": "說，可得問言云何教住？於是義中既無言說、",
    "T14n0471_001:0513a18": "斷諸心行，云何問言云何教住？」爾時，尊者舍",
    "T14n0471_001:0513a19": "利弗即白文殊尸利菩薩言：「仁者文殊！此義",
    "T14n0471_001:0513a20": "甚深，於是義中，少有證知者，少有受持者。何",
    "T14n0471_001:0513a21": "以故？一切學人諸阿羅漢等，於是地中，猶尚",
    "T14n0471_001:0513a22": "迷沒，況諸凡夫，豈能於是甚深義中能知能",
    "T14n0471_001:0513a23": "了？」文殊尸利言：「舍利弗！諸阿羅漢於是義",
    "T14n0471_001:0513a24": "中，無有地分，所以阿羅漢無有地分可得住",
    "T14n0471_001:0513a25": "者。以無住故名阿羅漢，無得故名阿羅漢，言",
    "T14n0471_001:0513a26": "語道斷故名阿羅漢。以言語道斷故，所有阿",
    "T14n0471_001:0513a27": "羅漢地分行者，無有證處。以無有證處故，所",
    "T14n0471_001:0513a28": "有阿羅漢地分行者，以無為法得名，以不發",
    "T14n0471_001:0513a29": "故則名無為，無有作者亦無住處。云何名阿",
    "T14n0471_001:0513b01": "羅漢有所得地？諸阿羅漢者，不以名故，名為",
    "T14n0471_001:0513b02": "阿羅漢；不以色故，名為阿羅漢。唯諸凡夫，於",
    "T14n0471_001:0513b03": "名、色中，妄作分別，如是名、色實無分別。諸阿",
    "T14n0471_001:0513b04": "羅漢皆如是，知不生分別，是故諸阿羅漢，不",
    "T14n0471_001:0513b05": "以名不以色，名為阿羅漢。無有凡夫、無有凡",
    "T14n0471_001:0513b06": "夫法，無有阿羅漢，亦無阿羅漢法而可得者。",
    "T14n0471_001:0513b07": "是故阿羅漢不作分別，以無作行故，無有行",
    "T14n0471_001:0513b08": "處，無有作者，即是寂定。不作為有者，不作",
    "T14n0471_001:0513b09": "為無者，不作為非有非無者。若無作、無為是",
    "T14n0471_001:0513b10": "中不可得，彼得遠離一切有，無心、無行可得，",
    "T14n0471_001:0513b11": "說言決定正住沙門果中。」",
    "T14n0471_001:0513b12": "爾時文殊尸利童真菩薩如是說時，於大眾",
    "T14n0471_001:0513b13": "中有五百比丘從坐而起，於世尊前高聲唱",
    "T14n0471_001:0513b14": "言：「從今已去更不須見文殊身，亦復不須",
    "T14n0471_001:0513b15": "聞其名字，如是方處速應捨離，所有文殊一",
    "T14n0471_001:0513b16": "切住處更莫趣向。所以者何？云何文殊煩惱、",
    "T14n0471_001:0513b17": "解脫一相說耶？」五百比丘一時高聲唱是言",
    "T14n0471_001:0513b18": "已，皆各背面出眾而去。復作是念：「我等云",
    "T14n0471_001:0513b19": "何於佛、世尊自說法中，歡喜樂學修行梵行",
    "T14n0471_001:0513b20": "已，云何今日忽聞如是弊惡法乎？」爾時尊",
    "T14n0471_001:0513b21": "者舍利弗見是事已，即告文殊尸利童真菩",
    "T14n0471_001:0513b22": "薩言：「文殊尸利！汝說是法，不欲令諸眾生",
    "T14n0471_001:0513b23": "輩決定了知如是法耶？」文殊尸利菩薩言：「如",
    "T14n0471_001:0513b24": "是，如是。」尊者舍利弗言：「文殊尸利！汝若如是",
    "T14n0471_001:0513b25": "者，何故此五百比丘從坐而起，毀訾、誹謗仁",
    "T14n0471_001:0513b26": "者所說，現於佛前高聲唱言『不須見文殊尸",
    "T14n0471_001:0513b27": "利，亦不須聞文殊尸利名，是方亦須捨，所",
    "T14n0471_001:0513b28": "有文殊一切住處皆不須往』，唱是言已出眾",
    "T14n0471_001:0513c01": "而去？」爾時文殊尸利童真菩薩，即歎尊者舍",
    "T14n0471_001:0513c02": "利弗言：「善哉善哉！汝舍利弗，快能善說彼諸",
    "T14n0471_001:0513c03": "比丘唱告之言。何以故？實無文殊而可得",
    "T14n0471_001:0513c04": "故。若實無文殊不得者，彼亦不可見、不可得",
    "T14n0471_001:0513c05": "聞，如是彼方亦須捨離。所以者何？所有文殊",
    "T14n0471_001:0513c06": "一切住處，是處及文殊皆無所有；無所有者，",
    "T14n0471_001:0513c07": "尚不可親近，亦可須捨。」爾時文殊尸利菩薩",
    "T14n0471_001:0513c08": "如是說時，五百比丘還來入眾，白文殊尸利",
    "T14n0471_001:0513c09": "言：「如仁者所說，非為我等，云何能知仁者所",
    "T14n0471_001:0513c10": "說？」爾時文殊尸利菩薩即歎諸比丘言：「善哉",
    "T14n0471_001:0513c11": "善哉，如是如是！如來世尊、諸聲聞眾，於是法",
    "T14n0471_001:0513c12": "中，應如是作，莫須知之；諸比丘於是法中，",
    "T14n0471_001:0513c13": "亦須如是作，莫須知之，亦非不須知。所以者",
    "T14n0471_001:0513c14": "何？如是法者，即是常住亦名法界。若常住、法",
    "T14n0471_001:0513c15": "界者，無憶、無念，無憶、無念者，一切無證、無不",
    "T14n0471_001:0513c16": "證，無不證者，亦非不證、不憶、不念。若如是知",
    "T14n0471_001:0513c17": "者，即名如來真實聲聞弟子，名為最上，得言",
    "T14n0471_001:0513c18": "應供者。」爾時，文殊尸利童真菩薩說是語時，",
    "T14n0471_001:0513c19": "於彼五百比丘眾中，四百比丘於無漏法中",
    "T14n0471_001:0513c20": "心得解脫，一百比丘更增毀訾，起誹謗心，",
    "T14n0471_001:0513c21": "於現身中，生陷入於大地獄中。",
    "T14n0471_001:0513c22": "爾時尊者舍利弗，即白文殊尸利童真菩薩",
    "T14n0471_001:0513c23": "言：「文殊尸利！仁者何故不順眾生而說法",
    "T14n0471_001:0513c24": "也？令是一百比丘退失墮落。」爾時世尊即告",
    "T14n0471_001:0513c25": "尊者舍利弗言：「汝舍利弗莫作是言。所以",
    "T14n0471_001:0513c26": "者何？舍利弗！是一百比丘，若不聞是甚深",
    "T14n0471_001:0513c27": "法本者，當知彼輩必定墮大地獄中一劫受",
    "T14n0471_001:0513c28": "苦；從地獄出已，然後方得人身、人道。以彼諸",
    "T14n0471_001:0513c29": "比丘輩聞是法本甚深義故——所有惡業重罪，",
    "T14n0471_001:0514a01": "應墮大地獄中一劫受苦——今日入於大叫喚",
    "T14n0471_001:0514a02": "地獄之中一觸受已，即得上生兜率天中受",
    "T14n0471_001:0514a03": "諸天樂。汝舍利弗當知，是諸比丘，聞此法",
    "T14n0471_001:0514a04": "故，速除多罪，暫少輕受。汝舍利弗當知，是一",
    "T14n0471_001:0514a05": "百比丘，於彌勒菩薩下生成道，初會說法聲",
    "T14n0471_001:0514a06": "聞眾中，得阿羅漢果，盡諸有漏，無復煩惱，三",
    "T14n0471_001:0514a07": "明、六通、具八解脫，身心煩惱二餘俱盡。是故",
    "T14n0471_001:0514a08": "舍利弗，寧於是法本修多羅中疑心聽受，不",
    "T14n0471_001:0514a09": "用成就四禪定心及四無量心，亦復不用具",
    "T14n0471_001:0514a10": "足成就四無色定心。何以故？雖復成就如",
    "T14n0471_001:0514a11": "是法者，若不聞是甚深法本，於煩惱中不",
    "T14n0471_001:0514a12": "得解脫生、老、病、死、憂悲苦惱。我愍此輩說是",
    "T14n0471_001:0514a13": "法本。」爾時尊者舍利弗，即白文殊尸利菩薩",
    "T14n0471_001:0514a14": "言：「希有，希有！文殊尸利乃能善說如是法",
    "T14n0471_001:0514a15": "本，為欲教化諸眾生故。」文殊尸利菩薩言：「舍",
    "T14n0471_001:0514a16": "利弗！真實際者不增不減，法界不增不減，",
    "T14n0471_001:0514a17": "眾生界者亦無增減。所以者何？如是等法，但",
    "T14n0471_001:0514a18": "有言說無可得者，彼不為此、此不為彼，即",
    "T14n0471_001:0514a19": "自無自，有何依處。是故舍利弗，菩提者即是",
    "T14n0471_001:0514a20": "解脫也。何以故？所有法智無異處故，非作、",
    "T14n0471_001:0514a21": "非不作。若如是知，名為已入涅槃者。」爾時世",
    "T14n0471_001:0514a22": "尊即告尊者舍利弗言：「舍利弗！如是如是，如",
    "T14n0471_001:0514a23": "文殊尸利菩薩所說。真實際中無增無減，法",
    "T14n0471_001:0514a24": "界眾生界亦無增減，不受煩惱、不受解脫。」爾",
    "T14n0471_001:0514a25": "時世尊說是語已，為欲重明真實義故，復以",
    "T14n0471_001:0514a26": "妙偈而說頌曰：",
    "T14n0471_001:0514a27": "「過現未來法，　　唯語無真實，",
    "T14n0471_001:0514a28": "彼若於實處，　　一相無差別。",
    "T14n0471_001:0514a29": "若無相分別，　　是即有真相，",
    "T14n0471_001:0514b01": "無相無分別，　　分別亦無相。",
    "T14n0471_001:0514b02": "若不作分別，　　不了別涅槃，",
    "T14n0471_001:0514b03": "是二皆魔事，　　智者應當知。",
    "T14n0471_001:0514b04": "陰、界、諸入中，　　我雖名字說，",
    "T14n0471_001:0514b05": "無生名字者，　　彼二還一相。",
    "T14n0471_001:0514b06": "起心正分別，　　彼即成邪念，",
    "T14n0471_001:0514b07": "妙智無分別，　　以有空行故。",
    "T14n0471_001:0514b08": "分別有思量，　　無分別無思，",
    "T14n0471_001:0514b09": "了別即是相，　　不了得涅槃。",
    "T14n0471_001:0514b10": "若能如是知，　　名為大智者，",
    "T14n0471_001:0514b11": "是故盡智者，　　得智無分別。",
    "T14n0471_001:0514b12": "智能說於智，　　智說還自空，",
    "T14n0471_001:0514b13": "是中能忍者，　　是名為大智。",
    "T14n0471_001:0514b14": "假使滿三千，　　七寶持用施，",
    "T14n0471_001:0514b15": "忍信是法者，　　其福為最上。",
    "T14n0471_001:0514b16": "假使億劫中，　　施、戒、忍、精進，",
    "T14n0471_001:0514b17": "通、辯成就福，　　不比持是經。",
    "T14n0471_001:0514b18": "若持是經者，　　至真等即說，",
    "T14n0471_001:0514b19": "是經功德力，　　彼悉當成佛。」",
    "T14n0471_001:0514b20": "爾時，世尊說是法本修多羅偈時，一萬雜類",
    "T14n0471_001:0514b21": "眾生遠塵離垢，得清淨法眼；五百比丘於",
    "T14n0471_001:0514b22": "無漏法中心得解脫；八萬欲界天子未發心",
    "T14n0471_001:0514b23": "者，皆得發於阿耨多羅三藐三菩提心。世尊",
    "T14n0471_001:0514b24": "爾時即授彼記：「皆於星宿劫中，得成阿耨多",
    "T14n0471_001:0514b25": "羅三藐三菩提，皆同一號名曰法開華如來、",
    "T14n0471_001:0514b26": "至真、等正覺。」佛說是經已，文殊尸利童子、",
    "T14n0471_001:0514b27": "尊者舍利弗等，五百比丘、天龍八部、諸鬼神",
    "T14n0471_001:0514b28": "等，聞佛所說歡喜奉行。",
    "T14n0471_001:0514b29": "佛說文殊尸利經"
}