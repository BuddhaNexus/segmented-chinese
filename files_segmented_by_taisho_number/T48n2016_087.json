{
    "T48n2016_087:0891a04": "宗鏡錄卷第八十七",
    "T48n2016_087:0891a06": "慧日永明寺主智覺禪師延壽集",
    "T48n2016_087:0891a07": "夫入道之門。觸途咸是。簡要。分別。無出四門。",
    "T48n2016_087:0891a08": "今約天台四教。藏通別圓。各有四門入道。前",
    "T48n2016_087:0891a09": "三教四門。廣在彼說。今引圓教四門。堪當入",
    "T48n2016_087:0891a10": "道。一有門。二空門。三亦有亦空門。四非有非",
    "T48n2016_087:0891a11": "空門。止觀云。圓教四門。妙理頓說。異前藏通",
    "T48n2016_087:0891a12": "二教。圓融無礙。異於別教歷別。若有門即假。",
    "T48n2016_087:0891a13": "寄於有以為言端。而此有門亦即三門。一門",
    "T48n2016_087:0891a14": "無量門。無量門一門。非一非四而言一四。此",
    "T48n2016_087:0891a15": "即圓門相也。若有為門。即生死之有。是實",
    "T48n2016_087:0891a16": "相之有。一切法趣有。有即法界。出法界外。",
    "T48n2016_087:0891a17": "更無法可論。生死即涅槃。涅槃即生死。無二",
    "T48n2016_087:0891a18": "無別。舉有。為門端耳。實具一切法。圓通無礙。",
    "T48n2016_087:0891a19": "是名有門。三門亦如是。此門微妙不可思議。",
    "T48n2016_087:0891a20": "豈同藏通拙度而但空。別教不融而隔別。又",
    "T48n2016_087:0891a21": "圓四門皆妙無麁。若有門為法界。攝一切法。",
    "T48n2016_087:0891a22": "況復三門。空門即是法界。攝一切法。況復三",
    "T48n2016_087:0891a23": "門。餘二亦如是。法相平等。無復優劣。若爾。無",
    "T48n2016_087:0891a24": "四門之異。但因順根機。赴緣四說。如四指指",
    "T48n2016_087:0891a25": "一月。月一指四。又如藏通別圓四教。如空中",
    "T48n2016_087:0891a26": "四點。雖四點似別。不出一空。雖四指不同。唯",
    "T48n2016_087:0891a27": "指一月。一有門者。觀見思假。即是法界。具",
    "T48n2016_087:0891a28": "足佛法。又諸法即是法性因緣。乃至第一義",
    "T48n2016_087:0891a29": "亦是因緣。大經云。因滅無明。即得熾然三菩",
    "T48n2016_087:0891b01": "提燈。是名有門。二空門者。觀幻化見思及一",
    "T48n2016_087:0891b02": "切法。不在因。不屬緣。我及涅槃。是二皆空。唯",
    "T48n2016_087:0891b03": "有空病。空病亦空。此即三諦皆空也。三亦空",
    "T48n2016_087:0891b04": "亦有門。幻化見思。雖無真實。分別假名。則不",
    "T48n2016_087:0891b05": "可盡。如一微塵中有大千經卷。於第一義而",
    "T48n2016_087:0891b06": "不動。善能分別諸法相。亦如大地一能生種",
    "T48n2016_087:0891b07": "種芽。無名相中假名相說。乃至佛亦但有名",
    "T48n2016_087:0891b08": "字。是為亦空亦有門。四非空非有門。觀幻化",
    "T48n2016_087:0891b09": "見思。即是法性。法性不可思議。非世。故非有。",
    "T48n2016_087:0891b10": "非出世。故非空。一色一香。無非中道。一中一",
    "T48n2016_087:0891b11": "切中。毘盧遮那遍一切處。豈有見思而非實",
    "T48n2016_087:0891b12": "法。是名非空非有門。云何一門即是三門。一",
    "T48n2016_087:0891b13": "門尚是一切法。何止三耶。所以者何。觀因緣",
    "T48n2016_087:0891b14": "所生法。是初門。一切皆初門。初門即空。一空",
    "T48n2016_087:0891b15": "一切空。即是第二門。此初門即假。一假一切",
    "T48n2016_087:0891b16": "假。即是第三門。此初門即中。一中一切中。即",
    "T48n2016_087:0891b17": "是第四門。初門即是三門。三門即是一門。但",
    "T48n2016_087:0891b18": "舉一門為名。雖有四名。理無隔別。即是圓教",
    "T48n2016_087:0891b19": "四門。正是今之所用也。若爾。何用前來種種",
    "T48n2016_087:0891b20": "分別。但凡情闇鈍。不說不知。先誘開之。後入",
    "T48n2016_087:0891b21": "正道。法華經云。雖說種種道。其實為一乘。若",
    "T48n2016_087:0891b22": "得此意。終日分別。無所分別。涅槃名為復有",
    "T48n2016_087:0891b23": "一行。是如來行。法華名正直捨方便。但說無",
    "T48n2016_087:0891b24": "上道。大品名為一切種智。知一切法。淨名",
    "T48n2016_087:0891b25": "稱為瞻蔔林。不嗅。餘香。華嚴稱為法界。即是",
    "T48n2016_087:0891b26": "此四門意也。故知若了一心。修行。因果圓備。",
    "T48n2016_087:0891b27": "猶如地。萬物出生故。猶如海。眾寶所聚故。猶",
    "T48n2016_087:0891b28": "如車。能運載故。猶如城。善防護故。是以大涅",
    "T48n2016_087:0891b29": "槃經云。佛言。我為須達說言。長者。心為城",
    "T48n2016_087:0891c01": "主。長者。若不護心。則不護身口。又華嚴入法",
    "T48n2016_087:0891c02": "界品中。寶眼主城神。眷屬圍遶。於虛空中而",
    "T48n2016_087:0891c03": "現其身。種種妙物以為嚴飾。手持無量眾色",
    "T48n2016_087:0891c04": "寶華。以散善財。作如是言。善男子。應守護心",
    "T48n2016_087:0891c05": "城。謂不貪一切生死境界。應莊嚴心城。謂專",
    "T48n2016_087:0891c06": "意趣求如來十力。應淨治心城。謂畢竟斷",
    "T48n2016_087:0891c07": "除慳嫉諂誑。應清涼心城。謂思惟一切諸法",
    "T48n2016_087:0891c08": "實性。應增長心城。謂成辦一切助道之法。應",
    "T48n2016_087:0891c09": "嚴飾心城。謂造立諸禪解脫宮殿。應照耀心",
    "T48n2016_087:0891c10": "城。謂普入一切諸佛道場。聽受般若波羅蜜",
    "T48n2016_087:0891c11": "法。應增益心城。謂普攝一切佛方便道。應",
    "T48n2016_087:0891c12": "堅固心城。謂恒勤修習普賢行願。應防護心",
    "T48n2016_087:0891c13": "城。謂常專禦扞惡友魔軍。應廓徹心城。謂開",
    "T48n2016_087:0891c14": "引一切佛智光明。應善補心城。謂聽受一切",
    "T48n2016_087:0891c15": "佛所說法。應扶助心城。謂深信一切佛功德",
    "T48n2016_087:0891c16": "海。應廣大心城。謂大慈普及一切世間。應善",
    "T48n2016_087:0891c17": "覆心城。謂集眾善法以覆其上。應寬廣心城。",
    "T48n2016_087:0891c18": "謂大悲哀愍一切眾生。應開豁心城。謂悉",
    "T48n2016_087:0891c19": "捨所有隨應給施。應密護心城。謂防諸惡欲",
    "T48n2016_087:0891c20": "不令得入。應嚴肅心城。謂逐諸惡法不令其",
    "T48n2016_087:0891c21": "住。應決定心城。謂集一切智助道之法恒無",
    "T48n2016_087:0891c22": "退轉。應安立心城。謂正念三世一切如來。所",
    "T48n2016_087:0891c23": "有境界。應瑩徹心城。謂明達一切佛正法輪",
    "T48n2016_087:0891c24": "脩多羅中所有法門。種種緣起。應部分心城。",
    "T48n2016_087:0891c25": "謂普曉示一切眾生。皆令得見薩婆若道。",
    "T48n2016_087:0891c26": "應住持心城。謂發一切三世如來。諸大願海。",
    "T48n2016_087:0891c27": "應富貴心城。謂集一切周遍法界。大福德",
    "T48n2016_087:0891c28": "聚。應令心城明了。謂普知眾生根欲等法。應",
    "T48n2016_087:0891c29": "令心城自在。謂普攝一切十方法界。應令心",
    "T48n2016_087:0892a01": "城清淨。謂正念一切諸佛如來。應知心城自",
    "T48n2016_087:0892a02": "性。謂知一切法皆無有性。應知心城如幻。謂",
    "T48n2016_087:0892a03": "以一切智了諸法性。佛子。菩薩摩訶薩。若能",
    "T48n2016_087:0892a04": "如是淨修心城。則能積集一切善法。釋曰。夫",
    "T48n2016_087:0892a05": "城者。能防外寇。護國安人。堅密牢強。即無眾",
    "T48n2016_087:0892a06": "患。況心城須護。密守關津。無令外緣六塵魔",
    "T48n2016_087:0892a07": "賊所侵。內結煩惱姦臣所亂。防非禁惡。常",
    "T48n2016_087:0892a08": "加瑩淨之功。立德運慈。廣備莊嚴之事。遂得",
    "T48n2016_087:0892a09": "四門無滯。一道常通。力敵大千。威臨法界。可",
    "T48n2016_087:0892a10": "以撫提弱喪。攝化無遺。伏外降魔。永固真基",
    "T48n2016_087:0892a11": "矣。華嚴疏云。城有三義。一防外敵。二養人",
    "T48n2016_087:0892a12": "眾。三開門引攝。今言法城。通教理行果。行契",
    "T48n2016_087:0892a13": "理教。則無不俱嚴故。各有三義。謂了心城之",
    "T48n2016_087:0892a14": "性空。則眾惑不入。見恒沙性德。則萬行爰增。",
    "T48n2016_087:0892a15": "道無不通。則自他引攝。便能契果。絕百非以",
    "T48n2016_087:0892a16": "成解脫。養眾德以全法身。開般若而無不通",
    "T48n2016_087:0892a17": "矣。方顯教城無非。養所。詮旨。句句通神。有",
    "T48n2016_087:0892a18": "斯多義。淨名疏云。佛法如城。能為行人防非",
    "T48n2016_087:0892a19": "擬敵。故名為城。若護佛法。即是護城。又陰界",
    "T48n2016_087:0892a20": "入法即空。即空之理名涅槃。眾生是王。而",
    "T48n2016_087:0892a21": "種性具足恒沙佛法。如城中人物故。立一切",
    "T48n2016_087:0892a22": "眾生。即大涅槃。即菩提相。但此妙理。外為天",
    "T48n2016_087:0892a23": "魔外道之所欲壞。內為通別見思之所侵。菩",
    "T48n2016_087:0892a24": "薩為護眾生本有涅槃之城。不令妄起諸愛",
    "T48n2016_087:0892a25": "見也。問。聖人大寶曰位。若無位次。即是天",
    "T48n2016_087:0892a26": "魔外道。既有信入。須假鍊磨。於初心方便",
    "T48n2016_087:0892a27": "門中。證解唯識。約教所分。有幾位次。答。有",
    "T48n2016_087:0892a28": "五位門。準識論云。謂具大乘二種性者。略於",
    "T48n2016_087:0892a29": "五位漸次悟入。一本性住種性。謂無始來依",
    "T48n2016_087:0892b01": "附本識。法爾所得無漏法因。二習所成種性。",
    "T48n2016_087:0892b02": "謂聞法界等流法。已聞所成等熏習所成。要",
    "T48n2016_087:0892b03": "具大乘此二種性。方能漸次悟入唯。識乃至",
    "T48n2016_087:0892b04": "云何漸次悟入唯。識謂諸菩薩於識性相。資",
    "T48n2016_087:0892b05": "糧位中。能深信解。在加行位。能漸伏。除所取",
    "T48n2016_087:0892b06": "能取。引發真見。在通達位。如實通達。修習位",
    "T48n2016_087:0892b07": "中。如所見理。數數修習。伏斷餘障。至究竟位。",
    "T48n2016_087:0892b08": "出障圓明。能盡未來化有情類。復令悟入唯",
    "T48n2016_087:0892b09": "識性相。何謂悟入唯識五位。一資糧位。頌曰。",
    "T48n2016_087:0892b10": "乃至未起識。求住唯識性。於二取隨眠。猶未",
    "T48n2016_087:0892b11": "能伏滅。論曰。從發深固大菩提心。乃至未起",
    "T48n2016_087:0892b12": "順決擇分。求住唯識真勝義性。劑此。皆是資",
    "T48n2016_087:0892b13": "糧位攝。為趣無上正等菩提。修習種種勝資",
    "T48n2016_087:0892b14": "糧故。為有情故。勤求解脫。由此亦名順解脫",
    "T48n2016_087:0892b15": "分。此位菩薩。依因。善友。作意。資糧。四勝力故。",
    "T48n2016_087:0892b16": "於唯識義雖深信解。而未能了能所取空。多",
    "T48n2016_087:0892b17": "住外門修菩薩行。故於二取所引隨眠。猶未",
    "T48n2016_087:0892b18": "有能伏滅功力。念彼不起二取現行。此二取",
    "T48n2016_087:0892b19": "言。顯二取取。執取能取所取性故。二取習氣。",
    "T48n2016_087:0892b20": "名彼隨眠。隨逐有情眠伏藏識。或隨增過。故",
    "T48n2016_087:0892b21": "名隨眠。即是所知煩惱障種。煩惱障者。謂執",
    "T48n2016_087:0892b22": "遍計所執實我。薩迦邪見而為上首。百二十",
    "T48n2016_087:0892b23": "八根本煩惱。及彼等流諸隨煩惱。此皆擾惱",
    "T48n2016_087:0892b24": "有情身心。能障涅槃。名煩惱障。所知障者。謂",
    "T48n2016_087:0892b25": "執遍計所執實法。薩迦邪見而為上首。見。疑。",
    "T48n2016_087:0892b26": "無明。愛。恚。慢等。覆所知境。無顛倒性。能障菩",
    "T48n2016_087:0892b27": "提。名所知障。乃至菩薩住此資糧位中。二麁",
    "T48n2016_087:0892b28": "現行雖有伏者。而於細者。及二隨眠。止觀力",
    "T48n2016_087:0892b29": "微。未能伏滅。此位未證唯識真如。依勝解力",
    "T48n2016_087:0892c01": "修諸勝行。應知亦是解行地攝。乃至所修勝",
    "T48n2016_087:0892c02": "行。謂福及智等。釋云。本性住種姓者。未聞",
    "T48n2016_087:0892c03": "正法。但無漏種無始自成。不曾熏習令其增",
    "T48n2016_087:0892c04": "長。名本種姓。性者體也。姓者類也。謂本性成",
    "T48n2016_087:0892c05": "住此菩薩。種子姓類差別。不由今有。名本性",
    "T48n2016_087:0892c06": "住種姓。菩薩地說。無始法爾六處殊勝。名本",
    "T48n2016_087:0892c07": "性住種姓。習所成種姓者。此聞正法已去。令",
    "T48n2016_087:0892c08": "無漏舊種增長數習種姓。菩薩地說。聞十二",
    "T48n2016_087:0892c09": "分教法界等流。平等而流。又法界性善順惡",
    "T48n2016_087:0892c10": "違。具諸功德。此亦如是。故名等流。依因善",
    "T48n2016_087:0892c11": "友。作意資糧四勝力故者。此上四力。攝論云。",
    "T48n2016_087:0892c12": "能悟入中。大乘多聞熏習相續。此乃因力。已",
    "T48n2016_087:0892c13": "得奉事無量諸佛出現於世。即善友力。已得",
    "T48n2016_087:0892c14": "一向決定勝解。非諸惡友所能動搖。名作意",
    "T48n2016_087:0892c15": "力。已善積習諸善根等。名資糧力。隨眠義者。",
    "T48n2016_087:0892c16": "隨逐有情。常在生死。眠伏藏識。不現餘處。故",
    "T48n2016_087:0892c17": "名隨眠。或隨增過。故名隨眠。隨。逐有情。多增",
    "T48n2016_087:0892c18": "過失故。名隨眠。何。故眠者乃是增義。如。人",
    "T48n2016_087:0892c19": "睡眠眠。即滋多。故過失增。是隨眠義。即二障",
    "T48n2016_087:0892c20": "種也。二加行位。頌曰。現前立少物。謂是唯識",
    "T48n2016_087:0892c21": "性。以有所得故。非實住唯識。論曰。菩薩先",
    "T48n2016_087:0892c22": "於初無數劫。善備福德智慧資糧。順解脫分",
    "T48n2016_087:0892c23": "既圓滿已。為入見道住唯識性。復修加行",
    "T48n2016_087:0892c24": "伏除二取。謂煖頂。忍。世第一法。此四總名順",
    "T48n2016_087:0892c25": "決擇分。順趣真實決擇分故。乃至菩薩此四",
    "T48n2016_087:0892c26": "加行中。猶於現前安立少物。謂是唯識真勝",
    "T48n2016_087:0892c27": "義性。以彼空有二相未除。帶相。觀心有所得",
    "T48n2016_087:0892c28": "故。非實安住真唯識理。彼相滅已。方實安住。",
    "T48n2016_087:0892c29": "依如是義故。有頌言。菩薩於定位。觀影唯是",
    "T48n2016_087:0893a01": "心。義想既滅除。審觀唯自想。如是住自心。",
    "T48n2016_087:0893a02": "知所取非有。以能取亦無。後觸無所得。乃至",
    "T48n2016_087:0893a03": "此加行位。未遣相縛。於麁重縛。亦未能斷。唯",
    "T48n2016_087:0893a04": "能伏除分別二取。違見道故。於俱生者。及二",
    "T48n2016_087:0893a05": "隨眠。有漏觀心有所得故。有分別故。未全伏",
    "T48n2016_087:0893a06": "除。全未能滅。乃至此位。亦是解行地攝。未證",
    "T48n2016_087:0893a07": "唯識真勝義故。釋云。四總名順決擇分者。則",
    "T48n2016_087:0893a08": "名真實決擇分。決擇是智。即擇法也。決。簡疑",
    "T48n2016_087:0893a09": "品。彼猶預故。擇。簡見品。彼不擇故。分者。是支",
    "T48n2016_087:0893a10": "因義。即擇法覺支。現前立少物者。心上變",
    "T48n2016_087:0893a11": "如。名為少物。此非無相。故名帶相。若證真時。",
    "T48n2016_087:0893a12": "此相便滅。相者。即是空所執相。三通達位。頌",
    "T48n2016_087:0893a13": "曰。若時於所緣。智都無所得。爾時住唯識。",
    "T48n2016_087:0893a14": "離二取相故。論曰。若時菩薩於所餘境。無分",
    "T48n2016_087:0893a15": "別智都無所得。不取種種戲論相故。爾時乃",
    "T48n2016_087:0893a16": "名。實住唯識真勝義性。即證真如智。與真如",
    "T48n2016_087:0893a17": "平等平等。俱離能取所取相故。能所取相。俱",
    "T48n2016_087:0893a18": "是分別。有所得心。戲論現故。乃至此智。雖有",
    "T48n2016_087:0893a19": "見分。而無分別。說非能取。非取全無。雖無相",
    "T48n2016_087:0893a20": "分。而可說。此帶如相起。不離如故。如自證分",
    "T48n2016_087:0893a21": "緣見分時。不變而緣。此亦應爾。變而緣者。便",
    "T48n2016_087:0893a22": "非親證。如後得智。應有分別。故應許此有見",
    "T48n2016_087:0893a23": "無相。加行無間。此智生時。體會真如。名通達",
    "T48n2016_087:0893a24": "位。初照理故。亦名見道。乃至前真見道。證唯",
    "T48n2016_087:0893a25": "識性。後相見道。證唯識相。二中初勝。故頌偏",
    "T48n2016_087:0893a26": "說。前真見道。根本智攝。後相見道。後得智攝。",
    "T48n2016_087:0893a27": "諸後得智。有二分耶。乃至此智現身土等。為",
    "T48n2016_087:0893a28": "諸有情說正法故。若不變現似色聲等。寧",
    "T48n2016_087:0893a29": "有現身說法等事。轉色蘊依不現色者。轉",
    "T48n2016_087:0893b01": "四蘊依應無受等。又若此智不變似境。離自",
    "T48n2016_087:0893b02": "體法。應非所緣。緣色等時。應緣聲等。又緣無",
    "T48n2016_087:0893b03": "法等。應無所緣緣。彼體非實。無勝用故。由斯。",
    "T48n2016_087:0893b04": "後智二分俱有。釋曰。又若此智不變似境。離",
    "T48n2016_087:0893b05": "自體法。應非所緣者。既無相分。自他之心。他",
    "T48n2016_087:0893b06": "身土等。離自己體之法。不帶影像。應非所緣",
    "T48n2016_087:0893b07": "緣。直親照彼。不變為相故。不同真如。真如即",
    "T48n2016_087:0893b08": "是智自體故。問。若爾。真如應非所緣緣。無似",
    "T48n2016_087:0893b09": "境相故。答。不然。帶如之相起故。離自體法既",
    "T48n2016_087:0893b10": "無影像。不可言帶彼相起。如何說有所緣緣。",
    "T48n2016_087:0893b11": "彼皆離自體故。既亦帶相起名所緣緣。色",
    "T48n2016_087:0893b12": "等時。應緣聲等。緣色等智。不帶聲等相故。",
    "T48n2016_087:0893b13": "又緣無法等。應無所緣緣者。不變為無相。為",
    "T48n2016_087:0893b14": "見所緣故。以無相分。直照於無。無非有體。所",
    "T48n2016_087:0893b15": "緣緣義如何得成。由此故知。佛亦不能親緣",
    "T48n2016_087:0893b16": "於無。此文理證也。四修習位。頌曰。無得不",
    "T48n2016_087:0893b17": "忍議。是出世間智。捨二麁重故。便證得轉",
    "T48n2016_087:0893b18": "依。論曰。菩薩從前見道起已。為斷餘障。證得",
    "T48n2016_087:0893b19": "轉依。復數修習無分別智。此智遠離所取能",
    "T48n2016_087:0893b20": "取。故說無得及不思議。或離戲論。說為無得。",
    "T48n2016_087:0893b21": "妙用難測。名不思議。是出世間無分別智。",
    "T48n2016_087:0893b22": "斷世間故。名出世間。二取隨眠。是世間本。唯",
    "T48n2016_087:0893b23": "此能斷。獨得出名。或出世名。依二義立。謂體",
    "T48n2016_087:0893b24": "無漏。及證真如。此智具斯二種義故。獨名出",
    "T48n2016_087:0893b25": "世。餘智不然。即十地中無分別智。數修此故。",
    "T48n2016_087:0893b26": "捨二麁重。二障種子。立麁重名。性。無堪任。違",
    "T48n2016_087:0893b27": "細輕故。令彼永滅。故說為捨。此能捨彼二麁",
    "T48n2016_087:0893b28": "重故。便能證得廣大轉依。依謂所依。即依他",
    "T48n2016_087:0893b29": "起。與染淨法為所依故。染謂虛妄遍計所執。",
    "T48n2016_087:0893c01": "淨謂真實圓成實性。轉謂二分轉捨轉得。",
    "T48n2016_087:0893c02": "由數修習無分別智。斷本識中二障麁重故。",
    "T48n2016_087:0893c03": "能轉捨依他起上遍計所執。及能轉得依他",
    "T48n2016_087:0893c04": "起中圓成實性。由轉煩惱得大涅槃。轉所知",
    "T48n2016_087:0893c05": "障證無上覺。成立唯識。意為有情。證得如斯",
    "T48n2016_087:0893c06": "二轉依果。或依。即是唯識真如。生死涅槃之",
    "T48n2016_087:0893c07": "所依故。愚夫顛倒迷此真如。故無始來受生",
    "T48n2016_087:0893c08": "死苦。聖者離倒悟此真如。便得涅槃畢竟安",
    "T48n2016_087:0893c09": "樂。由數修習無分別智。斷本識中二障麁重。",
    "T48n2016_087:0893c10": "故能轉滅依如生死。及能轉證依如涅槃。此",
    "T48n2016_087:0893c11": "即真如離雜染性。如雖性淨而相雜染。故離",
    "T48n2016_087:0893c12": "雜染時假說新淨。即此新淨說為轉依。修習",
    "T48n2016_087:0893c13": "位中斷障證得。雖於此位亦得菩提。而非此",
    "T48n2016_087:0893c14": "中頌意所顯。頌意但顯轉唯識性。二乘滿位。",
    "T48n2016_087:0893c15": "名解脫身。在大牟尼。名法身故。云何證得二",
    "T48n2016_087:0893c16": "種轉依。謂十地中修十勝行。斷十重障。證十",
    "T48n2016_087:0893c17": "真如。二種轉依由斯證得。五究竟位。頌曰。此",
    "T48n2016_087:0893c18": "即無漏界。不思議善常。安樂解脫身。大牟尼",
    "T48n2016_087:0893c19": "名法。論曰。前修習位所得轉依前。即是究竟",
    "T48n2016_087:0893c20": "位相。此謂此前二轉依果。即是究竟無漏界",
    "T48n2016_087:0893c21": "攝。諸漏永盡。非漏隨增。性淨圓明。故名無漏。",
    "T48n2016_087:0893c22": "界者藏義。此中含容無邊希有大功德故。或",
    "T48n2016_087:0893c23": "是因義。能生五乘世出世間利樂事故。莊嚴",
    "T48n2016_087:0893c24": "經論。說四加行位。偈曰。爾時此菩薩。次第得",
    "T48n2016_087:0893c25": "定心。唯見意言故。不見一切義。釋曰。此菩薩",
    "T48n2016_087:0893c26": "初得定心。離於意言。不見自相總相。一切諸",
    "T48n2016_087:0893c27": "義。唯見意言。此見。即是菩薩煖位。此位名明。",
    "T48n2016_087:0893c28": "如佛灰河經中所說。明此明名見法忍。偈曰。",
    "T48n2016_087:0893c29": "為長法明故。堅固精進故。法明增長已。通達",
    "T48n2016_087:0894a01": "唯心住。釋曰。此中菩薩。為增長法明故。起堅",
    "T48n2016_087:0894a02": "固精進。住是法明。通達唯心。此通達。即是菩",
    "T48n2016_087:0894a03": "薩頂位。偈曰。諸義悉是光。由見唯心故。得斷",
    "T48n2016_087:0894a04": "所執亂。是則住於忍。釋曰。此中菩薩。若見諸",
    "T48n2016_087:0894a05": "義。悉是心光。非心光外。別有異見。爾時得所",
    "T48n2016_087:0894a06": "執亂滅。此見。即是菩薩忍位。偈曰。所執亂雖",
    "T48n2016_087:0894a07": "斷。尚餘能執故。斷此復速證。無間三摩提。釋",
    "T48n2016_087:0894a08": "曰。此中菩薩。為斷能執亂故。復速證無間三",
    "T48n2016_087:0894a09": "摩提。問。有何義故。此三摩提名無間。答。由能",
    "T48n2016_087:0894a10": "執亂滅時。爾時入無間。故受此名。此入無間。",
    "T48n2016_087:0894a11": "即是菩薩世間第一法位。乃至五位。第一資",
    "T48n2016_087:0894a12": "糧位。初學唯識。為發心之始。第一發心分。依",
    "T48n2016_087:0894a13": "止大菩提而發心故。菩薩善生。有四義。一種",
    "T48n2016_087:0894a14": "子勝。以菩提心為種子故。二生母勝。以般若",
    "T48n2016_087:0894a15": "波羅蜜為生母故。三胎藏勝。以福智二聚",
    "T48n2016_087:0894a16": "住持為胎藏故。四乳母勝。以大悲長養為",
    "T48n2016_087:0894a17": "乳母故。第二通達位頌曰。已知義類性。善住",
    "T48n2016_087:0894a18": "唯心光。現見法界故。解脫於二相。論曰。此位",
    "T48n2016_087:0894a19": "由解一切諸義。唯是意言為性。則了一切諸",
    "T48n2016_087:0894a20": "義。悉是心光。菩薩爾時。名善住唯識。從彼後",
    "T48n2016_087:0894a21": "現見法界。了達所有二相。即解脫能執所執。",
    "T48n2016_087:0894a22": "第三見道位頌曰。心外無有物。物無心亦無。",
    "T48n2016_087:0894a23": "以解二無故。善住真法界。論曰。此位如彼",
    "T48n2016_087:0894a24": "現見法界故。解心外無有所取物。所取物無",
    "T48n2016_087:0894a25": "故。亦無能取心。由離所取能取二相故。應知",
    "T48n2016_087:0894a26": "善住法界自性。第四修道位頌曰。無分別智",
    "T48n2016_087:0894a27": "力。恒平等遍行。為壞過聚體。如藥能除毒。",
    "T48n2016_087:0894a28": "論曰。此位菩薩。入第一義智轉依已。以無分",
    "T48n2016_087:0894a29": "別智恒平等作。及遍處行。何以故。為壞依止",
    "T48n2016_087:0894b01": "依他性熏習稠林過聚相故。此智力。譬如阿",
    "T48n2016_087:0894b02": "伽陀藥。能除一切眾毒。第五究竟位頌曰。緣",
    "T48n2016_087:0894b03": "佛善成法。心根安法界。解念唯分別。速窮",
    "T48n2016_087:0894b04": "功德海。論曰。緣佛善成法者。諸菩薩。於佛善",
    "T48n2016_087:0894b05": "成立一切妙法中。作總聚緣故。問。云何總聚",
    "T48n2016_087:0894b06": "緣。答。心根安法界。是故此心名根。此後起觀。",
    "T48n2016_087:0894b07": "如前觀事處處念轉。解知諸念唯是分別。非",
    "T48n2016_087:0894b08": "實有故。如此知已。速窮功德海。即佛果功德",
    "T48n2016_087:0894b09": "海。能速窮彼岸。故攝論偈云。福德智慧二資",
    "T48n2016_087:0894b10": "糧。菩薩善備無邊際。於法思量善決已。故了",
    "T48n2016_087:0894b11": "義趣唯言類。若知諸義唯是言。即住似彼唯",
    "T48n2016_087:0894b12": "心理。便能現證真法界。是故二相悉蠲除。體",
    "T48n2016_087:0894b13": "知離心無別物。由此即會心非有。智者了達",
    "T48n2016_087:0894b14": "二皆無。等住二無真法界。慧者無分別智力。",
    "T48n2016_087:0894b15": "周遍平等常順行。滅依榛梗過失聚。如大良",
    "T48n2016_087:0894b16": "藥消眾毒。佛說妙法善成立。安慧并根法界",
    "T48n2016_087:0894b17": "中。了知念趣唯分別。勇猛疾歸德海岸。釋",
    "T48n2016_087:0894b18": "曰。復有現觀伽他。如經。莊嚴論說。其中難解。",
    "T48n2016_087:0894b19": "於此顯示。福德智慧二資糧。菩薩善備無邊際",
    "T48n2016_087:0894b20": "者。資糧有二種。一福德資糧。二智慧資糧。謂",
    "T48n2016_087:0894b21": "施等三波羅蜜多。是福德資糧。第六般若波",
    "T48n2016_087:0894b22": "羅蜜多。是智慧資糧。精進波羅蜜多。二資糧",
    "T48n2016_087:0894b23": "攝。何以故。若為智慧而行精進。是智慧資糧。",
    "T48n2016_087:0894b24": "若為福德而行精進。是福德資糧。如是靜",
    "T48n2016_087:0894b25": "慮波羅蜜多。亦通二種。若緣無量而修靜慮。",
    "T48n2016_087:0894b26": "是福德資糧。餘是智慧資糧。如是資糧。是誰",
    "T48n2016_087:0894b27": "所有。謂諸菩薩。長遠難度。名無邊際。如無",
    "T48n2016_087:0894b28": "邊語。非無有邊。但以多故。得無邊稱。此亦如",
    "T48n2016_087:0894b29": "是。於法思量善決已者。要由定後思惟諸法。",
    "T48n2016_087:0894c01": "方善決定。非餘所能。故了義趣唯言類者。謂",
    "T48n2016_087:0894c02": "了知諸義。唯意言為因。若知諸義唯是言。即",
    "T48n2016_087:0894c03": "住似彼唯心理者。謂若了知似義顯現。唯是",
    "T48n2016_087:0894c04": "意言。即住似義唯心正理。便能現證真法界。",
    "T48n2016_087:0894c05": "是故二相悉蠲除者。謂從此後現證真如。永",
    "T48n2016_087:0894c06": "離所取能取二相。如入現證。次當顯示。體知",
    "T48n2016_087:0894c07": "離心無別物。由此即會心非有者。體知離心",
    "T48n2016_087:0894c08": "無所緣義。彼無有故。即會能緣心亦非有。智",
    "T48n2016_087:0894c09": "者了達二皆無者。謂諸菩薩了達此二悉皆",
    "T48n2016_087:0894c10": "是無。等住二無真法界者。謂平等住離義離",
    "T48n2016_087:0894c11": "心真實法界。慧者無分別智力者。謂諸菩薩",
    "T48n2016_087:0894c12": "無分別智。所有勢力。周遍平等常順行者。於",
    "T48n2016_087:0894c13": "平等中隨順而行。觀契經等一切諸法。猶如",
    "T48n2016_087:0894c14": "虛空。性平等故。內外諸法皆如是觀。故名周",
    "T48n2016_087:0894c15": "遍常恒。滅依榛梗過失聚。如大良藥消眾毒",
    "T48n2016_087:0894c16": "者。滅謂除滅。依謂所依。即所依中雜染法",
    "T48n2016_087:0894c17": "因。極難了故。如谿谷林榛梗難入。過失聚者。",
    "T48n2016_087:0894c18": "是雜染法熏習自性。佛說妙法善成立。安慧",
    "T48n2016_087:0894c19": "并根法界中者。謂由佛教善安其慧。置真如",
    "T48n2016_087:0894c20": "中。及能緣彼根本心中。根本心者。謂緣如來",
    "T48n2016_087:0894c21": "所有正教。總為一相。應知即是無分別心。了",
    "T48n2016_087:0894c22": "知念趣唯分別者。謂彼安住根本心已。為說",
    "T48n2016_087:0894c23": "正教。由後得智念諸義趣。知此念趣唯是分",
    "T48n2016_087:0894c24": "別。勇猛疾歸德海岸者。謂諸菩薩。由無分別",
    "T48n2016_087:0894c25": "智及後得智巧方便故。速趣佛果功德海岸。",
    "T48n2016_087:0894c26": "如是五頌總略義者。謂第一頌顯資糧道。第",
    "T48n2016_087:0894c27": "二頌初半顯加行道。後半第三顯於見道。第",
    "T48n2016_087:0894c28": "四一頌顯於修道。第五一頌顯究竟道。金剛",
    "T48n2016_087:0894c29": "三昧經云。大力菩薩言。云何二入。不生於心。",
    "T48n2016_087:0895a01": "心本不生。云何有入。佛言。二入者。一謂理入。",
    "T48n2016_087:0895a02": "二謂行入。理入者。深信眾生不異真性。不一",
    "T48n2016_087:0895a03": "不共。但以客塵之所翳障。不去不來。凝住覺",
    "T48n2016_087:0895a04": "觀。諦觀佛性不有不無。無己無他。凡聖不",
    "T48n2016_087:0895a05": "二。金剛心地堅住不移。寂靜無為。無有分別。",
    "T48n2016_087:0895a06": "是名理入。行入者。心不傾倚。影無流易。於所",
    "T48n2016_087:0895a07": "有處靜念無求。風鼓不動。猶如大地。捐離心",
    "T48n2016_087:0895a08": "我。救度眾生。無生無相。不取不捨。菩薩心無",
    "T48n2016_087:0895a09": "出入。無出入心入不入故。故名為入。菩薩如",
    "T48n2016_087:0895a10": "是入法。法相不空。不空之法。法不虛棄。何以",
    "T48n2016_087:0895a11": "故。不無之法。具足功德。非心非影。法爾清淨。",
    "T48n2016_087:0895a12": "又云。佛言。從闡提心。乃至如來。如來實相。住",
    "T48n2016_087:0895a13": "五等位。一者信位。信此身中真如種子。為妄",
    "T48n2016_087:0895a14": "所翳。捨離妄心。淨心清白。知諸境界。意言分",
    "T48n2016_087:0895a15": "別。二者思位。思者。觀諸境界。唯是意言。意言",
    "T48n2016_087:0895a16": "分別。隨意顯現。所見境界。非我本識。知此本",
    "T48n2016_087:0895a17": "識非法非義。非所取非能取。三者修位。修者。",
    "T48n2016_087:0895a18": "常起。能起所起同時故。先以智導。排諸障難。",
    "T48n2016_087:0895a19": "出離蓋纏。四者行位。行者。離諸行地。心無取",
    "T48n2016_087:0895a20": "捨。極淨根利。不動心。如決定實性大般涅槃。",
    "T48n2016_087:0895a21": "唯性空大。五者捨位。捨者。不住性空。正智流",
    "T48n2016_087:0895a22": "易。大悲如相。相不住如。三藐三菩提虛心不",
    "T48n2016_087:0895a23": "證。心無邊際。不見處所。是至如來。善男子。五",
    "T48n2016_087:0895a24": "位一覺。從本利入。若化眾生。從其本處。如上",
    "T48n2016_087:0895a25": "經論。所言諸佛菩薩四加行位。唯識五位等。",
    "T48n2016_087:0895a26": "皆從一心分其深淺。從本起末。似現初心。因",
    "T48n2016_087:0895a27": "末顯本。復歸元地。所以經云。五位一覺。從本",
    "T48n2016_087:0895a28": "利入。若化眾生。從其本處。如上諸位。但是一",
    "T48n2016_087:0895a29": "心。因智有淺深。證分初後。於行布中。似有階",
    "T48n2016_087:0895b01": "降。如慤疏云。首楞嚴經。於一念上立六十位。",
    "T48n2016_087:0895b02": "如珠中影像。物類雖多。珠全是一。一中含眾",
    "T48n2016_087:0895b03": "像。眾像還入一珠中。如六十位中。一一位含",
    "T48n2016_087:0895b04": "六十位。且如位位全是心證。一心能生多心。",
    "T48n2016_087:0895b05": "多心還入一心。心心互含。有何障礙。",
    "T48n2016_087:0895b06": "宗鏡錄卷第八十七",
    "T48n2016_087:0895b07": "　　　　　　戊申歲分司大藏都監開板"
}