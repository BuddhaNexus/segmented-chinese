{
    "T37n1753_002:0251c06": "觀經序分義卷第二",
    "T37n1753_002:0251c08": "沙門善導集記",
    "T37n1753_002:0251c09": "從此以下就文料簡，略作五門明義：一、從",
    "T37n1753_002:0251c10": "如是我聞下，至五苦所逼云何見極樂世界",
    "T37n1753_002:0251c11": "已來，明其序分。二、從日觀初句佛告韋提汝",
    "T37n1753_002:0251c12": "及眾生下，至下品下生已來，明正宗分。三、",
    "T37n1753_002:0251c13": "從說是語時下，至諸天發心已來，正明得",
    "T37n1753_002:0251c14": "益分。四從阿難白佛下，至韋提等歡喜已來，",
    "T37n1753_002:0251c15": "明流通分。此之四義，佛在王宮一會正說。",
    "T37n1753_002:0251c16": "五、從阿難為耆闍大眾傳說，復是一會，亦",
    "T37n1753_002:0251c17": "有三分：一、從爾時世尊足步虛空還耆闍崛",
    "T37n1753_002:0251c18": "山已來，明其序分。二、從阿難廣為大眾說如",
    "T37n1753_002:0251c19": "上事已來，明正宗分。三、從一切大眾歡喜奉",
    "T37n1753_002:0251c20": "行已來，明流通分。然化必有由，故先明序。",
    "T37n1753_002:0251c21": "由序既興，正陳所說，次明正宗。為說既周，",
    "T37n1753_002:0251c22": "欲以所說傳持末代，歎勝勸學，後明流",
    "T37n1753_002:0251c23": "通。上來雖有五義不同。略料簡序、正、流通",
    "T37n1753_002:0251c24": "義竟。",
    "T37n1753_002:0251c25": "又就前序中復分為二：一、從如是我聞一",
    "T37n1753_002:0251c26": "句，名為證信序。二、從一時下至云何見極",
    "T37n1753_002:0251c27": "樂世界已來，正明發起序。初言證信者即",
    "T37n1753_002:0251c28": "有二義：一謂如是二字，即總標教主，能說之",
    "T37n1753_002:0251c29": "人。二謂我聞兩字，即別指阿難，能聽之人。故",
    "T37n1753_002:0252a01": "言如是我聞。此即雙釋二意也。又言如是",
    "T37n1753_002:0252a02": "者，即指法定散兩門也。是即定辭。機行必益。",
    "T37n1753_002:0252a03": "此明如來所說，言無錯謬，故名如是。又言",
    "T37n1753_002:0252a04": "如者，如眾生意也。隨心所樂，佛即度之。機",
    "T37n1753_002:0252a05": "教相應，復稱為是。故言如是。又言如是者，",
    "T37n1753_002:0252a06": "欲明如來所說，說漸如漸，說頓如頓，說",
    "T37n1753_002:0252a07": "相如相，說空如空，說人法如人法，說天",
    "T37n1753_002:0252a08": "法如天法，說小如小，說大如大，說凡如",
    "T37n1753_002:0252a09": "凡，說聖如聖，說因如因，說果如果，說苦",
    "T37n1753_002:0252a10": "如苦，說樂如樂，說遠如遠，說近如近，說",
    "T37n1753_002:0252a11": "同如同，說別如別，說淨如淨，說穢如",
    "T37n1753_002:0252a12": "穢。說一切諸法千差萬別，如來觀知歷歷了",
    "T37n1753_002:0252a13": "然。隨心起行，各益不同。業果法然，眾無錯",
    "T37n1753_002:0252a14": "失，又稱為是。故言如是。言我聞者。欲明",
    "T37n1753_002:0252a15": "阿難是佛侍者，常隨佛後多聞廣識，身臨",
    "T37n1753_002:0252a16": "座下，能聽能持，教旨親承，表無傳說之錯。",
    "T37n1753_002:0252a17": "故曰我聞也。又言證信者。欲明阿難稟",
    "T37n1753_002:0252a18": "承佛教傳持末代，為對眾生故如是觀法",
    "T37n1753_002:0252a19": "我從佛聞，證誠可信。故名證信序。此就阿",
    "T37n1753_002:0252a20": "難解也。",
    "T37n1753_002:0252a21": "二、就發起序中，細分為七：初、從一時佛在",
    "T37n1753_002:0252a22": "下，至法王子而為上首已來，明化前序。二、",
    "T37n1753_002:0252a23": "從王舍大城下，至顏色和悅已來，正明發",
    "T37n1753_002:0252a24": "起序禁父之緣。三、從時阿闍世下，至不令復",
    "T37n1753_002:0252a25": "出已來，明禁母緣。四、從時韋提希被幽閉",
    "T37n1753_002:0252a26": "下，至共為眷屬已來，明厭苦緣。五、從唯願",
    "T37n1753_002:0252a27": "為我廣說下，至教我正受已來，明其欣淨",
    "T37n1753_002:0252a28": "緣。六、從爾時世尊即便微笑下，至淨業正",
    "T37n1753_002:0252a29": "因已來，明散善顯行緣。七、從佛告阿難等諦",
    "T37n1753_002:0252b01": "聽下，至云何得見極樂國土已來，正明定善",
    "T37n1753_002:0252b02": "示觀緣。上來雖有七段不同，廣料簡發起",
    "T37n1753_002:0252b03": "序竟。",
    "T37n1753_002:0252b04": "初、解化前序者。就此序中，即有其四。初、",
    "T37n1753_002:0252b05": "言一時者，正明起化之時。佛將說法，先託",
    "T37n1753_002:0252b06": "於時處。但以眾生開悟，必藉因緣。化主臨",
    "T37n1753_002:0252b07": "機，待於時處。又言一時者，或就日夜十二",
    "T37n1753_002:0252b08": "時，年月四時等。此皆是如來應機攝化時也。",
    "T37n1753_002:0252b09": "言處者，隨彼所宜，如來說法。或在山林處，",
    "T37n1753_002:0252b10": "或在王宮聚落處，或在曠野塚間處，或在",
    "T37n1753_002:0252b11": "多少人天處，或在聲聞菩薩處，或在八部人",
    "T37n1753_002:0252b12": "天王等處，或在純凡若多一二處，或在純聖",
    "T37n1753_002:0252b13": "若多一二處。隨其時處，如來觀知不增不",
    "T37n1753_002:0252b14": "減，隨緣授法，各益所資。斯乃洪鐘雖響，必",
    "T37n1753_002:0252b15": "待扣而方鳴。大聖垂慈，必待請而當說。故",
    "T37n1753_002:0252b16": "名一時也。又一時者。阿闍世正起逆時，佛",
    "T37n1753_002:0252b17": "在何處？當此一時，如來獨與二眾在彼耆",
    "T37n1753_002:0252b18": "闍。此即以下形上意也。故曰一時。又言一",
    "T37n1753_002:0252b19": "時者，佛與二眾於一時中在彼耆闍，即",
    "T37n1753_002:0252b20": "聞阿闍世起此惡逆因緣。此即以上形下",
    "T37n1753_002:0252b21": "意也。故曰一時。二、言佛者。此即標定化主，",
    "T37n1753_002:0252b22": "簡異餘佛，獨顯釋迦意也。三、從在王舍城",
    "T37n1753_002:0252b23": "已下，正明如來遊化之處。即有其二：一、遊",
    "T37n1753_002:0252b24": "王城聚落，為化在俗之眾。二、遊耆山等處，",
    "T37n1753_002:0252b25": "為化出家之眾。又在家者，貪求五欲相續",
    "T37n1753_002:0252b26": "是常。縱發清心，猶如畫水。但以隨緣普益，",
    "T37n1753_002:0252b27": "不捨大悲。道俗形殊，無由共住。此名境界",
    "T37n1753_002:0252b28": "住也。又出家者，亡身捨命，斷欲歸真。心",
    "T37n1753_002:0252b29": "若金剛，等同圓鏡。悕求佛地，即弘益自他。",
    "T37n1753_002:0252c01": "若非絕離囂塵，此德無由可證。此名依止",
    "T37n1753_002:0252c02": "住也。四、從與大比丘眾下，至而為上首已",
    "T37n1753_002:0252c03": "來，明佛徒眾。就此眾中，即分為二：一者聲",
    "T37n1753_002:0252c04": "聞眾，二者菩薩眾。就聲聞眾中，即有其九：",
    "T37n1753_002:0252c05": "初言與者，佛身兼眾，故名為與。二者總大。",
    "T37n1753_002:0252c06": "三者相大。四者眾大。五者耆年大。六者數大。",
    "T37n1753_002:0252c07": "七者尊宿大。八者內有實德大。九者果證大。",
    "T37n1753_002:0252c08": "問曰：「一切經首，皆有此等聲聞以為猶置，",
    "T37n1753_002:0252c09": "有何所以？」答曰：「此有別意。云何別意？此等",
    "T37n1753_002:0252c10": "聲聞多是外道。如《賢愚經》說：『優樓頻蠃迦",
    "T37n1753_002:0252c11": "葉，領五百弟子，修事邪法。伽耶迦葉，領二百",
    "T37n1753_002:0252c12": "五十弟子，修事邪法。那提迦葉，領二百五十",
    "T37n1753_002:0252c13": "弟子，修事邪法。總有一千。皆受佛化，得",
    "T37n1753_002:0252c14": "羅漢道。其二百五十者，即是舍利、目連弟子，",
    "T37n1753_002:0252c15": "共領一處，修事邪法。亦受佛化，皆得道果。",
    "T37n1753_002:0252c16": "此等四眾，合為一處。故有千二百五十人",
    "T37n1753_002:0252c17": "也。』」問曰：「此眾中亦有非外道者，何故總標？」",
    "T37n1753_002:0252c18": "答曰：「如經中說，此諸外道，常隨世尊，不相",
    "T37n1753_002:0252c19": "捨離。然結集之家，簡取外德，故有異名。是",
    "T37n1753_002:0252c20": "外道者多，非者少。」又問曰：「未審此等外道，常",
    "T37n1753_002:0252c21": "隨佛後，有何意也？」答曰：「解有二義。一、就",
    "T37n1753_002:0252c22": "佛解，二、就外道解。就佛解者，此諸外道，邪",
    "T37n1753_002:0252c23": "風久扇，非是一生。雖入真門，氣習由在。故",
    "T37n1753_002:0252c24": "使如來知覺，不令外化。畏損眾生正見根",
    "T37n1753_002:0252c25": "芽、惡業增長，此世後生，不收果實。為此因",
    "T37n1753_002:0252c26": "緣，攝令自近，不聽外益。此即就佛解竟。次",
    "T37n1753_002:0252c27": "就外道解者。迦葉等意，自唯曠劫久沈生",
    "T37n1753_002:0252c28": "死，循還六道，苦不可言。愚癡惡見，封執",
    "T37n1753_002:0252c29": "邪風，不值明師，永流於苦海。但以宿緣",
    "T37n1753_002:0253a01": "有遇，得會慈尊。法澤無私，我曹蒙潤。尋思",
    "T37n1753_002:0253a02": "佛之恩德，碎身之極惘然。致使親事靈儀，",
    "T37n1753_002:0253a03": "無由暫替。此即就外道解竟。」又問曰：「此等",
    "T37n1753_002:0253a04": "尊宿，云何名眾所知識？」答曰：「德高曰尊，耆年",
    "T37n1753_002:0253a05": "曰宿。一切凡聖知彼內德過人，識其外相",
    "T37n1753_002:0253a06": "殊異，故名眾所知識。」上來雖有九句不同，",
    "T37n1753_002:0253a07": "解聲聞眾竟。次、解菩薩眾。就此眾中，即",
    "T37n1753_002:0253a08": "有其七：一者標相，二者標數，三者標位，四",
    "T37n1753_002:0253a09": "者標果，五者標德，六者別顯文殊高德之",
    "T37n1753_002:0253a10": "位，七者總結。又此等菩薩，具無量行願，安",
    "T37n1753_002:0253a11": "住一切功德之法，遊步十方，行權方便。入",
    "T37n1753_002:0253a12": "佛法藏，究竟彼岸。於無量世界，化成等覺。",
    "T37n1753_002:0253a13": "光明顯曜，普照十方。無量佛土，六種震動。隨",
    "T37n1753_002:0253a14": "緣開示，即轉法輪，扣法鼓、執法劍、震法",
    "T37n1753_002:0253a15": "雷、雨法雨、演法施，常以法音覺諸世間。",
    "T37n1753_002:0253a16": "摑裂邪網，消滅諸見，散諸塵勞，壞諸欲塹。",
    "T37n1753_002:0253a17": "顯明清白，光融佛法，宣流正化，愍傷眾生。",
    "T37n1753_002:0253a18": "未曾慢恣，得平等法，具足無量百千三昧。",
    "T37n1753_002:0253a19": "於一念頃，無不周遍。荷負群生，愛之如",
    "T37n1753_002:0253a20": "子。一切善本，皆度彼岸。悉獲諸佛無量功",
    "T37n1753_002:0253a21": "德，智慧開朗不可思議。雖有七句不同，解",
    "T37n1753_002:0253a22": "菩薩眾訖。上來雖有二眾不同。廣明化前",
    "T37n1753_002:0253a23": "序竟。",
    "T37n1753_002:0253a24": "二、就禁父緣中即有其七：一、從爾時王舍大",
    "T37n1753_002:0253a25": "城以下，總明起化處。此明往古百姓但城中",
    "T37n1753_002:0253a26": "造舍，即為天火所燒。若是王家舍宅，悉無",
    "T37n1753_002:0253a27": "火近。後時百姓共奏於王：「臣等造宅，數為",
    "T37n1753_002:0253a28": "天火所燒。但是王舍，悉無火近。不知有何",
    "T37n1753_002:0253a29": "所以？」王告奏人：「自今以後，卿等造宅之時，",
    "T37n1753_002:0253b01": "但言我今為王造舍。」奏人等各奉王勅，歸",
    "T37n1753_002:0253b02": "還造舍更不被燒。因此相傳故名王舍。言",
    "T37n1753_002:0253b03": "大城者。此城極大，居民九億，故噵王舍大城",
    "T37n1753_002:0253b04": "也。言起化處者。即有其二：一謂闍王起惡，",
    "T37n1753_002:0253b05": "即有禁父母之緣，因禁則厭此娑婆，願",
    "T37n1753_002:0253b06": "託無憂之世界。二則如來赴請，光變為臺",
    "T37n1753_002:0253b07": "影現靈儀，夫人即求生安樂。又傾心請行，",
    "T37n1753_002:0253b08": "佛開三福之因。正觀即是定門，更顯九章之",
    "T37n1753_002:0253b09": "益。為此因緣，故名起化處也。二、從有一太",
    "T37n1753_002:0253b10": "子下，至惡友之教已來，正明闍王怳忽之間，",
    "T37n1753_002:0253b11": "信受惡人所誤。言太子者，彰其位也。言",
    "T37n1753_002:0253b12": "阿闍世者，顯其名也。又阿闍世者乃是西國",
    "T37n1753_002:0253b13": "正音，此地往翻，名未生怨，亦名折指。問曰：",
    "T37n1753_002:0253b14": "「何故名未生怨，及名折指也？」答曰：「此皆舉",
    "T37n1753_002:0253b15": "昔日因緣，故有此名。言因緣者。元本父王，",
    "T37n1753_002:0253b16": "無有子息，處處求神竟不能得。忽有相",
    "T37n1753_002:0253b17": "師而奏王言：『臣知山中有一仙人，不久捨",
    "T37n1753_002:0253b18": "壽，命終已後必當與王作子。』王聞歡喜：『此",
    "T37n1753_002:0253b19": "人何時捨命？』相師答王：『更經三年始可命",
    "T37n1753_002:0253b20": "終。』王言：『我今年老，國無繼祀，更滿三年，何",
    "T37n1753_002:0253b21": "由可待。』王即遣使入山，往請仙人曰：『大王",
    "T37n1753_002:0253b22": "無子，闕無紹繼，處處求神，困不能得。乃",
    "T37n1753_002:0253b23": "有相師瞻見大仙，不久捨命與王作子。",
    "T37n1753_002:0253b24": "請願大仙垂恩早赴。』使人受教入山，到仙",
    "T37n1753_002:0253b25": "人所具說王請因緣。仙人報使者言：『我更",
    "T37n1753_002:0253b26": "經三年始可命終，王勅即赴者是事不可。』",
    "T37n1753_002:0253b27": "使奉仙教，還報大王具述仙意。王曰：『我是",
    "T37n1753_002:0253b28": "一國之主，所有人物皆歸屬我。今故以禮相",
    "T37n1753_002:0253b29": "屈，乃不承我意。』王更勅使者：『卿往重請。請",
    "T37n1753_002:0253c01": "若不得，當即殺之。既命終已，可不與我",
    "T37n1753_002:0253c02": "作子也。』使人受勅至仙人所，具噵王意。仙",
    "T37n1753_002:0253c03": "人雖聞使說，意亦不受。使人奉勅即欲殺",
    "T37n1753_002:0253c04": "之。仙人曰：『卿當語王，我命未盡，王以心",
    "T37n1753_002:0253c05": "口遣人殺我，我若與王作兒者，還以心",
    "T37n1753_002:0253c06": "口遣人殺王。』仙人噵此語已即受死。既死",
    "T37n1753_002:0253c07": "已，即託王宮受生。當其日夜夫人即覺有",
    "T37n1753_002:0253c08": "身，王聞歡喜。天明即喚相師以觀夫人，是",
    "T37n1753_002:0253c09": "男是女？相師觀已而報王言：『是兒非女，此",
    "T37n1753_002:0253c10": "兒於王有損。』王曰：『我之國土皆捨屬之，縱",
    "T37n1753_002:0253c11": "有所損，吾亦無畏。』王聞此語憂喜交懷。王",
    "T37n1753_002:0253c12": "白夫人言：『吾共夫人私自平章，相師噵",
    "T37n1753_002:0253c13": "兒於吾有損。夫人待生之日，在高樓上，當",
    "T37n1753_002:0253c14": "天井中生之，勿令人承接，落在於地，豈容",
    "T37n1753_002:0253c15": "不死也。吾亦無憂，聲亦不露。』夫人即可王",
    "T37n1753_002:0253c16": "之計。及其生時一如前法，生已墮地，命便",
    "T37n1753_002:0253c17": "不斷，唯損手小指。因即外人同唱言折指",
    "T37n1753_002:0253c18": "太子也。「言未生怨者。此因提婆達多起惡",
    "T37n1753_002:0253c19": "妬之心故，對彼太子顯發昔日惡緣。云何",
    "T37n1753_002:0253c20": "妬心而起惡緣？提婆惡性為人匈猛，雖復",
    "T37n1753_002:0253c21": "出家，恒常妬佛名聞利養。然父王是佛檀越，",
    "T37n1753_002:0253c22": "於一時中多將供養奉上如來，謂金銀七",
    "T37n1753_002:0253c23": "寶，名衣上服，百味果食等。一一色色，皆五百",
    "T37n1753_002:0253c24": "車。香華伎樂，百千萬眾，讚歎圍遶，送向佛會，",
    "T37n1753_002:0253c25": "施佛及僧。時調達見已妬心更盛，即向舍利",
    "T37n1753_002:0253c26": "弗所求學身通。尊者語言：『仁者且學四念",
    "T37n1753_002:0253c27": "處，不須學身通也。』既請不遂心，更向餘",
    "T37n1753_002:0253c28": "尊者邊求，乃至五百弟子等悉無人教，皆遣",
    "T37n1753_002:0253c29": "學四念處。請不得已，遂向阿難邊學。語阿",
    "T37n1753_002:0254a01": "難言：『汝是我弟，我欲學通，一一次第教我。』",
    "T37n1753_002:0254a02": "然阿難雖得初果未證他心，不知阿兄私",
    "T37n1753_002:0254a03": "密學通欲於佛所起於惡計。阿難遂即喚",
    "T37n1753_002:0254a04": "向靜處，次第教之。跏趺正坐先教將心舉",
    "T37n1753_002:0254a05": "身似動想，去地一分一寸想，一尺一丈想，",
    "T37n1753_002:0254a06": "至舍作空無礙想，直過上空中想，還攝心",
    "T37n1753_002:0254a07": "下至本坐處想。次將身舉心，初時去地",
    "T37n1753_002:0254a08": "一分一寸等亦如前法，以身舉心，以心舉",
    "T37n1753_002:0254a09": "身，亦隨既至上空已，還攝取身下至本坐",
    "T37n1753_002:0254a10": "處。次想身心合舉，還同前法一分一寸等周",
    "T37n1753_002:0254a11": "而復始。次想身心入一切質礙色境中，作不",
    "T37n1753_002:0254a12": "質礙想。次想一切山河大地等色入自身中，",
    "T37n1753_002:0254a13": "如空無礙不見色相。次想自身或大遍滿",
    "T37n1753_002:0254a14": "虛空，坐臥自在，或坐或臥，以手捉動日月，",
    "T37n1753_002:0254a15": "或作小身入微塵中，一切皆作無礙想。阿",
    "T37n1753_002:0254a16": "難如是次第教已。時調達既受得法已，即別",
    "T37n1753_002:0254a17": "向靜處，七日七夜一心專注即得身通，一切自",
    "T37n1753_002:0254a18": "在皆得成就。既得通已，即向太子殿前，在",
    "T37n1753_002:0254a19": "於空中現大神變。身上出火身下出水，或",
    "T37n1753_002:0254a20": "左邊出水右邊出火，或現大身或現小身，",
    "T37n1753_002:0254a21": "或坐臥空中，隨意自在。太子見已問左右",
    "T37n1753_002:0254a22": "曰：『此是何人？』左右答太子言：『此是尊者提婆。』",
    "T37n1753_002:0254a23": "太子聞已心大歡喜，遂即舉手喚言：『尊者何",
    "T37n1753_002:0254a24": "不下來。』提婆既見喚已，即化作嬰兒直向",
    "T37n1753_002:0254a25": "太子膝上。太子即抱嗚口弄之，又唾口中，",
    "T37n1753_002:0254a26": "嬰兒遂咽之。須臾還復本身。太子既見提",
    "T37n1753_002:0254a27": "婆種種神變，轉加敬重。既見太子心敬重",
    "T37n1753_002:0254a28": "已，即說父王供養因緣。色別五百，乘車載向",
    "T37n1753_002:0254a29": "佛所奉佛及僧。太子聞已即語尊者：『弟子亦",
    "T37n1753_002:0254b01": "能備具色各五百車，供養尊者及施眾僧，",
    "T37n1753_002:0254b02": "可不如彼也。』提婆言：『太子此意大善。』自此",
    "T37n1753_002:0254b03": "已後大得供養，心轉高慢。譬如以杖打惡",
    "T37n1753_002:0254b04": "狗鼻轉增狗惡，此亦如是。太子今將利養",
    "T37n1753_002:0254b05": "之杖打提婆貪心狗鼻，轉加惡盛。因此破",
    "T37n1753_002:0254b06": "僧，改佛法戒教戒不同。待佛普為凡聖大",
    "T37n1753_002:0254b07": "眾說法之時，即來會中，從佛索於徒眾，并",
    "T37n1753_002:0254b08": "諸法藏盡付屬我。世尊年將老邁，宜可就",
    "T37n1753_002:0254b09": "靜內自將養。一切大眾聞提婆此語，愕爾迭",
    "T37n1753_002:0254b10": "互相看，甚生驚怪。爾時世尊即對大眾語",
    "T37n1753_002:0254b11": "提婆言：『舍利、目連等即大法將，我尚不將佛",
    "T37n1753_002:0254b12": "法付屬。況汝癡人食唾者乎。』時提婆聞佛",
    "T37n1753_002:0254b13": "對眾毀辱，由如毒箭入心，更發癡狂之意。",
    "T37n1753_002:0254b14": "藉此因緣即向太子所，共論惡計。太子既",
    "T37n1753_002:0254b15": "見尊者，敬心承問言：『尊者今日顏色憔悴不",
    "T37n1753_002:0254b16": "同往昔。』提婆答曰：『我今憔悴，正為太子也。』",
    "T37n1753_002:0254b17": "太子敬問：『尊者為我有何意也？』提婆即答",
    "T37n1753_002:0254b18": "云：『太子知不？世尊年老無所堪任，當可除",
    "T37n1753_002:0254b19": "之，我自作佛。父王年老，亦可除之，太子自",
    "T37n1753_002:0254b20": "坐正位。新王新佛治化，豈不樂乎？』太子聞",
    "T37n1753_002:0254b21": "之極大瞋怒，勿作是說。又言：『太子莫瞋。父",
    "T37n1753_002:0254b22": "王於太子全無恩德。初欲生太子時，父王",
    "T37n1753_002:0254b23": "即遣夫人在百尺樓上當天井中生，即望",
    "T37n1753_002:0254b24": "墮地令死，正以太子福力故命根不斷，但",
    "T37n1753_002:0254b25": "損小指。若不信者自看小指，足以為驗。』太",
    "T37n1753_002:0254b26": "子既聞此語，更重審言：『實爾已不？』提婆答",
    "T37n1753_002:0254b27": "言：『此若不實，我可故來作漫語也。』因此",
    "T37n1753_002:0254b28": "語已，遂即信用提婆惡見之計，故噵隨順調",
    "T37n1753_002:0254b29": "達惡友之教也。」三、從收執父王下，至一不",
    "T37n1753_002:0254c01": "得往已來，正明父王為子幽禁。此明闍世",
    "T37n1753_002:0254c02": "取提婆之惡計，頓捨父子之情，非直失於",
    "T37n1753_002:0254c03": "罔極之恩，逆響因茲滿路。忽掩王身曰收，",
    "T37n1753_002:0254c04": "既得不捨曰執，故名收執也。言父者，別顯",
    "T37n1753_002:0254c05": "親之極也。王者，彰其位也。頻婆者，彰其名",
    "T37n1753_002:0254c06": "也。言幽閉七重室內者。所為既重，事亦非",
    "T37n1753_002:0254c07": "輕。不可淺禁人間，全無守護。但以王之",
    "T37n1753_002:0254c08": "宮閤，理絕外人，唯有群臣則久來承奉。若",
    "T37n1753_002:0254c09": "不嚴制，恐有情通。故使內外絕交，閉在七",
    "T37n1753_002:0254c10": "重之內也。四、從國大夫人下，至密以上王",
    "T37n1753_002:0254c11": "已來，正明夫人密奉王食。言國大夫人者，此",
    "T37n1753_002:0254c12": "明最大也。言夫人者，標其位也。言韋提",
    "T37n1753_002:0254c13": "者，彰其名也。言恭敬大王者。此明夫人既",
    "T37n1753_002:0254c14": "見王身被禁，門戶極難，音信不通，恐絕王",
    "T37n1753_002:0254c15": "身命。遂即香湯滲浴，令身清淨，即取酥蜜",
    "T37n1753_002:0254c16": "先塗其身，後取乾麨始安酥蜜之上。即著",
    "T37n1753_002:0254c17": "淨衣覆之在外衣上始著瓔珞，如常服法，",
    "T37n1753_002:0254c18": "令外人不怪。又取瓔珞孔一頭以蠟塞之，",
    "T37n1753_002:0254c19": "一頭孔中盛蒲桃漿，滿已還塞。但是瓔珞，悉",
    "T37n1753_002:0254c20": "皆如此。莊嚴既竟，徐步入宮與王相見。問",
    "T37n1753_002:0254c21": "曰：「諸臣奉勅不許見王。未審夫人門家不",
    "T37n1753_002:0254c22": "制，放令得入者，有何意也？」答曰：「諸臣身異，",
    "T37n1753_002:0254c23": "復是外人，恐有情通，致使嚴加重制。又夫",
    "T37n1753_002:0254c24": "人者，身是女人，心無異計。與王宿緣業重",
    "T37n1753_002:0254c25": "久近夫妻，別體同心，致使人無外慮。是以",
    "T37n1753_002:0254c26": "得入與王相見。」五、從爾時大王食麨下，至",
    "T37n1753_002:0254c27": "授我八戒已來，正明父王因禁請法。此明",
    "T37n1753_002:0254c28": "夫人既見王已，即刮取身上酥麨，團授與",
    "T37n1753_002:0254c29": "王。王得即食。食麨既竟。即於宮內夫人求",
    "T37n1753_002:0255a01": "得淨水，與王漱口。淨口已竟。不可虛引",
    "T37n1753_002:0255a02": "時朝，心無所寄。是以虔恭合掌，迴面向於",
    "T37n1753_002:0255a03": "耆闍，致敬如來，請求加護。此明身業敬，亦",
    "T37n1753_002:0255a04": "通有意業也。而作是言已下，正明口業請，",
    "T37n1753_002:0255a05": "亦通有意業也。言大目連是吾親友者，有",
    "T37n1753_002:0255a06": "其二意。但目連在俗是王別親，既得出家即",
    "T37n1753_002:0255a07": "是門師，往來宮閤，都無障礙。然在俗為親，",
    "T37n1753_002:0255a08": "出家名友，故名親友也。言願興慈悲授我",
    "T37n1753_002:0255a09": "八戒者，此明父王敬法情深，重人過己。若",
    "T37n1753_002:0255a10": "未逢幽難，奉請佛僧，不足為難。今既被",
    "T37n1753_002:0255a11": "囚，無由致屈。是以但請目連受於八戒",
    "T37n1753_002:0255a12": "也。問曰：「父王遙敬，先禮世尊。及其受戒，即",
    "T37n1753_002:0255a13": "請目連。有何意也？」答曰：「凡聖極尊無過於",
    "T37n1753_002:0255a14": "佛，傾心發願即先禮大師。戒是小緣，是以",
    "T37n1753_002:0255a15": "唯請目連來授。然王意者，貴存得戒，即是義",
    "T37n1753_002:0255a16": "周，何勞迂屈世尊也。」問曰：「如來戒法，乃有",
    "T37n1753_002:0255a17": "無量。父王唯請八戒，不請餘也。」答曰：「餘戒",
    "T37n1753_002:0255a18": "稍寬，時節長遠，恐畏中間失念，流轉生死。其",
    "T37n1753_002:0255a19": "八戒者，如餘佛經說，在家人持出家戒。此戒",
    "T37n1753_002:0255a20": "持心極細極急。何意然者？但時節稍促，唯限",
    "T37n1753_002:0255a21": "一日一夜，作法即捨。云何知此戒用心行細？",
    "T37n1753_002:0255a22": "如戒文中具顯。云：佛子，從今旦至明旦，一",
    "T37n1753_002:0255a23": "日一夜，如諸佛不殺生，能持不？答言：能持。",
    "T37n1753_002:0255a24": "第二又云：佛子，從今旦至明旦，一日一夜，",
    "T37n1753_002:0255a25": "如諸佛不偷盜、不行婬、不妄語、不飲酒、不",
    "T37n1753_002:0255a26": "得脂粉塗身、不得歌舞唱伎及往觀聽、不",
    "T37n1753_002:0255a27": "得上高廣大床，此上八是戒非齋。不得過",
    "T37n1753_002:0255a28": "中食，此一是齋非戒。此等諸戒皆引諸佛",
    "T37n1753_002:0255a29": "為證。何以故？唯佛與佛正習俱盡。除佛已",
    "T37n1753_002:0255b01": "還，惡習等由在。是故不引為證也。是以得",
    "T37n1753_002:0255b02": "知此戒用心起行極是細急。又此戒，佛說",
    "T37n1753_002:0255b03": "有八種勝法。若人一日一夜具持不犯，所",
    "T37n1753_002:0255b04": "得功德超過人天二乘境界。如經廣說，有",
    "T37n1753_002:0255b05": "斯益故，致使父王日日受之。」六、從時大目",
    "T37n1753_002:0255b06": "連下，至為王說法已來，明其父王因請得",
    "T37n1753_002:0255b07": "蒙聖法。此明目連得他心智，遙知父王請",
    "T37n1753_002:0255b08": "意，即發神通，如彈指頃到於王所。又恐人",
    "T37n1753_002:0255b09": "不識神通之相，故引快鷹為喻。然目連通",
    "T37n1753_002:0255b10": "力，一念之頃遶四天下百千之匝，豈得與",
    "T37n1753_002:0255b11": "鷹為類也。如是比校乃有眾多，不可具引，",
    "T37n1753_002:0255b12": "如《賢愚經》具說。言日日如是授王八戒者。",
    "T37n1753_002:0255b13": "此明父王延命，致使目連數來受戒。問曰：",
    "T37n1753_002:0255b14": "「八戒既言勝者，一受即足。何須日日受之？」",
    "T37n1753_002:0255b15": "答曰：「山不厭高，海不厭深，刀不厭利，日",
    "T37n1753_002:0255b16": "不厭明，人不厭善，罪不厭除，賢不厭德，",
    "T37n1753_002:0255b17": "佛不厭聖。然王意者，既被囚禁，更不蒙進",
    "T37n1753_002:0255b18": "止。念念之中，畏人喚殺。為此晝夜傾心，仰",
    "T37n1753_002:0255b19": "憑八戒，望欲積善增高，擬資來業。」言世尊",
    "T37n1753_002:0255b20": "亦遣富樓那為王說法者。此明世尊慈悲意",
    "T37n1753_002:0255b21": "重，愍念王身忽遇囚勞，恐生憂悴。然富",
    "T37n1753_002:0255b22": "樓那者，於聖弟子中最能說法，善有方便",
    "T37n1753_002:0255b23": "開發人心。為此因緣，如來發遣為王說法，",
    "T37n1753_002:0255b24": "以除憂惱。七、從如是時間下，至顏色和悅",
    "T37n1753_002:0255b25": "已來，正明父王因食聞法，多日不死。此正",
    "T37n1753_002:0255b26": "明夫人多時奉食，以除飢渴。二聖又以戒",
    "T37n1753_002:0255b27": "法內資，善開王意。食能延命，戒法養神，失",
    "T37n1753_002:0255b28": "苦亡憂，致使顏容和悅也。上來雖有七句",
    "T37n1753_002:0255b29": "不同，廣明禁父緣竟。",
    "T37n1753_002:0255c01": "三、就禁母緣中，即有其八。一、從時阿闍世",
    "T37n1753_002:0255c02": "下，至猶存在耶已來，正明問父音信。此明",
    "T37n1753_002:0255c03": "闍王禁父日數既多，人交總絕、水食不通，二",
    "T37n1753_002:0255c04": "七有餘命應終也。作是念已，即致宮門，問",
    "T37n1753_002:0255c05": "守門者：「父王今者猶存在耶？」問曰：「若人食一",
    "T37n1753_002:0255c06": "飡之飯限至七日即死。父王以經三七，計",
    "T37n1753_002:0255c07": "合命斷無疑。闍王何以不直問曰：『門家，父",
    "T37n1753_002:0255c08": "王今者死竟耶？』云何致疑而問猶存在者，",
    "T37n1753_002:0255c09": "有何意也？」答曰：「此是闍王意密問也。但以",
    "T37n1753_002:0255c10": "萬基之主，舉動不可隨宜。父王既是天性",
    "T37n1753_002:0255c11": "情親，無容言問死。恐失在當時，以成譏過。",
    "T37n1753_002:0255c12": "但以內心標死，口問在者，為欲息永惡逆",
    "T37n1753_002:0255c13": "之聲也。」二、從時守門人白言下，至不可禁",
    "T37n1753_002:0255c14": "制已來，正明門家以事具答。此明闍世前",
    "T37n1753_002:0255c15": "問父王在者，今次門家奉答。白言大王，國大",
    "T37n1753_002:0255c16": "夫人已下，正明夫人密奉王食。王既得食，食",
    "T37n1753_002:0255c17": "能延命。雖經多日父命猶存。此乃夫人之",
    "T37n1753_002:0255c18": "意，非是門家之過。問曰：「夫人奉食身上塗",
    "T37n1753_002:0255c19": "麨，衣下密覆出入往還，無人得見。何故門",
    "T37n1753_002:0255c20": "家具顯夫人奉食之事？」答曰：「一切私密不",
    "T37n1753_002:0255c21": "可久行，縱巧牢藏，事還彰露。父王既禁在",
    "T37n1753_002:0255c22": "宮內，夫人日日往還，若不密持麨食，王命",
    "T37n1753_002:0255c23": "無由得活。今言密者，望門家述夫人意",
    "T37n1753_002:0255c24": "也。夫人謂密外人不知，不其門家盡以覺",
    "T37n1753_002:0255c25": "之。今既事窮無由相隱，是以一一具向王",
    "T37n1753_002:0255c26": "說。」言沙門目連已下，正明二聖騰空來去，不",
    "T37n1753_002:0255c27": "由門路，日日往還，為王說法。大王當知。夫",
    "T37n1753_002:0255c28": "人進食，先不奉王教，所以不敢遮約。二聖",
    "T37n1753_002:0255c29": "乘空，此亦不猶門制也。三、從時阿闍世聞",
    "T37n1753_002:0256a01": "此語下，至欲害其母已來，正明世王瞋怒。",
    "T37n1753_002:0256a02": "此明闍王既聞門家分疏已，即於夫人，心",
    "T37n1753_002:0256a03": "起惡怒，口陳惡辭。又起三業逆，三業惡。罵",
    "T37n1753_002:0256a04": "父母為賊，名口業逆。罵沙門者，名口業惡。",
    "T37n1753_002:0256a05": "執劍殺母，名身業逆。身口所為以心為主，",
    "T37n1753_002:0256a06": "即名意業逆。又復前方便為惡，後正行為",
    "T37n1753_002:0256a07": "逆。言我母是賊已下，正明口出惡辭。云何",
    "T37n1753_002:0256a08": "罵母為賊？賊之伴也。但闍王元心，致怨於",
    "T37n1753_002:0256a09": "父，恨不早終。母乃私為進糧，故令不死。",
    "T37n1753_002:0256a10": "是故罵言：我母是賊，賊之伴也。言沙門惡人",
    "T37n1753_002:0256a11": "已下，此明闍世瞋母進食，復聞沙門與王",
    "T37n1753_002:0256a12": "來去，致使更發瞋心。故云有何呪術，而令",
    "T37n1753_002:0256a13": "惡王多日不死？言即執利劍已下，此明世",
    "T37n1753_002:0256a14": "王瞋盛，逆及於母。何其痛哉，撮頭擬劍，身",
    "T37n1753_002:0256a15": "命頓在須臾。慈母合掌，曲身低頭，就兒之",
    "T37n1753_002:0256a16": "手。夫人爾時熱汗遍流，心神悶絕。嗚呼哀哉！",
    "T37n1753_002:0256a17": "怳忽之間，逢斯苦難。四、從時有一臣名曰月",
    "T37n1753_002:0256a18": "光下，至却行而退已來，正明二臣切諫不",
    "T37n1753_002:0256a19": "聽。此明二臣，乃是國之輔相，立政之綱紀，",
    "T37n1753_002:0256a20": "望得萬國揚名，八方昉習。忽見闍王起於",
    "T37n1753_002:0256a21": "勃逆，執劍欲殺其母。不忍見斯惡事，遂",
    "T37n1753_002:0256a22": "與耆婆犯顏設諫也。言時者，當闍王欲",
    "T37n1753_002:0256a23": "殺母時也。言有一大臣者，彰其位也。言月",
    "T37n1753_002:0256a24": "光者，彰其名也。言聰明多智者，彰其德也。",
    "T37n1753_002:0256a25": "言及與耆婆者，耆婆亦是父王之子，柰女之",
    "T37n1753_002:0256a26": "兒。忽見家兄於母起逆，遂與月光同諫。",
    "T37n1753_002:0256a27": "言為王作禮者，凡欲諮諫大人之法，要須",
    "T37n1753_002:0256a28": "設拜以表身敬。今此二臣亦爾，先設身敬",
    "T37n1753_002:0256a29": "覺動王心，斂手曲躬方陳本意也。又白言",
    "T37n1753_002:0256b01": "大王者，此明月光正欲陳辭，望得闍王開",
    "T37n1753_002:0256b02": "心聽攬。為此因緣故，須先白言：臣聞《毘陀",
    "T37n1753_002:0256b03": "論經》說者，此明廣引古今書史歷帝之文",
    "T37n1753_002:0256b04": "記。古人云，言不關典，君子所慚。今既諫事",
    "T37n1753_002:0256b05": "不輕，豈可虛言妄說。言劫初已來者，彰其",
    "T37n1753_002:0256b06": "時也。言有諸惡王者，此明總標非禮暴逆",
    "T37n1753_002:0256b07": "之人也。言貪國位故者，此明非意所貪奪",
    "T37n1753_002:0256b08": "父坐處也。言殺害其父者，此明既於父起",
    "T37n1753_002:0256b09": "惡不可久留，故須斷命也。言一萬八千",
    "T37n1753_002:0256b10": "者，此明王今殺父與彼類同也。言未曾聞",
    "T37n1753_002:0256b11": "有無道害母者，此明自古至今，害父取位",
    "T37n1753_002:0256b12": "史籍良談，貪國殺母都無記處。若論劫初",
    "T37n1753_002:0256b13": "已來，惡王貪國但殺其父不加慈母，此則",
    "T37n1753_002:0256b14": "引古異今。大王今者貪國殺父，父則有位",
    "T37n1753_002:0256b15": "可貪，可使類同於古；母即無位可求，橫",
    "T37n1753_002:0256b16": "加逆害，是以將今異昔也。言王今為此殺",
    "T37n1753_002:0256b17": "母者，污剎利種也。言剎利者，乃是四姓高",
    "T37n1753_002:0256b18": "元，王者之種，代代相承，豈同凡碎。言臣不",
    "T37n1753_002:0256b19": "忍聞者，見王起惡，損辱宗親惡聲流布，我",
    "T37n1753_002:0256b20": "之性望恥慚無地。言是旃陀羅者，乃是四",
    "T37n1753_002:0256b21": "姓之下流也。此乃性懷匈惡不閑仁義，雖",
    "T37n1753_002:0256b22": "著人皮行同禽獸。王居上族押臨萬基",
    "T37n1753_002:0256b23": "之主，今既起惡加恩，與彼下流何異也。言",
    "T37n1753_002:0256b24": "不宜住此者，即有二義：一者王今造惡不",
    "T37n1753_002:0256b25": "存風禮，京邑神州豈遣旃陀羅為主也。此",
    "T37n1753_002:0256b26": "即擯出宮城意也。二者王雖在國損我宗",
    "T37n1753_002:0256b27": "親，不如遠擯他方，永絕無聞之地，故云不",
    "T37n1753_002:0256b28": "宜住此也。言時二大臣說此語已下，此明二",
    "T37n1753_002:0256b29": "臣直諫切語極麁，廣引古今望得王心開",
    "T37n1753_002:0256c01": "悟。言以手按劍者，臣自按手中劍也。問曰：",
    "T37n1753_002:0256c02": "「諫辭麁惡，不避犯顏，君臣之義既乖，何以",
    "T37n1753_002:0256c03": "不迴身直去，乃言却行而退也？」答曰：「麁言",
    "T37n1753_002:0256c04": "雖逆王，望息害母之心，又恐瞋毒未除繫",
    "T37n1753_002:0256c05": "劍危己，是以按劍自防，却行而退。」五、從時",
    "T37n1753_002:0256c06": "阿闍世驚怖下，至汝不為我耶已來，正明世",
    "T37n1753_002:0256c07": "王生怖。此明闍世既見二臣諫辭麁切，又覩",
    "T37n1753_002:0256c08": "按劍而去，恐臣背我，向彼父王，更生異計。",
    "T37n1753_002:0256c09": "致使情地不安，故稱惶懼。彼既捨我，不知",
    "T37n1753_002:0256c10": "為誰。心疑不決，遂即口問審之。故云耆婆",
    "T37n1753_002:0256c11": "汝不為我也。言耆婆者，是王之弟也。古人",
    "T37n1753_002:0256c12": "云：家有衰禍，非親不救。汝既是我弟者，豈",
    "T37n1753_002:0256c13": "同月光也。六、從耆婆白言下，至慎莫害母",
    "T37n1753_002:0256c14": "已來，明二臣重諫。此明耆婆實答大王，若",
    "T37n1753_002:0256c15": "欲得我等為相者，願勿害母也。此直諫",
    "T37n1753_002:0256c16": "竟。七、從王聞此語下，至止不害母已來，正",
    "T37n1753_002:0256c17": "明闍王受諫放母殘命。此明世王既得耆",
    "T37n1753_002:0256c18": "婆諫已，心生悔恨，愧前所造即向二臣求",
    "T37n1753_002:0256c19": "哀乞命。因即放母脫於死難。手中之劍還",
    "T37n1753_002:0256c20": "歸本匣。八、從勅語內官下，至不令復出已",
    "T37n1753_002:0256c21": "來，明其世王餘瞋禁母。此明世王雖受臣",
    "T37n1753_002:0256c22": "諫放母，猶有餘瞋不令在外。勅語內官",
    "T37n1753_002:0256c23": "閉置深宮，更莫令出與父王相見。上來雖",
    "T37n1753_002:0256c24": "有八句不同。廣明禁母緣竟。",
    "T37n1753_002:0256c25": "四、就厭苦緣中，即有其四。一、從時韋提希",
    "T37n1753_002:0256c26": "下，至憔悴已來，正明夫人為子幽禁。此明",
    "T37n1753_002:0256c27": "夫人雖勉死難，更閉在深宮，守當極牢無",
    "T37n1753_002:0256c28": "由得出。唯有念念懷憂，自然憔悴。傷歎",
    "T37n1753_002:0256c29": "曰：禍哉今日苦，遇值闍王喚，利刃中間結，",
    "T37n1753_002:0257a01": "復置深宮難。問曰：「夫人既得勉死入宮，宜",
    "T37n1753_002:0257a02": "應訝樂，何因反更愁憂也？」答曰：「即有三義",
    "T37n1753_002:0257a03": "不同。一明夫人既自被閉，更無人進食與",
    "T37n1753_002:0257a04": "王，王又聞我在難，轉更愁憂。今既無食加",
    "T37n1753_002:0257a05": "憂者，王之身命定應不久。二明夫人既被",
    "T37n1753_002:0257a06": "囚難，何時更見如來之面及諸弟子。三明夫",
    "T37n1753_002:0257a07": "人奉教禁在深宮，內官守當水泄不通，旦",
    "T37n1753_002:0257a08": "夕之間唯愁死路。有斯三義切逼身心，得",
    "T37n1753_002:0257a09": "無憔悴也。」二、從遙向耆闍崛山下，至未舉",
    "T37n1753_002:0257a10": "頭頃已來，正明夫人因禁請佛，意有所陳。",
    "T37n1753_002:0257a11": "此明夫人既在囚禁，自身無由得到佛邊。",
    "T37n1753_002:0257a12": "唯有單心面向耆闍，遙禮世尊，願佛慈悲，",
    "T37n1753_002:0257a13": "表知弟子愁憂之意。言如來在昔之時已下，",
    "T37n1753_002:0257a14": "此有二義。一明父王未被禁時，或可王及",
    "T37n1753_002:0257a15": "我身親到佛邊，或可如來及諸弟子親受王",
    "T37n1753_002:0257a16": "請。然我及王身俱在囚禁，因緣斷絕，彼此情",
    "T37n1753_002:0257a17": "乖。二明父王在禁已來，數蒙世尊遣阿難",
    "T37n1753_002:0257a18": "來慰問我。云何慰問？以見父王囚禁，佛恐",
    "T37n1753_002:0257a19": "夫人憂惱，以是因緣故遣慰問也。言世尊",
    "T37n1753_002:0257a20": "威重無由得見者。此明夫人內自卑謙歸尊",
    "T37n1753_002:0257a21": "於佛弟子，穢質女身福因尠薄，佛德威高，無",
    "T37n1753_002:0257a22": "由輕觸，願遣目連等與我相見。問曰：「如來",
    "T37n1753_002:0257a23": "即是化主，應不失時宜。夫人何以不三加",
    "T37n1753_002:0257a24": "致請乃喚目連等，有何意也？」答曰：「佛德尊",
    "T37n1753_002:0257a25": "嚴，小緣不敢輒請。但見阿難，欲傳語往白",
    "T37n1753_002:0257a26": "世尊。佛知我意，復使阿難傳佛之語指授",
    "T37n1753_002:0257a27": "於我，以斯義故願見阿難。」言作是語已者，",
    "T37n1753_002:0257a28": "總說前意竟也。言悲泣雨淚者，此明夫人",
    "T37n1753_002:0257a29": "自唯罪重，請佛加哀，致敬情深悲淚滿目。",
    "T37n1753_002:0257b01": "但以渴仰靈儀，復加遙禮，叩頂跱[跳兆+余]，須臾",
    "T37n1753_002:0257b02": "未舉。三、從爾時世尊下，至天華持用供養",
    "T37n1753_002:0257b03": "已來，正明世尊自來赴請。此明世尊雖在",
    "T37n1753_002:0257b04": "耆闍，已知夫人心念之意。言勅大目連等從",
    "T37n1753_002:0257b05": "空而來者，此明應夫人請也。言佛從耆山",
    "T37n1753_002:0257b06": "沒者，此明夫人宮內禁約極難。佛若現身",
    "T37n1753_002:0257b07": "來赴，恐畏闍世知聞更生留難。以是因緣，",
    "T37n1753_002:0257b08": "故須此沒彼出也。言時韋提禮已舉頭者，",
    "T37n1753_002:0257b09": "此明夫人致敬之時也。言見佛世尊者，此",
    "T37n1753_002:0257b10": "明世尊宮中已出，致使夫人舉頭即見。言",
    "T37n1753_002:0257b11": "釋迦牟尼佛者，簡異餘佛。但諸佛名通，身",
    "T37n1753_002:0257b12": "相不異，今故標定釋迦使無疑也。言身紫",
    "T37n1753_002:0257b13": "金色者，顯定其相也。言坐百寶華者，簡",
    "T37n1753_002:0257b14": "異餘座也。言目連侍左等者，此明更無餘",
    "T37n1753_002:0257b15": "眾唯有二僧。言釋梵護世者，此明天王眾",
    "T37n1753_002:0257b16": "等，見佛世尊隱顯王宮，必說希奇之法。我",
    "T37n1753_002:0257b17": "等天人因韋提故，得聽未聞之益。各乘本",
    "T37n1753_002:0257b18": "念，普住臨空，天耳遙飡雨華供養。又言釋",
    "T37n1753_002:0257b19": "者，即是天帝也。言梵者，即是色界梵王等也。",
    "T37n1753_002:0257b20": "言護世者，即是四天王也。言諸天者，即是",
    "T37n1753_002:0257b21": "色欲界等天眾。既見天王來向佛邊，彼諸天",
    "T37n1753_002:0257b22": "眾亦從王來聞法供養。四、從時韋提希見世",
    "T37n1753_002:0257b23": "尊下，至與提婆共為眷屬已來，正明夫人舉",
    "T37n1753_002:0257b24": "頭見佛，口言傷歎，怨結情深也。言自絕瓔",
    "T37n1753_002:0257b25": "珞者，此明夫人身莊瓔珞，猶愛未除。忽見",
    "T37n1753_002:0257b26": "如來，羞慚自絕。問曰：「云何自絕也？」答曰：「夫",
    "T37n1753_002:0257b27": "人乃是貴中之貴，尊中之尊，身四威儀，多人",
    "T37n1753_002:0257b28": "供給，所著衣服，皆使傍人。今既見佛，恥愧情",
    "T37n1753_002:0257b29": "深，不依鉤帶，頓自掣却，故云自絕也。」言舉",
    "T37n1753_002:0257c01": "身投地者，此明夫人內心感結，怨苦難堪。",
    "T37n1753_002:0257c02": "是以從坐踊身而立，從立踊身投地。此乃",
    "T37n1753_002:0257c03": "歎恨處深，更不事禮拜威儀也。言號泣向",
    "T37n1753_002:0257c04": "佛者，此明夫人婉轉佛前悶絕號哭。言白",
    "T37n1753_002:0257c05": "佛已下，此明夫人婉轉涕哭量久少惺，始正",
    "T37n1753_002:0257c06": "身威儀，合掌白佛：我自一生已來未曾造",
    "T37n1753_002:0257c07": "其大罪，未審宿業因緣有何殃咎而與此",
    "T37n1753_002:0257c08": "兒共為母子？此明夫人既自障深不識宿",
    "T37n1753_002:0257c09": "因，今被兒害謂是橫來。願佛慈悲，示我徑",
    "T37n1753_002:0257c10": "路。言世尊復有何等因緣已下，此明夫人向",
    "T37n1753_002:0257c11": "佛陳訴，我是凡夫罪惑不盡有斯惡報，是",
    "T37n1753_002:0257c12": "事甘心。世尊曠劫行道，正習俱亡，眾智朗然，",
    "T37n1753_002:0257c13": "果圓號佛。未審有何因緣乃與提婆共為",
    "T37n1753_002:0257c14": "眷屬？此意有二：一明夫人致怨於子，忽於",
    "T37n1753_002:0257c15": "父母狂起逆心。二明又恨提婆教我闍世",
    "T37n1753_002:0257c16": "造斯惡計。若不因提婆者，我兒終無此意",
    "T37n1753_002:0257c17": "也。為此因緣故致斯問。又夫人問佛云與",
    "T37n1753_002:0257c18": "提婆眷屬者，即有其二：一者在家眷屬。二者",
    "T37n1753_002:0257c19": "出家眷屬。言在家者，佛之伯叔有其四人。佛",
    "T37n1753_002:0257c20": "者，即是白淨王兒。金毘者，白飯王兒。提婆者，",
    "T37n1753_002:0257c21": "斛飯王兒。釋魔男者，是甘露飯王兒。此名在",
    "T37n1753_002:0257c22": "家外眷屬也。言出家眷屬者，與佛作弟子",
    "T37n1753_002:0257c23": "故名內眷屬也。上來雖有四句不同，廣明",
    "T37n1753_002:0257c24": "厭苦緣竟。",
    "T37n1753_002:0257c25": "五、就欣淨緣中即有其八。一、從唯願世尊",
    "T37n1753_002:0257c26": "為我廣說下，至濁惡世也已來，正明夫人通",
    "T37n1753_002:0257c27": "請所求。別標苦界，此明夫人遇自身苦覺",
    "T37n1753_002:0257c28": "世非常。六道同然，無有安心之地。此聞佛",
    "T37n1753_002:0257c29": "說淨土無生，願捨穢身證彼無為之樂。二、",
    "T37n1753_002:0258a01": "從此濁惡處下，至不見惡人已來，正明夫",
    "T37n1753_002:0258a02": "人舉出所厭之境。此明閻浮總惡，未有一",
    "T37n1753_002:0258a03": "處可貪。但以幻惑愚夫，飲斯長苦。言此濁",
    "T37n1753_002:0258a04": "惡處者，正明苦界也。又明器世間，亦是眾",
    "T37n1753_002:0258a05": "生依報處，亦名眾生所依處也。言地獄等",
    "T37n1753_002:0258a06": "已下，三品惡果最重也。言盈滿者，此三苦",
    "T37n1753_002:0258a07": "聚非直獨指閻浮，娑婆亦皆遍有，故言盈滿。",
    "T37n1753_002:0258a08": "言多不善聚者，此明三界六道不同種類恒",
    "T37n1753_002:0258a09": "沙，隨心差別。經云：業能莊識，世世處處各",
    "T37n1753_002:0258a10": "趣隨緣受果報，對面不相知。言願我未來",
    "T37n1753_002:0258a11": "已下，此明夫人真心徹到，厭苦娑婆，欣樂無",
    "T37n1753_002:0258a12": "為，永歸常樂。但無為之境，不可輕爾即階。",
    "T37n1753_002:0258a13": "苦惱娑婆，無由輒然得離。自非發金剛",
    "T37n1753_002:0258a14": "之志，永絕生死之元。若不親從慈尊，何能",
    "T37n1753_002:0258a15": "勉斯長歎。然願我未來不聞惡聲惡人者，此",
    "T37n1753_002:0258a16": "明如闍王、調達殺父破僧及惡聲等，願亦",
    "T37n1753_002:0258a17": "不聞不見。但闍王既是親生之子，上於父",
    "T37n1753_002:0258a18": "母起於殺心，何況疎人而不相害？是故夫",
    "T37n1753_002:0258a19": "人不簡親疎，總皆頓捨。三、從今向世尊下，",
    "T37n1753_002:0258a20": "至懺悔已來，正明夫人淨土妙處非善不",
    "T37n1753_002:0258a21": "生。恐有餘愆，障不得往。是以求哀更須懺",
    "T37n1753_002:0258a22": "悔。四、從唯願佛日下，至清淨業處已來，正",
    "T37n1753_002:0258a23": "明夫人通請去行。此明夫人上即通請生",
    "T37n1753_002:0258a24": "處，今亦通請得生之行。言佛日者，法喻雙",
    "T37n1753_002:0258a25": "標也。譬如日出，眾闇盡除。佛智輝光，無明之",
    "T37n1753_002:0258a26": "夜日朗。言教我觀於清淨已下，正明既能厭",
    "T37n1753_002:0258a27": "穢欣淨，若為安心注想，得生清淨處也。五、",
    "T37n1753_002:0258a28": "從爾時世尊放眉間光下，至令韋提見已來，",
    "T37n1753_002:0258a29": "正明世尊廣現淨土酬前通請。此明世尊",
    "T37n1753_002:0258b01": "以見夫人廣求淨土，如來即放眉間光照",
    "T37n1753_002:0258b02": "十方國，以光攝國，還來頂上化作金臺，",
    "T37n1753_002:0258b03": "如須彌山。如之言似，似須彌山，此山腰細",
    "T37n1753_002:0258b04": "上闊，所有佛國並於中現。種種不同，莊嚴有",
    "T37n1753_002:0258b05": "異。佛神力故，了了分明，加備韋提，盡皆得",
    "T37n1753_002:0258b06": "見。問曰：「韋提上請為我廣說無憂之處，佛",
    "T37n1753_002:0258b07": "今何故不為廣說？乃為金臺普現者有何",
    "T37n1753_002:0258b08": "意也？」答曰：「此彰如來意密也。然韋提發言",
    "T37n1753_002:0258b09": "致請，即是廣開淨土之門，若為之總說，恐",
    "T37n1753_002:0258b10": "彼不見心猶致惑。是以一一顯現，對彼眼前，",
    "T37n1753_002:0258b11": "信彼所須，隨心自選。」六、從時韋提白佛下，",
    "T37n1753_002:0258b12": "至皆有光明已來，正明夫人總領所現，感",
    "T37n1753_002:0258b13": "荷佛恩。此明夫人總見十方佛國，並悉精",
    "T37n1753_002:0258b14": "華。欲比極樂莊嚴，全非比況。故云我今樂",
    "T37n1753_002:0258b15": "生安樂國也。問曰：「十方諸佛斷惑無殊，行",
    "T37n1753_002:0258b16": "畢果圓亦應無二。何以一種淨土，即有斯優",
    "T37n1753_002:0258b17": "劣也？」答曰：「佛是法王，神通自在，優之與劣",
    "T37n1753_002:0258b18": "非凡惑所知。隱顯隨機，望存化益，或可故",
    "T37n1753_002:0258b19": "隱彼為優，獨顯西方為勝。」七、從我今樂生",
    "T37n1753_002:0258b20": "彌陀已下，正明夫人別選所求。此明彌陀本",
    "T37n1753_002:0258b21": "國四十八願，願願皆發增上勝因。依因起於",
    "T37n1753_002:0258b22": "勝行，依行感於勝果，依果感成勝報，依報",
    "T37n1753_002:0258b23": "感成極樂，依樂顯通悲化，依於悲化，顯開",
    "T37n1753_002:0258b24": "智慧之門。然悲心無盡，智亦無窮。悲智雙行，",
    "T37n1753_002:0258b25": "即廣開甘露。因茲法潤，普攝群生也。諸餘",
    "T37n1753_002:0258b26": "經典勸處彌多，眾聖齊心皆同指讚，有此因",
    "T37n1753_002:0258b27": "緣，致使如來密遣夫人別選也。八、從唯願",
    "T37n1753_002:0258b28": "世尊已下，正明夫人請求別行。此明韋提",
    "T37n1753_002:0258b29": "既選得生處，還修別行勵己注心，必望往",
    "T37n1753_002:0258c01": "益。言教我思惟者，即是定前方便，思想憶",
    "T37n1753_002:0258c02": "念彼國依正二報、四種莊嚴也。言教我正受",
    "T37n1753_002:0258c03": "者，此明因前思想漸漸微細覺想俱亡，唯",
    "T37n1753_002:0258c04": "有定心與前境合，名為正受。此中略已料",
    "T37n1753_002:0258c05": "簡，至下觀門更當廣辯。應知。上來雖有",
    "T37n1753_002:0258c06": "八句不同，廣明欣淨緣竟。",
    "T37n1753_002:0258c07": "六、就散善顯行緣中，即有其五。一、從爾時",
    "T37n1753_002:0258c08": "世尊即便微笑下，至成那含已來，正明光",
    "T37n1753_002:0258c09": "益父王。此明如來以見夫人願生極樂，",
    "T37n1753_002:0258c10": "更請得生之行，稱佛本心，又顯彌陀願意，",
    "T37n1753_002:0258c11": "因斯二請，廣開淨土之門。非直韋提得去，",
    "T37n1753_002:0258c12": "有識聞之皆往。有斯益故，所以如來微笑",
    "T37n1753_002:0258c13": "也。言有五色光從佛口出者，此明一切諸佛",
    "T37n1753_002:0258c14": "心口常威儀法爾，凡所出光必有利益。言一",
    "T37n1753_002:0258c15": "一光照頻婆頂者，正明口光不照餘方，唯",
    "T37n1753_002:0258c16": "照王頂。然佛光隨身出處必皆有益。佛足",
    "T37n1753_002:0258c17": "下放光，即照益地獄道。若光從膝出，照益",
    "T37n1753_002:0258c18": "畜生道。若光從陰藏出，照益鬼神道。若光",
    "T37n1753_002:0258c19": "從臍出，照益脩羅道。光從心出，照益於人",
    "T37n1753_002:0258c20": "道。若光從口出，照益二乘之人。若光從眉",
    "T37n1753_002:0258c21": "間出，照益大乘人。今明此光從口出，直照",
    "T37n1753_002:0258c22": "王頂者，即授其小果。若光從眉間出，即從",
    "T37n1753_002:0258c23": "佛頂入者，即授菩薩記也。如斯義者廣多",
    "T37n1753_002:0258c24": "無量，不可具述。言爾時大王雖在幽閉已",
    "T37n1753_002:0258c25": "下，正明父王蒙光照頂，心眼得開，障隔雖",
    "T37n1753_002:0258c26": "多，自然相見。斯乃因光見佛，非意所期。",
    "T37n1753_002:0258c27": "致敬歸依，即超證第三之果。二、從爾時世尊",
    "T37n1753_002:0258c28": "下，至廣說眾譬已來，正明答前夫人別選",
    "T37n1753_002:0258c29": "所求之行。此明如來從上耆闍沒、王宮出，訖",
    "T37n1753_002:0259a01": "至此文，世尊默然而坐，總未言說。但中間",
    "T37n1753_002:0259a02": "夫人懺悔、請問，放光、現國等，乃是阿難從佛",
    "T37n1753_002:0259a03": "王宮見此因緣，事了還山傳向耆闍大眾",
    "T37n1753_002:0259a04": "說如上事，始有此文。亦非是無時佛語",
    "T37n1753_002:0259a05": "也。應知。言爾時世尊告韋提已下，正明告",
    "T37n1753_002:0259a06": "命許說也。言阿彌陀佛不遠者，正明標境",
    "T37n1753_002:0259a07": "以住心，即有其三。一明分齊不遠，從此",
    "T37n1753_002:0259a08": "超過十萬億剎即是彌陀之國。二明道里雖",
    "T37n1753_002:0259a09": "遙，去時一念即到。三明韋提等及未來有緣",
    "T37n1753_002:0259a10": "眾生注心觀念，定境相應，行人自然常見。有",
    "T37n1753_002:0259a11": "斯三義故云不遠也。言汝當繫念已下，正",
    "T37n1753_002:0259a12": "明凡惑障深心多散動，若不頓捨攀緣，淨",
    "T37n1753_002:0259a13": "境無由得現。此即正教安心住行，若依此",
    "T37n1753_002:0259a14": "法名為淨業成也。言我今為汝已下，此明",
    "T37n1753_002:0259a15": "機緣未具不可偏說定門。佛更觀機自開",
    "T37n1753_002:0259a16": "三福之行。三、從亦令未來世下，至極樂國土",
    "T37n1753_002:0259a17": "已來，正明舉機勸修得益。此明夫人所請",
    "T37n1753_002:0259a18": "利益彌深，及未來迴心皆到。四、從欲生彼",
    "T37n1753_002:0259a19": "國者下，至名為淨業已來，正明勸修三福",
    "T37n1753_002:0259a20": "之行。此明一切眾生機有二種：一者定，二",
    "T37n1753_002:0259a21": "者散。若依定行即攝生不盡，是以如來方",
    "T37n1753_002:0259a22": "便顯開三福，以應散動根機。言欲生彼國",
    "T37n1753_002:0259a23": "者，標指所歸也。言當修三福者，總標行",
    "T37n1753_002:0259a24": "門也。云何名三？一者孝養父母。即有其四。",
    "T37n1753_002:0259a25": "一言孝養父母者，此明一切凡夫皆藉緣",
    "T37n1753_002:0259a26": "而生。云何藉緣？或有化生，或有濕生，或有",
    "T37n1753_002:0259a27": "卵生，或有胎生。此四生中各各復有四生，",
    "T37n1753_002:0259a28": "如經廣說，但是相因而生即有父母。既有",
    "T37n1753_002:0259a29": "父母，即有大恩，若無父者能生之因即闕，",
    "T37n1753_002:0259b01": "若無母者所生之緣即乖，若二人俱無即失",
    "T37n1753_002:0259b02": "託生之地，要須父母緣具方有受身之處。既",
    "T37n1753_002:0259b03": "欲受身，以自業識為內因，以父母精血",
    "T37n1753_002:0259b04": "為外緣，因緣和合故有此身，以斯義故父",
    "T37n1753_002:0259b05": "母恩重。母懷胎已經於十月，行住坐臥常生",
    "T37n1753_002:0259b06": "苦惱，復憂產時死難。若生已，經於三年恒",
    "T37n1753_002:0259b07": "常眠屎臥尿，床被衣服皆亦不淨。及其長",
    "T37n1753_002:0259b08": "大愛婦親兒，於父母處反生憎疾、不行",
    "T37n1753_002:0259b09": "恩孝者，即與畜生無異也。又父母者，世間",
    "T37n1753_002:0259b10": "福田之極也。佛者，即是出世福田之極也。然",
    "T37n1753_002:0259b11": "佛在世時，遇值時年飢儉，人皆餓死白骨縱",
    "T37n1753_002:0259b12": "橫，諸比丘等乞食難得。於時世尊待比丘",
    "T37n1753_002:0259b13": "等去後，獨自入城乞食，從旦至中門門喚",
    "T37n1753_002:0259b14": "乞，無與食者，佛還空鉢而歸。明日復去又",
    "T37n1753_002:0259b15": "還不得，後日復去又亦不得。忽有一比丘",
    "T37n1753_002:0259b16": "道逢見佛，顏色異常似有飢相，即問佛言：",
    "T37n1753_002:0259b17": "「世尊！今已食竟也？」佛言：「比丘，我經三日已",
    "T37n1753_002:0259b18": "來乞食不得一匙，我今飢虛無力，能共汝",
    "T37n1753_002:0259b19": "語。」比丘聞佛語已，悲淚不能自勝，即自念",
    "T37n1753_002:0259b20": "言：「佛是無上福田、眾生覆護，我此三衣賣却，",
    "T37n1753_002:0259b21": "買取一鉢飯奉上於佛，今正是時也。」作是",
    "T37n1753_002:0259b22": "念已即買得一鉢飯，急將上佛。佛知而故",
    "T37n1753_002:0259b23": "問言：「比丘，時年飢儉人皆餓死，汝今何處得",
    "T37n1753_002:0259b24": "此一鉢純色飯來？」比丘如前具白世尊。佛",
    "T37n1753_002:0259b25": "又言：「比丘，三衣者即是三世諸佛之幢相，此",
    "T37n1753_002:0259b26": "衣因緣極尊極重極恩，汝今易得此飯與我",
    "T37n1753_002:0259b27": "者，大領汝好心，我不消此飯也。」比丘重白",
    "T37n1753_002:0259b28": "佛言：「佛是三界福田、聖中之極，尚言不消",
    "T37n1753_002:0259b29": "者，除佛已外誰能消也？」佛言：「比丘，汝有父",
    "T37n1753_002:0259c01": "母已不？」答言：「有。」「汝將供養父母去。」比丘言：",
    "T37n1753_002:0259c02": "「佛尚云不消，我父母豈能消也？」佛言：「得消。",
    "T37n1753_002:0259c03": "何以故？父母能生汝身，於汝有大重恩，為",
    "T37n1753_002:0259c04": "此得消。」佛又問比丘：「汝父母有信佛心不？」",
    "T37n1753_002:0259c05": "比丘言：「都無信心。」佛言：「今有信心。見汝與",
    "T37n1753_002:0259c06": "飯大生歡喜，因此即發信心。先教受三歸",
    "T37n1753_002:0259c07": "依，即能消此食也。」時比丘既受佛教愍仰",
    "T37n1753_002:0259c08": "而去。以此義故，大須孝養父母。又佛母摩",
    "T37n1753_002:0259c09": "耶生佛，經七日已即死，生忉利天。佛後成",
    "T37n1753_002:0259c10": "道，至四月十五日，即向忉利天一夏為母",
    "T37n1753_002:0259c11": "說法，為報十月懷胎之恩。佛尚自收恩孝",
    "T37n1753_002:0259c12": "養父母，何況凡夫而不孝養。故知父母恩深",
    "T37n1753_002:0259c13": "極重也。奉事師長者，此明教示禮節，學識",
    "T37n1753_002:0259c14": "成德，因行無虧，乃至成佛，此猶師之善友力",
    "T37n1753_002:0259c15": "也。此之大恩最須敬重，然父母及師長者名",
    "T37n1753_002:0259c16": "為敬上行也。言慈心不殺者，此明一切眾",
    "T37n1753_002:0259c17": "生皆以命為本。若見惡緣怖走藏避者，但",
    "T37n1753_002:0259c18": "為護命也。經云：「一切諸眾生無不愛壽命，",
    "T37n1753_002:0259c19": "勿殺勿行杖，恕己可為喻。」即為證也。言",
    "T37n1753_002:0259c20": "修十善業者，此明十惡之中殺業最惡，故",
    "T37n1753_002:0259c21": "列之在初。十善之中長命最善，故以之相",
    "T37n1753_002:0259c22": "對也。已下九惡九善者，至下九品中，次應廣",
    "T37n1753_002:0259c23": "述。此明世善，又名慈下行也。二、言受持三",
    "T37n1753_002:0259c24": "歸者，此明世善輕微，感報不具。戒德巍巍，",
    "T37n1753_002:0259c25": "能感菩提之果。但眾生歸信，從淺至深。先",
    "T37n1753_002:0259c26": "受三歸，後教眾戒。言具足眾戒者，然戒有",
    "T37n1753_002:0259c27": "多種，或三歸戒，或五戒、八戒、十善戒、二百二",
    "T37n1753_002:0259c28": "十戒、五百戒、沙彌戒，或菩薩三聚戒、十無盡",
    "T37n1753_002:0259c29": "戒等，故名具足眾戒也。又一一戒品中亦",
    "T37n1753_002:0260a01": "有少分戒、多分戒、全分戒也。言不犯威儀",
    "T37n1753_002:0260a02": "者，此明身口意業，行住坐臥，能與一切戒",
    "T37n1753_002:0260a03": "作方便威儀也。若輕重麁細，皆能護持。犯即",
    "T37n1753_002:0260a04": "悔過，故云不犯威儀。此名戒善也。三、言發",
    "T37n1753_002:0260a05": "菩提心者，此明眾生欣心趣大，不可淺發",
    "T37n1753_002:0260a06": "小因。自非廣發弘心，何能得與菩提相",
    "T37n1753_002:0260a07": "會。唯願我身，身同虛空，心齊法界，盡眾生",
    "T37n1753_002:0260a08": "性。我以身業恭敬供養禮拜，迎送來去，運",
    "T37n1753_002:0260a09": "度令盡。又我以口業讚歎說法，皆受我化，",
    "T37n1753_002:0260a10": "言下得道者令盡。又我以意業入定觀察，",
    "T37n1753_002:0260a11": "分身法界，應機而度，無一不盡。我發此",
    "T37n1753_002:0260a12": "願，運運增長猶如虛空，無處不遍，行流無",
    "T37n1753_002:0260a13": "盡徹窮後際，身無疲倦心無厭足。又言菩",
    "T37n1753_002:0260a14": "提者，即是佛果之名。又言心者，即是眾生能",
    "T37n1753_002:0260a15": "求之心。故云發菩提心也。四、言深信因果",
    "T37n1753_002:0260a16": "者，即有其二。一明世間苦樂因果，若作苦",
    "T37n1753_002:0260a17": "因即感苦果，若作樂因即感樂果，如似以",
    "T37n1753_002:0260a18": "印印泥印壞文成，不得疑也。言讀誦大乘",
    "T37n1753_002:0260a19": "者，此明經教，喻之如鏡。數讀數尋，開發智",
    "T37n1753_002:0260a20": "慧。若智慧眼開，即能厭苦欣樂涅槃等也。",
    "T37n1753_002:0260a21": "言勸進行者，此明苦法如毒，惡法如刀，流",
    "T37n1753_002:0260a22": "轉三有損害眾生。今既善如明鏡，法如甘",
    "T37n1753_002:0260a23": "露。鏡即照正道以歸真，甘露即注法雨而",
    "T37n1753_002:0260a24": "無竭。欲使含靈受潤，等會法流，為此因",
    "T37n1753_002:0260a25": "緣，故須相勸。言如此三事已下，總結成上",
    "T37n1753_002:0260a26": "行也。五、從佛告韋提下，至正因已來，明其",
    "T37n1753_002:0260a27": "引聖勵凡。但能決定注心，必往無疑。上來",
    "T37n1753_002:0260a28": "雖有五句不同，廣明散善顯行緣竟。",
    "T37n1753_002:0260a29": "七、就定善示觀緣中，即有其七。一、從佛告",
    "T37n1753_002:0260b01": "阿難下，至清淨業已來，正明勅聽許說。此",
    "T37n1753_002:0260b02": "明韋提前請願生極樂，又請得生之行，如",
    "T37n1753_002:0260b03": "來已許。今就此文，正欲開顯正受之方便。",
    "T37n1753_002:0260b04": "此乃因緣極要，利益處深。曠劫希聞，如今始",
    "T37n1753_002:0260b05": "說。為斯義故，致使如來總命二人。言告阿",
    "T37n1753_002:0260b06": "難者，我今欲開說淨土之門，汝好傳持莫",
    "T37n1753_002:0260b07": "令遺失。言告韋提者，汝是請法之人，我今",
    "T37n1753_002:0260b08": "欲說，汝好審聽思量諦受莫令錯失。言為",
    "T37n1753_002:0260b09": "未來世一切眾生者，但如來臨化偏為常沒",
    "T37n1753_002:0260b10": "眾生，今既等布慈雲，望欲普沾來潤。言為",
    "T37n1753_002:0260b11": "煩惱賊害者，此明凡夫障重妄愛迷深。不",
    "T37n1753_002:0260b12": "謂三惡火坑，闇在人之足下，隨緣起行，擬",
    "T37n1753_002:0260b13": "作進道資糧。何其六賊知聞，競來侵奪。今既",
    "T37n1753_002:0260b14": "失此法財，何得無憂苦也。言說清淨業者，",
    "T37n1753_002:0260b15": "此明如來以見眾生罪故，為說懺悔之方，",
    "T37n1753_002:0260b16": "欲令相續斷除，畢竟永令清淨。又言清淨",
    "T37n1753_002:0260b17": "者，依下觀門，專心念佛，注想西方，念念罪",
    "T37n1753_002:0260b18": "除，故清淨也。二、從善哉已下，正明夫人問",
    "T37n1753_002:0260b19": "當聖意。三、從阿難汝當受持下，至宣說佛",
    "T37n1753_002:0260b20": "語已來，正明勸持勸說此法深要好須流",
    "T37n1753_002:0260b21": "布。此明如來前則總告令安心聽受，此文",
    "T37n1753_002:0260b22": "則別勅阿難受持勿忘，廣多人處為說流",
    "T37n1753_002:0260b23": "行。言佛語者，此明如來曠劫已除口過，隨",
    "T37n1753_002:0260b24": "有言說，一切聞者自然生信。四、從如來今",
    "T37n1753_002:0260b25": "者下，至得無生忍已來，正明勸修得益之",
    "T37n1753_002:0260b26": "相。此明如來欲為夫人及未來等，顯觀方",
    "T37n1753_002:0260b27": "便，注想西方，捨厭娑婆，貪欣極樂。言以佛",
    "T37n1753_002:0260b28": "力故已下，此明眾生業障觸目生盲，指掌",
    "T37n1753_002:0260b29": "謂遠，他方隔竹篾即踰之千里。豈況凡夫",
    "T37n1753_002:0260c01": "分外，諸佛境內闚心，自非聖力冥加，彼國",
    "T37n1753_002:0260c02": "何由得覩？言如執明鏡自見面像已下，此",
    "T37n1753_002:0260c03": "明夫人及眾生等入觀住心，凝神不捨，心",
    "T37n1753_002:0260c04": "境相應悉皆顯現，當境現時，如似鏡中見",
    "T37n1753_002:0260c05": "物無異也。言心歡喜故得忍者，此明阿彌",
    "T37n1753_002:0260c06": "陀佛國清淨光明忽現眼前，何勝踊躍。因",
    "T37n1753_002:0260c07": "茲喜故即得無生之忍，亦名喜忍，亦名悟",
    "T37n1753_002:0260c08": "忍，亦名信忍。此乃玄談，未標得處。欲令",
    "T37n1753_002:0260c09": "夫人等悕心此益，勇猛專精心想見時，方應",
    "T37n1753_002:0260c10": "悟忍。此多是十信中忍，非解行已上忍也。",
    "T37n1753_002:0260c11": "五、從佛告韋提下，至令汝得見已來，正明",
    "T37n1753_002:0260c12": "夫人是凡非聖。由非聖故，仰惟聖力冥加，",
    "T37n1753_002:0260c13": "彼國雖遙得覩。此明如來恐眾生置惑，謂",
    "T37n1753_002:0260c14": "言夫人是聖非凡。由起疑故，即自生怯弱。",
    "T37n1753_002:0260c15": "然韋提現是菩薩，假示凡身。我等罪人，無由",
    "T37n1753_002:0260c16": "比及。為斷此疑，故言汝是凡夫也。言心想",
    "T37n1753_002:0260c17": "羸劣者，由是凡故曾無大志也。言未得天",
    "T37n1753_002:0260c18": "眼者，此明夫人肉眼，所見遠近，不足為言。",
    "T37n1753_002:0260c19": "況淨土彌遙，云何可見？言諸佛如來有異方",
    "T37n1753_002:0260c20": "便已下，此明若依心所見國土莊嚴者，非",
    "T37n1753_002:0260c21": "汝凡能普，悉歸功於佛也。六、從時韋提白",
    "T37n1753_002:0260c22": "佛下，至見彼國土已來，明其夫人重牒前",
    "T37n1753_002:0260c23": "恩，欲生起後問之意。此明夫人領解佛意，",
    "T37n1753_002:0260c24": "如上光臺所見，謂是己能。向見世尊開示，",
    "T37n1753_002:0260c25": "始知是佛方便之恩。若爾者，佛今在世，眾",
    "T37n1753_002:0260c26": "生蒙念，可使得見西方。佛若涅槃，不蒙",
    "T37n1753_002:0260c27": "加備者，云何得見也。七、從若佛滅後下，至",
    "T37n1753_002:0260c28": "極樂世界已來，正明夫人悲心為物，同己往",
    "T37n1753_002:0260c29": "生，永逝娑婆，長遊安樂。此明如來期心運",
    "T37n1753_002:0261a01": "度，徹窮後際而未休。但以世代時移，群情",
    "T37n1753_002:0261a02": "淺促，故使如來減永生之壽，泯長劫以類",
    "T37n1753_002:0261a03": "人年，攝憍慢以示無常，化剛強同歸於磨",
    "T37n1753_002:0261a04": "滅。故云若佛滅後也。言諸眾生者，此明如",
    "T37n1753_002:0261a05": "來息化，眾生無處歸依。蠢蠢周慞，縱橫走",
    "T37n1753_002:0261a06": "於六道。言濁惡不善者，此明五濁也。一者",
    "T37n1753_002:0261a07": "劫濁，二者眾生濁，三者見濁，四者煩惱濁，五",
    "T37n1753_002:0261a08": "者命濁。言劫濁者，然劫實非是濁，當劫",
    "T37n1753_002:0261a09": "減時諸惡加增也。言眾生濁者，劫若初成，",
    "T37n1753_002:0261a10": "眾生純善；劫若末時，眾生十惡彌盛也。言",
    "T37n1753_002:0261a11": "見濁者，自身眾惡總變為善，他上無非見",
    "T37n1753_002:0261a12": "為不是也。言煩惱濁者，當今劫末眾生惡",
    "T37n1753_002:0261a13": "性難親，隨對六根貪瞋競起也。言命濁者，",
    "T37n1753_002:0261a14": "由前見惱二濁，多行殺害無慈恩養，既行",
    "T37n1753_002:0261a15": "斷命之苦因、欲受長年之果者，何由可得",
    "T37n1753_002:0261a16": "也。然濁者，體非是善。今略指五濁義竟。言",
    "T37n1753_002:0261a17": "五苦所逼者。八苦中取生苦、老苦、病苦、死苦、",
    "T37n1753_002:0261a18": "愛別苦，此名五苦也。更加三苦即成八苦。",
    "T37n1753_002:0261a19": "一者五陰盛苦，二者求不得苦，三者怨憎會",
    "T37n1753_002:0261a20": "苦，總名八苦也。此五濁、五苦、八苦等，通六",
    "T37n1753_002:0261a21": "道受，未有無者，常逼惱之。若不受此苦",
    "T37n1753_002:0261a22": "者，即非凡數攝也。言云何當見已下，此明",
    "T37n1753_002:0261a23": "夫人舉出苦機。此等罪業極深，又不見佛，",
    "T37n1753_002:0261a24": "不蒙加備，云何見於彼國也。上來雖有七",
    "T37n1753_002:0261a25": "句不同，廣明定善示觀緣竟。",
    "T37n1753_002:0261a26": "初明證信序，次明化前序，後明發起序。上",
    "T37n1753_002:0261a27": "來雖有三序不同，總明序分竟。",
    "T37n1753_002:0261a28": "觀經序分義卷第二"
}