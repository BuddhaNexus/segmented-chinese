{
    "T53n2122_052:0673b02": "法苑珠林卷第五十二",
    "T53n2122_052:0673b04": "西明寺沙門釋道世撰",
    "T53n2122_052:0673b05": "◎眷屬篇第五十六",
    "T53n2122_052:0673b06": "校量篇第五十七",
    "T53n2122_052:0673b07": "眷屬篇(此有四部)",
    "T53n2122_052:0673b08": "述意部哀戀部改易部離著部",
    "T53n2122_052:0673b09": "述意部第一",
    "T53n2122_052:0673b10": "竊尋眷屬萍移新故輪轉。去留難卜聚會暫",
    "T53n2122_052:0673b11": "時。良由善惡緣別昇沈殊趣。善如難陀棄榮",
    "T53n2122_052:0673b12": "欲而從道。羅雲捨王位而斷結。如旃檀林旃",
    "T53n2122_052:0673b13": "檀圍繞。隨應而度。調御之美於茲可見。惡如",
    "T53n2122_052:0673b14": "調達破僧闍王害父。常懷毒意常結怨讐。既",
    "T53n2122_052:0673b15": "同棘刺之林。亦類蚖蛇之種。善惡路分禍福",
    "T53n2122_052:0673b16": "可覩也。",
    "T53n2122_052:0673b17": "哀戀部第二",
    "T53n2122_052:0673b18": "如須摩提長者經云。佛在世時。舍衛城有大",
    "T53n2122_052:0673b19": "長者子。名須摩提。是人命終。父母宗親及諸",
    "T53n2122_052:0673b20": "知識。一時號哭哀悼躄踊。稱怨大喚悶絕于",
    "T53n2122_052:0673b21": "地。或有喚父母兄弟者。或有呼夫主大家者。",
    "T53n2122_052:0673b22": "如是種種號咷啼哭。又有把土而自坌者。又",
    "T53n2122_052:0673b23": "有持刀斷其髮者。譬如有人毒箭入心苦惱",
    "T53n2122_052:0673b24": "無量。或有以衣自覆而悲泣者。譬如大風鼓",
    "T53n2122_052:0673b25": "扇林樹枝柯相棖。又如失水之魚宛轉在地。",
    "T53n2122_052:0673b26": "又如斬截大樹崩倒狼藉。以如是楚毒而加",
    "T53n2122_052:0673b27": "其身。爾時世尊知而故問阿難。彼諸大眾何",
    "T53n2122_052:0673b28": "故哀號悲泣如是。阿難具以白佛。唯願世尊。",
    "T53n2122_052:0673b29": "為度一切。可往至彼。諸佛世尊不以無請而",
    "T53n2122_052:0673c01": "有不說。我今為彼諸人勸請於佛。世尊以大",
    "T53n2122_052:0673c02": "慈悲願往至彼。",
    "T53n2122_052:0673c03": "爾時如來受阿難請。即往其家。是時彼諸人",
    "T53n2122_052:0673c04": "等。遙見世尊。各各以手拭面前來迎佛。既至",
    "T53n2122_052:0673c05": "佛所頭面禮足。悲哀鯁塞不能發言。正欲長",
    "T53n2122_052:0673c06": "歎。以敬佛故不敢出息。噎氣而住。爾時佛告",
    "T53n2122_052:0673c07": "長者父母等。汝等何故悲泣懊惱著此幻法。",
    "T53n2122_052:0673c08": "是諸人等同時發言。而白佛言。世尊。是城中",
    "T53n2122_052:0673c09": "唯有此。人聰明智慧端正殊妙。年既盛壯。於",
    "T53n2122_052:0673c10": "諸人中為無有上。又復多饒財寶倉庫盈溢。",
    "T53n2122_052:0673c11": "車馬衣服奴婢使人。如是悉備無所乏短。一",
    "T53n2122_052:0673c12": "旦命終。是故我等。悲泣戀慕不能自勝。善哉",
    "T53n2122_052:0673c13": "世尊。願為我等方便說法得離諸惱。從今已",
    "T53n2122_052:0673c14": "後更不復受如是諸苦。",
    "T53n2122_052:0673c15": "爾時世尊告長者父母宗親知識及諸大眾。",
    "T53n2122_052:0673c16": "汝等曾見有生不老病死不。諸人白佛言。未",
    "T53n2122_052:0673c17": "曾見也。佛復告諸大眾。汝等欲離生老病死",
    "T53n2122_052:0673c18": "憂悲苦惱者。莫復念是恩愛之縛。標心正見",
    "T53n2122_052:0673c19": "歸命三寶。所以者何。於諸世間無過佛者。能",
    "T53n2122_052:0673c20": "導盲冥愚癡之眾。佛所說法即是良藥。爾時",
    "T53n2122_052:0673c21": "世尊即說偈言。",
    "T53n2122_052:0673c22": "　十方世界中　　生者無不死",
    "T53n2122_052:0673c23": "　生死往來道　　唯法能除滅",
    "T53n2122_052:0673c24": "　無有十方剎　　命終能濟者",
    "T53n2122_052:0673c25": "　唯佛能除斷　　是故歸命佛",
    "T53n2122_052:0673c26": "　若人作不善　　好行十惡者",
    "T53n2122_052:0673c27": "　心常懷憍慢　　不敬於三寶",
    "T53n2122_052:0673c28": "　不能淨持戒　　懈怠不精進",
    "T53n2122_052:0673c29": "　如是諸人等　　皆名之為死",
    "T53n2122_052:0674a01": "　無常計有常　　不淨計有淨",
    "T53n2122_052:0674a02": "　實苦而言樂　　無我計有我",
    "T53n2122_052:0674a03": "　眾生生死中　　深著於倒見",
    "T53n2122_052:0674a04": "　千萬億劫中　　不知生死本",
    "T53n2122_052:0674a05": "　若有人能解　　真實大法者",
    "T53n2122_052:0674a06": "　能知此非常　　最為大苦本",
    "T53n2122_052:0674a07": "　若人見垢濁　　斷際三毒本",
    "T53n2122_052:0674a08": "　必能得成就　　無上之大法",
    "T53n2122_052:0674a09": "爾時長者諸眷屬等聞佛所說。悲苦皆息並",
    "T53n2122_052:0674a10": "獲道果。又法句喻經云。昔有婆羅門。少年出",
    "T53n2122_052:0674a11": "家。學至六十不能得道。婆羅門法六十不得",
    "T53n2122_052:0674a12": "道。然後歸家娶婦為居家。生得一男端正可",
    "T53n2122_052:0674a13": "愛。至年七歲書學聰慧。才辯出口有逾人之",
    "T53n2122_052:0674a14": "操。卒得重病一宿命終。梵志憐惜不能自勝。",
    "T53n2122_052:0674a15": "伏其屍上氣絕復蘇。親族諫喻奪屍殯斂。埋",
    "T53n2122_052:0674a16": "著城外。梵志自念。我今啼哭。計無所益。不如",
    "T53n2122_052:0674a17": "往至閻羅王所先乞索兒命。於是梵志沐浴",
    "T53n2122_052:0674a18": "齋戒。齎持華香發舍而去。所在問人。閻羅王",
    "T53n2122_052:0674a19": "所治處為在何許。展轉前行。行數千里至深",
    "T53n2122_052:0674a20": "山中。見諸得道梵志。復問如前。諸梵志問曰。",
    "T53n2122_052:0674a21": "卿問閻羅王所治處欲求何等。答曰。我有一",
    "T53n2122_052:0674a22": "子。辯慧過人。近日卒亡。悲窮懊惱不能自",
    "T53n2122_052:0674a23": "解。欲至王所求乞兒命。還將歸家養以備老。",
    "T53n2122_052:0674a24": "諸梵志等。愍其愚癡即告之曰閻羅王所治",
    "T53n2122_052:0674a25": "之處。非是生人所可得到也。當示卿方。宜從",
    "T53n2122_052:0674a26": "此西行四百餘里有大川。其中有城。此是諸",
    "T53n2122_052:0674a27": "天神案行世間停宿之城。閻羅王常以四月",
    "T53n2122_052:0674a28": "四日案行必過此城。卿持齋戒往必見之。梵",
    "T53n2122_052:0674a29": "志歡喜奉教而去。到其川中見好城郭。宮殿",
    "T53n2122_052:0674b01": "屋舍如忉利天。梵志詣門燒香翹脚。祝願求",
    "T53n2122_052:0674b02": "見閻羅王。王勅守門人引見之。梵志啟言。晚",
    "T53n2122_052:0674b03": "生一男欲以備老。養育七歲近日命終。唯願",
    "T53n2122_052:0674b04": "大王。垂恩布施還我兒命。閻羅王言。所求大",
    "T53n2122_052:0674b05": "善。卿兒今在東園中戲。自往將去。梵志即往。",
    "T53n2122_052:0674b06": "見兒與諸小兒共戲。即前抱之。向之啼泣曰。",
    "T53n2122_052:0674b07": "我晝夜念汝食寐不甘。汝寧不念父母辛苦",
    "T53n2122_052:0674b08": "以不。小兒驚喚逆呵之曰。癡騃老翁不達道",
    "T53n2122_052:0674b09": "理。寄住須臾名人為子。勿妄多言不如早去。",
    "T53n2122_052:0674b10": "今我此間自有父母。邂逅之間唐自手抱。梵",
    "T53n2122_052:0674b11": "志悵然涕泣而去。即自念言。我聞瞿曇沙門",
    "T53n2122_052:0674b12": "知人魂神變化之道。當往問之。於是梵志即",
    "T53n2122_052:0674b13": "還佛所。時佛在舍衛祇桓為大眾說法。梵志",
    "T53n2122_052:0674b14": "見佛稽首作禮。具以本末向佛陳之。實是我",
    "T53n2122_052:0674b15": "兒不肯見名。反謂語我為癡騃老翁。寄住須",
    "T53n2122_052:0674b16": "臾認我為子。永無父子之情。何緣乃爾。佛告",
    "T53n2122_052:0674b17": "梵志。汝實愚癡。人死神去便更受形。父母妻",
    "T53n2122_052:0674b18": "子因緣合居。譬如寄客起則離散。愚迷縛著",
    "T53n2122_052:0674b19": "計為己有。憂悲苦惱不識本根。沈溺生死未",
    "T53n2122_052:0674b20": "央休息。唯有慧者不貪恩愛。覺苦捨習勤修",
    "T53n2122_052:0674b21": "經戒。滅除識想生死得盡。梵志聞已豁然意",
    "T53n2122_052:0674b22": "解。即於座上得羅漢道。",
    "T53n2122_052:0674b23": "又大法炬經云。佛言。一切眾生皆悉隨其形",
    "T53n2122_052:0674b24": "類而置名字。如鳥雀等。而彼餓鬼眾生之中。",
    "T53n2122_052:0674b25": "無有決定差別名字。勿謂天定天也。人定人",
    "T53n2122_052:0674b26": "也。餓鬼定餓鬼也。如一事上有種種名。如一",
    "T53n2122_052:0674b27": "人上有種種名。如一天乃至餓鬼畜生有種",
    "T53n2122_052:0674b28": "種名。亦復如是。亦有多餓鬼全無名字。於一",
    "T53n2122_052:0674b29": "彈指頃轉變身體作種種形。云何可得呼其",
    "T53n2122_052:0674c01": "名也。彼中惡業因緣未盡故。於一念中種種",
    "T53n2122_052:0674c02": "變身。◎",
    "T53n2122_052:0674c03": "◎改易部第三",
    "T53n2122_052:0674c04": "如法句喻經云。昔佛在舍衛國。為天人說法。",
    "T53n2122_052:0674c05": "時城中有婆羅門長者。財富無數。為人慳貪",
    "T53n2122_052:0674c06": "不好布施。食常閉門不喜人客。若有其食",
    "T53n2122_052:0674c07": "時。輒勅門士堅閉門戶。勿令有人妄入門裏",
    "T53n2122_052:0674c08": "乞丐求索。爾時長者歘思美食。便勅其妻令",
    "T53n2122_052:0674c09": "作飯食教殺肥雞。薑椒和調煮之令熟。飯食",
    "T53n2122_052:0674c10": "飣餖即時已辦。勅外閉門。夫妻二人坐一小",
    "T53n2122_052:0674c11": "兒。著聚中央便共飲食。父母取雞肉著兒口",
    "T53n2122_052:0674c12": "中。如是數數初不有廢。佛知此長者宿福應",
    "T53n2122_052:0674c13": "度。化作沙門。伺其坐食現出坐前。便祝願",
    "T53n2122_052:0674c14": "云。但言多少布施可得大福。長者舉頭見",
    "T53n2122_052:0674c15": "化沙門。即罵之言。汝為道人而無羞恥。室家",
    "T53n2122_052:0674c16": "坐食何為唐突。沙門答曰。卿自愚癡不知羞",
    "T53n2122_052:0674c17": "恥。今我乞士何故慚羞。長者問曰。吾及室家",
    "T53n2122_052:0674c18": "自共娛樂何故慚羞。沙門答曰。卿殺父妻母。",
    "T53n2122_052:0674c19": "供養怨家不知慚恥。反謂乞士何不慚羞。於",
    "T53n2122_052:0674c20": "是世尊。即說偈言。",
    "T53n2122_052:0674c21": "　所生枝不絕　　但用食貪欲",
    "T53n2122_052:0674c22": "　養怨益丘塜　　愚人當汲汲",
    "T53n2122_052:0674c23": "　雖獄有鉤鍱　　慧人不謂牢",
    "T53n2122_052:0674c24": "　愚見妻子飾　　深著愛其牢",
    "T53n2122_052:0674c25": "　慧說愛為獄　　深固難得出",
    "T53n2122_052:0674c26": "　是故當斷棄　　不親欲能安",
    "T53n2122_052:0674c27": "長者聞偈驚而問之。道人何故說此。答曰。案",
    "T53n2122_052:0674c28": "上雞者是卿先世時父。以慳貪故常生雞中",
    "T53n2122_052:0674c29": "為卿所食。此小兒者往作羅剎。卿作賈客大",
    "T53n2122_052:0675a01": "人乘船入海。舟輒失流墮羅剎國中為羅剎",
    "T53n2122_052:0675a02": "所食。如是五百世。壽盡來生為卿作子。以卿",
    "T53n2122_052:0675a03": "餘罪未畢故來欲相害耳。今是妻者。是卿先",
    "T53n2122_052:0675a04": "世時母。以恩愛深固今還與卿作婦。今卿愚",
    "T53n2122_052:0675a05": "癡不識宿命。殺父養怨。以母為妻。五道生死",
    "T53n2122_052:0675a06": "輪轉無際周旋五道。誰能知者。唯有道人見",
    "T53n2122_052:0675a07": "此睹彼。愚者不知豈不慚恥於是長者懎",
    "T53n2122_052:0675a08": "然。毛豎如畏悑狀。佛現威神令識宿命。長",
    "T53n2122_052:0675a09": "者見佛即識宿命。尋則懺悔謝過便受五戒。",
    "T53n2122_052:0675a10": "佛為說法得須陀洹道。又雜寶藏經云。佛時",
    "T53n2122_052:0675a11": "游行到居阿羅國。便於中路一樹下坐。有一",
    "T53n2122_052:0675a12": "老母名迦旦遮羅。繫屬於人井上汲水。佛語",
    "T53n2122_052:0675a13": "阿難。往索水來。阿難承佛勅即往索水。爾時",
    "T53n2122_052:0675a14": "老母聞佛索水。自擔罐往。既到佛所放罐著",
    "T53n2122_052:0675a15": "地。直往抱佛。阿難欲遮。佛言莫遮。此老母者。",
    "T53n2122_052:0675a16": "五百身中曾為我母。愛心未盡是以抱我。若",
    "T53n2122_052:0675a17": "當遮者沸血從面門出而即命終。既得抱佛。",
    "T53n2122_052:0675a18": "嗚其手足。在一面立。佛語阿難。往喚其主。其",
    "T53n2122_052:0675a19": "主來至頭面禮佛却住一面。佛語主言。放此",
    "T53n2122_052:0675a20": "老母使得出家。若出家者當得羅漢。主便即",
    "T53n2122_052:0675a21": "放。迦葉佛時出家學道故得羅漢。爾時為",
    "T53n2122_052:0675a22": "徒眾主罵諸聖尼為婢。今屬於他。五百身中",
    "T53n2122_052:0675a23": "常為我母。遮我布施常生貧賤。",
    "T53n2122_052:0675a24": "又賢愚經云。舍衛國中有豪富長者。唯無子",
    "T53n2122_052:0675a25": "息。每禱祀神祇求索一子。精誠欵篤婦便懷",
    "T53n2122_052:0675a26": "妊。日月滿足生一男兒。其兒端正世所希有。",
    "T53n2122_052:0675a27": "父母宗親共相合集。詣大江邊飲食自娛。臨",
    "T53n2122_052:0675a28": "河不固失兒墮水。尋時搏撮竟不能得。父母",
    "T53n2122_052:0675a29": "憐念絕氣復蘇。其兒功德竟復不死。至河水",
    "T53n2122_052:0675b01": "中隨水沈浮。時有一魚吞此小兒。雖在魚腹",
    "T53n2122_052:0675b02": "猶復不死。時有小村而在下流。有一富家亦",
    "T53n2122_052:0675b03": "無子姓。種種求索困不能得。而彼富家常令",
    "T53n2122_052:0675b04": "一奴捕魚販賣。其奴捕得吞小兒魚。割腹看",
    "T53n2122_052:0675b05": "之得一小兒。面貌端正得已歡喜。我家由來",
    "T53n2122_052:0675b06": "禱祠求索。精誠報應故天與我。即便摩抆乳",
    "T53n2122_052:0675b07": "哺養之。時彼上村父母追索此是我兒於彼",
    "T53n2122_052:0675b08": "河失。今汝得之。願以見還。時彼長者而答之",
    "T53n2122_052:0675b09": "曰。我家由來禱祠求子。今神報應賜我一兒。",
    "T53n2122_052:0675b10": "君之亡兒竟何所在。紛紜不了詣王求斷。於",
    "T53n2122_052:0675b11": "是二家各引道理。王聞其說靡知所如。即為",
    "T53n2122_052:0675b12": "二家共養此兒。至兒長大各為娶婦。安置家",
    "T53n2122_052:0675b13": "業二處異居。此婦生子即屬此家。彼婦生兒",
    "T53n2122_052:0675b14": "即屬彼家。時二長者各隨王教。其兒長大俱",
    "T53n2122_052:0675b15": "為娶婦。供給所須無有乏短。其兒白二父母",
    "T53n2122_052:0675b16": "請求出家。父母心愛不能距逆。即便聽許。即",
    "T53n2122_052:0675b17": "往佛所求索入道。佛即聽之。讚言善來。頭",
    "T53n2122_052:0675b18": "鬚自墮即成沙門。字曰重姓。佛為說法得盡",
    "T53n2122_052:0675b19": "諸苦。即於座上成阿羅漢。阿難白佛。不審世",
    "T53n2122_052:0675b20": "尊。此重姓比丘。本造何行種何善根。而今生",
    "T53n2122_052:0675b21": "世墮水魚吞而故不死。佛告阿難。汝且聽之。",
    "T53n2122_052:0675b22": "吾當為說。過去久遠有佛世尊號毘婆尸。集",
    "T53n2122_052:0675b23": "諸大眾為說妙法。時有長者來至會中。聞受",
    "T53n2122_052:0675b24": "三歸受不殺戒。復以一錢布施彼佛。由是之",
    "T53n2122_052:0675b25": "故世世受福無有乏短。佛告阿難。爾時長者",
    "T53n2122_052:0675b26": "今重姓比丘是也。由施一錢九十一劫常富",
    "T53n2122_052:0675b27": "錢財。至於今世二家供給。受不殺戒故墮水",
    "T53n2122_052:0675b28": "魚吞不死。受二自歸故今值我世得阿羅漢",
    "T53n2122_052:0675b29": "道。又佛說長者子懊惱三處經云。爾時舍衛",
    "T53n2122_052:0675c01": "城有大富長者。財寶無數家無親子。恐終後",
    "T53n2122_052:0675c02": "沒官。夫婦禱祠歸命三寶。精勤不懈便得懷",
    "T53n2122_052:0675c03": "軀。婦人黠者有五事應知。一知夫婿意。二知",
    "T53n2122_052:0675c04": "夫婿念不念。三知所因懷軀四別知男女。五",
    "T53n2122_052:0675c05": "別知善惡。是婦報長者。我已懷軀。長者歡喜。",
    "T53n2122_052:0675c06": "月滿生男。加五乳母供養抱持。長大索得好",
    "T53n2122_052:0675c07": "婦。其兒夫婦行園。園中有樹。名曰無憂。華色",
    "T53n2122_052:0675c08": "鮮白絮弱緋色。婦語夫言。欲得此華。夫便上",
    "T53n2122_052:0675c09": "樹為取此華。樹枝細劣即時摧折。兒便墮死。",
    "T53n2122_052:0675c10": "父母聞之奔趣抱頭。摩挲占視永絕不蘇。父",
    "T53n2122_052:0675c11": "母悲哀五內摧傷。眾客見之亦代哀痛。佛與",
    "T53n2122_052:0675c12": "阿難。因入城見愍獨一子而墮樹死。佛告長",
    "T53n2122_052:0675c13": "者。人生有死。物成有敗。對至命盡不可避藏。",
    "T53n2122_052:0675c14": "捐去憂念勿復憂慼。佛語長者。此兒本從忉",
    "T53n2122_052:0675c15": "利天上壽盡來生卿家。卿家壽盡便生龍中。",
    "T53n2122_052:0675c16": "金翅鳥王即取噉之。三處父母一時共啼哭。",
    "T53n2122_052:0675c17": "為是誰子。佛即說偈言。",
    "T53n2122_052:0675c18": "　天上諸天子　　為是卿子乎",
    "T53n2122_052:0675c19": "　為在諸龍中　　龍神之子耶",
    "T53n2122_052:0675c20": "　時佛自解言　　非是諸天子",
    "T53n2122_052:0675c21": "　亦非為卿子　　復非諸龍子",
    "T53n2122_052:0675c22": "　生死諸因緣　　無常譬如幻",
    "T53n2122_052:0675c23": "　一切不久立　　譬若如過客",
    "T53n2122_052:0675c24": "佛語長者。死不可離。去不可追。長者白佛。此",
    "T53n2122_052:0675c25": "兒宿命罪福云何。佛言。此兒前世好喜布施。",
    "T53n2122_052:0675c26": "尊敬於人。緣此福德生豪富家。喜獵傷害。令",
    "T53n2122_052:0675c27": "身命短。罪福隨人如影隨形。長者踊躍逮得",
    "T53n2122_052:0675c28": "法忍。",
    "T53n2122_052:0675c29": "離著部第四",
    "T53n2122_052:0676a01": "如十住毘婆沙論云。於此家中父母兄弟妻",
    "T53n2122_052:0676a02": "子眷屬車馬等物。增長貪求無有厭足家是",
    "T53n2122_052:0676a03": "難滿如海吞流。家是無足如火焚薪。家是無",
    "T53n2122_052:0676a04": "息覺觀相續。家是苦性如怨詐親。家是障礙",
    "T53n2122_052:0676a05": "能妨聖道。家是鬪亂共相違諍。家是多瞋呵",
    "T53n2122_052:0676a06": "責好醜。家是無常雖久失壞。家是眾苦馳求",
    "T53n2122_052:0676a07": "守護。家是疑處猶如怨賊。家是顛倒貪著假",
    "T53n2122_052:0676a08": "名。家是伎人種種妄飾。家是變異貪必離散。",
    "T53n2122_052:0676a09": "家是假借無有實事。家如眠夢富貴則失。家",
    "T53n2122_052:0676a10": "如朝露須臾變滅。家如蜜滴其味甚少。家如",
    "T53n2122_052:0676a11": "棘叢欲刺傷人。家如鐵蟲覺觀常唼。如是等",
    "T53n2122_052:0676a12": "患不可具述。是故在家菩薩當如是觀知其",
    "T53n2122_052:0676a13": "家過。在家妻子眷屬奴婢財物等不能作救",
    "T53n2122_052:0676a14": "作歸。非我善友。是故宜當急捨離之。又無",
    "T53n2122_052:0676a15": "始已來一切眾生。於六道中互為父子。親疏",
    "T53n2122_052:0676a16": "何定。故偈云。",
    "T53n2122_052:0676a17": "　無明蔽慧眼　　數數生死中",
    "T53n2122_052:0676a18": "　往來多所作　　更互為父子",
    "T53n2122_052:0676a19": "　貪著世間樂　　不知有勝事",
    "T53n2122_052:0676a20": "　怨數為知識　　知識數為怨",
    "T53n2122_052:0676a21": "　是故我方便　　莫生憎愛心",
    "T53n2122_052:0676a22": "　若起憎愛心　　不能通達法",
    "T53n2122_052:0676a23": "又大菩薩藏經云。舍利子。若有眾生味著男",
    "T53n2122_052:0676a24": "女妻妾諸女色欲。當知即是味著礫石之雹。",
    "T53n2122_052:0676a25": "即是味著利刀之刃。則是味著大熱鐵丸。即",
    "T53n2122_052:0676a26": "是味著坐熱鐵床。即是味著熱鐵几隥。舍",
    "T53n2122_052:0676a27": "利子。若有味著華鬘香塗。即是味著熱鐵華",
    "T53n2122_052:0676a28": "鬘。亦是味著屎尿塗身。舍利子。若有攝受居",
    "T53n2122_052:0676a29": "處舍宅。當知攝受大熱鐵甕。若有攝受奴婢",
    "T53n2122_052:0676b01": "作使。當知攝受地獄惡卒。若有攝受象馬駝",
    "T53n2122_052:0676b02": "驢牛羊雞豕當知攝受地獄之中黑駁猪狗。",
    "T53n2122_052:0676b03": "又是攝百踰繕那禁衛之卒。取要言之。若有",
    "T53n2122_052:0676b04": "攝受妻妾男女諸女色欲。當知即是攝受一切",
    "T53n2122_052:0676b05": "眾苦憂愁悲惱之聚。舍利子。寧當依附千踰",
    "T53n2122_052:0676b06": "繕那量大熱鐵床。極熱遍熱猛焰洞然。於彼",
    "T53n2122_052:0676b07": "父母所給妻妾諸女色欲。乃至不以染愛之心",
    "T53n2122_052:0676b08": "遠觀其相。何況親附抱持之者。何以故。舍利",
    "T53n2122_052:0676b09": "子。當知婦人是眾苦本。是障礙本。是殺害本。",
    "T53n2122_052:0676b10": "是繫縛本。是憂愁本。是怨對本。是生盲本。當",
    "T53n2122_052:0676b11": "知婦人滅聖慧眼。當知婦人如熱鐵華散布",
    "T53n2122_052:0676b12": "於地足蹈其上。當知婦人於諸邪性流布增",
    "T53n2122_052:0676b13": "長。舍利子。何因緣故。名為婦人。所言婦者。",
    "T53n2122_052:0676b14": "名加重擔。何以故。能使眾生受重擔故。能",
    "T53n2122_052:0676b15": "使眾生持於重擔有所行故。能使眾生荷於",
    "T53n2122_052:0676b16": "重擔遍周行故。能令眾生於此重擔心疲",
    "T53n2122_052:0676b17": "苦故。能令眾生為於重擔所煎迫故。能令眾",
    "T53n2122_052:0676b18": "生為於重擔所傷害故。舍利子。復以何緣名",
    "T53n2122_052:0676b19": "之為婦。所言婦者。是諸眾生所輸委處。是貪",
    "T53n2122_052:0676b20": "愛奴所流沒處。是順婦者所輸稅處。是婦媚",
    "T53n2122_052:0676b21": "者所迷惑處。是婦勝者所歸投處。是屈婦者",
    "T53n2122_052:0676b22": "所憑仗處。婦自在者所放逸處。為婦奴者所",
    "T53n2122_052:0676b23": "疲苦處。隨婦轉者所欣仰處。舍利子。以如是",
    "T53n2122_052:0676b24": "等諸因緣故。名是諸處以之為婦。",
    "T53n2122_052:0676b25": "又雜阿含經云。爾時世尊告諸比丘。有三種",
    "T53n2122_052:0676b26": "子。何等為三。有隨生子。有勝生子。有下生",
    "T53n2122_052:0676b27": "子。何等為隨生子。謂子父母不殺不盜不婬",
    "T53n2122_052:0676b28": "不妄語不飲酒。子亦隨學不殺等。是名隨生",
    "T53n2122_052:0676b29": "子。何等為勝生子。若父母不受不殺等。子能",
    "T53n2122_052:0676c01": "受不殺等。是名勝生子。何下生子。若子父",
    "T53n2122_052:0676c02": "母不受不殺等。子亦不能受不殺等。是名下",
    "T53n2122_052:0676c03": "生子。又五無返復經云。聞如是。一時佛在舍",
    "T53n2122_052:0676c04": "衛國。與千二百五十比丘俱。時有一梵志。從",
    "T53n2122_052:0676c05": "羅閱祇國來欲得學問。便到舍衛國見父子",
    "T53n2122_052:0676c06": "二人耕田。毒蛇螫殺其子。其父猶耕如故不",
    "T53n2122_052:0676c07": "看。其子亦不啼哭。梵志問曰。此是誰兒。耕者",
    "T53n2122_052:0676c08": "答言。是我之子。曰是卿之子何不啼哭。耕",
    "T53n2122_052:0676c09": "者答曰。人生有死。夫盛有衰。善者有報。惡者",
    "T53n2122_052:0676c10": "有對。愁憂啼哭無益死者。卿今入城。我家某",
    "T53n2122_052:0676c11": "處願過語之。吾子已死。持一人食來。梵志自",
    "T53n2122_052:0676c12": "念。此是何人而無返復。兒死在地情不愁憂。",
    "T53n2122_052:0676c13": "反更索食。此人不慈無復此比。梵志入城詣",
    "T53n2122_052:0676c14": "耕者家。見死兒母即便語之。卿兒已死。其夫",
    "T53n2122_052:0676c15": "寄信。持一人食來。梵志曰。何以不念子耶。兒",
    "T53n2122_052:0676c16": "母即為梵志說譬喻言。兒來託生我亦不呼。",
    "T53n2122_052:0676c17": "兒今自去非我能留。譬如行客因過主人。客",
    "T53n2122_052:0676c18": "今自去何能得留。我之母子亦復如是。去來",
    "T53n2122_052:0676c19": "進止非我之力。隨其本行不能救護。",
    "T53n2122_052:0676c20": "復語其姊。卿弟已死何不啼哭。姊復說譬喻",
    "T53n2122_052:0676c21": "向梵志言。譬如巧師入山斫木。縛作大筏安",
    "T53n2122_052:0676c22": "置水中。卒逢大風吹破筏散。隨水流去。前",
    "T53n2122_052:0676c23": "後分張不相顧望。我弟亦爾。因緣和合共一",
    "T53n2122_052:0676c24": "家生。隨命長短死生無常。合會有離我弟命",
    "T53n2122_052:0676c25": "盡各自所隨不能救護。",
    "T53n2122_052:0676c26": "復語其婦。卿夫已死何不啼哭。婦說喻向梵",
    "T53n2122_052:0676c27": "志言。譬如飛鳥暮宿高樹。同止共宿。伺明早",
    "T53n2122_052:0676c28": "起。各自飛去。行求飲食。有緣即合。無緣即",
    "T53n2122_052:0676c29": "離。我等夫婦亦復如是。無常對至隨其本行",
    "T53n2122_052:0677a01": "不能救護。",
    "T53n2122_052:0677a02": "復語其奴。大家已死何不啼哭。奴復說譬",
    "T53n2122_052:0677a03": "喻言。我之大家因緣和合。我如犢子隨逐",
    "T53n2122_052:0677a04": "大牛。人殺大牛。犢子在邊不能救護大牛之",
    "T53n2122_052:0677a05": "命。愁憂啼哭無所補益。梵志聞已心感自責",
    "T53n2122_052:0677a06": "不識東西。我聞此國孝順奉事恭敬三寶。故",
    "T53n2122_052:0677a07": "從遠來欲得學問。既來到此了無所益。更問",
    "T53n2122_052:0677a08": "行人。佛在何許。欲往問之。行人答言。近在祇",
    "T53n2122_052:0677a09": "洹精舍。梵志即到佛所稽首作禮却坐一面。",
    "T53n2122_052:0677a10": "合掌低頭默無所說。佛知其意。謂梵志曰。何",
    "T53n2122_052:0677a11": "以低頭愁憂不樂。梵志曰。所願不果違我本",
    "T53n2122_052:0677a12": "心。是故不樂。佛語梵志。有何所失愁憂不樂。",
    "T53n2122_052:0677a13": "梵志對曰。我從羅閱祇國來欲得學問。既來",
    "T53n2122_052:0677a14": "到此見五無返復。佛問梵志。何等五無返復。",
    "T53n2122_052:0677a15": "梵志曰。我見父子二人耕田下種。兒死在地。",
    "T53n2122_052:0677a16": "父亦不愁居家大小都無愁悲。是為大逆。佛",
    "T53n2122_052:0677a17": "言不然。不如卿語。此之五人最為返復。知身",
    "T53n2122_052:0677a18": "非常身非己有。往古聖人不免斯患。何為凡",
    "T53n2122_052:0677a19": "夫大啼小哭無益死者。世俗之人無所識知。",
    "T53n2122_052:0677a20": "生死流轉無有休息。梵志心開意解。我聞佛",
    "T53n2122_052:0677a21": "說。如病得愈。盲者得視。如暗得明。於是梵志",
    "T53n2122_052:0677a22": "即得道迹。一切死亡不足啼哭。滅死防生非",
    "T53n2122_052:0677a23": "愁憂法。死者身歸於土。生者種持產業。欲為",
    "T53n2122_052:0677a24": "亡者。請佛及僧燒香供養。讀誦經書日日作",
    "T53n2122_052:0677a25": "禮。復能布施三寶。最是為要。梵志稽首為佛",
    "T53n2122_052:0677a26": "作禮。歡喜奉行。",
    "T53n2122_052:0677a27": "頌曰。",
    "T53n2122_052:0677a28": "　眷屬多孜擾　　染著亂心神",
    "T53n2122_052:0677a29": "　親疎未可定　　何得偏憎憐",
    "T53n2122_052:0677b01": "　乾城無片實　　渴鹿諍焰塵",
    "T53n2122_052:0677b02": "　息心上空響　　廢念心源真",
    "T53n2122_052:0677b03": "感應緣(略引七驗)",
    "T53n2122_052:0677b04": "晉居士杜願晉居士董青建宋居士袁廓",
    "T53n2122_052:0677b05": "宋居士卞悅之唐沙門釋慧如唐居士",
    "T53n2122_052:0677b06": "王會師唐居士李信",
    "T53n2122_052:0677b07": "晉杜願字永平。梓橦涪城人也。家巨富有一",
    "T53n2122_052:0677b08": "男名天保。願愛念。年十歲。泰元三年暴病而",
    "T53n2122_052:0677b09": "死。經數月日家所養猪生五子。一子最肥。後",
    "T53n2122_052:0677b10": "官長新到。願將以作禮捉就殺之。有一比丘",
    "T53n2122_052:0677b11": "忽至願前謂曰。此豚是君兒也。如何百餘日",
    "T53n2122_052:0677b12": "中而相忘乎。言竟忽然不見。四顧尋視見在",
    "T53n2122_052:0677b13": "天西騰空而去。香氣充布彌日乃歇。",
    "T53n2122_052:0677b14": "晉董青建者。不知何許人。父字賢明建元初",
    "T53n2122_052:0677b15": "為越騎校尉。建母宋氏孕建時。夢有人語",
    "T53n2122_052:0677b16": "云。爾必生男。體上當有青誌。可名為青建。及",
    "T53n2122_052:0677b17": "生如言。即名焉。有容止美言笑。性理寬和家",
    "T53n2122_052:0677b18": "人未嘗覩其慍色。見者咸異之。至年十四而",
    "T53n2122_052:0677b19": "州迎主簿。建元初皇儲鎮樊漢為水曹參軍。",
    "T53n2122_052:0677b20": "二年七月十六日寢疾。自云必不振濟。至十",
    "T53n2122_052:0677b21": "八日。臨盡起坐謂母曰。罪盡福至緣累永絕。",
    "T53n2122_052:0677b22": "願母自割不須憂念。因七聲大哭聲盡而絕。",
    "T53n2122_052:0677b23": "將殯喪齋前。其夜靈語云。生死道乖勿安齋",
    "T53n2122_052:0677b24": "前。自當有造像道人來迎喪者。明日果有道",
    "T53n2122_052:0677b25": "人來名曇順。即依靈語向曇順說之。曇順曰。",
    "T53n2122_052:0677b26": "貧道住在南林寺造丈八像。垂成賢子乃有",
    "T53n2122_052:0677b27": "此感應。寺西有少空地。可得安喪也。遂葬寺",
    "T53n2122_052:0677b28": "邊。三日其母將親表十許人墓所致祭。於墓",
    "T53n2122_052:0677b29": "東見建。如生云。願母割哀還去。建今還在寺",
    "T53n2122_052:0677c01": "住。母即止哭而還。舉家菜食長齋。至閏月",
    "T53n2122_052:0677c02": "十一日。賢明夢見建云。願父暫出東齋。賢明",
    "T53n2122_052:0677c03": "便香湯自浴齋戒出東齋。至十四夜於眠中",
    "T53n2122_052:0677c04": "聞建喚聲。驚起見建。在齋前如生。時父問汝",
    "T53n2122_052:0677c05": "往在何處。建云。從亡來住在練神宮中。滿百",
    "T53n2122_052:0677c06": "日當得生忉利天。建不忍見父母兄弟哭泣傷",
    "T53n2122_052:0677c07": "慟。三七日禮諸佛菩薩請四天王。故得暫還。",
    "T53n2122_052:0677c08": "願父母從今以後勿復啼哭祭祠。阿母已發",
    "T53n2122_052:0677c09": "願求見建。建不久當命終。即共建同生一處。",
    "T53n2122_052:0677c10": "父壽可得七十三。命終之後當三年受罪報。",
    "T53n2122_052:0677c11": "勤苦行道可得免脫。問曰汝從夜中來。那得",
    "T53n2122_052:0677c12": "有光明。建曰。今與菩薩諸天共下。此其身光",
    "T53n2122_052:0677c13": "耳。又問云。汝天上識誰。建曰。見王車騎張吳",
    "T53n2122_052:0677c14": "興外祖宋西河。建曰。非但此一門中生。從",
    "T53n2122_052:0677c15": "四十七年以來至今七死七生。已得四道果。",
    "T53n2122_052:0677c16": "先發七願願生人間。故歷生死。從今永畢得",
    "T53n2122_052:0677c17": "離七苦。建臨盡時見七處生死。所以大哭者",
    "T53n2122_052:0677c18": "與七家分別也。問云。汝皆生誰家。建曰。生江",
    "T53n2122_052:0677c19": "吏部羊廣州張吳興王車騎蕭吳興梁給事董",
    "T53n2122_052:0677c20": "越騎等家。唯此間生十七年。餘處正五三年",
    "T53n2122_052:0677c21": "耳。自今以後毒厲歲多。宜勤修功德。建見",
    "T53n2122_052:0677c22": "世人死多墮三塗。生天者少勤精進可得免",
    "T53n2122_052:0677c23": "度。發願生天亦得相見。行脫差異無相值期。",
    "T53n2122_052:0677c24": "又問云。汝母憂憶汝垂死。可令見汝不。建曰。",
    "T53n2122_052:0677c25": "不須相見。益懷煎苦耳耶。但依向言說之。諸",
    "T53n2122_052:0677c26": "天已去不容久住。慘有悲色忽然不見。去後",
    "T53n2122_052:0677c27": "竹林左右猶有香氣。家人亦並聞餘香焉。建",
    "T53n2122_052:0677c28": "云。所生七家江概羊希張永王玄。宋謨蕭",
    "T53n2122_052:0677c29": "惠明梁季父也。賢明遂以出家名法藏也。",
    "T53n2122_052:0678a01": "宋袁廓字思度。陳郡人也。元徽中為吳郡丞。",
    "T53n2122_052:0678a02": "病經少日奄然如死。但餘息未盡。棺櫬之具",
    "T53n2122_052:0678a03": "並備。待畢而殮。三日而能轉動視瞬。自說云。",
    "T53n2122_052:0678a04": "有使者稱教。喚廓隨去。既至有大城池。樓堞",
    "T53n2122_052:0678a05": "高整階闥崇麗。既命廓進。主人南面陛森",
    "T53n2122_052:0678a06": "然。威飾冠自。執刀者點廓坐。坐定溫涼畢",
    "T53n2122_052:0678a07": "設酒炙果粽菹餚等。廓皆嘗進。種族形味",
    "T53n2122_052:0678a08": "不異世中。酒數巡行。主人謂廓曰。身主簿",
    "T53n2122_052:0678a09": "不幸。閤任有闕。以君才頴故欲相屈。當能顧",
    "T53n2122_052:0678a10": "懷不。廓意亦知是幽途。乃固辭。凡薄非所",
    "T53n2122_052:0678a11": "剋堪。加少窮孤兄弟零落。公私二三乞蒙",
    "T53n2122_052:0678a12": "恩放。主人曰。君當以幽顯異方故有辭耳。此",
    "T53n2122_052:0678a13": "間榮祿資待身口服御。乃當勝君世中。勤勤",
    "T53n2122_052:0678a14": "之懷甚貪共事。想必降意副所期也。廓復固",
    "T53n2122_052:0678a15": "請曰。男女藐然並在齠齓。僕一旦恭任。養視",
    "T53n2122_052:0678a16": "無託。父子之戀理有可矜。廓因流洟稽顙。",
    "T53n2122_052:0678a17": "主人曰。君辭讓乃爾。何容相逼。願言不獲深",
    "T53n2122_052:0678a18": "為嘆恨。就案上取一卷文書。句點之。既而",
    "T53n2122_052:0678a19": "廓謝恩辭歸。主人曰。君不欲定省先亡乎乃",
    "T53n2122_052:0678a20": "遣人將廓行。經歷寺署甚眾。末得一垣城門",
    "T53n2122_052:0678a21": "楯並黑囹圄也。將廓入中斜趣一隅。有諸屋",
    "T53n2122_052:0678a22": "宇駢填銜接。而甚陋弊。次有一屋。見其所生",
    "T53n2122_052:0678a23": "母羊氏。在此屋中容服不佳。甚異平生。見",
    "T53n2122_052:0678a24": "廓驚喜。戶邊有一人。身面瘍痍形類甚異。",
    "T53n2122_052:0678a25": "呼廓語。廓驚問其誰。羊氏謂廓曰。此王夫人",
    "T53n2122_052:0678a26": "汝不識耶。王夫人曰。吾在世時不信報應。雖",
    "T53n2122_052:0678a27": "復無甚餘罪。正坐鞭撻婢僕過苦。故受此罰。",
    "T53n2122_052:0678a28": "亡來楚毒殆無暫休。今特少時寬隙耳。前喚",
    "T53n2122_052:0678a29": "汝姊來望以自代。竟無所益徒為憂聚。言畢",
    "T53n2122_052:0678b01": "洟泗。王夫人即廓嫡母也。廓姊時亦在其側。",
    "T53n2122_052:0678b02": "有頃使人復將廓去。經涉衖陌。閭里整頓似",
    "T53n2122_052:0678b03": "是民居。末有一宅竹籬茅屋。見父披被著巾",
    "T53n2122_052:0678b04": "憑案而坐。廓入門。父揚手遣廓曰。汝既蒙",
    "T53n2122_052:0678b05": "罷可速歸去。不須來也。",
    "T53n2122_052:0678b06": "廓跪辭而歸。使人送廓至家而去。廓今太子",
    "T53n2122_052:0678b07": "洗馬是也。",
    "T53n2122_052:0678b08": "宋居士卞悅之。濟陰人也。作朝請居在潮",
    "T53n2122_052:0678b09": "溝。行年五十未有子息。婦為取妾。復積載不",
    "T53n2122_052:0678b10": "孕。將祈求繼嗣。千遍轉觀世音經。其數垂竟",
    "T53n2122_052:0678b11": "妾便有娠。遂生一男。元嘉十八年已五歲",
    "T53n2122_052:0678b12": "(右四驗出冥祥記)。",
    "T53n2122_052:0678b13": "唐京城真寂寺沙門慧如。少精勤苦行。師事",
    "T53n2122_052:0678b14": "信行。信行亡後奉尊其法。隋大業中因坐禪",
    "T53n2122_052:0678b15": "修定。遂七日不動。眾皆歎異之。以為入三昧",
    "T53n2122_052:0678b16": "也。既而慧如開目洟泣交流。僧眾怪問之。",
    "T53n2122_052:0678b17": "答曰。火燒脚痛待視瘡畢乃說。眾皆怪問。慧",
    "T53n2122_052:0678b18": "如曰。被閻羅王請行道七日滿。王問。須見先",
    "T53n2122_052:0678b19": "亡知識不。如答欲見二人。王即遣喚一人。唯",
    "T53n2122_052:0678b20": "見龜來舐慧如足。目中淚出而去。更一人者",
    "T53n2122_052:0678b21": "云。罪重不可喚令就見之。使者引慧如至獄",
    "T53n2122_052:0678b22": "門。門閉甚固。使呼守者。有人應聲。使者語慧",
    "T53n2122_052:0678b23": "如。師急避道莫當門立。如始避而門開。大火",
    "T53n2122_052:0678b24": "從門流出。如鍛星迸。著如脚被之。舉目視",
    "T53n2122_052:0678b25": "門。門已閉訖。竟不得相見。王施絹三十匹。",
    "T53n2122_052:0678b26": "固辭不許。云已遣送後房。眾僧爭往房視之。",
    "T53n2122_052:0678b27": "則絹在床矣。其脚燒瘡大如錢。百餘日乃愈。",
    "T53n2122_052:0678b28": "至武德初年卒。真寂寺即今化度寺是(右一驗出",
    "T53n2122_052:0678b29": "冥報記之)。",
    "T53n2122_052:0678c01": "唐京都西市北店有王會師者。其母先終。服",
    "T53n2122_052:0678c02": "制已畢。至顯慶二年內。其家乃產一青黃母",
    "T53n2122_052:0678c03": "狗。會師妻為其盜食。乃以杖擊之數下。狗遂",
    "T53n2122_052:0678c04": "作人語曰。我是汝姑。新婦杖我大錯。我為嚴",
    "T53n2122_052:0678c05": "酷家人過甚。遂得此報。今既被打羞向汝家。",
    "T53n2122_052:0678c06": "因即走出。會師聞而洟泣抱以歸家。而復還",
    "T53n2122_052:0678c07": "去。凡經四五。會師見其意正乃屈請市北大",
    "T53n2122_052:0678c08": "街中。正是己店北大牆。後作小舍安置。每日",
    "T53n2122_052:0678c09": "送食。市人及行客就觀者極眾。投餅與者不",
    "T53n2122_052:0678c10": "可勝數。此犬常不離此舍。過齋時即不肯",
    "T53n2122_052:0678c11": "食。經一二歲莫知所之。",
    "T53n2122_052:0678c12": "唐居士李信者。并州文水縣之太平里人也。",
    "T53n2122_052:0678c13": "身為隆政府衛士。至顯慶年冬。隨例往。朔州",
    "T53n2122_052:0678c14": "赴番。乘赤草馬一匹并將草駒。是時歲晚凝",
    "T53n2122_052:0678c15": "陰風雪嚴厚。行十數里馬遂不進。信以番",
    "T53n2122_052:0678c16": "期逼促撾之數十下。馬遂作人語。謂信曰。",
    "T53n2122_052:0678c17": "我是汝母。為生平避汝父將石餘米乞女故",
    "T53n2122_052:0678c18": "獲此報。此駒即是汝妹也。以力償債向了。",
    "T53n2122_052:0678c19": "汝復何苦敦逼如是。信聞之驚愕流洟不能",
    "T53n2122_052:0678c20": "自勝。乃拜謝之。躬馱鞍轡謂曰。若是信孃",
    "T53n2122_052:0678c21": "當自行歸家。馬遂前行。信負鞍轡隨之至家。",
    "T53n2122_052:0678c22": "信兄弟等見之悲哀相對。別為廠櫪養飼有",
    "T53n2122_052:0678c23": "同事母。屈僧營齋。合門莫不精進。鄉閭道俗",
    "T53n2122_052:0678c24": "咸歎異之。時工部侍郎溫無隱。歧州司法張",
    "T53n2122_052:0678c25": "金停俱為丁艱。在家聞而奇之。故就信家顧",
    "T53n2122_052:0678c26": "訪。見馬猶在。問其由委。並如所傳(右二驗出冥報拾遺)。",
    "T53n2122_052:0678c27": "校量篇第五十七(此有七部)",
    "T53n2122_052:0678c28": "述意部施田部十地部福業部",
    "T53n2122_052:0678c29": "罪業部雜行部方土部",
    "T53n2122_052:0679a01": "述意部第一",
    "T53n2122_052:0679a02": "蓋聞睿知一揆圖度萬端。業行黑白受報昇",
    "T53n2122_052:0679a03": "降。大小方音長短別域。德有隱顯行有淺深。",
    "T53n2122_052:0679a04": "是以群聖降迹緣感斯應。或標奇顯相。或韜",
    "T53n2122_052:0679a05": "形晦跡。軌轍雖殊弘道罔異。若不校量罕知",
    "T53n2122_052:0679a06": "優劣也。",
    "T53n2122_052:0679a07": "施田部第二",
    "T53n2122_052:0679a08": "如菩薩本行經云。佛告須達。過去世時有一",
    "T53n2122_052:0679a09": "婆羅門。名曰比藍。端正無比聰慧第一。財富",
    "T53n2122_052:0679a10": "無量不可憶數。比藍財寶所有皆悉非常。",
    "T53n2122_052:0679a11": "我不用之。欲施窮乏。即設大壇。人民雲集皆",
    "T53n2122_052:0679a12": "來至所。時比藍欲澡自手傾於軍持。而水不",
    "T53n2122_052:0679a13": "出。大用愁憂。今我大祠將有何過而水不出。",
    "T53n2122_052:0679a14": "即時天人於虛空中語比藍言。汝施大好無",
    "T53n2122_052:0679a15": "能過者。但所施人盡是邪偽倒見之徒。不堪",
    "T53n2122_052:0679a16": "受汝恭敬之施。以是之故水不能出。於是比",
    "T53n2122_052:0679a17": "藍聞天人語意便開解。即作誓言。今我所施",
    "T53n2122_052:0679a18": "用成無上正真之道。審如所願者。今我瀉水",
    "T53n2122_052:0679a19": "當墮我手。作誓願已便傾澡瓶水即墮手。諸",
    "T53n2122_052:0679a20": "天讚言。如汝所願成佛不久。爾時比藍布施",
    "T53n2122_052:0679a21": "貧乏衣服飲食。十二年中盡用布施無所藏",
    "T53n2122_052:0679a22": "積。佛告須達。爾時比藍婆羅門者。今我身是。",
    "T53n2122_052:0679a23": "而我所施亦好其心亦好。受者不好。所施雖",
    "T53n2122_052:0679a24": "多獲報甚少。而今我法真妙清淨弟子真正。",
    "T53n2122_052:0679a25": "所施雖少獲報甚多。於十二年所作布施。及",
    "T53n2122_052:0679a26": "閻浮提一切人民。計其功德不如布施一須",
    "T53n2122_052:0679a27": "陀洹人。其福甚多過出其上。施百須陀洹并",
    "T53n2122_052:0679a28": "前福報。不如施一斯陀含人。施百斯陀含并",
    "T53n2122_052:0679a29": "前福報。不如施一阿那含人。施百阿那含并",
    "T53n2122_052:0679b01": "前福報。不如施一阿羅漢。施百阿羅漢并前",
    "T53n2122_052:0679b02": "功德。不如施一辟支佛。施百辟支佛百阿羅",
    "T53n2122_052:0679b03": "漢百阿那含百斯陀含百須陀洹。及施閻浮",
    "T53n2122_052:0679b04": "提人所得功德。不如起塔僧坊精舍衣食等",
    "T53n2122_052:0679b05": "供養過去來今四方眾僧給其所須。計其功",
    "T53n2122_052:0679b06": "德過前所作功德。將前所作福德。不如施佛",
    "T53n2122_052:0679b07": "一人。功德甚多不可復計。雖供養佛并前施",
    "T53n2122_052:0679b08": "功德。不如有人一日之中受三自歸八關齋",
    "T53n2122_052:0679b09": "若持五戒。所得功德逾過於前。百千萬倍不",
    "T53n2122_052:0679b10": "可為喻。復以持戒之福。并合集前一切功德。",
    "T53n2122_052:0679b11": "不如坐禪慈念眾生經一食頃。所得功德逾",
    "T53n2122_052:0679b12": "過於前百千萬倍。復合前功德。不如聞法執",
    "T53n2122_052:0679b13": "在心懷思惟四諦。比前功德最尊第一無有",
    "T53n2122_052:0679b14": "過上。於是須達聞法踊躍。身心清淨得阿那",
    "T53n2122_052:0679b15": "含道。",
    "T53n2122_052:0679b16": "十地部第三",
    "T53n2122_052:0679b17": "如金剛三昧不壞不滅。經云。佛告彌勒菩薩。",
    "T53n2122_052:0679b18": "我今為汝說菩薩所行功德地法。初地菩薩",
    "T53n2122_052:0679b19": "猶如初月光明未顯。然其明相皆悉具足。二",
    "T53n2122_052:0679b20": "地菩薩如五日月。三地菩薩如八日月。四地",
    "T53n2122_052:0679b21": "菩薩如九日月。五地菩薩如十日月。六地菩",
    "T53n2122_052:0679b22": "薩如十一日月。七地菩薩如十二日月。八地",
    "T53n2122_052:0679b23": "菩薩如十三日月。九地菩薩如十四日月。十",
    "T53n2122_052:0679b24": "地菩薩如十五日月圓滿可觀明相具足。其",
    "T53n2122_052:0679b25": "心澹泊安住不動。不沒不退。住首楞嚴三昧。",
    "T53n2122_052:0679b26": "又無性攝論釋云。謂於初地達法界時。遍能",
    "T53n2122_052:0679b27": "通達一切地者。若於初地正通達時。速能通",
    "T53n2122_052:0679b28": "達後一切地。此種類故。如有頌曰。",
    "T53n2122_052:0679b29": "　如竹破初節　　餘節速能破",
    "T53n2122_052:0679c01": "　得初地真智　　諸地疾當得",
    "T53n2122_052:0679c02": "福業部第四",
    "T53n2122_052:0679c03": "依增一阿含經云。一閻浮提人福德等一轉",
    "T53n2122_052:0679c04": "輪聖王福。一輪王福等一東弗于逮人福。",
    "T53n2122_052:0679c05": "一東弗于逮人福等一俱耶尼人福。一俱",
    "T53n2122_052:0679c06": "耶尼人福等一欝單越人福。一欝單越人",
    "T53n2122_052:0679c07": "福等一四天王福。一四天王福等一三十二",
    "T53n2122_052:0679c08": "天王福。一三十二天王福等一帝釋福。一帝",
    "T53n2122_052:0679c09": "釋福等一炎摩天福。如是展轉校量乃至非",
    "T53n2122_052:0679c10": "想天福。不可思量。",
    "T53n2122_052:0679c11": "又正法念經云。如三十三天受五欲樂。喻如",
    "T53n2122_052:0679c12": "金輪王所受之樂。比於天樂十六分中不及",
    "T53n2122_052:0679c13": "其一。所受天身無有骨肉。亦無污垢。不生",
    "T53n2122_052:0679c14": "嫉妬。其目不眴。衣無塵垢。無有煙霧。亦無大",
    "T53n2122_052:0679c15": "小便利之患。其身光明能有遠照。轉輪聖王",
    "T53n2122_052:0679c16": "都無此事。於已妻子不偏攝受。離於嫉妬飲",
    "T53n2122_052:0679c17": "食自在。無有睡眠疲極等苦。轉輪聖王等都",
    "T53n2122_052:0679c18": "無此事。此諸天等初生之時。歌舞音樂無有",
    "T53n2122_052:0679c19": "教者。不從他學。以善業故自然皆知。退時善",
    "T53n2122_052:0679c20": "業盡故一切皆忘。忉利下天尚有大樂。況上",
    "T53n2122_052:0679c21": "天樂難可為比。如是展轉校量從下向上。乃",
    "T53n2122_052:0679c22": "至非想非非想天不可為比。",
    "T53n2122_052:0679c23": "罪業部第五",
    "T53n2122_052:0679c24": "如十輪經云。佛言。若有剎利旃陀羅王。於",
    "T53n2122_052:0679c25": "三寶所起於惡心。一切諸佛所不能救。譬如",
    "T53n2122_052:0679c26": "壓油。一一麻中皆生諸蟲。以壓油輪而壓取",
    "T53n2122_052:0679c27": "之。即便油出。此壓油人於其日夜。為應定",
    "T53n2122_052:0679c28": "殺幾所眾生。若復有人以是十輪而壓油者。",
    "T53n2122_052:0679c29": "一輪一日一夜壓油千斛。如是乃至滿於千",
    "T53n2122_052:0680a01": "年。是壓油人得幾所罪。地藏菩薩言。甚多世",
    "T53n2122_052:0680a02": "尊。無能知是人罪量。其數多少唯佛知之。佛",
    "T53n2122_052:0680a03": "言。譬如十輪之罪等一婬女舍罪。其舍有千",
    "T53n2122_052:0680a04": "女皆為求欲。如是十婬女舍其罪等一酒家。",
    "T53n2122_052:0680a05": "如是十酒家等一屠兒舍。如是十屠兒舍罪",
    "T53n2122_052:0680a06": "等一剎利旃陀羅居士。旃陀羅十輪中等於",
    "T53n2122_052:0680a07": "一王輪一日一夜罪。爾時世尊而說偈言。",
    "T53n2122_052:0680a08": "　十輪罪等一婬舍　　十婬罪等同一酒",
    "T53n2122_052:0680a09": "　十酒罪等一屠兒　　十屠坊罪等剎家",
    "T53n2122_052:0680a10": "雜業部第六",
    "T53n2122_052:0680a11": "如樹提伽經偈云。",
    "T53n2122_052:0680a12": "　何物高於空　　我慢高於空",
    "T53n2122_052:0680a13": "　何物重於地　　戒德重於地",
    "T53n2122_052:0680a14": "　何物多草木　　亂想多草木",
    "T53n2122_052:0680a15": "　何物疾於風　　意念疾於風",
    "T53n2122_052:0680a16": "　何物得生天　　十善得生天",
    "T53n2122_052:0680a17": "　何物服人身　　五戒服人身",
    "T53n2122_052:0680a18": "　何物落地獄　　十惡落地獄",
    "T53n2122_052:0680a19": "　何物墮畜生　　觝突墮畜生",
    "T53n2122_052:0680a20": "　何物堅金剛　　無著堅金剛",
    "T53n2122_052:0680a21": "　何物軟鶴毛　　心柔軟鶴毛",
    "T53n2122_052:0680a22": "　何物香旃檀　　持戒香旃檀",
    "T53n2122_052:0680a23": "　何物明日月　　佛光明日月",
    "T53n2122_052:0680a24": "　何物安於山　　坐禪安於山",
    "T53n2122_052:0680a25": "　何物動於地　　三界動於地",
    "T53n2122_052:0680a26": "　何物最清淨　　泥洹最清淨",
    "T53n2122_052:0680a27": "　何物最穢濁　　生死最穢濁",
    "T53n2122_052:0680a28": "　何物最為高　　家和最為高",
    "T53n2122_052:0680a29": "　何山最為明　　須彌最為明",
    "T53n2122_052:0680b01": "　何國最為樂　　舍衛最為樂",
    "T53n2122_052:0680b02": "　何國饒人民　　迦夷國饒人",
    "T53n2122_052:0680b03": "　何物戲深山　　麋鹿戲深山",
    "T53n2122_052:0680b04": "　何物樂叢林　　狐狢樂叢林",
    "T53n2122_052:0680b05": "　何物墮風塵　　沙礫墮風塵",
    "T53n2122_052:0680b06": "　何物戲深淵　　鯉魚戲深淵",
    "T53n2122_052:0680b07": "又雜阿含經云。有天子說偈問佛云。",
    "T53n2122_052:0680b08": "　何戒何威儀　　何得何為業",
    "T53n2122_052:0680b09": "　慧者云何住　　云何往生天",
    "T53n2122_052:0680b10": "爾時世尊說偈答言。",
    "T53n2122_052:0680b11": "　遠離於殺生　　持戒自防禦",
    "T53n2122_052:0680b12": "　害心不加生　　是則生天路",
    "T53n2122_052:0680b13": "　遠離不與取　　與取心欣樂",
    "T53n2122_052:0680b14": "　斷除賊盜心　　是則生天路",
    "T53n2122_052:0680b15": "　不行他所愛　　遠離於邪婬",
    "T53n2122_052:0680b16": "　自受知止足　　是則生天路",
    "T53n2122_052:0680b17": "　自為己及他　　為財及戲笑",
    "T53n2122_052:0680b18": "　妄語而不為　　是則生天路",
    "T53n2122_052:0680b19": "　斷除於兩舌　　不離他親友",
    "T53n2122_052:0680b20": "　常念和彼此　　是則生天路",
    "T53n2122_052:0680b21": "　遠離不愛語　　軟語不傷人",
    "T53n2122_052:0680b22": "　常說淳美言　　是則生天路",
    "T53n2122_052:0680b23": "　不為不成說　　無義不饒益",
    "T53n2122_052:0680b24": "　常順於法言　　是則生天路",
    "T53n2122_052:0680b25": "　聚落若空地　　見利言我有",
    "T53n2122_052:0680b26": "　不行此貪想　　是則生天路",
    "T53n2122_052:0680b27": "　慈心無害想　　不害於眾生",
    "T53n2122_052:0680b28": "　心常無怨結　　是則生天路",
    "T53n2122_052:0680b29": "　苦業及果報　　二俱生淨信",
    "T53n2122_052:0680c01": "　受持於正見　　是則生天路",
    "T53n2122_052:0680c02": "　如是諸善法　　十種淨業跡",
    "T53n2122_052:0680c03": "　等受堅固持　　是則生天路",
    "T53n2122_052:0680c04": "時釋提桓因說偈問佛云。",
    "T53n2122_052:0680c05": "　何法命不知　　何法命不覺",
    "T53n2122_052:0680c06": "　何法鎖於命　　何法為命縛",
    "T53n2122_052:0680c07": "爾時世尊說偈答言。",
    "T53n2122_052:0680c08": "　色者命不知　　諸行命不覺",
    "T53n2122_052:0680c09": "　身鎖於其命　　愛縛於命者",
    "T53n2122_052:0680c10": "又雜阿含經云。爾時世尊手捉團土大如梨",
    "T53n2122_052:0680c11": "果。告諸比丘。云何我手中團土為多。大雪山",
    "T53n2122_052:0680c12": "中土石為多。諸比丘。白佛言。世尊。手中少",
    "T53n2122_052:0680c13": "少耳。彼雪山土石甚多。乃至算數不得為比。",
    "T53n2122_052:0680c14": "佛告諸比丘。如是眾生知四聖諦苦集滅道",
    "T53n2122_052:0680c15": "者。如我所捉團土。不如實知者。如大雪山土",
    "T53n2122_052:0680c16": "石。爾時世尊以爪甲擎土告諸比丘。於意云",
    "T53n2122_052:0680c17": "何。我甲上土為多。此大地土多。諸比丘白佛",
    "T53n2122_052:0680c18": "言。世尊。甲上土甚少少耳。此大地土甚多。",
    "T53n2122_052:0680c19": "乃至算數不可為比。佛告諸比丘。若諸眾生",
    "T53n2122_052:0680c20": "形可見者。如甲上土。其形微細不可見者。如",
    "T53n2122_052:0680c21": "大地土。如陸地。如是水性亦爾。得人道者",
    "T53n2122_052:0680c22": "如甲上土。墮非人者如大地土。如是生中國",
    "T53n2122_052:0680c23": "者。如甲上土。生邊地者。如大地土。如是成聖",
    "T53n2122_052:0680c24": "慧眼者。如甲上土。不成聖者。如大地土。如是",
    "T53n2122_052:0680c25": "知法律者。如甲上土。不知法律者。如大地土。",
    "T53n2122_052:0680c26": "如是知有父母者。如甲上土。不知有父母",
    "T53n2122_052:0680c27": "者。如大地土。如是知受齋戒者。如甲上土。不",
    "T53n2122_052:0680c28": "知受齋戒者。如大地土。如是從地獄畜生餓",
    "T53n2122_052:0680c29": "鬼命終生人中者。如甲上土。從地獄命終還",
    "T53n2122_052:0681a01": "生地獄畜生餓鬼者。如大地土。如是眾生從",
    "T53n2122_052:0681a02": "地獄畜生餓鬼命終生天上者。如甲上土。還",
    "T53n2122_052:0681a03": "生地獄畜生餓鬼者。如大地土。如是從天命",
    "T53n2122_052:0681a04": "終還生天上者。如甲上土。從天命終還生地",
    "T53n2122_052:0681a05": "獄畜生餓鬼者。如大地土。",
    "T53n2122_052:0681a06": "方土部第七",
    "T53n2122_052:0681a07": "如起世經云。閻浮提洲有五事勝瞿陀尼弗",
    "T53n2122_052:0681a08": "婆提欝單越閻摩世一切龍及金翅阿脩羅。",
    "T53n2122_052:0681a09": "何等為五。一勇健。二正念。三佛出世處。四是",
    "T53n2122_052:0681a10": "修業地。五行梵行處。瞿陀尼洲有三事勝閻",
    "T53n2122_052:0681a11": "浮提洲。一饒牛。二饒羊。三饒摩尼寶。弗婆提",
    "T53n2122_052:0681a12": "洲有三事勝。一洲寬大。二普含諸渚。三洲",
    "T53n2122_052:0681a13": "甚勝妙。欝單越洲有三事勝。一彼人無我我",
    "T53n2122_052:0681a14": "所。二壽命最勝。三有勝上行。閻摩世中有三",
    "T53n2122_052:0681a15": "事勝。一壽命長。二身形大。三有自然衣食。一",
    "T53n2122_052:0681a16": "切龍及金翅鳥有三事勝。一壽命長。二身形",
    "T53n2122_052:0681a17": "大。三宮殿寬博。阿脩羅中有三事勝。一壽命",
    "T53n2122_052:0681a18": "長。二形色勝。三受樂多。四天王天有三事勝。",
    "T53n2122_052:0681a19": "一宮殿高。二宮殿妙。三宮殿有勝光明。三十",
    "T53n2122_052:0681a20": "三天有三事勝。一長壽。二色勝。三多樂。餘上",
    "T53n2122_052:0681a21": "四天及魔身天等同三十三天。有前三勝。閻",
    "T53n2122_052:0681a22": "浮提有五事勝。餘諸天如上所說頌曰。",
    "T53n2122_052:0681a23": "　惡多難算　　善少可陳　　人天蓋寡",
    "T53n2122_052:0681a24": "　濁趣如塵　　貴賤交易　　貧富異因",
    "T53n2122_052:0681a25": "　校量優劣　　樂苦昇沈",
    "T53n2122_052:0681a26": "法苑珠林卷第五十二"
}