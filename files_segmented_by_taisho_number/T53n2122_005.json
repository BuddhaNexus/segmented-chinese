{
    "T53n2122_005:0301a18": "法苑珠林卷第五",
    "T53n2122_005:0301a20": "西明寺沙門釋道世撰",
    "T53n2122_005:0301a21": "◎六道篇第四(此六趣即為六部)",
    "T53n2122_005:0301a22": "諸天部(此別四部)",
    "T53n2122_005:0301a23": "述意部會名部受苦部報謝部",
    "T53n2122_005:0301a24": "述意部第一",
    "T53n2122_005:0301a25": "夫論天報。識復豐華。服玩光新身形輕妙。而",
    "T53n2122_005:0301a26": "自在天上更是魔王。無想定中翻為外道。四",
    "T53n2122_005:0301a27": "空之頂邪執不輕。六欲之間迷惑殊重。不能",
    "T53n2122_005:0301a28": "受持般若供養涅槃。憍慢轉增我人逾盛。所",
    "T53n2122_005:0301a29": "以頭華萎顇腋汗流衿。寶殿歇光羅衣聚膩。",
    "T53n2122_005:0301b01": "憑斯淨心悉皆懺蕩。普為四王忉利兜率燄",
    "T53n2122_005:0301b02": "摩化樂他化梵王梵輔光音遍淨廣果那含不",
    "T53n2122_005:0301b03": "煩不熱善見善現。空處識處不用處非非想",
    "T53n2122_005:0301b04": "處。乃至橫窮他界竪極上天。或復端坐華臺。",
    "T53n2122_005:0301b05": "動逾劫數凝神玉殿。一視千年。願令自然",
    "T53n2122_005:0301b06": "之服不離身形。善法之堂永蒙游觀。絕生離",
    "T53n2122_005:0301b07": "之病。無戰陣之勞。長謝五衰常豐七寶。色",
    "T53n2122_005:0301b08": "像端嚴容儀煒燁。永離苦因。清昇樂果也。",
    "T53n2122_005:0301b09": "會名部第二",
    "T53n2122_005:0301b10": "問曰。云何名六趣。依毘曇論云。趣者名到。亦",
    "T53n2122_005:0301b11": "名為道。謂彼善惡業因道能運到其生趣處。",
    "T53n2122_005:0301b12": "故名為趣。亦可依所造之業趣彼生處。故名",
    "T53n2122_005:0301b13": "為趣。有趣者歸向之義。謂所造業能歸向於",
    "T53n2122_005:0301b14": "天乃至地獄也。",
    "T53n2122_005:0301b15": "問曰。唯有此六趣定更有餘道耶。答曰。且據",
    "T53n2122_005:0301b16": "一家不增減說。若依樓炭經中。亦說九道眾",
    "T53n2122_005:0301b17": "生共居。一菩薩道。二緣覺道。三聲聞道。帖前",
    "T53n2122_005:0301b18": "六道。以凡聖同居為欲相化也。天者如婆",
    "T53n2122_005:0301b19": "沙釋名。光明照曜。故名為天。又天者顛也。顛",
    "T53n2122_005:0301b20": "謂上顛。萬物之中。唯天在上。故名顛也。又天",
    "T53n2122_005:0301b21": "者顯也。顯謂高顯。萬物之中。唯天獨高在上",
    "T53n2122_005:0301b22": "顯覆。故名顯也。",
    "T53n2122_005:0301b23": "問曰。何故彼趣名天。答曰。於諸趣中。彼最勝",
    "T53n2122_005:0301b24": "最樂最善妙最高。故名天趣。有說。先造作",
    "T53n2122_005:0301b25": "增上身語意妙行。往彼生彼令彼相續。故名",
    "T53n2122_005:0301b26": "天趣。有說。光明增故名天。以彼自然光常",
    "T53n2122_005:0301b27": "照晝夜故。聲論者說。能照故名天。以現勝果。",
    "T53n2122_005:0301b28": "照了先時所修因故。復次戲樂故名天。以常",
    "T53n2122_005:0301b29": "游戲受勝樂故。",
    "T53n2122_005:0301c01": "問曰。諸天形相云何。答曰。其形上立。問曰。",
    "T53n2122_005:0301c02": "語言云何。答曰。皆作聖語。又立世阿毘曇論",
    "T53n2122_005:0301c03": "云。天名提婆。謂行善因於此道生。故名提婆。",
    "T53n2122_005:0301c04": "今略論諸天報身之相。所謂諸天皆無骨肉。",
    "T53n2122_005:0301c05": "亦無大小便利不淨。身放光明無別晝夜。報",
    "T53n2122_005:0301c06": "得五通形無障礙。故正法念經云。譬如一室",
    "T53n2122_005:0301c07": "然五百燈光明不相逼迫。諸天手中置五百",
    "T53n2122_005:0301c08": "天亦復如是。不窄不妨。又彼經云。彼夜摩天",
    "T53n2122_005:0301c09": "或有一百。或有一千。共聚在一蓮華鬚同坐。",
    "T53n2122_005:0301c10": "不妨不隘不窄。以善業故。自業力故。又智度",
    "T53n2122_005:0301c11": "論云。第三遍淨天六十人坐一針頭而聽法",
    "T53n2122_005:0301c12": "不相妨礙。又正法念經云。爾時夜摩天王。為",
    "T53n2122_005:0301c13": "諸天說偈云。",
    "T53n2122_005:0301c14": "　若人心念佛　　是名善命人",
    "T53n2122_005:0301c15": "　不離念佛故　　是為命中命",
    "T53n2122_005:0301c16": "　若人心念法　　是名善命人",
    "T53n2122_005:0301c17": "　不離念法故　　是為命中命",
    "T53n2122_005:0301c18": "　若人心念僧　　是名善命人",
    "T53n2122_005:0301c19": "　不離念僧故　　是為命中命",
    "T53n2122_005:0301c20": "又夜摩天中有三大士。常為放逸諸天而演",
    "T53n2122_005:0301c21": "說法。何等為三。一者夜摩天王牟修輪陀菩",
    "T53n2122_005:0301c22": "薩。二者善時鵝王菩薩。三者種種莊嚴孔雀",
    "T53n2122_005:0301c23": "王菩薩。是三大士。常為利他而演說法。或有",
    "T53n2122_005:0301c24": "令得聲聞菩提。或有令得緣覺菩提。",
    "T53n2122_005:0301c25": "受苦部第三",
    "T53n2122_005:0301c26": "今述諸經具明諸天趣苦光明色界無色界",
    "T53n2122_005:0301c27": "苦。上界雖勝仍有微苦。故成實論云。上二界",
    "T53n2122_005:0301c28": "中雖無麁苦而有微細苦。何以知之。四禪中",
    "T53n2122_005:0301c29": "說有行立臥。隨有四故。皆應有苦。又色界",
    "T53n2122_005:0302a01": "有眼耳身識。即此識中所有諸受。名為苦樂。",
    "T53n2122_005:0302a02": "從一威儀求一威儀。求一威儀故知有苦。又",
    "T53n2122_005:0302a03": "無理解愛著已報。失時大苦。如經中說。唯得",
    "T53n2122_005:0302a04": "道者將命終時無憂苦色。今既是凡寧無憂",
    "T53n2122_005:0302a05": "喜。論中無苦者。以苦相微故說言無。如食",
    "T53n2122_005:0302a06": "少鹽故言無鹽。非是一向唯樂無苦。由上界",
    "T53n2122_005:0302a07": "樂行寂滅不著不能發起麁貪恚瞋。故名無",
    "T53n2122_005:0302a08": "苦無樂。又無刀杖等苦故言無苦。非無微",
    "T53n2122_005:0302a09": "苦。故涅槃經云。世間雖有上妙清淨園林。然",
    "T53n2122_005:0302a10": "死屍處中則為不淨。眾共捨之不生愛著。色",
    "T53n2122_005:0302a11": "界亦爾。雖復淨妙。以有身故。諸佛菩薩悉共",
    "T53n2122_005:0302a12": "捨之。若不作此觀名不修身。故知有苦。又法",
    "T53n2122_005:0302a13": "句喻經云。有四比丘坐於樹下。共相問言。",
    "T53n2122_005:0302a14": "一切世間何者最苦。一人言。天下之苦無過",
    "T53n2122_005:0302a15": "婬慾。一人言。世間之苦無過飢渴。一人言。",
    "T53n2122_005:0302a16": "世間之苦無過瞋恚。一人言。天下之苦莫過",
    "T53n2122_005:0302a17": "驚怖。共諍苦義紛紜不止。佛知其言。往到其",
    "T53n2122_005:0302a18": "所問諸比丘。向論何事。即起作禮具白所論。",
    "T53n2122_005:0302a19": "佛言。比丘。汝等所論不究苦義。天下之苦莫",
    "T53n2122_005:0302a20": "過有身。飢渴寒熱瞋恚驚怖。色欲怨禍。皆由",
    "T53n2122_005:0302a21": "於身。夫身者。眾苦之本。患禍之元。勞心極慮",
    "T53n2122_005:0302a22": "憂畏萬端。三界蠕動更相殘害。吾我縛著生",
    "T53n2122_005:0302a23": "死不息。皆由身與。欲願離世苦當求寂滅。",
    "T53n2122_005:0302a24": "攝心守正泊然無想可得泥洹。此最為樂。故",
    "T53n2122_005:0302a25": "知未得聖智滅此三界之身。當非苦耶。問曰。",
    "T53n2122_005:0302a26": "色界有身有苦可爾。無色無形苦受何生。答",
    "T53n2122_005:0302a27": "曰。彼報精微凡小不覩。無其麁礙非無細色。",
    "T53n2122_005:0302a28": "廣論有無被在別章。故智度論云。上二界死",
    "T53n2122_005:0302a29": "時退時。生大懊惱。甚於下界。譬如極處墮摧",
    "T53n2122_005:0302b01": "碎爛。又成實論云。苦樂隨身至於四禪。憂喜",
    "T53n2122_005:0302b02": "隨心至於有頂。",
    "T53n2122_005:0302b03": "問曰。生上天者離惡積善。何故報盡即入三",
    "T53n2122_005:0302b04": "塗。答曰。凡夫無始已來惡業無窮。一日貪瞋",
    "T53n2122_005:0302b05": "尚受千形。況惡既多。暫伏結生。報福既盡",
    "T53n2122_005:0302b06": "昔業時熟。還墮三塗。何所致惑。故成實論云。",
    "T53n2122_005:0302b07": "人在色無色界謂是涅槃。臨命盡時。見欲色",
    "T53n2122_005:0302b08": "中陰。即生邪見。謂無涅槃。謗無上法。當知彼",
    "T53n2122_005:0302b09": "中有不善業。又智度論云。非有想非無想天",
    "T53n2122_005:0302b10": "中死墮阿鼻地獄中。故知三界輪轉皆苦。第",
    "T53n2122_005:0302b11": "三明欲界諸天苦者。謂彼天中鬪戰之時。遞",
    "T53n2122_005:0302b12": "相加害身心俱苦。若割股節斷而復生。斬",
    "T53n2122_005:0302b13": "首截腰則有死苦。如毘曇說欲界諸天有十",
    "T53n2122_005:0302b14": "業道離不律儀。雖天不害天。而害餘趣。亦",
    "T53n2122_005:0302b15": "有截手截足斷而還生。若斬首則死。展轉相",
    "T53n2122_005:0302b16": "奪。乃至十業道皆有。又福欲盡時。五衰相現",
    "T53n2122_005:0302b17": "則大憂惱。故涅槃經云。天上雖無大苦惱事。",
    "T53n2122_005:0302b18": "然其身體柔軟細滑。見五相時極受大苦。如",
    "T53n2122_005:0302b19": "地獄苦等無差別。如和毒藥初美後苦。故正",
    "T53n2122_005:0302b20": "法念經偈云。",
    "T53n2122_005:0302b21": "　如蜜和毒藥　　是則不可食",
    "T53n2122_005:0302b22": "　天樂亦加是　　退沒時大苦",
    "T53n2122_005:0302b23": "　業盡懷憂惱　　捨離諸天女",
    "T53n2122_005:0302b24": "　退時大苦惱　　不可得譬喻",
    "T53n2122_005:0302b25": "　善業欲盡時　　如燈焰欲滅",
    "T53n2122_005:0302b26": "　不知何所趣　　心生大苦惱",
    "T53n2122_005:0302b27": "　天上欲退時　　心生大苦惱",
    "T53n2122_005:0302b28": "　地獄眾苦毒　　十六不及一",
    "T53n2122_005:0302b29": "　一切諸焰輪　　愛力之所作",
    "T53n2122_005:0302c01": "　愛鎖縛眾生　　至諸險惡道",
    "T53n2122_005:0302c02": "　三界如轉輪　　業繫輪不斷",
    "T53n2122_005:0302c03": "　是故捨愛欲　　離欲得涅槃",
    "T53n2122_005:0302c04": "又涅槃經云。雖復得梵天之身乃至非想非",
    "T53n2122_005:0302c05": "非想天。命終之時還墮三惡道中。雖為四天",
    "T53n2122_005:0302c06": "王乃至他化自在天身。命終生於畜生道中。",
    "T53n2122_005:0302c07": "或為師子虎兕豺狼象馬牛驢等。故知天報",
    "T53n2122_005:0302c08": "盡時其身大苦。既有斯難即須披誠疏條此",
    "T53n2122_005:0302c09": "業懺令伏滅。若人造罪受報盡已。後時修善",
    "T53n2122_005:0302c10": "設生天上。由昔餘殃天中微受。故正法念經",
    "T53n2122_005:0302c11": "云。若於先世有偷盜業。爾時自見諸天女等。",
    "T53n2122_005:0302c12": "奪其所著莊嚴之具。奉餘天子。若於先世有",
    "T53n2122_005:0302c13": "妄語業。諸天女等聞其所說生顛倒解。謂其",
    "T53n2122_005:0302c14": "惡罵。若於先世以酒施於持戒之人。或破禁",
    "T53n2122_005:0302c15": "戒而自飲酒。或作麴釀。臨命終時。其心悶",
    "T53n2122_005:0302c16": "亂。失於正念。墮於地獄。若於先世有殺生",
    "T53n2122_005:0302c17": "業。壽命短促速疾命終。若於先世有邪婬業。",
    "T53n2122_005:0302c18": "見諸天女皆悉捨已。共餘天子互相娛樂。是",
    "T53n2122_005:0302c19": "則名曰五衰相也。以其持戒五種缺故。業網",
    "T53n2122_005:0302c20": "所縛受此業報。又天帝釋復觀業果於殿中。",
    "T53n2122_005:0302c21": "叫喚大地獄十八隔處。殺生偷盜邪婬妄語",
    "T53n2122_005:0302c22": "業。墮此地獄具受眾苦。從地獄出生餓鬼中。",
    "T53n2122_005:0302c23": "壽命長遠。從餓鬼中死生畜生中。互相殘害。",
    "T53n2122_005:0302c24": "從畜生中死。若生人中。身色憔悴無有威",
    "T53n2122_005:0302c25": "德。若有餘業得生天中。身量形貌皆悉減劣。",
    "T53n2122_005:0302c26": "一切眾寶莊嚴之具光明微少。不為天女之",
    "T53n2122_005:0302c27": "所愛敬。天女背叛。捨至餘天。智慧薄少心不",
    "T53n2122_005:0302c28": "正直。為餘天子之所輕笑。若諸天眾與阿修",
    "T53n2122_005:0302c29": "羅鬪戰之時。為他所殺。以餘業故。◎",
    "T53n2122_005:0303a01": "◎報謝部第四",
    "T53n2122_005:0303a02": "依新婆沙論云。諸天中將命終位。先有二種",
    "T53n2122_005:0303a03": "五衰相現。一小。二大。云何名為小五衰相。一",
    "T53n2122_005:0303a04": "者諸天往來轉動。從嚴身具出五樂聲。善奏",
    "T53n2122_005:0303a05": "樂人所不能及。將命終位此聲不起。有說。復",
    "T53n2122_005:0303a06": "出不如意聲。二者諸天身光赫奕晝夜相照。",
    "T53n2122_005:0303a07": "身無有影。將命終時身光微昧。有說。全滅",
    "T53n2122_005:0303a08": "身影便現。三者諸天膚體細滑入香池浴。纔",
    "T53n2122_005:0303a09": "出水時水不著身。如蓮華葉。將命終位水便",
    "T53n2122_005:0303a10": "著身。四者諸天種種境界悉皆殊妙漂脫諸",
    "T53n2122_005:0303a11": "根。如旋火輪不得暫住。將命終位專著一",
    "T53n2122_005:0303a12": "境。經於多時不能捨離。五者諸天身力強盛",
    "T53n2122_005:0303a13": "眼甞不瞬。將命終時身力虛劣。眼便數瞬。云",
    "T53n2122_005:0303a14": "何為大五衰相。一者衣服先淨今穢。二者華",
    "T53n2122_005:0303a15": "冠先盛今萎。三者兩腋忽然流汗。四者身體",
    "T53n2122_005:0303a16": "欻生臭氣。五者不樂安住本座。前五衰相現",
    "T53n2122_005:0303a17": "已或可轉。時天帝釋以有五種小衰相現。不",
    "T53n2122_005:0303a18": "久當有大衰相現。心生怖畏作是念言。誰能",
    "T53n2122_005:0303a19": "救我如是衰厄。後當歸依。便自了知。除佛世",
    "T53n2122_005:0303a20": "尊無能救護。尋詣佛所求哀請救。佛為說法。",
    "T53n2122_005:0303a21": "便得見諦。令彼衰相一時皆滅。故於佛前歡",
    "T53n2122_005:0303a22": "喜踊躍。作諸愛語說此伽他曰。",
    "T53n2122_005:0303a23": "　大仙應當知　　我即於此座",
    "T53n2122_005:0303a24": "　還得天壽命　　唯願尊憶持",
    "T53n2122_005:0303a25": "又折伏羅漢經云。昔忉利天宮有一天。壽命",
    "T53n2122_005:0303a26": "垂盡有七種瑞現。一項中光滅。二頭上華萎。",
    "T53n2122_005:0303a27": "三面色變。四衣上有塵。五腋下汗出。六身形",
    "T53n2122_005:0303a28": "瘦。七離本座。即自思惟。壽終之後下生鳩夷",
    "T53n2122_005:0303a29": "那竭國疥癩母猪腹中作豚。甚預愁苦不知",
    "T53n2122_005:0303b01": "何計。餘天語言。今佛在此為眾說法。唯佛能",
    "T53n2122_005:0303b02": "脫卿之罪耳。即到佛所稽首作禮未及發問。",
    "T53n2122_005:0303b03": "佛知告曰。一切萬物皆歸無常。汝素所知。何",
    "T53n2122_005:0303b04": "為憂愁。得離豚身常誦三自歸。如是三日却",
    "T53n2122_005:0303b05": "後七日天即壽盡下生維耶離國。作長者家",
    "T53n2122_005:0303b06": "子。在母胞胎日三自歸。始生墮地亦跪自歸。",
    "T53n2122_005:0303b07": "其母免身又無惡露。母傍侍婢怖而棄走。",
    "T53n2122_005:0303b08": "母亦深怪。謂之熒惑意欲殺之。父知貴子令",
    "T53n2122_005:0303b09": "好養之。年向七歲與其輩類於道邊戲。遇舍",
    "T53n2122_005:0303b10": "利目連。兒前作禮。眾聖驚怪。具說天上事。",
    "T53n2122_005:0303b11": "此兒請佛到家。佛為說經。兒及父母內外親",
    "T53n2122_005:0303b12": "屬皆得阿惟越致。此云不退(依經天有多種。具如前三界篇中三十",
    "T53n2122_005:0303b13": "二門說。今對六道略述四門)。",
    "T53n2122_005:0303b14": "感應緣(略引六驗)",
    "T53n2122_005:0303b15": "晉居士史世光晉沙門釋惠嵬宋侖",
    "T53n2122_005:0303b16": "氏有二女魏沙門釋曇鸞魏居士椽弦",
    "T53n2122_005:0303b17": "超梁沙門釋慧韶",
    "T53n2122_005:0303b18": "夫十惡緣巨易或心塗。萬善力微難感靈性。",
    "T53n2122_005:0303b19": "姦心頻發凶狀屢聞。正法罕逢教沈道喪。所",
    "T53n2122_005:0303b20": "以一息不追則萬劫永別。剎那暫隔則千代",
    "T53n2122_005:0303b21": "長離。良由信毀相競善惡交侵。愚惑之徒輕",
    "T53n2122_005:0303b22": "舉邪風。淳正之輩時遭佞逼。所以教流震旦",
    "T53n2122_005:0303b23": "六百餘年。崔赫周虐三被殘屏。禍不放踵。",
    "T53n2122_005:0303b24": "殃及己身。致招感應之徵。善惡之報。是以建",
    "T53n2122_005:0303b25": "安感夢而疾瘳。文宣降靈而病愈。吳王圍寺",
    "T53n2122_005:0303b26": "舍利浮光。齊主行刑刀尋刃斷。宇文毀僧而",
    "T53n2122_005:0303b27": "瘡潰。拓拔廢寺而膿流。孫皓溺像而陰疼。赫",
    "T53n2122_005:0303b28": "連兇頑而震死。古今善惡禍福徵祥。廣如宣",
    "T53n2122_005:0303b29": "驗冥祥報應感通冤魂幽明搜神旌異法苑弘",
    "T53n2122_005:0303c01": "明經律異相三寶徵應聖迹歸心西國行傳名",
    "T53n2122_005:0303c02": "僧高僧冥報拾遺等。卷盈數百不可備列。傳",
    "T53n2122_005:0303c03": "之典謨。懸諸日月。足使目覩。唐猜來惑。故",
    "T53n2122_005:0303c04": "經曰。行善得善報。行惡得惡報。易曰。積善之",
    "T53n2122_005:0303c05": "家必有餘慶。積惡之家必有餘殃。信知善惡",
    "T53n2122_005:0303c06": "之報影響相從。苦樂之徵猶來相剋。余尋傳",
    "T53n2122_005:0303c07": "記四千有餘。故簡靈驗各題篇末。若不引證",
    "T53n2122_005:0303c08": "邪病難除。餘之不盡。冀補茲處。",
    "T53n2122_005:0303c09": "晉史世光者。襄陽人也。咸和八年於武昌死。",
    "T53n2122_005:0303c10": "七日沙門支法山轉小品。疲而微臥。聞靈座",
    "T53n2122_005:0303c11": "上如有人聲。史家有婢字張信。見世光在座",
    "T53n2122_005:0303c12": "上著衣帢具如平生。語信云。我本應墮龍",
    "T53n2122_005:0303c13": "中。支和上為我轉經。曇護曇堅迎我上第七",
    "T53n2122_005:0303c14": "梵天快樂處矣。護堅並是山之沙彌已亡者",
    "T53n2122_005:0303c15": "也。後支法山復往為轉大品。又來在座。世",
    "T53n2122_005:0303c16": "光生時以二幡供養。時在寺中乃呼張信持",
    "T53n2122_005:0303c17": "幡送我。信曰。諾。便絕死。將信持幡。俱西北",
    "T53n2122_005:0303c18": "飛。上一青山如琉璃色。到山頂望見天門。",
    "T53n2122_005:0303c19": "光乃自提幡遣信令還。與一青香如巴豆。曰",
    "T53n2122_005:0303c20": "以上支和上。信未還。便遙見世光直入天",
    "T53n2122_005:0303c21": "門。信復道而還。倐忽蘇活。亦不復見手中香",
    "T53n2122_005:0303c22": "也。幡亦故在寺中。世光與信於家去時。其六",
    "T53n2122_005:0303c23": "歲兒見之指語祖母曰。阿郎飛上天。婆為見",
    "T53n2122_005:0303c24": "不。世光後復與天人十餘。俱還其家徘徊而",
    "T53n2122_005:0303c25": "去。每來必見簪帢。去必露髻。信問之。答曰。",
    "T53n2122_005:0303c26": "天上有冠不著此也。後乃著天冠。與群天人",
    "T53n2122_005:0303c27": "鼓琴行歌。徑上母堂。信問。何用屢來。曰我來",
    "T53n2122_005:0303c28": "欲使汝輩知罪福也。亦兼娛樂阿母。琴音清",
    "T53n2122_005:0303c29": "妙不類世聲。家人小大悉得聞之。然聞其聲",
    "T53n2122_005:0304a01": "如隔壁障。不得親察也。唯信聞之獨分明焉。",
    "T53n2122_005:0304a02": "有頃去。信自送見光入一黑門。有頃來出",
    "T53n2122_005:0304a03": "謂信曰。舅在此日見榜撻楚痛難勝。省視還",
    "T53n2122_005:0304a04": "也。舅坐犯殺罪。故受此報。可告舅母會僧",
    "T53n2122_005:0304a05": "轉經。當稍免脫。舅即輕車將軍報終也(右一出冥祥記)。",
    "T53n2122_005:0304a06": "晉長安釋慧嵬。不知何人。止長安大寺戒行",
    "T53n2122_005:0304a07": "澄潔。多栖處山谷。修禪定之業。有一無頭鬼",
    "T53n2122_005:0304a08": "來。嵬神色無變。乃謂鬼曰。汝無頭。便無頭痛",
    "T53n2122_005:0304a09": "之患。一何快哉。鬼便隱形。復作無腹鬼來。但",
    "T53n2122_005:0304a10": "有手足。嵬又曰。汝既無腹。便無五藏之憂。一",
    "T53n2122_005:0304a11": "何樂哉。須臾復作異形。嵬皆隨言遣之。後久",
    "T53n2122_005:0304a12": "時天甚寒雪。有一女子來求寄宿。形貌端正。",
    "T53n2122_005:0304a13": "衣服鮮明。姿媚柔雅。自稱天女。以上人有德。",
    "T53n2122_005:0304a14": "天遣我來以相慰喻。談欲言勸動其意。嵬執",
    "T53n2122_005:0304a15": "志貞確一心無擾。乃謂女曰。吾心若死灰。無",
    "T53n2122_005:0304a16": "以革囊見試。女遂陵雲而逝。顧謂歎曰。海",
    "T53n2122_005:0304a17": "水可竭。須彌可傾。彼上人者秉志堅貞。後以",
    "T53n2122_005:0304a18": "晉隆安三年。與法顯俱游西域。不知所終。續",
    "T53n2122_005:0304a19": "有釋賢護。姓孫。涼州人。來止廣漢閻興寺。",
    "T53n2122_005:0304a20": "常習禪為業。又善律行纖豪無缺。以晉隆安",
    "T53n2122_005:0304a21": "五年卒。臨亡口出五色光明。照滿寺內。遺言",
    "T53n2122_005:0304a22": "使燒身。弟子行之。既而支節都盡。唯手一指",
    "T53n2122_005:0304a23": "不然。因埋之塔下(右一出梁朝高僧傳)。",
    "T53n2122_005:0304a24": "宋侖氏二女。東官曾城人也。是時祖姊妹。元",
    "T53n2122_005:0304a25": "嘉九年。姊年十歲。妹年九歲。里越愚蒙未知",
    "T53n2122_005:0304a26": "經法。忽以二月八日。並失所在。三日而歸粗",
    "T53n2122_005:0304a27": "說見佛。九月十五日又失。一旬還作外國語。",
    "T53n2122_005:0304a28": "誦經及梵書。見西域沙門便相開解。明年",
    "T53n2122_005:0304a29": "正月十五日忽復失去。田間作人云。見其從",
    "T53n2122_005:0304b01": "風徑飄上天。父母號懼祀神求福。既而經月",
    "T53n2122_005:0304b02": "乃反。剃頭為尼。被服法衣。持髮而歸自說。",
    "T53n2122_005:0304b03": "見佛及比丘尼曰。汝宿世因緣應為我弟子。",
    "T53n2122_005:0304b04": "舉手摩頭髮因墮落。與其法名。大曰法緣。小",
    "T53n2122_005:0304b05": "曰法綵。臨遣還曰。可作精舍。當與汝經法",
    "T53n2122_005:0304b06": "也。女既歸家即毀除鬼座。繕立精廬夜齋",
    "T53n2122_005:0304b07": "誦。夕中每有五色光明。流泛峯嶺若燈燭",
    "T53n2122_005:0304b08": "云。女曰。此後容止華雅音制詮正。上京風",
    "T53n2122_005:0304b09": "調不能過也。刺史韋朗就里並迎供養。聞其",
    "T53n2122_005:0304b10": "談說甚敬異焉。於是溪里皆知奉法(右一出冥祥記)。",
    "T53n2122_005:0304b11": "魏西河石壁谷玄中寺沙門曇鸞。未詳氏族。",
    "T53n2122_005:0304b12": "雁門人。家近五臺山。神迹靈異怪逸于民。鸞",
    "T53n2122_005:0304b13": "因患氣疾。周行醫療。行至汾川秦陵故墟。入",
    "T53n2122_005:0304b14": "城東門上望青雲。忽見天門洞開。六欲階",
    "T53n2122_005:0304b15": "位。上下重復。歷然鸞覩。由斯疾愈。後往江",
    "T53n2122_005:0304b16": "南陶隱居處。求覓仙方冀益長壽。及屆山所",
    "T53n2122_005:0304b17": "接對欣然。便以仙方十卷用酬來意。還至浙",
    "T53n2122_005:0304b18": "江。有鮑郎子神者。一鼓涌浪七日便止。正值",
    "T53n2122_005:0304b19": "波初無由得渡。鸞便往廟所以情祈告。必如",
    "T53n2122_005:0304b20": "所請當為起廟。須臾神即現形。狀如二十。來",
    "T53n2122_005:0304b21": "告鸞曰。若欲渡者明旦當得。願不食言。及",
    "T53n2122_005:0304b22": "至明晨。濤由鼓怒。纔入船裏恬然安靜。依",
    "T53n2122_005:0304b23": "斯達到。梁帝見重。因出勅為江神更起靈廟。",
    "T53n2122_005:0304b24": "後辭帝還魏境。欲往名山依方修治。行至洛",
    "T53n2122_005:0304b25": "下。逢中國三藏菩提流支。鸞往啟曰。佛法頗",
    "T53n2122_005:0304b26": "有長生不死法勝此土仙經者乎。支唾地告",
    "T53n2122_005:0304b27": "曰。是何言歟。非相比也。此方何處有長生不",
    "T53n2122_005:0304b28": "死法。縱得長年少時不死。終輪三有。即以",
    "T53n2122_005:0304b29": "觀經授之曰此大仙方。依之修行當得解脫",
    "T53n2122_005:0304c01": "生死永絕輪迴。後移住汾州北山石壁玄中",
    "T53n2122_005:0304c02": "寺。一心依經作淨土業。春秋六十有七。臨至",
    "T53n2122_005:0304c03": "終日。幡華幢蓋高映院宇。香氣蓬勃音聲繁",
    "T53n2122_005:0304c04": "鬧。預登寺者並同矚之。以魏興和四年。卒於",
    "T53n2122_005:0304c05": "平遙山寺。年六十有七(右一出梁高僧傳)。",
    "T53n2122_005:0304c06": "魏濟北郡從事椽弦超。字義起。以嘉平中。",
    "T53n2122_005:0304c07": "夜獨宿夢有神女來從之。自稱天玉女。東郡",
    "T53n2122_005:0304c08": "人。姓成公。字知瓊。早失父母。天帝哀其孤",
    "T53n2122_005:0304c09": "苦。遣令下嫁從夫。當其夢也精爽感寤。嘉其",
    "T53n2122_005:0304c10": "美異非常人之容。覺寤欽想。若存若亡。如此",
    "T53n2122_005:0304c11": "三四夕。顯然來游。駕輜軿從八婢。服綾羅",
    "T53n2122_005:0304c12": "綺繡之衣。姿顏容體狀若飛仙。自言。年七十。",
    "T53n2122_005:0304c13": "視之如十五六女。車上有壺榼。清白琉璃。五",
    "T53n2122_005:0304c14": "具飲啖。奇異饌具。遂下酒啖。與義起共飲食。",
    "T53n2122_005:0304c15": "謂義起曰。我天上玉女。見遣下嫁故來從君。",
    "T53n2122_005:0304c16": "不謂君德。宿時感運宜為夫婦。不能有益亦",
    "T53n2122_005:0304c17": "不為損。然行來常可得駕輕車乘肥馬。飲食",
    "T53n2122_005:0304c18": "常得遠味異膳。繒素可得充用不乏。然我神",
    "T53n2122_005:0304c19": "人。不為君子。亦無妬忌之性。不害君婚姻之",
    "T53n2122_005:0304c20": "義。遂為夫婦。贈其詩一篇。其文曰。",
    "T53n2122_005:0304c21": "飄颻浮勃述。[敖-十+土]曹雲石滋。芝英不須潤。至德",
    "T53n2122_005:0304c22": "與時期。神仙豈虛降。應運來相之。納我榮五",
    "T53n2122_005:0304c23": "族。送我致禍災。",
    "T53n2122_005:0304c24": "此其詩之大較。其文二百餘言不能悉錄。並",
    "T53n2122_005:0304c25": "注易七卷占卜吉凶等。義起皆運其旨。作夫",
    "T53n2122_005:0304c26": "婦經七八年。父母為義起取婦之後。分日而",
    "T53n2122_005:0304c27": "嫌。分夕而寢。夜來晨去。儵忽若飛。唯義起見",
    "T53n2122_005:0304c28": "之。餘人不見。雖居闇室輒聞人聲。常見蹤跡。",
    "T53n2122_005:0304c29": "然不覩其形。後人怪問。漏泄其事。玉女遂便",
    "T53n2122_005:0305a01": "求去云。我神人也。雖與君交不願人見。而君",
    "T53n2122_005:0305a02": "性疏漏。我往與君積年交結。恩義不輕。一",
    "T53n2122_005:0305a03": "旦分別豈不愴恨。勢不得久各努力。呼侍御",
    "T53n2122_005:0305a04": "人。下酒啖食。發簶取織成裙衫兩腰。賜與義",
    "T53n2122_005:0305a05": "起。又贈詩一首。把臂告辭涕泠流離。肅然昇",
    "T53n2122_005:0305a06": "車去若迅飛。義起憂感積日殆至委頓。後",
    "T53n2122_005:0305a07": "到濟北魚山陌上。西行遙望曲道頭有一馬",
    "T53n2122_005:0305a08": "車。似知瓊。馳前到。果是玉女也。遂披帷相",
    "T53n2122_005:0305a09": "見。前悲後喜。控左授接同乘至洛。遂為室家",
    "T53n2122_005:0305a10": "剋復舊好。至于太康中猶在。但不日日往",
    "T53n2122_005:0305a11": "來。每於三月三日五月五日七月七日九月",
    "T53n2122_005:0305a12": "九日旦十五日。輒下往來經宿而去。張茂先",
    "T53n2122_005:0305a13": "為作神女賦(右一出搜神記)。",
    "T53n2122_005:0305a14": "梁蜀郡龍淵寺沙門慧韶。姓陳。本頴川太丘",
    "T53n2122_005:0305a15": "人。少欲多智聰敏不群。春秋五十。卒於本",
    "T53n2122_005:0305a16": "寺摩訶衍堂中。時成都民應始豐賢者。因病",
    "T53n2122_005:0305a17": "氣絕。而心上煖。五日方醒。云。被攝至閻羅",
    "T53n2122_005:0305a18": "王聞處分。云迎法師。須臾便至。王下殿合掌",
    "T53n2122_005:0305a19": "頂禮。更無言說。唯書文書作一大政之字。韶",
    "T53n2122_005:0305a20": "出外坐於曠路樹下見一少童。以漆柳箕擎",
    "T53n2122_005:0305a21": "生袈裟。令韶著之。有十僧來迎。豐識和慈二",
    "T53n2122_005:0305a22": "禪師。幡蓋烈道騰虛而去。又當終夕有安",
    "T53n2122_005:0305a23": "浦寺尼久病悶絕。醒云。送韶法師及五百僧。",
    "T53n2122_005:0305a24": "登七寶梯到天宮殿講堂中。其地如水精床",
    "T53n2122_005:0305a25": "席華整。亦有麈尾机案。蓮華滿池。韶就座談",
    "T53n2122_005:0305a26": "說。少時便起。送別者令歸。其生滅冥祥感見",
    "T53n2122_005:0305a27": "類此。以天監二年七月三日。卒于龍淵寺。春",
    "T53n2122_005:0305a28": "秋五十有四(右一出梁高僧傳)。",
    "T53n2122_005:0305a29": "人道部(此別八部)",
    "T53n2122_005:0305b01": "述意部會名部住處部業因部貴",
    "T53n2122_005:0305b02": "賤部貧富部受苦部",
    "T53n2122_005:0305b03": "述意部第一",
    "T53n2122_005:0305b04": "夫論人道之中。身形浮偽多諸罪業。喜造愆",
    "T53n2122_005:0305b05": "瑕。仁智道消恩良義絕。所以崔抒弑君。",
    "T53n2122_005:0305b06": "高臣害父。七雄並爭。萬國連蹤。互騁憍",
    "T53n2122_005:0305b07": "奢各衒婬蕩。淳風永盡美化不行。三毒競興",
    "T53n2122_005:0305b08": "十纏爭發。四流浩漫五蓋幽深。顛倒無明轉",
    "T53n2122_005:0305b09": "復滋甚。遂使生同險樹命等危城。口蜜易消",
    "T53n2122_005:0305b10": "井藤難久。壠頭松下哭響摧殘。廣巷重門悲",
    "T53n2122_005:0305b11": "聲嗚咽。今為人中悉皆懺悔。絓是圓首方足",
    "T53n2122_005:0305b12": "上智下愚。西盡瞿耶東極于逮。北窮單越。南",
    "T53n2122_005:0305b13": "罄閻浮。乃至板屋氈帷。文身被髮。飲血茹毛。",
    "T53n2122_005:0305b14": "巢居穴處。雕蹄黑齒。倒住傍行。弱水毛浮。危",
    "T53n2122_005:0305b15": "峯繩度。邊城遠戍。裝甲負戈。繫縛鎖囚。擔",
    "T53n2122_005:0305b16": "金捧木。並願各修禮讓。人氣孝慈。息放蕩",
    "T53n2122_005:0305b17": "之心。斷荒婬之色。質齊金石體類嵩華。八",
    "T53n2122_005:0305b18": "苦不侵九橫長遣也。",
    "T53n2122_005:0305b19": "會名部第二",
    "T53n2122_005:0305b20": "如婆沙論中釋。人名止息意。故名為人。謂六",
    "T53n2122_005:0305b21": "趣之中能止息意。故名為人。謂於六趣之中。",
    "T53n2122_005:0305b22": "能止息煩惱惡亂之意。莫過於人。故稱止息",
    "T53n2122_005:0305b23": "意也。又人者忍也。謂於世間違順情能安忍。",
    "T53n2122_005:0305b24": "故名為忍。又立世阿毘曇論云。何故人道名",
    "T53n2122_005:0305b25": "摩[少/兔]沙。此有八義。一聰明故。二為勝故。三",
    "T53n2122_005:0305b26": "意微細故。四正覺故。五智慧增上故。六能別",
    "T53n2122_005:0305b27": "虛實故。七聖道正器故。八聰慧業所生故。說",
    "T53n2122_005:0305b28": "人道為摩[少/兔]沙。又新婆沙論。問何故此趣名",
    "T53n2122_005:0305b29": "末奴沙。答昔有轉輪王。名曼犾多。告諸人曰。",
    "T53n2122_005:0305c01": "汝等欲有所作。應先思惟稱量觀察。爾時人",
    "T53n2122_005:0305c02": "即如王教欲有所作。皆先思惟稱量觀察。便",
    "T53n2122_005:0305c03": "於種種工巧業處。而得善巧。以能用意思惟",
    "T53n2122_005:0305c04": "觀察所作事故。名末奴沙。有說。先造作增長",
    "T53n2122_005:0305c05": "下身語意妙行。往彼生。令彼生相續。故名人",
    "T53n2122_005:0305c06": "趣。有說。多憍慢故名人。以五趣中憍慢多者",
    "T53n2122_005:0305c07": "無如人故。有說。能寂靜意故名人。以五趣中",
    "T53n2122_005:0305c08": "能寂靜意無如人者。故契經說。人有三事勝",
    "T53n2122_005:0305c09": "於諸天。一勇猛。二憶念。三梵行。",
    "T53n2122_005:0305c10": "住處部第三",
    "T53n2122_005:0305c11": "如新婆沙論云。此四天下人住四大洲。謂贍",
    "T53n2122_005:0305c12": "部洲。毘提訶洲。瞿陀尼洲。拘盧洲。亦住八中",
    "T53n2122_005:0305c13": "洲。何等為八。謂拘盧洲有二眷屬。一矩拉",
    "T53n2122_005:0305c14": "婆洲。二憍拉婆洲。毘提訶洲有二眷屬。一提",
    "T53n2122_005:0305c15": "訶洲。二蘇訶洲。瞿陀尼洲有二眷屬。一舍搋",
    "T53n2122_005:0305c16": "洲。二嗢怛羅漫怛里挐洲。贍部洲有二眷",
    "T53n2122_005:0305c17": "屬。一遮末羅洲。二筏羅遮末羅洲。此八洲中",
    "T53n2122_005:0305c18": "人形短小。如此方侏儒。有說。七洲是人所",
    "T53n2122_005:0305c19": "住。遮末羅洲。唯邏剎娑居此。有說。此所說八",
    "T53n2122_005:0305c20": "即是四大洲之異名。以一一洲皆有二異名",
    "T53n2122_005:0305c21": "故。如是說者應如初說此八中洲一一復有",
    "T53n2122_005:0305c22": "五百小洲以為眷屬。於中或有人住。或非人",
    "T53n2122_005:0305c23": "住。或有空者也。",
    "T53n2122_005:0305c24": "問曰。人趣形貌云何。答曰。其形上立。然贍部",
    "T53n2122_005:0305c25": "洲人面如車箱。毘提訶人面如半月。瞿陀尼",
    "T53n2122_005:0305c26": "人面如滿月。拘盧洲人面如方池。",
    "T53n2122_005:0305c27": "問曰。語言云何。答曰。世界初成一切皆作聖",
    "T53n2122_005:0305c28": "語。後以飲食時有情不平等故。及諂誑增上",
    "T53n2122_005:0305c29": "故。便有種種語。乃至有不能言者。",
    "T53n2122_005:0306a01": "業因部第四",
    "T53n2122_005:0306a02": "依業報差別經中。作四句分別。一者有業得",
    "T53n2122_005:0306a03": "身樂報而心不樂。如有福凡夫。二者有業得",
    "T53n2122_005:0306a04": "心樂報而身不樂。如薄福羅漢。三者有業得",
    "T53n2122_005:0306a05": "身心俱樂。如有福羅漢。四者有業得身心俱",
    "T53n2122_005:0306a06": "不樂。如薄福凡夫。諸如此等。皆悉報得此苦",
    "T53n2122_005:0306a07": "樂也。",
    "T53n2122_005:0306a08": "又菩薩藏經云。爾時世尊告賢守長者曰。長",
    "T53n2122_005:0306a09": "者當知。我觀世間一切眾生。為十苦事之所",
    "T53n2122_005:0306a10": "逼迫。何謂為十。一者生苦逼迫。二者老苦逼",
    "T53n2122_005:0306a11": "迫。三者病苦逼迫。四者死苦逼迫。五者愁苦",
    "T53n2122_005:0306a12": "逼迫。六者怨苦逼迫。七者苦受逼迫。八者憂",
    "T53n2122_005:0306a13": "逼迫。九者痛惱逼迫。十者生死流轉大苦之",
    "T53n2122_005:0306a14": "所逼迫。我見如是十種苦事逼迫眾生。為得",
    "T53n2122_005:0306a15": "阿耨菩提出離如是逼迫事故。以淨信心捨",
    "T53n2122_005:0306a16": "釋氏家。趣無上道。復次長者。我觀世間一切",
    "T53n2122_005:0306a17": "眾生。於無數劫。具造百千那庾多拘胝過失。",
    "T53n2122_005:0306a18": "常為十種大毒箭所中。何謂為十。一者愛毒",
    "T53n2122_005:0306a19": "箭。二者無明毒箭。三者欲毒箭。四者貪毒箭。",
    "T53n2122_005:0306a20": "五者過失毒箭。六者愚癡毒箭。七者慢毒箭。",
    "T53n2122_005:0306a21": "八者見毒箭。九者有毒箭。十者無有毒箭。長",
    "T53n2122_005:0306a22": "者。我見眾生為於十種毒箭所中。求阿耨菩",
    "T53n2122_005:0306a23": "提。求斷如是毒箭故。以淨信心。捨釋氏家。趣",
    "T53n2122_005:0306a24": "無上道。",
    "T53n2122_005:0306a25": "貴賤部第五",
    "T53n2122_005:0306a26": "若以四方言之。則北欝單越無貴無賤。彼無",
    "T53n2122_005:0306a27": "僕使之殊。故無貴賤。餘之三方皆有貴賤。以",
    "T53n2122_005:0306a28": "有君臣庶民之別。大家僕使之殊故。有貴賤",
    "T53n2122_005:0306a29": "別類也。總束貴賤。合有六品。一貴中之貴。謂",
    "T53n2122_005:0306b01": "輪王等。貴中之次。謂粟散王等。三貴中之",
    "T53n2122_005:0306b02": "下。謂如百僚等。四賤中之賤。謂駘駑豎子",
    "T53n2122_005:0306b03": "等。五賤中之次。謂僕隷等。六賤中之下。謂姬",
    "T53n2122_005:0306b04": "妾等。麁束如是。細分難盡。",
    "T53n2122_005:0306b05": "貧富部第六",
    "T53n2122_005:0306b06": "若以四方言之。則北欝單越最富平等。東西",
    "T53n2122_005:0306b07": "二方處中。然有優劣。南閻浮提最貧。四方",
    "T53n2122_005:0306b08": "不同。如經具述。又閻浮提人貧富不定。各有",
    "T53n2122_005:0306b09": "三品。上者如轉輪王。總攝四方富包四海。一",
    "T53n2122_005:0306b10": "切所須無不備足。即如經說。輪王福力最",
    "T53n2122_005:0306b11": "大。若出世時。感五奇特。七寶來應。五奇特",
    "T53n2122_005:0306b12": "者。一者感於世界之中平正清淨流泉浴池",
    "T53n2122_005:0306b13": "處處皆有。二者感天甘露生於殿庭。王渴飲",
    "T53n2122_005:0306b14": "之身輕愈病。三者感大海水減一由旬。各於",
    "T53n2122_005:0306b15": "內畔涌出金沙之道。使王行之游四天下。四",
    "T53n2122_005:0306b16": "者感於牛頭之香生於海岸。王取燒之香氣",
    "T53n2122_005:0306b17": "劣盛。逆風遠聞四十里香。死者聞之悉皆還",
    "T53n2122_005:0306b18": "活。五者於迦真隣陀之鳥生於海中。王抱",
    "T53n2122_005:0306b19": "觸之身心猗適。勝過六欲天之樂。以斯義故。",
    "T53n2122_005:0306b20": "往生論說偈云。",
    "T53n2122_005:0306b21": "　寶性功德草　　柔軟左右旋",
    "T53n2122_005:0306b22": "　觸者生勝樂　　過迦真隣陀",
    "T53n2122_005:0306b23": "七寶具足千子雄猛(如前經說)。第二富中者。謂如",
    "T53n2122_005:0306b24": "粟散王等。第三富中下者。謂如樹提伽等",
    "T53n2122_005:0306b25": "(貪亦有三思之可解)。",
    "T53n2122_005:0306b26": "受苦部第七",
    "T53n2122_005:0306b27": "夫論人道。唯苦非樂。愚著為樂失者為苦。",
    "T53n2122_005:0306b28": "妄見為樂實見為苦。故付法藏經云。世間眾",
    "T53n2122_005:0306b29": "苦不可願樂。此身不堅腐敗危脆。猶如聚沫",
    "T53n2122_005:0306c01": "須臾變滅。端正容貌甚可愛著。衰老既至將",
    "T53n2122_005:0306c02": "安所在。外覆薄皮謂為嚴飾。膿血肉流惡",
    "T53n2122_005:0306c03": "露不淨。有為無常甚大迅速。一視息頃四百",
    "T53n2122_005:0306c04": "生滅。譬如虛空震雷起雲暴風卒起尋復散",
    "T53n2122_005:0306c05": "滅。五欲不堅亦復如是。共相愛樂安隱快",
    "T53n2122_005:0306c06": "樂。無常既至誰有存者。世間眾苦甚難久居。",
    "T53n2122_005:0306c07": "故知人身唯苦無常。理應生厭速求解脫。一",
    "T53n2122_005:0306c08": "切有為眾苦積聚。如癰如廁如箭入心。生老",
    "T53n2122_005:0306c09": "病死輪轉無際。無常敗壞速朽之法。如臨死",
    "T53n2122_005:0306c10": "囚。命不云遠。譬如牢獄人無可愛樂。猶路上",
    "T53n2122_005:0306c11": "菓眾所苦擲。此身可惡。會歸磨滅。烏鵲狐",
    "T53n2122_005:0306c12": "狼競共噉食。風吹日暴青爛臭處。髮毛牙齒",
    "T53n2122_005:0306c13": "狼藉在地。如此之身當何愛樂。宜勤方便速",
    "T53n2122_005:0306c14": "求解脫。縱使富貴如天終歸磨滅。外相似好",
    "T53n2122_005:0306c15": "內恒憂懼。故大莊嚴論云。如人著金鎖雖能",
    "T53n2122_005:0306c16": "繫於人。王位亦如是。恒有憂懼相。守護念",
    "T53n2122_005:0306c17": "苦失則大愁。猶以衣食遮故名樂。辛苦中",
    "T53n2122_005:0306c18": "橫生樂想。故賓頭盧為優陀延王。說法偈",
    "T53n2122_005:0306c19": "云。",
    "T53n2122_005:0306c20": "　王位雖尊嚴　　代謝不暫停",
    "T53n2122_005:0306c21": "　輕疾如電光　　須臾歸衰滅",
    "T53n2122_005:0306c22": "　王位極富逸　　愚者情愛樂",
    "T53n2122_005:0306c23": "　衰滅無時至　　苦劇過下賤",
    "T53n2122_005:0306c24": "　王者居高位　　名聞滿十方",
    "T53n2122_005:0306c25": "　端正甚可愛　　種種自嚴身",
    "T53n2122_005:0306c26": "　譬如臨死者　　著華鬘瓔珞",
    "T53n2122_005:0306c27": "　捨命未幾時　　王位亦如是",
    "T53n2122_005:0306c28": "　王者譬如王　　常懷諸恐怖",
    "T53n2122_005:0306c29": "　行住及坐時　　乃至一切時",
    "T53n2122_005:0307a01": "　於其親疎中　　恒有疑懼心",
    "T53n2122_005:0307a02": "　臣民宮妃后　　象馬及珍寶",
    "T53n2122_005:0307a03": "　國土諸所有　　一切是王物",
    "T53n2122_005:0307a04": "　諸王捨命時　　皆棄無隨者",
    "T53n2122_005:0307a05": "又涅槃經。佛說偈云。",
    "T53n2122_005:0307a06": "　一切諸世間　　生者皆歸死",
    "T53n2122_005:0307a07": "　壽命雖無量　　要必有終盡",
    "T53n2122_005:0307a08": "　夫盛必有衰　　合會有離別",
    "T53n2122_005:0307a09": "　壯年不久停　　盛色病所侵",
    "T53n2122_005:0307a10": "　命為死所吞　　無有法常住",
    "T53n2122_005:0307a11": "　諸王得自在　　勢力無等雙",
    "T53n2122_005:0307a12": "　一切皆遷滅　　壽命亦如是",
    "T53n2122_005:0307a13": "　眾苦輪無際　　流轉無休息",
    "T53n2122_005:0307a14": "　三界皆無常　　諸有無有樂",
    "T53n2122_005:0307a15": "　有道本性相　　一切皆空無",
    "T53n2122_005:0307a16": "　可壞法流動　　常有衰患者",
    "T53n2122_005:0307a17": "　恐怖諸過惡　　老病死衰惱",
    "T53n2122_005:0307a18": "　是諸無有邊　　易壞怨所侵",
    "T53n2122_005:0307a19": "　煩惱所纏裹　　猶如蠶處繭",
    "T53n2122_005:0307a20": "　何有智慧者　　而當樂是處",
    "T53n2122_005:0307a21": "　此身苦所集　　一切皆不淨",
    "T53n2122_005:0307a22": "　扼縛癰瘡等　　根本無義利",
    "T53n2122_005:0307a23": "　上至諸天身　　皆亦復如是",
    "T53n2122_005:0307a24": "　諸欲皆無常　　故我不貪著",
    "T53n2122_005:0307a25": "　離欲善思惟　　而證於真實",
    "T53n2122_005:0307a26": "故賓頭盧尊者語王云。大王。宜善觀察。何有",
    "T53n2122_005:0307a27": "五欲而得常者。何有王位而得久停。何有國",
    "T53n2122_005:0307a28": "界而不遷滅。何有珍寶而不散失。何有欲樂",
    "T53n2122_005:0307a29": "常恒不變。何有合會而不離散。一切五欲體。",
    "T53n2122_005:0307b01": "性實苦。皆從妄想而生於樂。故王位亦苦無",
    "T53n2122_005:0307b02": "安。如夢所見覺則知虛。是故智者應生厭離。",
    "T53n2122_005:0307b03": "即知一切內外所遷皆是無常。雖可麁細似",
    "T53n2122_005:0307b04": "異。然剎那不住是住是同。故經說。由色苦",
    "T53n2122_005:0307b05": "故。十時差別。一者膜時。二者泡時。三者皰",
    "T53n2122_005:0307b06": "時。四者肉團時。五者肢時。六者嬰孩時。七者",
    "T53n2122_005:0307b07": "童子時。八者少年時。九者盛壯時。十者衰老",
    "T53n2122_005:0307b08": "時。若非時無常。不應從膜乃至老死。良由三",
    "T53n2122_005:0307b09": "毒猛火燒心熾然不絕。故受斯苦(依經云人亦多種。具如前三",
    "T53n2122_005:0307b10": "界篇中四天下洲品類廣說也)。",
    "T53n2122_005:0307b11": "感應緣(略引一十八驗)",
    "T53n2122_005:0307b12": "春秋演孔圖曰。孔子長十尺大九圍。坐如",
    "T53n2122_005:0307b13": "蹲龍。立如牽牛。就之如昴如斗。",
    "T53n2122_005:0307b14": "吳越春秋曰。伍子胥見吳王僚。僚望其顏色",
    "T53n2122_005:0307b15": "甚可畏。一丈十圍。眉間一尺。王僚與語三",
    "T53n2122_005:0307b16": "日。辭無復者。胥知王好之。每入言語。偘偘有",
    "T53n2122_005:0307b17": "勇壯之氣。",
    "T53n2122_005:0307b18": "涼記曰。呂光。字世明。連結豪賢施與待士",
    "T53n2122_005:0307b19": "身長八尺四寸。目重童。左肘生肉。印性沈",
    "T53n2122_005:0307b20": "重。質略寬大有度量。時人莫之識。唯王猛布",
    "T53n2122_005:0307b21": "衣時異之曰。此非凡人。",
    "T53n2122_005:0307b22": "河圖玉版曰。從崑崙以北九萬里得龍伯國。",
    "T53n2122_005:0307b23": "人長三十丈。生萬八千歲而死。從崑崙以東",
    "T53n2122_005:0307b24": "得大秦國。人長十丈。從此以東十萬里得佻",
    "T53n2122_005:0307b25": "國。人長三丈五尺。從此國以東十萬里得中",
    "T53n2122_005:0307b26": "秦國。人長一丈。",
    "T53n2122_005:0307b27": "龍魚河圖曰。天之東西南北極。各有銅鐵額",
    "T53n2122_005:0307b28": "兵。長三千萬丈三千億萬人。天之東西南北",
    "T53n2122_005:0307b29": "極。各有金剛敢死力士。長三千萬丈三千億",
    "T53n2122_005:0307c01": "萬人。天中大平之都有甲都食鬼鐵面兵。長",
    "T53n2122_005:0307c02": "三千萬丈三千億萬人。",
    "T53n2122_005:0307c03": "鴻範五行傳曰。秦始皇時有大人。身長五",
    "T53n2122_005:0307c04": "丈足跡六尺夷狄服見於臨洮天。秦曰。",
    "T53n2122_005:0307c05": "勿大行夷狄之道將受其禍云。",
    "T53n2122_005:0307c06": "魏志曰。天竺國人皆長一丈八尺。車離國男",
    "T53n2122_005:0307c07": "女皆長八尺。",
    "T53n2122_005:0307c08": "魏志曰。咸熙二年襄武懸言。有大人現。長三",
    "T53n2122_005:0307c09": "丈餘。跡長三尺二寸。白髮著黃單衣黃巾柱",
    "T53n2122_005:0307c10": "杖呼民。王始語云。今當太平。",
    "T53n2122_005:0307c11": "神異經曰。東南有人焉。周行天下。其長七",
    "T53n2122_005:0307c12": "尺。腹圍如長。箕頭(箕頭髮煩亂也)不飲食。朝吞惡",
    "T53n2122_005:0307c13": "鬼三千暮吞三百。但吞不咋。此人以鬼為飯。",
    "T53n2122_005:0307c14": "以霧露為漿。名天郭。一名食邪(吞食邪鬼)一名黃",
    "T53n2122_005:0307c15": "父(今黃父鬼俗人依此人而名之)。",
    "T53n2122_005:0307c16": "神異經曰。西北海外有人焉。長二千里。兩脚",
    "T53n2122_005:0307c17": "中間相去千里。腹圍一千六百里。但飲酒五",
    "T53n2122_005:0307c18": "升(天酒甘露)不食五穀魚肉。忽有飢時向天乃飽。",
    "T53n2122_005:0307c19": "好游山海間。不犯百姓不干萬物。與天地同",
    "T53n2122_005:0307c20": "生。名無路之人(言無路者。高大不可為路)一名仁(禮曰仁人)一",
    "T53n2122_005:0307c21": "名信(禮曰信人)一名神(與天地俱生而不沒。故曰神也)。",
    "T53n2122_005:0307c22": "蜀王本記曰。秦襄王時。宕渠郡獻長人。長二",
    "T53n2122_005:0307c23": "十五丈六尺。",
    "T53n2122_005:0308a01": "外國圖曰。大秦國人長丈五尺。猨臂長脇好",
    "T53n2122_005:0308a02": "騎馲駝。",
    "T53n2122_005:0308a03": "詩含神霧曰。東北極有人。長九寸。國語曰。孔",
    "T53n2122_005:0308a04": "子曰。僬僥長三尺。短之至也。",
    "T53n2122_005:0308a05": "魏略西域傳曰。短人國在康居西北。男女皆",
    "T53n2122_005:0308a06": "長三尺。眾甚多。康居長老傳問。甞有商迷惑",
    "T53n2122_005:0308a07": "失道而到此國。國中甚多貝珠夜光明珠。商",
    "T53n2122_005:0308a08": "度此國。去康居可萬餘里。",
    "T53n2122_005:0308a09": "魏略曰。倭南有侏儒國。其人長三四尺。去女",
    "T53n2122_005:0308a10": "王國四千餘里。",
    "T53n2122_005:0308a11": "外國圖曰。僬僥國人長尺六寸。迎風則偃。背",
    "T53n2122_005:0308a12": "風則伏。眉目具足。但野宿。一曰僬僥長三尺。",
    "T53n2122_005:0308a13": "其國草木夏死而冬生。去九疑三萬里。",
    "T53n2122_005:0308a14": "列子曰。從中州以東四十萬里得僬僥國。人",
    "T53n2122_005:0308a15": "長一尺五寸東北極有人。名竫人。長九寸秦",
    "T53n2122_005:0308a16": "始皇二十六年。有大人身長五丈。足跡六尺",
    "T53n2122_005:0308a17": "夷狄皆伏。有十二人現于臨洮。孔子曰。僬僥",
    "T53n2122_005:0308a18": "長三尺。短之至也。長者不過十。數之極也。今",
    "T53n2122_005:0308a19": "有五丈之人。此則無類而生也。是歲秦初兼",
    "T53n2122_005:0308a20": "六國。喜以為瑞。鑄金人十二以像之。南戍五",
    "T53n2122_005:0308a21": "嶺。北築長城。西徑臨洮東至遼東。徑數千里。",
    "T53n2122_005:0308a22": "故大人先見於臨洮。明禍亂所起也。後十二",
    "T53n2122_005:0308a23": "年而秦亡也(右此一十七驗各依本錄記也)。",
    "T53n2122_005:0308a24": "王莽建國四年。池陽有小人景。長尺餘。或",
    "T53n2122_005:0308a25": "乘車或步行。操持萬物。大小各自稱三日",
    "T53n2122_005:0308a26": "止。管子曰。涸澤數百歲。谷之不水不絕者。",
    "T53n2122_005:0308a27": "生慶忌。慶忌者其狀若人。長四寸。衣黃冠戴",
    "T53n2122_005:0308a28": "黃蓋乘小馬好疾游。以其名呼之。可使千里",
    "T53n2122_005:0308a29": "外。一名反報。然池陽之景。或者慶忌也乎。",
    "T53n2122_005:0308b01": "又曰。涸小水精生蚳。蚳者一頭而兩身。其",
    "T53n2122_005:0308b02": "狀若蛇。長八尺。以其名呼之。可使取魚鼈",
    "T53n2122_005:0308b03": "(右二事。見搜神記)。◎",
    "T53n2122_005:0308b04": "◎脩羅部(此別七部)",
    "T53n2122_005:0308b05": "述意部會名部住處部業因部眷",
    "T53n2122_005:0308b06": "屬部衣食部戰鬪部",
    "T53n2122_005:0308b07": "述意部第一",
    "T53n2122_005:0308b08": "夫論脩羅道者。生此一途偏多諂曲。或稱兵",
    "T53n2122_005:0308b09": "鬪亂興師相伐。形容長大恒弊飢虛。體貌麁",
    "T53n2122_005:0308b10": "鄙每懷瞋毒。稜層可畏擁聳驚人。並出三頭",
    "T53n2122_005:0308b11": "重安八臂。跨山蹋海把日擎雲。天上求餐海",
    "T53n2122_005:0308b12": "中釀酒。如斯之類悉為歸依。經是阿須輪",
    "T53n2122_005:0308b13": "王。睒婆利等。毘摩質多之眷屬。佉羅騫馱之",
    "T53n2122_005:0308b14": "朋流。乃至婆稚羅睺之等侶。舍脂跋陀之氣",
    "T53n2122_005:0308b15": "類。並願除憍慢習離諂曲心。殿堂光明蘭藉",
    "T53n2122_005:0308b16": "豐滿。休兵息刃止恚防貪。無復兩刃之苦。",
    "T53n2122_005:0308b17": "永絕藕絲之痛。樂聞正法渴仰大乘。捨離弊",
    "T53n2122_005:0308b18": "惡之身。受端嚴之質。任持國境擁護邦家。興",
    "T53n2122_005:0308b19": "建法城。弘益慧日也。",
    "T53n2122_005:0308b20": "會名部第二",
    "T53n2122_005:0308b21": "云何名阿脩羅道者。依立世阿毘曇論釋云。",
    "T53n2122_005:0308b22": "阿脩羅者。以不能忍善不能下意。諦聽種種",
    "T53n2122_005:0308b23": "教化。其心不動。以憍慢故非善健兒。又非天",
    "T53n2122_005:0308b24": "故名阿脩羅。餘經亦云阿須倫。今依新婆沙",
    "T53n2122_005:0308b25": "論云。梵本正音名素洛。素洛是天。彼非天故。",
    "T53n2122_005:0308b26": "名阿素洛。復素洛名端正。彼非端正名阿素",
    "T53n2122_005:0308b27": "洛。又長阿含經云。脩羅生女端正生男多醜。",
    "T53n2122_005:0308b28": "故云不端正。或名不飲酒。此有二釋。一由過",
    "T53n2122_005:0308b29": "去持不飲酒戒。宿習餘力云不飲酒。二由本",
    "T53n2122_005:0308c01": "因好酒四天下採華布海釀酒不成變為鹹",
    "T53n2122_005:0308c02": "水。既不得酒乘便令斷。故云不飲酒神。婆",
    "T53n2122_005:0308c03": "沙論云。或說天趣。由諂曲覆故。無決定者。或",
    "T53n2122_005:0308c04": "說鬼趣。由有舍脂故。得與諸天交通。故伽陀",
    "T53n2122_005:0308c05": "經云。有鬼有畜有天。正法念經亦云。有鬼有",
    "T53n2122_005:0308c06": "畜。或云劣天。劣天者。是毘摩質多。毘摩質",
    "T53n2122_005:0308c07": "多者。此云響高。亦云穴居。謂大海水底。出大",
    "T53n2122_005:0308c08": "音聲。自唱云。我是毘摩質多。故云響高。居在",
    "T53n2122_005:0308c09": "海穴。故云穴居。",
    "T53n2122_005:0308c10": "住處部第三",
    "T53n2122_005:0308c11": "依正法念經云。脩羅居在五處住。一在地上",
    "T53n2122_005:0308c12": "眾相山中。其力最劣。二在須彌山北。入海",
    "T53n2122_005:0308c13": "二萬一千由旬有脩羅。名曰羅睺。統領無量",
    "T53n2122_005:0308c14": "阿脩羅眾。三復過二萬一千由旬有脩羅。名",
    "T53n2122_005:0308c15": "曰勇健。四復過二萬一千由旬有脩羅。名曰",
    "T53n2122_005:0308c16": "華鬘。復過二萬一千由旬有脩羅。名曰毘摩",
    "T53n2122_005:0308c17": "質多。此中出聲徹於海外。自云。我是毘摩質",
    "T53n2122_005:0308c18": "多阿脩羅。故云響高。其毘摩之母。依長阿含",
    "T53n2122_005:0308c19": "經云。劫初成時。昔有光音天入海洗身。水精",
    "T53n2122_005:0308c20": "入身生一肉卵。經八千歲乃生一女。身若須",
    "T53n2122_005:0308c21": "彌。千頭少一。頭有千眼。口別有千少一。口別",
    "T53n2122_005:0308c22": "四牙。牙上出火。猶若霹靂。有二十四脚。有九",
    "T53n2122_005:0308c23": "百九十九手。此女有時。在海浮戲水精入身",
    "T53n2122_005:0308c24": "生一肉卵。復經八千歲生毘摩質多。有九頭。",
    "T53n2122_005:0308c25": "頭有千眼。口常水出。手有千少一。脚唯有八。",
    "T53n2122_005:0308c26": "納香山乾闥婆女生舍脂羅睺。舍脂羅睺者。",
    "T53n2122_005:0308c27": "是帝釋取為夫人。羅睺阿脩羅。亦云障日日。",
    "T53n2122_005:0308c28": "是帝釋前軍。先放日光射脩羅眼令不見天",
    "T53n2122_005:0308c29": "眾。故彼以手障之。由有勢力多共天諍。又新",
    "T53n2122_005:0309a01": "婆沙論。問。諸阿素洛退住何處。有說。妙高山",
    "T53n2122_005:0309a02": "中有空缺處。如覆寶器。其中有城是彼所住。",
    "T53n2122_005:0309a03": "問何故經說。阿素洛云。我所部村落住鹹海",
    "T53n2122_005:0309a04": "中。而阿素洛王住彼山內。有說。大鹹海中於",
    "T53n2122_005:0309a05": "金輪上有大金臺高廣各五百踰繕那。臺上",
    "T53n2122_005:0309a06": "有城是彼所住。阿素洛王亦有四苑。一名慶",
    "T53n2122_005:0309a07": "悅。二名歡喜。三名極喜。四名可愛。如三十三",
    "T53n2122_005:0309a08": "天有波利夜怛羅樹。阿素洛王所居樹亦有。",
    "T53n2122_005:0309a09": "阿素洛其形云何。答其形上立。問語言云",
    "T53n2122_005:0309a10": "何。答皆作聖語。問何趣所攝。有說。是天趣。",
    "T53n2122_005:0309a11": "有說鬼趣攝。",
    "T53n2122_005:0309a12": "又起世經云。須彌山王東面去山過千由旬。",
    "T53n2122_005:0309a13": "大海之下有鞞摩質多羅阿修羅王國土住處",
    "T53n2122_005:0309a14": "縱廣八萬由旬。七重欄楯七重金銀鈴網。外",
    "T53n2122_005:0309a15": "有七重多羅行樹。皆是七寶所成。莊嚴校飾",
    "T53n2122_005:0309a16": "不可述盡。大城之中別立宮殿。名曰設摩婆",
    "T53n2122_005:0309a17": "啻。宮城縱廣一萬由旬。七重城壁並七寶合",
    "T53n2122_005:0309a18": "成。高百由旬。厚五十由旬。園池華菓眾鳥和",
    "T53n2122_005:0309a19": "鳴(廣說如經。不煩具錄)須彌山王南面過千由旬。大海",
    "T53n2122_005:0309a20": "之下有踊躍阿修羅王宮殿。其處縱廣八萬",
    "T53n2122_005:0309a21": "由旬。須彌山王西面亦千由旬。大海水下有",
    "T53n2122_005:0309a22": "奢婆羅阿修羅王宮殿。其處縱廣八萬由旬。",
    "T53n2122_005:0309a23": "須彌山王北面過千由旬。大海水下有羅睺羅",
    "T53n2122_005:0309a24": "阿修羅王宮殿。其處縱廣八萬由旬(住處精妙共前",
    "T53n2122_005:0309a25": "相似)摩婆帝城王所住處。有羅睺羅阿修羅王",
    "T53n2122_005:0309a26": "聚會之所。亦名七頭。其處縱廣八萬由旬。牆",
    "T53n2122_005:0309a27": "壁欄楯各有七重。七寶合成。四面左近並有",
    "T53n2122_005:0309a28": "眾多諸小阿修羅不可述盡(備如經說)。",
    "T53n2122_005:0309a29": "業因部第四",
    "T53n2122_005:0309b01": "依業報差別經中。具說十業得阿修羅報。一",
    "T53n2122_005:0309b02": "身行微惡。二口行微惡。三意行微惡。四起",
    "T53n2122_005:0309b03": "於憍慢。五起於我慢。六起於增上慢。七起於",
    "T53n2122_005:0309b04": "大慢。八起於邪慢。九起於慢慢。十迴諸善根",
    "T53n2122_005:0309b05": "向阿修羅趣。若依正法念經。廣說四種修羅",
    "T53n2122_005:0309b06": "業因不同若約餘經。多由瞋慢及疑三種因",
    "T53n2122_005:0309b07": "業得彼生報。",
    "T53n2122_005:0309b08": "又雜阿含經云。阿修羅前世時。曾為貧人。居",
    "T53n2122_005:0309b09": "近河邊。常渡河擔薪。時河水深流澓駚疾。",
    "T53n2122_005:0309b10": "此人數為水所漂殆死得出。時有辟支佛。詣",
    "T53n2122_005:0309b11": "舍乞食。歡喜即施。食訖空中飛去。貧人見之",
    "T53n2122_005:0309b12": "因以發願。願我後身長大一切深水無過膝",
    "T53n2122_005:0309b13": "者。以是因緣得此極大身。四大海水不能過",
    "T53n2122_005:0309b14": "膝。立大海中身過須彌。手據山頂下觀忉利",
    "T53n2122_005:0309b15": "天。",
    "T53n2122_005:0309b16": "眷屬部第五",
    "T53n2122_005:0309b17": "依正法念經云。第一羅睺阿修羅王有四玉",
    "T53n2122_005:0309b18": "女。從憶念生。一名如影。二名諸香。三名妙",
    "T53n2122_005:0309b19": "林。四名勝德。即此四女。一一皆有十二那由",
    "T53n2122_005:0309b20": "他侍女以為眷屬。悉皆圍繞阿修羅王共相",
    "T53n2122_005:0309b21": "娛樂。恣情受樂不可具說。第二名勇健。威勢",
    "T53n2122_005:0309b22": "次勝。第三名花鬘。威勢更勝。第四名毘摩質",
    "T53n2122_005:0309b23": "多。威勢眷屬倍數更不可稱計。自餘臣妾左",
    "T53n2122_005:0309b24": "右僕使亦不可說。即知貴賤懸殊。不可一概",
    "T53n2122_005:0309b25": "而論。",
    "T53n2122_005:0309b26": "衣食部第六",
    "T53n2122_005:0309b27": "若依正法念經說。修羅衣食自然。冠纓衣服",
    "T53n2122_005:0309b28": "純以七寶。鮮潔同天。所餐飲食隨念而生。悉",
    "T53n2122_005:0309b29": "皆百味與天同等。如大論說。彼之衣食雖復",
    "T53n2122_005:0309c01": "勝人。其若喫時。是則不如人也。謂彼凡所食",
    "T53n2122_005:0309c02": "時。末後一口要變作青泥。亦如龍王雖食百",
    "T53n2122_005:0309c03": "味。末後一口要當變作蝦蟇。是故經說不如",
    "T53n2122_005:0309c04": "人也。",
    "T53n2122_005:0309c05": "戰鬪部第七",
    "T53n2122_005:0309c06": "如增一阿含經云。爾時世尊告諸比丘。受形",
    "T53n2122_005:0309c07": "大者莫過阿須倫王。形廣長八萬四千由延。",
    "T53n2122_005:0309c08": "其口縱廣千由旬。或欲觸犯日時。倍復化身",
    "T53n2122_005:0309c09": "十六萬由旬往日月前。日月王見已各懷恐",
    "T53n2122_005:0309c10": "怖不寧本處。以形可畏故。日月王懼不復有",
    "T53n2122_005:0309c11": "光明。然阿須倫不敢前捉日月。何以故。日月",
    "T53n2122_005:0309c12": "威德有大神力。壽命極長顏色端正。受樂無",
    "T53n2122_005:0309c13": "窮住壽一劫。復是此間眾生福祐。令日月不",
    "T53n2122_005:0309c14": "為阿須倫所見觸惱。時阿須倫便懷愁憂即",
    "T53n2122_005:0309c15": "於彼沒。",
    "T53n2122_005:0309c16": "又長阿含經云。阿修羅大有威力。而生念言。",
    "T53n2122_005:0309c17": "此忉利天王及日月諸天行我頭上。誓取日",
    "T53n2122_005:0309c18": "月以為耳璫。漸大瞋恚加欲捶之。即命舍摩",
    "T53n2122_005:0309c19": "梨毘摩質多二阿修羅王及諸大臣。各辦兵",
    "T53n2122_005:0309c20": "仗往與天戰。時難陀跋難陀二大龍王。身",
    "T53n2122_005:0309c21": "繞須彌周圍七匝。山動雲布。以尾打水大海",
    "T53n2122_005:0309c22": "浪灌須彌。忉利天曰。修羅欲戰矣。諸龍鬼",
    "T53n2122_005:0309c23": "神等各持兵從次交鬪。天若不如皆奔。四天",
    "T53n2122_005:0309c24": "王宮嚴駕攻伐。先白帝釋。帝釋告上乃至他",
    "T53n2122_005:0309c25": "化自在天。無數天眾及諸龍鬼前後圍繞。帝",
    "T53n2122_005:0309c26": "釋命曰。我軍若勝以五繫縛毘摩質多阿修",
    "T53n2122_005:0309c27": "羅。將還善法堂我欲觀之。修羅亦曰。我眾",
    "T53n2122_005:0309c28": "若勝亦以五繫縛帝釋。還七葉堂。我欲觀之。",
    "T53n2122_005:0309c29": "一時大戰兩不相傷。但觸身體生於痛惱。於",
    "T53n2122_005:0310a01": "帝釋現身乃有千眼。執金剛杵頭出煙焰。修",
    "T53n2122_005:0310a02": "羅見之乃退敗。即擒質多修羅繫縛將還。遙",
    "T53n2122_005:0310a03": "見帝釋便賜惡口。帝釋答曰。我欲共汝講",
    "T53n2122_005:0310a04": "說道義。何須惡口。壽天千歲少出多減。惡心",
    "T53n2122_005:0310a05": "好鬪。而子破戒。大修布施故。然以諂慢故受",
    "T53n2122_005:0310a06": "此身(餘經以諂心修福而受此身也)觀佛三昧經云。此毘摩質",
    "T53n2122_005:0310a07": "多羅阿修羅王母鬼食法。唯噉淤泥及渠藕",
    "T53n2122_005:0310a08": "根。其兒長大見於諸天婇女圍繞。即白母言。",
    "T53n2122_005:0310a09": "人皆伉儷我何獨無。其母告曰。香山有神。名",
    "T53n2122_005:0310a10": "乾闥婆。其神有女。容姿美妙色踰白玉。身",
    "T53n2122_005:0310a11": "諸毛孔出妙音聲。甚適我意念為汝娉。適汝",
    "T53n2122_005:0310a12": "願不。阿修羅言。善哉善哉。願母往求。爾時其",
    "T53n2122_005:0310a13": "母行詣香山告彼樂神。我有一子威力自在。",
    "T53n2122_005:0310a14": "於四天下而無等倫。汝有令女可適吾子。其",
    "T53n2122_005:0310a15": "女聞已願樂隨從。時阿修羅。納彼女已。未久",
    "T53n2122_005:0310a16": "之間即便懷孕。經八千歲乃生一女。其女顏",
    "T53n2122_005:0310a17": "容端正挺特。天上天下更無有比。面上姿媚",
    "T53n2122_005:0310a18": "八萬四千。左邊右邊各有八萬四千。前後亦",
    "T53n2122_005:0310a19": "爾。阿修羅見。以為殊異。如月處星。甚為奇",
    "T53n2122_005:0310a20": "特。憍尸迦聞求女為妻。修羅聞喜以女妻之。",
    "T53n2122_005:0310a21": "帝釋立字。號曰悅意。諸天見之歎未曾有。視",
    "T53n2122_005:0310a22": "東忘西。視南忘北。乃至毛髮皆生悅樂。帝釋",
    "T53n2122_005:0310a23": "至歡喜園。共諸婇女入池遊戲。爾時悅意",
    "T53n2122_005:0310a24": "即生嫉妬。遣五夜叉往白父王。今此帝釋不",
    "T53n2122_005:0310a25": "復見寵。與諸婇女自共游戲。父聞此語心生",
    "T53n2122_005:0310a26": "瞋恚。即與四兵往攻帝釋立大海水踞須彌",
    "T53n2122_005:0310a27": "山頂。九百九十九手。同時俱作撼喜見城搖",
    "T53n2122_005:0310a28": "須彌山。四大海水一時波動。帝釋驚怖靡知",
    "T53n2122_005:0310a29": "所趣。時宮有神。白天王言。莫大驚怖。過去佛",
    "T53n2122_005:0310b01": "說般若波羅蜜。王當誦持。鬼兵自碎。是時帝",
    "T53n2122_005:0310b02": "釋坐善法堂。燒眾名香發大誓願。般若波羅",
    "T53n2122_005:0310b03": "蜜是大明呪。是無上呪。是無等等呪。審實",
    "T53n2122_005:0310b04": "不虛。我持此法。當成佛道令阿修羅自然退",
    "T53n2122_005:0310b05": "散。作是語時。於虛空中有刀輪。帝釋功德故。",
    "T53n2122_005:0310b06": "自然而下當阿修羅上。時阿修羅耳鼻手足",
    "T53n2122_005:0310b07": "一時盡落。令大海水赤如蜯珠。時阿修羅即",
    "T53n2122_005:0310b08": "便驚怖。遁走無處。入藕絲孔。",
    "T53n2122_005:0310b09": "感應緣(略引三驗)",
    "T53n2122_005:0310b10": "◎西國志云。中印度在瞻波國。西南山石澗",
    "T53n2122_005:0310b11": "中。有修羅窟。有人因游山修道遇逢此窟。人",
    "T53n2122_005:0310b12": "遂入中見有修羅宮殿處。妙精華乍類天宮。",
    "T53n2122_005:0310b13": "園池林菓不可述盡。阿修羅眾既見斯人希",
    "T53n2122_005:0310b14": "來到此。語云。汝能久住以不。答云。欲還本",
    "T53n2122_005:0310b15": "處。修羅既見不住。遂施一桃與食訖。修羅",
    "T53n2122_005:0310b16": "語言。汝宜急出。恐汝身大窟不得容。言訖走",
    "T53n2122_005:0310b17": "出。身遂增長形貌麁大。人頭纔出。身大孔",
    "T53n2122_005:0310b18": "塞。遂不出盡。自爾已來年向數百。唯有大",
    "T53n2122_005:0310b19": "頭如三碩甕。人見共語具說此緣。人愍語云。",
    "T53n2122_005:0310b20": "我等鑿石令汝身出。其事云何。答云。恩澤。人",
    "T53n2122_005:0310b21": "奏國王。具述此意。君臣共議。此非凡人力敵",
    "T53n2122_005:0310b22": "千人。若鑿令出。儻有不測之意。誰能抗之。因",
    "T53n2122_005:0310b23": "此依舊。時人號為大頭仙人。唐國使人王玄",
    "T53n2122_005:0310b24": "策。已三度至彼。以手摩頭共語。了了分明。近",
    "T53n2122_005:0310b25": "有山內野火燒頭焦黑。命猶不死。西國志六",
    "T53n2122_005:0310b26": "十卷。國家修撰。奉。",
    "T53n2122_005:0310b27": "勅令諸學士畫圖。集在中臺。復有四十卷。從",
    "T53n2122_005:0310b28": "麟德三年起首至乾封元年夏未方訖。余見",
    "T53n2122_005:0310b29": "玄策。具述此事。",
    "T53n2122_005:0310c01": "又奘法師傳云。馱那羯[歹*桀]迦國屬南印度。都",
    "T53n2122_005:0310c02": "城東西據山間各有大寺。其寺有婆毘吠伽",
    "T53n2122_005:0310c03": "論師(唐云明辯)於觀自在菩薩(舊云觀世音菩薩是)絕粒而服水",
    "T53n2122_005:0310c04": "三年。立志祈請待見彌勒菩薩。於是觀自在",
    "T53n2122_005:0310c05": "乃為現色身。令在城南大山巖執金剛神所",
    "T53n2122_005:0310c06": "誦金剛呪。三年神授。云此巖石內有阿素洛",
    "T53n2122_005:0310c07": "宮(舊云阿脩羅宮)如法行請石壁當開。可即入中待",
    "T53n2122_005:0310c08": "彌勒出。我當相報。又經三年。呪芥子擊於石",
    "T53n2122_005:0310c09": "壁。豁然洞開。時有百千萬眾。觀覩驚歎。論師",
    "T53n2122_005:0310c10": "跨門。再三顧命眾人。唯有六人從入。餘者謂",
    "T53n2122_005:0310c11": "是毒蛇窟懼而不入。論師入已。當即石門還",
    "T53n2122_005:0310c12": "合如壁。",
    "T53n2122_005:0310c13": "又玄奘法師云。貞觀十三年。奘在中印度摩",
    "T53n2122_005:0310c14": "迦陀國那爛陀寺。見一俗人。說云。有一",
    "T53n2122_005:0310c15": "人好色。每承經言。修羅生男極醜生女端正。",
    "T53n2122_005:0310c16": "聞彼山內有阿修羅窟。別有宮殿。甚精殊好。",
    "T53n2122_005:0310c17": "同天佳妙。其人思欲。願見修羅女共為匹對。",
    "T53n2122_005:0310c18": "常受持呪精勤三年。三年將滿所祈遂願。其",
    "T53n2122_005:0310c19": "人先是弟子親友。臨去召弟子相伴同去。弟",
    "T53n2122_005:0310c20": "子于時亦隨同行。既呪有徵。遂到宮門。門首",
    "T53n2122_005:0310c21": "儻者極嚴。志誠求請門人令通夫人。門人為",
    "T53n2122_005:0310c22": "通具述來意。修羅女喜報守門人云。來者幾",
    "T53n2122_005:0310c23": "人。報云。二人。女報門人。呪者來入。同伴者",
    "T53n2122_005:0310c24": "且住門外。門人來報。誦呪者引入。弟子見引",
    "T53n2122_005:0310c25": "入已。自身不覺已到自家。舍南門立。自爾已",
    "T53n2122_005:0310c26": "來。更不知彼人消息。弟子因此發心捨家",
    "T53n2122_005:0310c27": "修道。願在伽藍供養三寶。其人具向奘法師",
    "T53n2122_005:0310c28": "述因緣。◎",
    "T53n2122_005:0310c29": "法苑珠林卷第五"
}