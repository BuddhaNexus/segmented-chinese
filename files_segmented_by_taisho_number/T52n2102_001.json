{
    "T52n2102_001:0001a03": "弘明集卷第一(并序)",
    "T52n2102_001:0001a05": "梁楊都建初寺釋僧祐撰",
    "T52n2102_001:0001a06": "夫覺海無涯。慧境圓照。化妙域中。實陶鑄",
    "T52n2102_001:0001a07": "於堯舜。理擅繫表。乃埏埴乎周孔矣。然道大",
    "T52n2102_001:0001a08": "信難。聲高和寡。須彌峻而藍風起。寶藏積而",
    "T52n2102_001:0001a09": "怨賊生。昔如來在世化震大千。猶有四魔稸",
    "T52n2102_001:0001a10": "忿六師懷毒。況乎像季其可勝哉。自大法東",
    "T52n2102_001:0001a11": "漸。歲幾五百。緣各信否。運亦崇替。正見者",
    "T52n2102_001:0001a12": "敷讚。邪惑者謗訕。至於守文曲儒。則拒為",
    "T52n2102_001:0001a13": "異教。巧言左道。則引為同法。拒有拔本之",
    "T52n2102_001:0001a14": "迷。引有朱紫之亂。遂令詭論稍繁訛辭孔熾。",
    "T52n2102_001:0001a15": "夫鶡旦鳴夜。不翻白日之光。精衛銜石。無",
    "T52n2102_001:0001a16": "損滄海之勢。然以闇亂明。以小罔大。雖莫動",
    "T52n2102_001:0001a17": "毫髮。而有塵眡聽。將令弱植之徒隨偽辯而",
    "T52n2102_001:0001a18": "長迷。倒置之倫逐邪說而永溺。此幽塗所以",
    "T52n2102_001:0001a19": "易墜。淨境所以難陟者也。祐以末學。志深弘",
    "T52n2102_001:0001a20": "護靜言浮俗憤慨于心。遂以藥疾微間山棲",
    "T52n2102_001:0001a21": "餘暇。撰古今之明篇。總道俗之雅論。其有刻",
    "T52n2102_001:0001a22": "意剪邪建言衛法。製無大小莫不畢採。又前",
    "T52n2102_001:0001a23": "代勝士書記文述。有益亦皆編錄。類聚區",
    "T52n2102_001:0001a24": "分。列為一十四卷。夫道以人弘。教以文明。",
    "T52n2102_001:0001a25": "弘道明教。故謂之弘明集。兼率淺懷附論于",
    "T52n2102_001:0001a26": "末。庶以涓埃微裨瀛岱。但學孤識寡。愧在褊",
    "T52n2102_001:0001a27": "局。博練君子。惠增廣焉。◎",
    "T52n2102_001:0001a28": "◎牟子理惑正誣論牟子理惑",
    "T52n2102_001:0001a29": "一云蒼梧太守牟子博傳",
    "T52n2102_001:0001b01": "牟子既修經傳諸子。書無大小靡不好之。雖",
    "T52n2102_001:0001b02": "不樂兵法。然猶讀焉。雖讀神仙不死之書。抑",
    "T52n2102_001:0001b03": "而不信。以為虛誕。是時靈帝崩後。天下擾亂。",
    "T52n2102_001:0001b04": "獨交州差安。北方異人咸來在焉。多為神仙",
    "T52n2102_001:0001b05": "辟穀長生之術。時人多有學者。牟子常以五",
    "T52n2102_001:0001b06": "經難之。道家術士莫敢對焉。比之於孟軻距",
    "T52n2102_001:0001b07": "楊朱墨翟。先是時牟子將母避世交趾。年二",
    "T52n2102_001:0001b08": "十六歸蒼梧娶妻。太守聞其守學。謁請署吏。",
    "T52n2102_001:0001b09": "時年方盛。志精於學。又見世亂。無仕[穴/(耜-耒)]意。",
    "T52n2102_001:0001b10": "竟遂不就。是時諸州郡相疑隔塞不通。太守",
    "T52n2102_001:0001b11": "以其博學多識。使致敬荊州。牟子以為榮爵",
    "T52n2102_001:0001b12": "易讓。使命難辭。遂嚴當行。會被州牧優文處",
    "T52n2102_001:0001b13": "士辟之。復稱疾不起。牧弟為豫章太守。為中",
    "T52n2102_001:0001b14": "郎將笮融所殺。時牧遣騎都尉劉彥。將兵赴",
    "T52n2102_001:0001b15": "之。恐外界相疑兵不得進。牧乃請牟子曰。弟",
    "T52n2102_001:0001b16": "為逆賊所害。骨肉之痛憤發肝心。當遣劉都",
    "T52n2102_001:0001b17": "尉行。恐外界疑難行人不通。君文武兼備有",
    "T52n2102_001:0001b18": "專對才。今欲相屈之。零陵桂陽假塗於通路",
    "T52n2102_001:0001b19": "何如。牟子曰。被秣服櫪見遇日久。列士忘",
    "T52n2102_001:0001b20": "身期必騁效。遂嚴當發。會其母卒亡遂不果",
    "T52n2102_001:0001b21": "行。久之退念。以辯達之故輒見使命。方世",
    "T52n2102_001:0001b22": "擾攘非顯己之秋也。乃歎曰。老子絕聖棄智。",
    "T52n2102_001:0001b23": "修身保真。萬物不干其志。天下不易其樂。天",
    "T52n2102_001:0001b24": "子不得臣。諸侯不得友。故可貴也。於是銳志",
    "T52n2102_001:0001b25": "於佛道。兼研老子五千文。含玄妙為酒漿。翫",
    "T52n2102_001:0001b26": "五經為琴簧。世俗之徒。多非之者。以為背五",
    "T52n2102_001:0001b27": "經而向異道。欲爭則非道。欲默則不能。遂以",
    "T52n2102_001:0001b28": "筆墨之間。略引聖賢之言證解之。名曰牟子",
    "T52n2102_001:0001b29": "理惑云。",
    "T52n2102_001:0001c01": "或問曰。佛從何出生。寧有先祖及國邑不。",
    "T52n2102_001:0001c02": "皆何施行。狀何類乎。牟子曰。富哉問也。請以",
    "T52n2102_001:0001c03": "不敏。略說其要。蓋聞佛化之為狀也。積累道",
    "T52n2102_001:0001c04": "德。數千億載不可紀記。然臨得佛時。生於天",
    "T52n2102_001:0001c05": "竺。假形於白淨王夫人。晝寢夢乘白象身有",
    "T52n2102_001:0001c06": "六牙欣然悅之。遂感而孕。以四月八日。從母",
    "T52n2102_001:0001c07": "右脇而生。墮地行七步。舉右手曰。天上天",
    "T52n2102_001:0001c08": "下靡有踰我者也。時天地大動宮中皆明。其",
    "T52n2102_001:0001c09": "日王家青衣復產一兒。厩中白馬亦乳白駒。",
    "T52n2102_001:0001c10": "奴字車匿。馬曰揵陟。王常使隨太子。太子",
    "T52n2102_001:0001c11": "有三十二相八十種好。身長丈六。體皆金色。",
    "T52n2102_001:0001c12": "頂有肉髻。頰車如師子。舌自覆面。手把千輻",
    "T52n2102_001:0001c13": "輪。項光照萬里。此略說其相。年十七王",
    "T52n2102_001:0001c14": "為納妃。隣國女也。太子坐則遷座。寢則異床。",
    "T52n2102_001:0001c15": "天道孔明陰陽而通。遂懷一男六年乃生。父",
    "T52n2102_001:0001c16": "王珍偉太子。為興宮觀。妓女寶玩並列於前。",
    "T52n2102_001:0001c17": "太子不貪世樂。意存道德。年十九四月八日",
    "T52n2102_001:0001c18": "夜半呼車匿勒揵陟跨之。鬼神扶舉飛而出",
    "T52n2102_001:0001c19": "宮。明日廓然不知所在。王及吏民莫不歔欷。",
    "T52n2102_001:0001c20": "追之及田。王曰。未有爾時禱請神祇。今既有",
    "T52n2102_001:0001c21": "爾如玉如珪。當續祿位而去何為。太子曰。萬",
    "T52n2102_001:0001c22": "物無常有存當亡。今欲學道度脫十方。王知",
    "T52n2102_001:0001c23": "其彌堅。遂起而還。太子徑去。思道六年遂成",
    "T52n2102_001:0001c24": "佛焉。所以孟夏之月生者不寒不熱。草木華",
    "T52n2102_001:0001c25": "英。釋狐裘衣絺綌。中呂之時也。所以生天竺",
    "T52n2102_001:0001c26": "者。天地之中處其中和也。所著經凡有十二",
    "T52n2102_001:0001c27": "部。合八億四千萬卷。其大卷萬言以下。小",
    "T52n2102_001:0001c28": "卷千言已上。佛授教天下度脫人民。因以二",
    "T52n2102_001:0001c29": "月十五日。泥洹而去。其經戒續存。履能行之。",
    "T52n2102_001:0002a01": "亦得無為。福流後世。持五戒者。一月六齋。齋",
    "T52n2102_001:0002a02": "之日專心一意。悔過自新。沙門持二百五十",
    "T52n2102_001:0002a03": "戒。日日齋。其戒非優婆塞所得聞也。威儀進",
    "T52n2102_001:0002a04": "止與古之典禮無異。終日竟夜講道誦經。不",
    "T52n2102_001:0002a05": "預世事。老子曰。孔德之容唯道是從。其斯之",
    "T52n2102_001:0002a06": "謂也。",
    "T52n2102_001:0002a07": "問曰。何以正言佛。佛為何謂乎。牟子曰。佛",
    "T52n2102_001:0002a08": "者號諡也。猶名三皇神五帝聖也。佛乃道德",
    "T52n2102_001:0002a09": "之元祖。神明之宗緒。佛之言覺也。恍惚變化",
    "T52n2102_001:0002a10": "分身散體。或存或亡。能小能大。能圓能方。能",
    "T52n2102_001:0002a11": "老能少。能隱能彰。蹈火不燒。履刃不傷。在污",
    "T52n2102_001:0002a12": "不辱。在禍無殃。欲行則飛。坐則揚光。故號",
    "T52n2102_001:0002a13": "為佛也。",
    "T52n2102_001:0002a14": "問曰。何謂之為道。道何類也。牟子曰。道之言",
    "T52n2102_001:0002a15": "導也。導人致於無為。牽之無前。引之無後。舉",
    "T52n2102_001:0002a16": "之無上。抑之無下。視之無形。聽之無聲。四表",
    "T52n2102_001:0002a17": "為大蜿蜒其外。毫釐為細間關其內。故謂之",
    "T52n2102_001:0002a18": "道。",
    "T52n2102_001:0002a19": "問曰。孔子以五經為道教。可拱而誦履而行。",
    "T52n2102_001:0002a20": "今子說道虛無恍惚。不見其意。不指其事。何",
    "T52n2102_001:0002a21": "與聖人言異乎。牟子曰。不可以所習為重所",
    "T52n2102_001:0002a22": "希為輕。或於外類失於中情。立事不失道",
    "T52n2102_001:0002a23": "德。猶調絃不失宮商。天道法四時。人道法",
    "T52n2102_001:0002a24": "五常。老子曰。有物混成先天地生。可以為天",
    "T52n2102_001:0002a25": "下母。吾不知其名。強字之曰道。道之為物。居",
    "T52n2102_001:0002a26": "家可以事親。宰國可以治民。獨立可以治身。",
    "T52n2102_001:0002a27": "履而行之充乎天地。廢而不用消而不離。子",
    "T52n2102_001:0002a28": "不解之。何異之有乎。",
    "T52n2102_001:0002a29": "問曰。夫至實不華。至辭不飾。言約而至者麗。",
    "T52n2102_001:0002b01": "事寡而達者明。故珠玉少而貴。瓦礫多而賤。",
    "T52n2102_001:0002b02": "聖人制七經之本。不過三萬言。眾事備焉。今",
    "T52n2102_001:0002b03": "佛經卷以萬計。言以億數。非一人力所能堪",
    "T52n2102_001:0002b04": "也。僕以為煩而不要矣。牟子曰。江海所以異",
    "T52n2102_001:0002b05": "於行潦者。以其深廣也。五岳所以別於丘陵",
    "T52n2102_001:0002b06": "者。以其高大也。若高不絕山阜。跛羊凌其",
    "T52n2102_001:0002b07": "顛。深不絕涓流。孺子浴其淵。騏驥不處苑",
    "T52n2102_001:0002b08": "囿之中。吞舟之魚不遊數仞之溪。剖三寸之",
    "T52n2102_001:0002b09": "蚌。求明月之珠。探枳棘之巢。求鳳皇之雛。",
    "T52n2102_001:0002b10": "必難獲也。何者小不能容大也。佛經前說億",
    "T52n2102_001:0002b11": "載之事。却道萬世之要。太素未起。太始未生。",
    "T52n2102_001:0002b12": "乾坤肇興。其微不可握。其纖不可入。佛悉彌",
    "T52n2102_001:0002b13": "綸其廣大之外。剖折其窈妙之內。靡不紀",
    "T52n2102_001:0002b14": "之。故其經卷以萬計。言以億數。多多益具。眾",
    "T52n2102_001:0002b15": "眾益富。何不要之有。雖非一人所堪。譬若臨",
    "T52n2102_001:0002b16": "河飲水飽而自足。焉知其餘哉。",
    "T52n2102_001:0002b17": "問曰。佛經眾多。欲得其要而棄其餘。直說其",
    "T52n2102_001:0002b18": "實而除其華。牟子曰否。夫日月俱明各有所",
    "T52n2102_001:0002b19": "照。二十八宿各有所主。百藥並生各有所愈。",
    "T52n2102_001:0002b20": "狐裘備寒絺綌御暑。舟輿異路俱致行旅。孔",
    "T52n2102_001:0002b21": "子不以五經之備。復作春秋孝經者。欲博道",
    "T52n2102_001:0002b22": "術恣人意耳。佛經雖多。其歸為一也。猶七典",
    "T52n2102_001:0002b23": "雖異其貴道德仁義亦一也。孝所以說多者。",
    "T52n2102_001:0002b24": "隨人行而與之。若子張子游。俱問一孝。而仲",
    "T52n2102_001:0002b25": "尼答之各異。攻其短也。何棄之有哉。",
    "T52n2102_001:0002b26": "問曰。佛道至尊至大。堯舜周孔曷不修之乎。",
    "T52n2102_001:0002b27": "七經之中不見其辭。子既耽詩書悅禮樂。奚",
    "T52n2102_001:0002b28": "為復好佛道喜異術。豈能踰經傳美聖業哉。",
    "T52n2102_001:0002b29": "竊為吾子不取也。牟子曰。書不必孔丘之言。",
    "T52n2102_001:0002c01": "藥不必扁鵲之方。合義者從。愈病者良。君子",
    "T52n2102_001:0002c02": "博取眾善。以輔其身。子貢云。夫子何常師之",
    "T52n2102_001:0002c03": "有乎。堯事尹壽。舜事務成。且學呂望。丘學",
    "T52n2102_001:0002c04": "老聃。亦俱不見於七經也。四師雖聖。比之於",
    "T52n2102_001:0002c05": "佛。猶白鹿之與麒麟。燕鳥之與鳳凰也。堯舜",
    "T52n2102_001:0002c06": "周孔且猶學之。況佛身相好變化神力無方。",
    "T52n2102_001:0002c07": "焉能捨而不學乎。五經事義或有所闕。佛不",
    "T52n2102_001:0002c08": "見記。何足怪疑哉。",
    "T52n2102_001:0002c09": "問曰。云佛有三十二相八十種好。何其異於",
    "T52n2102_001:0002c10": "人之甚也。殆富耳之語。非實之云也。牟子曰。",
    "T52n2102_001:0002c11": "諺云少所見多所怪。覩馲駝言馬腫背。堯眉",
    "T52n2102_001:0002c12": "八彩。舜目重瞳。臯陶烏喙。文王四乳。禹",
    "T52n2102_001:0002c13": "耳參漏。周公背僂。伏羲龍鼻。仲尼反宇。老",
    "T52n2102_001:0002c14": "子日角月玄鼻有雙柱。手把十文足蹈二五。",
    "T52n2102_001:0002c15": "此非異於人乎。佛之相好奚足疑哉。",
    "T52n2102_001:0002c16": "問曰。孝經言。身體髮膚受之父母。不敢毀傷。",
    "T52n2102_001:0002c17": "曾子臨沒。啟予手啟予足。今沙門剃頭。何其",
    "T52n2102_001:0002c18": "違聖人之語。不合孝子之道也。吾子常好論",
    "T52n2102_001:0002c19": "是非平曲直。而反善之乎。牟子曰。夫訕聖賢",
    "T52n2102_001:0002c20": "不仁。平不中不智也。不仁不智何以樹德。德",
    "T52n2102_001:0002c21": "將不樹頑嚚之儔也。論何容易乎。昔齊人乘",
    "T52n2102_001:0002c22": "舡渡江。其父墮水。其子攘臂捽頭。顛倒使",
    "T52n2102_001:0002c23": "水從口出。而父命得蘇。夫捽頭顛倒。不孝莫",
    "T52n2102_001:0002c24": "大。然以全父之身。若拱手修孝子之常。父命",
    "T52n2102_001:0002c25": "絕於水矣。孔子曰。可與適道。未可與權。所謂",
    "T52n2102_001:0002c26": "時宜施者也。且孝經曰。先王有至德要道。而",
    "T52n2102_001:0002c27": "泰伯祝髮文身。自從吳越之俗。違於身體髮",
    "T52n2102_001:0002c28": "膚之義。然孔子稱之。其可謂至德矣。仲尼",
    "T52n2102_001:0002c29": "不以其祝髮毀之也。由是而觀。苟有大德。",
    "T52n2102_001:0003a01": "不拘於小。沙門捐家財棄妻子。不聽音視",
    "T52n2102_001:0003a02": "色。可謂讓之至也。何違聖語不合孝乎。豫讓",
    "T52n2102_001:0003a03": "吞炭漆身。聶政[利-禾+皮]面自刑。伯姬蹈火高行截",
    "T52n2102_001:0003a04": "容。君子以為勇而死義。不聞譏其自毀沒",
    "T52n2102_001:0003a05": "也。沙門剔除鬚髮。而比之於四人。不已遠",
    "T52n2102_001:0003a06": "乎。",
    "T52n2102_001:0003a07": "問曰。夫福莫踰於繼嗣。不孝莫過於無後。沙",
    "T52n2102_001:0003a08": "門棄妻子捐財貨。或終身不娶。何其違福孝",
    "T52n2102_001:0003a09": "之行也。自苦而無奇。自極而無異矣。牟子",
    "T52n2102_001:0003a10": "曰。夫長左者必短右。大前者必狹後。孟公綽",
    "T52n2102_001:0003a11": "為趙魏老則優。不可以為滕薛大夫。妻子財",
    "T52n2102_001:0003a12": "物世之餘也。清躬無為道之妙也。老子曰。名",
    "T52n2102_001:0003a13": "與身孰親。身與貨孰多。又曰。觀三代之遺風。",
    "T52n2102_001:0003a14": "覽乎儒墨之道術。誦詩書修禮節。崇仁義視",
    "T52n2102_001:0003a15": "清潔。鄉人傳業名譽洋溢。此中士所施行。恬",
    "T52n2102_001:0003a16": "惔者所不恤。故前有隨珠。後有虓虎。見之",
    "T52n2102_001:0003a17": "走而不敢取何也。先其命而後其利也。許由",
    "T52n2102_001:0003a18": "栖巢木。夷齊餓首陽。舜孔稱其賢曰。求仁",
    "T52n2102_001:0003a19": "得仁者也。不聞譏其無後無貨也。沙門修道",
    "T52n2102_001:0003a20": "德。以易遊世之樂。反淑賢。以背妻子之歡。",
    "T52n2102_001:0003a21": "是不為奇。孰與為奇。是不為異。孰與為異",
    "T52n2102_001:0003a22": "哉。",
    "T52n2102_001:0003a23": "問曰。黃帝垂衣裳制服飾。箕子陳洪範貌為",
    "T52n2102_001:0003a24": "五事首。孔子作孝經服為三德始。又曰。正其",
    "T52n2102_001:0003a25": "衣冠尊其瞻視。原憲雖貧不離華冠。子路遇",
    "T52n2102_001:0003a26": "難不忘結纓。今沙門剃頭髮披赤布。見人無",
    "T52n2102_001:0003a27": "跪起之禮儀。無盤旋之容止。何其違貌服之",
    "T52n2102_001:0003a28": "制。乖搢紳之飾也。牟子曰。老子云。上德不德",
    "T52n2102_001:0003a29": "是以有德。下德不失德是以無德。三皇之時",
    "T52n2102_001:0003b01": "食肉衣皮。巢居穴處以崇質朴。豈復須章甫",
    "T52n2102_001:0003b02": "之冠曲裘之飾哉。然其人稱有德而敦厖",
    "T52n2102_001:0003b03": "允信而無為。沙門之行有似之矣。",
    "T52n2102_001:0003b04": "或曰。如子之言。則黃帝堯舜周孔之儔。棄而",
    "T52n2102_001:0003b05": "不足法也。牟子曰。夫見博則不迷。聽聰則不",
    "T52n2102_001:0003b06": "惑。堯舜周孔修世事也。佛與老子無為志也。",
    "T52n2102_001:0003b07": "仲尼栖栖七十餘國。許由聞禪洗耳於淵。君",
    "T52n2102_001:0003b08": "子之道。或出或處。或默或語。不溢其情不淫",
    "T52n2102_001:0003b09": "其性。故其道為貴在乎所用。何棄之有乎。",
    "T52n2102_001:0003b10": "問曰。佛道言。人死當復更生。僕不信此之",
    "T52n2102_001:0003b11": "審也。牟子曰。人臨死。其家上屋呼之。死已復",
    "T52n2102_001:0003b12": "呼。誰或曰呼其魂魄。牟子曰。神還則生。不還",
    "T52n2102_001:0003b13": "神何之呼。曰成鬼神。牟子曰是也。魂神固",
    "T52n2102_001:0003b14": "不滅矣。但身自朽爛耳。身譬如五穀之根葉。",
    "T52n2102_001:0003b15": "魂神如五穀之種實。根葉生必當死。種實豈",
    "T52n2102_001:0003b16": "有終已。得道身滅耳。老子曰。吾所以有大",
    "T52n2102_001:0003b17": "患。以吾有身也。若吾無身吾有何患。又曰。",
    "T52n2102_001:0003b18": "功遂身退天之道也。或曰。為道亦死。不為",
    "T52n2102_001:0003b19": "亦死。有何異乎。牟子曰。所謂無一日之善。而",
    "T52n2102_001:0003b20": "問終身之譽者也。有道雖死神歸福堂。為惡",
    "T52n2102_001:0003b21": "既死神當其殃。愚夫闇於成事。賢智豫於未",
    "T52n2102_001:0003b22": "萌。道與不道如金比草。善之與福如白方黑。",
    "T52n2102_001:0003b23": "焉得不異。而言何異乎。",
    "T52n2102_001:0003b24": "問曰。孔子云。未能事人焉能事鬼。未知生焉",
    "T52n2102_001:0003b25": "知死。此聖人之所絕也。今佛家輒說生死之",
    "T52n2102_001:0003b26": "事鬼神之務。此殆非聖哲之語也。夫履道者。",
    "T52n2102_001:0003b27": "當虛無惔怕歸志質朴。何為乃道生死以亂",
    "T52n2102_001:0003b28": "志說鬼神之餘事乎。牟子曰。若子之言。所謂",
    "T52n2102_001:0003b29": "見外未識內者也。孔子疾子路不問本末以",
    "T52n2102_001:0003c01": "此抑之耳。孝經曰。為之宗廟以鬼享之。春",
    "T52n2102_001:0003c02": "秋祭祀以時思之。又曰。生事愛敬。死事哀慼。",
    "T52n2102_001:0003c03": "豈不教人事鬼神知生死哉。周公為武王請",
    "T52n2102_001:0003c04": "命曰。旦多才多藝能事鬼神。夫何為也。佛經",
    "T52n2102_001:0003c05": "所說生死之趣。非此類乎。老子曰。知其子",
    "T52n2102_001:0003c06": "復守其母。沒身不殆。又曰。用其光復其明。",
    "T52n2102_001:0003c07": "無遺身殃。此道生死之所趣。吉凶之所住。",
    "T52n2102_001:0003c08": "至道之要實貴寂寞。佛家豈好言乎。來問不",
    "T52n2102_001:0003c09": "得不對耳。鍾鼓豈有自鳴者。捊加而有聲矣。",
    "T52n2102_001:0003c10": "問曰。孔子曰。夷狄之有君。不如諸夏之亡",
    "T52n2102_001:0003c11": "也。孟子譏陳相。更學許行之術曰。吾聞用夏",
    "T52n2102_001:0003c12": "變夷。未聞用夷變夏者也。吾子弱冠學堯舜",
    "T52n2102_001:0003c13": "周孔之道。而今捨之。更學夷狄之術。不已",
    "T52n2102_001:0003c14": "惑乎。牟子曰。此吾未解大道時之餘語耳。若",
    "T52n2102_001:0003c15": "子可謂見禮制之華。而闇道德之實。窺炬燭",
    "T52n2102_001:0003c16": "之明。未覩天庭之日也。孔子所言矯世法矣。",
    "T52n2102_001:0003c17": "孟軻所云疾專一耳。昔孔子欲居九夷曰。君",
    "T52n2102_001:0003c18": "子居之何陋之有。及仲尼不容於魯衛。孟軻",
    "T52n2102_001:0003c19": "不用於齊梁。豈復仕於夷狄乎。禹出西羌而",
    "T52n2102_001:0003c20": "聖哲。瞽叟生舜而頑嚚。由余產狄國而霸秦。",
    "T52n2102_001:0003c21": "管蔡自河洛而流言。傳曰。北辰之星。在天之",
    "T52n2102_001:0003c22": "中。在人之北。以此觀之。漢地未必為天中也。",
    "T52n2102_001:0003c23": "佛經所說。上下周極含血之類物皆屬佛焉。",
    "T52n2102_001:0003c24": "是以吾復尊而學之。何為當捨堯舜周孔之",
    "T52n2102_001:0003c25": "道。金玉不相傷。隨碧不相妨。謂人為惑時",
    "T52n2102_001:0003c26": "自惑乎。",
    "T52n2102_001:0003c27": "問曰。蓋以父之財乞路人。不可謂惠。二親尚",
    "T52n2102_001:0003c28": "存殺己代人。不可謂仁。今佛經云。太子須大",
    "T52n2102_001:0003c29": "挐。以父之財施與遠人。國之寶象以賜怨",
    "T52n2102_001:0004a01": "家。妻子自與他人。不敬其親。而敬他人者。",
    "T52n2102_001:0004a02": "謂之悖禮。不愛其親。而愛他人者。謂之悖",
    "T52n2102_001:0004a03": "德。須大挐不孝不仁。而佛家尊之。豈不異",
    "T52n2102_001:0004a04": "哉。牟子曰。五經之義立嫡以長。大王見昌",
    "T52n2102_001:0004a05": "之志。轉季為嫡。遂成周業。以致太平。娶妻之",
    "T52n2102_001:0004a06": "義必告父母。舜不告而娶以成大倫。貞士須",
    "T52n2102_001:0004a07": "聘請。賢臣待徵召。伊尹負鼎干湯。寧戚叩角",
    "T52n2102_001:0004a08": "要齊。湯以致王。齊以之霸。禮男女不親授。嫂",
    "T52n2102_001:0004a09": "溺則授之以手。權其急也。苟見其大。不拘",
    "T52n2102_001:0004a10": "於小。大人豈拘常也。須大挐覩世之無常財",
    "T52n2102_001:0004a11": "貨非己寶故。恣意布施以成大道。父國受其",
    "T52n2102_001:0004a12": "祚。怨家不得入。至於成佛。父母兄弟皆得度",
    "T52n2102_001:0004a13": "世。是不為孝。是不為仁。孰為仁孝哉。",
    "T52n2102_001:0004a14": "問曰。佛道重無為樂施與持戒兢兢如臨深",
    "T52n2102_001:0004a15": "淵者。今沙門耽好酒漿。或畜妻子。取賤賣貴。",
    "T52n2102_001:0004a16": "專行詐紿。此乃世之大偽。而佛道謂之無",
    "T52n2102_001:0004a17": "為耶。",
    "T52n2102_001:0004a18": "牟子曰。工輸能與人斧斤繩墨。而不能使人",
    "T52n2102_001:0004a19": "功。聖人能授人道。不能使人履而行之也。",
    "T52n2102_001:0004a20": "臯陶能罪盜人。不能使貪夫為夷齊。五刑能",
    "T52n2102_001:0004a21": "誅無狀。不能使惡子為曾閔。堯不能化丹",
    "T52n2102_001:0004a22": "朱。周公不能訓管蔡。豈唐教之不著。周道之",
    "T52n2102_001:0004a23": "不備哉。然無如惡人何也。譬之世人學通七",
    "T52n2102_001:0004a24": "經。而迷於財色。可謂六藝之邪淫乎。河伯雖",
    "T52n2102_001:0004a25": "神。不溺陸地人。飄風雖疾。不能使湛水揚",
    "T52n2102_001:0004a26": "塵。當患人不能行。豈可謂佛道有惡乎。",
    "T52n2102_001:0004a27": "問曰。孔子稱。奢則不遜儉則固。與其不遜也",
    "T52n2102_001:0004a28": "寧固。叔孫曰。儉者德之恭。侈者惡之大也。今",
    "T52n2102_001:0004a29": "佛家以空財布施。為名盡貨與人為貴。豈有",
    "T52n2102_001:0004b01": "福哉。",
    "T52n2102_001:0004b02": "牟子曰。彼一時也。此一時也。仲尼之言。疾奢",
    "T52n2102_001:0004b03": "而無禮。叔孫之論。刺公之刻楹。非禁布施",
    "T52n2102_001:0004b04": "也。舜耕歷山。恩不及州里。太公屠牛。惠不逮",
    "T52n2102_001:0004b05": "妻子。及其見用。恩流八荒惠施四海。饒財多",
    "T52n2102_001:0004b06": "貨貴其能與貧困屢空貴其履道。許由不貪",
    "T52n2102_001:0004b07": "四海。伯夷不甘其國。虞卿捐萬戶之封。救",
    "T52n2102_001:0004b08": "窮人之急。各其志也。僖負羈以壺飱之惠。",
    "T52n2102_001:0004b09": "全其所居之間。宣孟以一飯之故。活其不",
    "T52n2102_001:0004b10": "訾之軀。陰施出於不意。陽報皎如白日。況",
    "T52n2102_001:0004b11": "傾家財發善意。其功德巍巍如嵩泰。悠悠如",
    "T52n2102_001:0004b12": "江海矣。懷善者應之以祚。收惡者報之以",
    "T52n2102_001:0004b13": "殃。未有種稻而得麥。作禍而獲福者乎。",
    "T52n2102_001:0004b14": "問曰。夫事莫過於誠。說莫過於實。老子除華",
    "T52n2102_001:0004b15": "飾之辭。崇質[示*卜]之語。佛經說不指其事。徒",
    "T52n2102_001:0004b16": "廣取譬喻。譬喻非道之要。合異為同非事之",
    "T52n2102_001:0004b17": "妙。雖辭多語博。猶玉屑一車不以為寶矣。牟",
    "T52n2102_001:0004b18": "子曰。事甞共見者。可說以實。一人見一人不",
    "T52n2102_001:0004b19": "見者。難與誠言也。昔人未見麟。問甞見者麟",
    "T52n2102_001:0004b20": "何類乎。見者曰。麟如麟也。問者曰。若吾甞見",
    "T52n2102_001:0004b21": "麟。則不問子矣。而云麟如麟寧可解哉。見者",
    "T52n2102_001:0004b22": "曰。麟麏身牛尾鹿蹄馬背。問者虛解。孔子",
    "T52n2102_001:0004b23": "曰。人不知而不慍。不亦君子乎。老子云。天地",
    "T52n2102_001:0004b24": "之間其猶槖籥乎。又曰。譬道於天下。猶川",
    "T52n2102_001:0004b25": "谷與江海豈復華飾乎。論語曰。為政以德譬",
    "T52n2102_001:0004b26": "如北辰。引天以比人也。子夏曰。譬諸草木區",
    "T52n2102_001:0004b27": "以別矣。詩之三百。牽物合類。自諸子讖緯",
    "T52n2102_001:0004b28": "聖人祕要。莫不引譬取喻。子獨惡佛說經牽",
    "T52n2102_001:0004b29": "譬喻耶。",
    "T52n2102_001:0004c01": "問曰。人之處世。莫不好富貴而惡貧賤。樂歡",
    "T52n2102_001:0004c02": "逸而憚勞倦。黃帝養性。以五肴為上。孔子云。",
    "T52n2102_001:0004c03": "食不厭精鱠不厭細。今沙門被赤布。日一食。",
    "T52n2102_001:0004c04": "閉六情。自畢於世。若茲何聊之有。牟子云。",
    "T52n2102_001:0004c05": "富與貴是人所欲。不以其道得之不處也。貧",
    "T52n2102_001:0004c06": "與賤是人之所惡。不以其道得之不去也。老",
    "T52n2102_001:0004c07": "子曰。五色令人目盲。五音令人耳聾。五味令",
    "T52n2102_001:0004c08": "人口爽。馳騁田獵令人心發狂。難得之貨令",
    "T52n2102_001:0004c09": "人行妨。聖人為腹不為目。此言豈虛哉。柳下",
    "T52n2102_001:0004c10": "惠不以三公之位易其行。段干木不以其身",
    "T52n2102_001:0004c11": "易魏文之富。許由巢父栖木而居。自謂安於",
    "T52n2102_001:0004c12": "帝宇。夷齊餓于首陽。自謂飽於文武。蓋各",
    "T52n2102_001:0004c13": "得其志而已。何不聊之有乎。",
    "T52n2102_001:0004c14": "問曰。若佛經深妙靡麗。子胡不談之於朝廷。",
    "T52n2102_001:0004c15": "論之於君父。修之於閨門。接之於朋友。何復",
    "T52n2102_001:0004c16": "學經傳讀諸子乎。",
    "T52n2102_001:0004c17": "牟子曰。未達其源。而問其流也。夫陳爼豆",
    "T52n2102_001:0004c18": "於壘門。建旍旗於朝堂。衣狐裘以當[卄/(麩-夫+生)]賓。",
    "T52n2102_001:0004c19": "被絺綌以御黃鍾。非不麗也。乖其處非其時",
    "T52n2102_001:0004c20": "也。故持孔子之術。入商鞅之門。齎孟軻之說。",
    "T52n2102_001:0004c21": "詣蘇張之庭。功無分寸。過有丈尺矣。老子曰。",
    "T52n2102_001:0004c22": "上士聞道勤而行之。中士聞道若存若亡。下",
    "T52n2102_001:0004c23": "士聞道大而笑之。吾懼大笑故不為談也。渴",
    "T52n2102_001:0004c24": "不必待江河。而飲井泉之水何所不飽。是以",
    "T52n2102_001:0004c25": "復治經傳耳。",
    "T52n2102_001:0004c26": "問曰。漢地始聞佛道。其所從出耶。牟子曰。昔",
    "T52n2102_001:0004c27": "孝明皇帝。夢見神人。身有日光飛在殿前。欣",
    "T52n2102_001:0004c28": "然悅之。明日博問群臣。此為何神。有通人傅",
    "T52n2102_001:0004c29": "毅曰。臣聞天竺有得道者號曰佛。飛行虛",
    "T52n2102_001:0005a01": "空。身有日光。殆將其神也。於是上寤。遣中",
    "T52n2102_001:0005a02": "郎蔡愔羽林郎中秦景博士弟子王遵等十",
    "T52n2102_001:0005a03": "八人。於大月支。寫佛經四十二章。藏在蘭",
    "T52n2102_001:0005a04": "臺石室第十四間。時於洛陽城西雍門外起",
    "T52n2102_001:0005a05": "佛寺。於其壁畫千乘萬騎繞塔三匝。又於南",
    "T52n2102_001:0005a06": "宮清涼臺。及開陽城門上作佛像。明帝時豫",
    "T52n2102_001:0005a07": "修造壽陵曰。顯節亦於其上作佛圖像。時國",
    "T52n2102_001:0005a08": "豐民寧遠夷慕義。學者由此而滋。",
    "T52n2102_001:0005a09": "問曰。老子云。智者不言。言者不智。又曰。",
    "T52n2102_001:0005a10": "大辯若訥。大巧若拙。君子恥言過行。設沙門",
    "T52n2102_001:0005a11": "有至道。奚不坐而行之。何復談是非論曲直",
    "T52n2102_001:0005a12": "乎。僕以為此行德之賊也。",
    "T52n2102_001:0005a13": "牟子曰。來春當大飢今秋不食。黃鍾應寒[卄/(麩-夫+壬)]",
    "T52n2102_001:0005a14": "賓重裘。備豫雖早不免於愚。老子所云。謂得",
    "T52n2102_001:0005a15": "道者耳。未得道者何知之有乎。大道一言而",
    "T52n2102_001:0005a16": "天下悅。豈非大辯乎。老子不云乎。功遂身退",
    "T52n2102_001:0005a17": "天之道也。身既退矣。又何言哉。今之沙門未",
    "T52n2102_001:0005a18": "及得道。何得不言。老氏亦猶言也。如其無言",
    "T52n2102_001:0005a19": "五千何述焉。若知而不言可也。既不能知又",
    "T52n2102_001:0005a20": "不能言愚人也。故能言不能行國之師也。能",
    "T52n2102_001:0005a21": "行不能言國之用也。能行能言國之寶也。三",
    "T52n2102_001:0005a22": "品各有所施。何德之賊乎。唯不能言。又不能",
    "T52n2102_001:0005a23": "行。是謂賊也。",
    "T52n2102_001:0005a24": "問曰。如子之言。徒當學辯達修言論。豈復",
    "T52n2102_001:0005a25": "治情性履道德乎。",
    "T52n2102_001:0005a26": "牟子曰。何難悟之甚乎。夫言語談論各有時",
    "T52n2102_001:0005a27": "也。蘧瑗曰。國有道則直。國無道則卷而懷",
    "T52n2102_001:0005a28": "之。寧武子國有道則智。國無道則愚。孔子",
    "T52n2102_001:0005a29": "曰。可與言而不與言失人。不可與言而與言",
    "T52n2102_001:0005b01": "失言。故智愚自有時。談論各有意。何為當言",
    "T52n2102_001:0005b02": "論而不行哉。",
    "T52n2102_001:0005b03": "問曰。云何佛道至尊至快無為憺怕。世人學",
    "T52n2102_001:0005b04": "士多謗毀之云。其辭說廓落難用。虛無難信",
    "T52n2102_001:0005b05": "何乎。",
    "T52n2102_001:0005b06": "牟子曰。至味不合於眾口。大音不比於眾耳。",
    "T52n2102_001:0005b07": "作咸池設大章。發簫韶詠九成。莫之和也。張",
    "T52n2102_001:0005b08": "鄭衛之絃歌時俗之音。必不期而拊手也。故",
    "T52n2102_001:0005b09": "宋玉云。客歌於郢。為下里之曲。和者千人。引",
    "T52n2102_001:0005b10": "商激角。眾莫之應。此皆悅邪聲。不曉於大",
    "T52n2102_001:0005b11": "度者也。韓非以管闚之見而讓堯舜。接輿以",
    "T52n2102_001:0005b12": "毛氂之分而刺仲尼。皆耽小而忽大者也。夫",
    "T52n2102_001:0005b13": "聞清商而謂之角。非彈絃之過。聽者之不聰",
    "T52n2102_001:0005b14": "矣。見和璧而名之石。非璧之賤也。視者之",
    "T52n2102_001:0005b15": "不明矣。神蛇能斷而復續。不能使人不斷也。",
    "T52n2102_001:0005b16": "靈龜發夢於宋元。不能免豫苴之網。大道無",
    "T52n2102_001:0005b17": "為非俗所見。不為譽者貴。不為毀者賤。用",
    "T52n2102_001:0005b18": "不用自天也。行不行乃時也。信不信其命也。",
    "T52n2102_001:0005b19": "問曰。吾子以經傳理佛說。其辭富而義顯。",
    "T52n2102_001:0005b20": "其文熾而說美。得無非其誠是子之辯也。牟",
    "T52n2102_001:0005b21": "子曰。非吾辯也。見博故不惑耳。",
    "T52n2102_001:0005b22": "問曰。見博其有術乎。牟子曰。由佛經也。吾",
    "T52n2102_001:0005b23": "未解佛經之時。惑甚於子。雖誦五經適以為",
    "T52n2102_001:0005b24": "華。未成實矣。既吾覩佛經之說。覽老子之",
    "T52n2102_001:0005b25": "要。守恬憺之性。觀無為之行。還視世事。猶",
    "T52n2102_001:0005b26": "臨天井而闚溪谷。登嵩岱而見丘垤矣。五經",
    "T52n2102_001:0005b27": "則五味。佛道則五穀矣。吾自聞道以來。如",
    "T52n2102_001:0005b28": "開雲見白日。矩火入冥室焉。",
    "T52n2102_001:0005b29": "問曰。子云經如江海其文如錦繡。何不以佛",
    "T52n2102_001:0005c01": "經答吾問。而復引詩書。合異為同乎。牟子曰。",
    "T52n2102_001:0005c02": "渴者不必須江海而飲。飢者不必待敖倉",
    "T52n2102_001:0005c03": "而飽。道為智者設。辯為達者通。書為曉者傳。",
    "T52n2102_001:0005c04": "事為見者明。吾以子知其意故引其事。若",
    "T52n2102_001:0005c05": "說佛經之語。談無為之要。譬對盲者說五色。",
    "T52n2102_001:0005c06": "為聾者奏五音也。師曠雖巧不能彈無絃之",
    "T52n2102_001:0005c07": "琴。狐狢雖熅不能熱無氣之人。公明義為牛",
    "T52n2102_001:0005c08": "彈清角之操伏食如故非牛不聞不合其耳",
    "T52n2102_001:0005c09": "矣。轉為蚊虻之聲孤犢之鳴。即掉尾奮耳蹀",
    "T52n2102_001:0005c10": "躞而聽是以詩書理子耳。",
    "T52n2102_001:0005c11": "問曰。吾昔在京師。入東觀遊太學。視俊士之",
    "T52n2102_001:0005c12": "所規。聽儒林之所論。未聞修佛道以為貴。自",
    "T52n2102_001:0005c13": "損容以為上也。吾子曷為耽之哉。夫行迷則",
    "T52n2102_001:0005c14": "改路。術窮則反故。可不思與。牟子曰。夫長",
    "T52n2102_001:0005c15": "於變者不可示以詐通於道者不可驚以怪。",
    "T52n2102_001:0005c16": "審於辭者不可惑以言。達於義者不可動以",
    "T52n2102_001:0005c17": "利也。老子曰。名者身之害。利者行之穢。又",
    "T52n2102_001:0005c18": "曰。設詐立權。虛無自貴。修閨門之禮術時俗",
    "T52n2102_001:0005c19": "之際會。赴趣間隙務合當世。此下士之所行。",
    "T52n2102_001:0005c20": "中士之所廢也。況至道之蕩蕩。上聖之所行",
    "T52n2102_001:0005c21": "乎。杳兮如天。淵兮如海。不合闚牆之士數仞",
    "T52n2102_001:0005c22": "之夫。固其宜也。彼見其門我覩其室。彼採其",
    "T52n2102_001:0005c23": "華我取其實。彼求其備我守其一。子速改路",
    "T52n2102_001:0005c24": "吾請履之。禍福之源。未知何若矣。",
    "T52n2102_001:0005c25": "問曰。子以經傳之辭華麗之說。褒讚佛行稱",
    "T52n2102_001:0005c26": "譽其德。高者凌清雲。廣者踰地圻。得無踰",
    "T52n2102_001:0005c27": "其本過其實乎。而僕譏刺頗得疹中而其病",
    "T52n2102_001:0005c28": "也。牟子曰。吁吾之所褒。猶以塵埃附嵩泰。收",
    "T52n2102_001:0005c29": "朝露投江海。子之所謗。猶握瓢觚欲減江海。",
    "T52n2102_001:0006a01": "躡耕耒欲損崑崙。側一掌以翳日光。舉土塊",
    "T52n2102_001:0006a02": "以塞河衝。吾所褒不能使佛高。子之毀不能",
    "T52n2102_001:0006a03": "令其下也。",
    "T52n2102_001:0006a04": "問曰。王喬赤松八仙之籙神書百七十卷。長",
    "T52n2102_001:0006a05": "生之事與佛經豈同乎。牟子曰。比其類猶五",
    "T52n2102_001:0006a06": "霸之與五帝。陽貨之與仲尼。比其形猶丘垤",
    "T52n2102_001:0006a07": "之與華恒。涓瀆之與江海。比其文猶虎鞹之",
    "T52n2102_001:0006a08": "與羊皮。斑紵之與錦繡也。道有九十六種。",
    "T52n2102_001:0006a09": "至於尊大。莫尚佛道也。神仙之書。聽之則",
    "T52n2102_001:0006a10": "洋洋盈耳。求其效猶握風而捕影。是以大道",
    "T52n2102_001:0006a11": "之所不取。無為之所不貴。焉得同哉。",
    "T52n2102_001:0006a12": "問曰。為道者或辟穀不食。而飲酒啖肉。亦云",
    "T52n2102_001:0006a13": "老氏之術也。然佛道以酒肉為上誡。而反食",
    "T52n2102_001:0006a14": "穀。何其乖異乎。牟子曰。眾道叢殘凡有九",
    "T52n2102_001:0006a15": "十六種。澹泊無為莫尚於佛。吾觀老氏上下",
    "T52n2102_001:0006a16": "之篇。聞其禁五味之戒。未覩其絕五穀之語。",
    "T52n2102_001:0006a17": "聖人制七典之文。無止糧之術。老子著五千",
    "T52n2102_001:0006a18": "文。無辟穀之事。聖人云。食穀者智。食草者",
    "T52n2102_001:0006a19": "癡。食肉者悍。食氣者壽。世人不達其事。見六",
    "T52n2102_001:0006a20": "禽閉氣不息秋冬不食欲効而為之。不知物",
    "T52n2102_001:0006a21": "類各自有性。猶礠石取鐵不能移毫毛矣。",
    "T52n2102_001:0006a22": "問曰。穀寧可絕不乎。牟子曰。吾未解大道",
    "T52n2102_001:0006a23": "之時。亦甞學焉。辟穀之法數千百術。行之無",
    "T52n2102_001:0006a24": "效為之無徵。故廢之耳。觀吾所從學師三人。",
    "T52n2102_001:0006a25": "或自稱七百五百三百歲。然吾從其學。未三",
    "T52n2102_001:0006a26": "載間各自殞沒。所以然者。蓋由絕穀不食而",
    "T52n2102_001:0006a27": "啖百果。享肉則重盤。飲酒則傾樽。精亂神",
    "T52n2102_001:0006a28": "昏穀氣不充。耳目迷惑淫邪不禁。吾問其故",
    "T52n2102_001:0006a29": "何。答曰。老子云。損之又損之。以至於無為。",
    "T52n2102_001:0006b01": "徒當日損耳。然吾觀之。但日益而不損也。是",
    "T52n2102_001:0006b02": "以各不至知命而死矣。且堯舜周孔各不能",
    "T52n2102_001:0006b03": "百載。而末世愚惑。欲服食辟穀求無窮之壽。",
    "T52n2102_001:0006b04": "哀哉。",
    "T52n2102_001:0006b05": "問曰。為道之人云。能却疾不病。不御針藥",
    "T52n2102_001:0006b06": "而愈有之乎。何以佛家有病而進針藥耶。牟",
    "T52n2102_001:0006b07": "子曰。老子云。物壯則老。謂之不道。不道早已",
    "T52n2102_001:0006b08": "唯有得道者不生。不生亦不壯。不壯亦不",
    "T52n2102_001:0006b09": "老。不老亦不病。不病亦不朽是以老子以身",
    "T52n2102_001:0006b10": "為大患焉。武王居病周公乞命。仲尼病子",
    "T52n2102_001:0006b11": "路請禱。吾見聖人皆有病矣。未覩其無病也。",
    "T52n2102_001:0006b12": "神農甞草殆死者數十。黃帝稽首。受針於岐",
    "T52n2102_001:0006b13": "伯。此之三聖。豈當不如今之道士乎。察省斯",
    "T52n2102_001:0006b14": "言。亦足以廢矣。",
    "T52n2102_001:0006b15": "問曰。道皆無為一也。子何以分別羅列云其",
    "T52n2102_001:0006b16": "異乎。更令學者狐疑。僕以為費而無益也。牟",
    "T52n2102_001:0006b17": "子曰。俱謂之草。眾草之性不可勝言。俱謂之",
    "T52n2102_001:0006b18": "金。眾金之性不可勝言。同類殊性。萬物皆然。",
    "T52n2102_001:0006b19": "豈徒道乎。昔楊墨塞群儒之路。車不得前人",
    "T52n2102_001:0006b20": "不得步。孟軻闢之乃知所從。師曠彈琴俟知",
    "T52n2102_001:0006b21": "音之在後。聖人制法冀君子之將覩也。玉石",
    "T52n2102_001:0006b22": "同匱。猗頓為之改色。朱紫相奪。仲尼為之",
    "T52n2102_001:0006b23": "歎息。日月非不明。眾陰蔽其光。佛道非不正。",
    "T52n2102_001:0006b24": "眾私掩其公。是以吾分而別之。臧文之智微",
    "T52n2102_001:0006b25": "生之直。仲尼不假者。皆正世之語。何費而無",
    "T52n2102_001:0006b26": "益乎。",
    "T52n2102_001:0006b27": "問曰。吾子訕神仙抑奇怪。不信有不死之道",
    "T52n2102_001:0006b28": "是也。何為獨信佛道當得度世乎。佛在異域。",
    "T52n2102_001:0006b29": "子足未履其地。目不見其所。徒觀其文而信",
    "T52n2102_001:0006c01": "其行。夫觀華者不能知實。視影者不能審形。",
    "T52n2102_001:0006c02": "殆其不誠乎。牟子曰。孔子曰。視其所以。觀其",
    "T52n2102_001:0006c03": "所由。察其所安。人焉廋哉。昔呂望周公問於",
    "T52n2102_001:0006c04": "施政。各知其後所以終。顏淵乘駟之日。見東",
    "T52n2102_001:0006c05": "野畢之馭。知其將敗。子貢觀邾魯之會。",
    "T52n2102_001:0006c06": "照其所以喪。仲尼聞師曠之絃。而識文王之",
    "T52n2102_001:0006c07": "操。季子聽樂。覽眾國之風。何必足履目見",
    "T52n2102_001:0006c08": "乎。",
    "T52n2102_001:0006c09": "問曰。僕甞遊于填之國。數與沙門道人相",
    "T52n2102_001:0006c10": "見。以吾事難之。皆莫對而辭退。多改志而",
    "T52n2102_001:0006c11": "移意。子獨難改革乎。牟子曰。輕羽在高遇風",
    "T52n2102_001:0006c12": "則飛。細石在磎得流則轉。唯泰山不為飄風",
    "T52n2102_001:0006c13": "動。磐石不為疾流移。梅李遇霜而落葉。唯松",
    "T52n2102_001:0006c14": "栢之難凋矣。子所見道人。必學未洽見未",
    "T52n2102_001:0006c15": "博。故有屈退耳。以吾之頑且不可窮。況明道",
    "T52n2102_001:0006c16": "者乎。子不自改而欲改人。吾未聞仲尼追盜",
    "T52n2102_001:0006c17": "跖。湯武法桀紂者矣。",
    "T52n2102_001:0006c18": "問曰。神仙之術秋冬不食。或入室累旬而不",
    "T52n2102_001:0006c19": "出。可謂憺怕之至也。僕以為可尊而貴。殆",
    "T52n2102_001:0006c20": "佛道之不若乎。牟子曰。指南為北自謂不惑。",
    "T52n2102_001:0006c21": "以西為東自謂不矇。以鵄梟而笑鳳凰。執",
    "T52n2102_001:0006c22": "螻蚓而調龜龍。蟬之不食君子不貴。蛙蟒穴",
    "T52n2102_001:0006c23": "藏聖人不重。孔子曰。天地之性人為貴。不",
    "T52n2102_001:0006c24": "聞尊蟬蟒也。然世人固有啖菖蒲而棄桂薑。",
    "T52n2102_001:0006c25": "覆甘露而啜酢漿者矣。毫毛雖小視之可察。",
    "T52n2102_001:0006c26": "太山之大背之不見。志有留與不留。意有銳",
    "T52n2102_001:0006c27": "與不銳。魯尊季氏卑仲尼。吳賢宰嚭不肖",
    "T52n2102_001:0006c28": "子胥。子之所疑不亦宜乎。",
    "T52n2102_001:0006c29": "問曰道家云。堯舜周孔七十二弟子。皆不死",
    "T52n2102_001:0007a01": "而仙。佛家云。人皆當死莫能免何哉。牟子",
    "T52n2102_001:0007a02": "曰。此妖妄之言。非聖人所語也。老子曰。天地",
    "T52n2102_001:0007a03": "尚不得長久。而況人乎。孔子曰。更去辟世",
    "T52n2102_001:0007a04": "孝常在。吾覽六藝觀傳記。堯有殂落。舜有",
    "T52n2102_001:0007a05": "蒼梧之山。禹有會稽之陵。伯夷叔齊有首陽",
    "T52n2102_001:0007a06": "之墓。文王不及誅紂而歿。武王不能待成王",
    "T52n2102_001:0007a07": "大而崩。周公有改葬之篇。仲尼有兩楹之夢。",
    "T52n2102_001:0007a08": "伯魚有先父之年。子路有菹醢之語。伯牛有",
    "T52n2102_001:0007a09": "命矣之文。曾參有啟足之辭。顏淵有不幸",
    "T52n2102_001:0007a10": "短命之記。苗而不秀之喻。皆著在經典。聖人",
    "T52n2102_001:0007a11": "至言也。吾以經傳為證。世人為驗而云不",
    "T52n2102_001:0007a12": "死。豈不惑哉。",
    "T52n2102_001:0007a13": "問曰。子之所解誠悉備焉。固非僕等之所聞",
    "T52n2102_001:0007a14": "也。然子所理何以正著三十七條。亦有法",
    "T52n2102_001:0007a15": "乎。牟子曰。夫轉蓬漂而車輪成。窊木流而舟",
    "T52n2102_001:0007a16": "檝設。蜘蛛布而罻羅陳。鳥跡見而文字作。故",
    "T52n2102_001:0007a17": "有法成易無法成難。吾覽佛經之要。有三十",
    "T52n2102_001:0007a18": "七品。老氏道經亦三十七篇。故法之焉。於是",
    "T52n2102_001:0007a19": "惑人聞之踧然失色。叉手避席逡巡俯伏曰。",
    "T52n2102_001:0007a20": "鄙人矇瞽生於幽仄。敢出愚言不慮禍福。今",
    "T52n2102_001:0007a21": "也聞命霍如蕩雪。請得革情洒心自勅。願受",
    "T52n2102_001:0007a22": "五戒作優婆塞。",
    "T52n2102_001:0007a23": "正誣論未詳作者",
    "T52n2102_001:0007a24": "有異人者。誣佛曰。尹文子有神通者。愍彼胡",
    "T52n2102_001:0007a25": "狄父子。聚塵貪婪忍害昧利。無恥侵害不",
    "T52n2102_001:0007a26": "厭屠裂群生。不可遜讓。厲不可談議喻故具",
    "T52n2102_001:0007a27": "諸事云云。又令得道弟子變化云云。又禁其",
    "T52n2102_001:0007a28": "殺生斷其婚姻使無子孫。伐胡之術。孰良於",
    "T52n2102_001:0007a29": "此云云。",
    "T52n2102_001:0007b01": "正曰。誣者既云無佛。復云文子有神通。復云",
    "T52n2102_001:0007b02": "有得道弟子。能變化恢廓盡神妙之理。此真",
    "T52n2102_001:0007b03": "有無匈心之語也。夫尹文子即老子弟子也。",
    "T52n2102_001:0007b04": "老子即佛弟子也。故其經云。聞道竺乾有古",
    "T52n2102_001:0007b05": "先生。善入泥洹不始不終永存綿綿。竺乾者",
    "T52n2102_001:0007b06": "天竺也。泥洹者胡語。晉言無為也。若佛不",
    "T52n2102_001:0007b07": "先老子。何得稱先生。老子不先尹文。何故請",
    "T52n2102_001:0007b08": "道德之經。即以此推之。佛故文子之祖宗。",
    "T52n2102_001:0007b09": "眾聖之元始也。安有弟子神化而師不能乎。",
    "T52n2102_001:0007b10": "且夫聖之宰世。必以道莅之。遠人不服。則綏",
    "T52n2102_001:0007b11": "以文德。不得已而用兵耳。將以除暴止戈拯",
    "T52n2102_001:0007b12": "濟群生。行小殺以息大殺者也。故春秋之世。",
    "T52n2102_001:0007b13": "諸侯征伐動仗正順。敵國有釁必鳴鼓以彰",
    "T52n2102_001:0007b14": "其過。總義兵以臨罪人。不以闇昧而行誅也。",
    "T52n2102_001:0007b15": "故服則柔而撫之。不苟淫刑極武。勝則以喪",
    "T52n2102_001:0007b16": "禮居之。殺則以悲哀泣之。是以深貶誘執大",
    "T52n2102_001:0007b17": "杜絕滅之原。若懷惡而討不義。假道以成其",
    "T52n2102_001:0007b18": "暴。皆結傳變文譏貶累見。故會宋之盟。抑",
    "T52n2102_001:0007b19": "楚而先晉者。疾辛錍之詐。以崇咀信之美",
    "T52n2102_001:0007b20": "也。夫敵之怨惠不及後嗣。惡止其身重罪不",
    "T52n2102_001:0007b21": "濫。此百王之明制。經國之令典也。至于季末",
    "T52n2102_001:0007b22": "之將佳兵之徒。患道薄德衰。始任詐力競。以",
    "T52n2102_001:0007b23": "譎詭之計。濟殘賊之心。野戰則肆鋒極殺。屠",
    "T52n2102_001:0007b24": "城則盡坑無遺。故白起刎首於杜郵。董卓屠",
    "T52n2102_001:0007b25": "身於宮門。君子知其必亡。舉世哀其就戮。",
    "T52n2102_001:0007b26": "兵之弊也遂至于此。此為可痛心而長歎者",
    "T52n2102_001:0007b27": "矣。何有聖人而欲大縱陰毒剪絕黎元者哉。",
    "T52n2102_001:0007b28": "且十室容賢。而況萬里之廣。重華生於東夷。",
    "T52n2102_001:0007b29": "文命出乎西羌。聖哲所興豈有常地。或發音",
    "T52n2102_001:0007c01": "於此默化於彼。形教萬方而理運不差。原夫",
    "T52n2102_001:0007c02": "佛之所以夷跡於中天。而曜奇於西域者。蓋",
    "T52n2102_001:0007c03": "有至趣。不可得而縷陳矣。豈有聖人疾敵之",
    "T52n2102_001:0007c04": "強。而其欲覆滅使無孑遺哉。此何異氣癘",
    "T52n2102_001:0007c05": "既流不蠲良淑。縱火中原蘭蕕俱焚。桀紂之",
    "T52n2102_001:0007c06": "虐猶呼不然乎。縱令胡國信多惡逆。以暴易",
    "T52n2102_001:0007c07": "暴。又非權通之旨也。引此為辭。適足肆謗言",
    "T52n2102_001:0007c08": "眩愚竪。豈允情合義有心之難乎。",
    "T52n2102_001:0007c09": "又誣云。尹文子欺之天有三十二重云云。又",
    "T52n2102_001:0007c10": "妄牽樓炭經。經云。諸天之宮廣長二十四萬",
    "T52n2102_001:0007c11": "里。面開百門。門廣萬里云云。答曰。佛經說",
    "T52n2102_001:0007c12": "天地境界。高下階級悉條貫部分。敘而有章。",
    "T52n2102_001:0007c13": "而誣者。或附著生長枉造偽說。或顛倒淆亂",
    "T52n2102_001:0007c14": "不得要實。何有二十四萬里之地。而容四百",
    "T52n2102_001:0007c15": "萬里之門乎。以一事覆之。足明其錯謬者多",
    "T52n2102_001:0007c16": "矣。藏獲牧竪猶將知其不然。況有識乎。欲",
    "T52n2102_001:0007c17": "以見博秖露其愚焉。",
    "T52n2102_001:0007c18": "又誣云。佛亦周遍五道。備犯眾過行凶惡猶",
    "T52n2102_001:0007c19": "得佛。此非悕為惡者之法也。又計生民善者",
    "T52n2102_001:0007c20": "少而惡者多。惡人死輒充六畜。爾則開闢至",
    "T52n2102_001:0007c21": "今足為久矣。今畜宜居十分之九。而人種已",
    "T52n2102_001:0007c22": "應希矣。",
    "T52n2102_001:0007c23": "正曰。誠如所言。佛亦曾為惡耳。今所以得佛",
    "T52n2102_001:0007c24": "者。改惡從善故也。若長惡不悛迷而後遂往。",
    "T52n2102_001:0007c25": "則長夜受苦輪。轉五道而無解脫之由矣。今",
    "T52n2102_001:0007c26": "以其能掘眾惡之栽。滅三毒之燼。修五戒之",
    "T52n2102_001:0007c27": "善。書十德之美。行之累劫倦而不已曉了本",
    "T52n2102_001:0007c28": "際暢三世空。故能解生死之虛外無為之場",
    "T52n2102_001:0007c29": "耳。計天下蜫蟲之數不可稱計。人之在九州",
    "T52n2102_001:0008a01": "之內若毫末之在馬體。十分之九豈所言",
    "T52n2102_001:0008a02": "哉。故天地之性以人為貴。榮期所以自得於",
    "T52n2102_001:0008a03": "三樂達貴賤之分明也。今更不復自賴於人",
    "T52n2102_001:0008a04": "類不醜惡於畜生。以芻水為甘膳。以羇絡為",
    "T52n2102_001:0008a05": "非謫。安則為之無所多難也。",
    "T52n2102_001:0008a06": "又誣云。有無靈下經無靈下經妖怪之書耳。",
    "T52n2102_001:0008a07": "非三墳五典訓誥之言也。通才達儒所未究",
    "T52n2102_001:0008a08": "覽也。三曾五祖之言。又似解奏之文。此殆不",
    "T52n2102_001:0008a09": "詰而虛妄自露矣。今具聊復應之。凡俗人常",
    "T52n2102_001:0008a10": "謂。人死則滅無靈無鬼。然則無靈則無天曹。",
    "T52n2102_001:0008a11": "無鬼則無所枚也。若子孫奉佛而乃追譴祖",
    "T52n2102_001:0008a12": "先。或是賢人君子平生之時未必與子孫同",
    "T52n2102_001:0008a13": "事。而天曹便收伐之。命顏冉之尸羅枉戮",
    "T52n2102_001:0008a14": "之痛。仁慈祖考加虐毒於貴體。此豈聰明正",
    "T52n2102_001:0008a15": "直之神乎。若其非也。則狐狢魍魎淫厲之",
    "T52n2102_001:0008a16": "鬼。何能反制仁賢之靈而困禁戒之人乎。以",
    "T52n2102_001:0008a17": "此為誣。鄙醜書矣。",
    "T52n2102_001:0008a18": "又誣云。道人聚斂百姓。大搆塔寺。華飾奢",
    "T52n2102_001:0008a19": "靡。費而無益云云。",
    "T52n2102_001:0008a20": "正曰。夫教有深淺。適時應物。悉已備於首論",
    "T52n2102_001:0008a21": "矣。請復申之。夫恭儉之心莫過堯舜。而山龍",
    "T52n2102_001:0008a22": "華虫黼[耑*(犮-乂+又)]絺繡。故傳曰。錫鸞和鈴昭其聲也。",
    "T52n2102_001:0008a23": "三辰旂旗昭其明也。五色比象昭其文也。",
    "T52n2102_001:0008a24": "故王者之居。必金門玉陛靈臺鳳闕。將使異",
    "T52n2102_001:0008a25": "乎凡庶令貴賤有章也。夫人情從所覩而興",
    "T52n2102_001:0008a26": "感。故聞鼓鼙之音。覩羽麾之象。則思將帥之",
    "T52n2102_001:0008a27": "臣。聽琴瑟之聲。觀庠序之儀。則思朝廷之",
    "T52n2102_001:0008a28": "臣。遷地易觀則情貌俱變。今悠悠之徒。見",
    "T52n2102_001:0008a29": "形而不及道者。莫不貴崇高而忽仄陋。是以",
    "T52n2102_001:0008b01": "諸奉佛者。仰慕遺跡思存髣髴。故銘列圖象",
    "T52n2102_001:0008b02": "致其虔肅。割珍玩以增崇靈廟。故上士遊",
    "T52n2102_001:0008b03": "之。則忘其蹄筌取諸遠味。下士遊之。則美其",
    "T52n2102_001:0008b04": "華藻玩其炳蔚。先悅其耳目漸率以義方。三",
    "T52n2102_001:0008b05": "塗汲引莫有遺逸。猶器之取水。隨量多少唯",
    "T52n2102_001:0008b06": "穿底無當乃不受耳。",
    "T52n2102_001:0008b07": "又專誣以禍福為佛所作。可謂元不解矣。聊",
    "T52n2102_001:0008b08": "復釋之。夫吉凶之與善惡。猶影響之乘形聲",
    "T52n2102_001:0008b09": "自然而然。不得相免也。行之由己。而理玄應",
    "T52n2102_001:0008b10": "耳。佛與周孔但共明忠孝信順。從之者吉背",
    "T52n2102_001:0008b11": "之者凶。示其度水之方。則使資舟擑。不",
    "T52n2102_001:0008b12": "能令步涉而得濟也。其誨人之生救厄死之",
    "T52n2102_001:0008b13": "術。亦猶神農甞粒食以充飢虛。黃帝垂衣裳",
    "T52n2102_001:0008b14": "以御寒暑。若閉口而望飽。裸袒以求溫。不",
    "T52n2102_001:0008b15": "能強與之也。去和鵲之所以稱良醫者。以其",
    "T52n2102_001:0008b16": "應疾投藥不失其宜耳。不責其令有不死之",
    "T52n2102_001:0008b17": "民也。且扁鵲有云。吾能令當生者不死。不能",
    "T52n2102_001:0008b18": "令當死者必生也。若夫為子則不孝為臣則",
    "T52n2102_001:0008b19": "不忠乎。守膏肓而不悟。進良藥而不御。而受",
    "T52n2102_001:0008b20": "禍臨死之日更多咎。聖人深恨。良醫非徒東",
    "T52n2102_001:0008b21": "走。其勢投穽矣。",
    "T52n2102_001:0008b22": "又誣云。沙門之在京洛者多矣。而未曾聞能",
    "T52n2102_001:0008b23": "令主上延年益壽。上不能調和陰陽使年豐",
    "T52n2102_001:0008b24": "民富消災却疫克靜禍亂云云。下不能休糧",
    "T52n2102_001:0008b25": "絕粒呼吸清醇扶命度厄長生久視云云。",
    "T52n2102_001:0008b26": "正曰。不然。莊周有云。達命之情者不務命之",
    "T52n2102_001:0008b27": "所元奈何審期分之不可遷也。若令性命可",
    "T52n2102_001:0008b28": "以智德求之者。則發旦二子足令文父致千",
    "T52n2102_001:0008b29": "齡矣。顏子死則稱天喪予惜之至也。無以延",
    "T52n2102_001:0008c01": "之耳。且陰陽數度。期運所當。百六之極有時",
    "T52n2102_001:0008c02": "而臻。故堯有滔天之洪。湯有赤地之災。涿鹿",
    "T52n2102_001:0008c03": "有漂槽之血。阪泉有橫野之屍。何不坐而消",
    "T52n2102_001:0008c04": "之救其未然耶。且夫熊經鳥曳導引吐納。輟",
    "T52n2102_001:0008c05": "黍稷而御英蘂。吸風露以代糇糧。俟此而壽",
    "T52n2102_001:0008c06": "有待之倫也。斯則有時可夭。不能無窮者也。",
    "T52n2102_001:0008c07": "沙門之視松喬若未孩之兒耳。方將汎志於",
    "T52n2102_001:0008c08": "二儀之表。延祚於不死之鄉。豈能屑心營近",
    "T52n2102_001:0008c09": "與涓彭爭長哉。難者苟欲騁飾非之辯。立距",
    "T52n2102_001:0008c10": "諫之強。言無節奏義無宮商。嗟夫北里之亂",
    "T52n2102_001:0008c11": "雅。惡綠之奪黃也。其餘嘇之音曾無紀",
    "T52n2102_001:0008c12": "網。一遵先師不答之章。",
    "T52n2102_001:0008c13": "又誣云。漢末有笮融者。合兵依徐州刺史陶",
    "T52n2102_001:0008c14": "謙。謙使之督運。而融先事佛。遂斷盜官運以",
    "T52n2102_001:0008c15": "自利入大起佛寺云云。行人悉與酒食云云。",
    "T52n2102_001:0008c16": "後為劉繇所攻見殺云云。",
    "T52n2102_001:0008c17": "正曰。此難不待繩約而自縛也。夫佛教率以",
    "T52n2102_001:0008c18": "慈仁不殺忠信。不衒廉貞。不盜為首。老子",
    "T52n2102_001:0008c19": "云。兵者不祥之器邇者凶。融阻兵安忍結",
    "T52n2102_001:0008c20": "附寇逆。犯殺一也。受人使命取不報主。犯欺",
    "T52n2102_001:0008c21": "二也。斷割官物以自利入。犯盜三也。佛經云。",
    "T52n2102_001:0008c22": "不以酒為惠施。而融縱之。犯酒四也。諸戒盡",
    "T52n2102_001:0008c23": "犯。則動之死地矣。譬猶吏人解印脫冠而橫",
    "T52n2102_001:0008c24": "道肆暴。五尺之童皆能制之矣。笮氏不得其",
    "T52n2102_001:0008c25": "死。適足助明為惡之獲殃耳。",
    "T52n2102_001:0008c26": "又誣云。石崇奉佛亦至。而不免族誅云云。",
    "T52n2102_001:0008c27": "答曰。石崇之為人。余所悉也。驕盈耽酒放",
    "T52n2102_001:0008c28": "僭無度。多藏厚斂不恤惸獨。論才則有一割",
    "T52n2102_001:0008c29": "之利。計德則盡無取焉。雖託名事佛。而了無",
    "T52n2102_001:0009a01": "禁戒。即如世人貇清心穢色厲內荏。口詠禹",
    "T52n2102_001:0009a02": "湯而行偶桀跖。自貽伊禍。又誰之咎乎。",
    "T52n2102_001:0009a03": "又誣云。周仲智奉佛亦精進。而竟復不蒙其",
    "T52n2102_001:0009a04": "福云云。",
    "T52n2102_001:0009a05": "正曰。尋斯言似乎幸人之災。非通言也。仲智",
    "T52n2102_001:0009a06": "雖有好道之意。然意未受戒為弟子也。論其",
    "T52n2102_001:0009a07": "率情亮直見涉俊上。自是可才。而有強梁之",
    "T52n2102_001:0009a08": "累。未合道家嬰兒之旨矣。以此而遇忌勝之",
    "T52n2102_001:0009a09": "雄。喪敗理耳。縱如難者云。精進而遭害者",
    "T52n2102_001:0009a10": "有矣。此何異顏項夙夭。夷叔餒死。比干盡",
    "T52n2102_001:0009a11": "忠而陷剖心之禍。申生篤孝而致雉經之痛。",
    "T52n2102_001:0009a12": "若此之比不可勝言。孔子云。仁者壽義者昌。",
    "T52n2102_001:0009a13": "而復或有不免。固知宿命之證。至矣信矣。",
    "T52n2102_001:0009a14": "又誣云。事佛之家樂死惡生。屬纊待絕之日。",
    "T52n2102_001:0009a15": "皆以為福祿之來。無復哀慼之容云云。",
    "T52n2102_001:0009a16": "正曰。難者得無隱心而居物。不然何言之逆",
    "T52n2102_001:0009a17": "乎。夫佛經自謂得道者。能玄同彼我渾齊修",
    "T52n2102_001:0009a18": "短。涉生死之變。泯然無概。步禍福之地。而夷",
    "T52n2102_001:0009a19": "心不怛。樂天知命安時處順耳。其未體之",
    "T52n2102_001:0009a20": "者。哀哉慎終之心。乃所以增其篤也。故有",
    "T52n2102_001:0009a21": "大悲弘誓之義。讐人之喪猶加哀矜。以德",
    "T52n2102_001:0009a22": "報怨不念舊惡。況乎骨肉之痛情隆自然者。",
    "T52n2102_001:0009a23": "而可以無哀慼之心者哉。夫愛親者不敢惡",
    "T52n2102_001:0009a24": "於人。恐疇己之深也。逆情違道於斯見矣。",
    "T52n2102_001:0009a25": "弘明集卷第一"
}