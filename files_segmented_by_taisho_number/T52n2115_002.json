{
    "T52n2115_002:0654b02": "鐔津文集卷第二",
    "T52n2115_002:0654b04": "藤州鐔津東山沙門契嵩撰",
    "T52n2115_002:0654b05": "中輔教編中",
    "T52n2115_002:0654b06": "廣原教廣原教",
    "T52n2115_002:0654b07": "敘曰。余昔以五戒十善。通儒之五常為原教。",
    "T52n2115_002:0654b08": "急欲解當世儒者之訾佛。若吾聖人為教之",
    "T52n2115_002:0654b09": "大本。雖概見而未暇盡言。欲待別為書廣之。",
    "T52n2115_002:0654b10": "原教傳之七年。會丹丘長吉遺書。勸余成之。",
    "T52n2115_002:0654b11": "雖屬草以所論未至焚之。適就其書。幾得乎",
    "T52n2115_002:0654b12": "聖人之心。始余為原教。師華嚴經先列乎菩",
    "T52n2115_002:0654b13": "薩乘。蓋取其所謂依本起末門者也。師智度",
    "T52n2115_002:0654b14": "論而離合乎五戒十善者也。然立言自有體",
    "T52n2115_002:0654b15": "裁。其人不知頗相誚訝。當時或為其改之。今",
    "T52n2115_002:0654b16": "書乃先列乎人天乘。亦從華嚴之所謂攝末",
    "T52n2115_002:0654b17": "歸本門者也。旨哉五戒十善則不復出其名",
    "T52n2115_002:0654b18": "數。吾所以為二書者。蓋欲發明先聖設教之",
    "T52n2115_002:0654b19": "大統。以諭夫世儒之不知佛者。故其言欲文",
    "T52n2115_002:0654b20": "其理欲簡。其勢不可枝辭蔓說。若曲辨乎眾",
    "T52n2115_002:0654b21": "經之教義。則章句者存焉。知余譏余其原教",
    "T52n2115_002:0654b22": "廣原教乎。廣原教凡二十五篇。總八千一百",
    "T52n2115_002:0654b23": "餘言。是歲丙申也振筆于靈隱永安山舍。",
    "T52n2115_002:0654b24": "惟心之謂道。闡道之謂教。教也者聖人之垂",
    "T52n2115_002:0654b25": "迹也。道也者眾生之大本也。甚乎群生之繆",
    "T52n2115_002:0654b26": "其本也久矣。聖人不作而萬物終昧。聖人所",
    "T52n2115_002:0654b27": "以與萬物大明也。心無有外道無不中。故物",
    "T52n2115_002:0654b28": "無不預道。聖人不私道不棄物。道之所存聖",
    "T52n2115_002:0654b29": "人皆與。是故其為教也。通幽通明通世出世。",
    "T52n2115_002:0654c01": "無不通也。通者統也。統以正之。欲其必與聖",
    "T52n2115_002:0654c02": "人同德。廣大靈明莫至乎道。神德妙用莫至",
    "T52n2115_002:0654c03": "乎心。狥妄縛業莫甚乎迷本。流蕩諸趣莫甚",
    "T52n2115_002:0654c04": "乎死生。知眾生之過患莫善乎聖人。與萬物",
    "T52n2115_002:0654c05": "正本莫善乎設教。正固明明固妙妙固其道",
    "T52n2115_002:0654c06": "凝焉。是故教者聖人明道救世之大端也。夫",
    "T52n2115_002:0654c07": "教也者。聖人乘時應機不思議之大用也。是",
    "T52n2115_002:0654c08": "故其機大者頓之。其機小者漸之。漸也者言",
    "T52n2115_002:0654c09": "乎權也。頓也者言乎實也。實者謂之大乘。權",
    "T52n2115_002:0654c10": "者謂之小乘。聖人以大小衍攬乎群機。而幽",
    "T52n2115_002:0654c11": "明盡矣。預頓而聞漸預漸而聞頓。是又聖人",
    "T52n2115_002:0654c12": "之妙乎天人而天人不測也。聖人示權所以",
    "T52n2115_002:0654c13": "趨實也。聖人顯實所以藉權也。故權實偏圓",
    "T52n2115_002:0654c14": "而未始不相顧。權也者有顯權有冥權。聖人",
    "T52n2115_002:0654c15": "顯權之則為淺教為小道。與夫信者為其小",
    "T52n2115_002:0654c16": "息之所也。聖人冥權之則為異道為他教為",
    "T52n2115_002:0654c17": "與善惡同其事。與夫不信者預為其得道之",
    "T52n2115_002:0654c18": "遠緣也。顯權可見。而冥權不測也。實也者至",
    "T52n2115_002:0654c19": "實也。至實則物我一也。物我一故聖人以群",
    "T52n2115_002:0654c20": "生而成之也。語夫聖人之權也。則周天下之",
    "T52n2115_002:0654c21": "善。遍百家之道。其救世濟物之大權乎。語夫",
    "T52n2115_002:0654c22": "聖人之實也。則旁礴法界與萬物皆極其天",
    "T52n2115_002:0654c23": "下窮理盡性之大道乎。聖人者聖人之聖者",
    "T52n2115_002:0654c24": "也。以非死生而示死示生與人同然。而莫覩",
    "T52n2115_002:0654c25": "其所以然。豈古神靈獻智博大盛備之聖人",
    "T52n2115_002:0654c26": "乎。故其為教有神道也。有人道也。有常德也。",
    "T52n2115_002:0654c27": "有奇德也。不可以一概求。不以世道擬議得",
    "T52n2115_002:0654c28": "在於心通。失在於迹較。",
    "T52n2115_002:0654c29": "治人治天莫善乎五戒十善。修夫小小聖小",
    "T52n2115_002:0655a01": "聖。莫盛乎四諦十二緣。修夫大聖以趨乎大",
    "T52n2115_002:0655a02": "大聖。莫盛乎六度萬行。夫五戒十善者。離之",
    "T52n2115_002:0655a03": "所以致天。合之所以資人。語其成功則有勝",
    "T52n2115_002:0655a04": "有劣。語其所以然則大人之道一也。夫四諦",
    "T52n2115_002:0655a05": "十二緣者。離之則在乎小聖。合之則在乎小",
    "T52n2115_002:0655a06": "小聖。語其成功則有隆殺。語其乘之則小聖",
    "T52n2115_002:0655a07": "小小聖同道也。夫六度也者。首萬行廣萬行",
    "T52n2115_002:0655a08": "者也。大聖與乎大大聖。其所乘雖稍分之。及",
    "T52n2115_002:0655a09": "其以萬行超極。則與夫大大之聖人一也。萬",
    "T52n2115_002:0655a10": "行也者萬善之謂也。聖人之善。蓋神而為之。",
    "T52n2115_002:0655a11": "適變乘化無所而不在也。是故聖人預天人",
    "T52n2115_002:0655a12": "之事。而天人不測。夫神也者妙也。事也者麁",
    "T52n2115_002:0655a13": "也。麁者唯人知之。妙者唯聖人知之。天下以",
    "T52n2115_002:0655a14": "彼我競。以儒佛之事相是非。而天下之知者",
    "T52n2115_002:0655a15": "儒佛之事。豈知其埏埴乎儒佛者耶。夫含靈",
    "T52n2115_002:0655a16": "者溥天溥地遍幽遍明遍乎夷狄禽獸。非以",
    "T52n2115_002:0655a17": "神道彌綸。而古今殆有棄物。聖人重同靈懼",
    "T52n2115_002:0655a18": "遺物也。是故聖人以神道作。",
    "T52n2115_002:0655a19": "心必至至必變變者識也。至者如也。如者妙",
    "T52n2115_002:0655a20": "萬物者也。識者紛萬物異萬物者也。變也者",
    "T52n2115_002:0655a21": "動之幾也。至也者妙之本也。天下無不本。天",
    "T52n2115_002:0655a22": "下無不動。故萬物出于變入于變。萬物起于",
    "T52n2115_002:0655a23": "至復于至。萬物之變見乎情。天下之至存乎",
    "T52n2115_002:0655a24": "性。以情可以辨萬物之變化。以性可以觀天",
    "T52n2115_002:0655a25": "下之大妙。善夫情性可以語聖人之教道也。",
    "T52n2115_002:0655a26": "萬物同靈之謂心。聖人所履之謂道。道有大",
    "T52n2115_002:0655a27": "者焉。有小者焉。心有善者焉。有惡者焉。善惡",
    "T52n2115_002:0655a28": "有厚薄。大小有漸奧。故有大聖有次聖有小",
    "T52n2115_002:0655a29": "聖。有天有人有須倫有鬼神。有介羽之屬有",
    "T52n2115_002:0655b01": "地道。群生者一心之所出也。聖人者一道之",
    "T52n2115_002:0655b02": "所離也。聖人之大小之端不可不審也。群生",
    "T52n2115_002:0655b03": "之善惡之故不可不慎也。夫心與道豈異乎",
    "T52n2115_002:0655b04": "哉。以聖人群生姑區以別之。曰道。曰心也。心",
    "T52n2115_002:0655b05": "乎大哉至也矣。幽過乎鬼神明過乎日月。博",
    "T52n2115_002:0655b06": "大包乎天地。精微貫乎隣虛。幽而不幽。故至",
    "T52n2115_002:0655b07": "幽。明而不明。故至明。大而不大。故絕大。微",
    "T52n2115_002:0655b08": "而不微。故至微。精日精月靈鬼靈神。而妙乎",
    "T52n2115_002:0655b09": "天地三才。若有乎若無乎。若不有不無。若不",
    "T52n2115_002:0655b10": "不有。若不不無。是可以言語狀及乎。不可以",
    "T52n2115_002:0655b11": "絕待玄解諭。得之在乎瞬息。差之在乎毫氂",
    "T52n2115_002:0655b12": "者。是可以與至者知。不可與學者語。聖人以",
    "T52n2115_002:0655b13": "此難明難至也。乃為諸教。言之義之諭之正",
    "T52n2115_002:0655b14": "之。雖夥然多端。是皆欲人之不繆也。而學者",
    "T52n2115_002:0655b15": "猶昧。今夫天下混謂乎心者。言之而不詳。知",
    "T52n2115_002:0655b16": "之而不審。苟認意識謂與聖人同得其趣道",
    "T52n2115_002:0655b17": "也。不亦遠乎。",
    "T52n2115_002:0655b18": "情出乎性。性隱乎情。性隱則至實之道息矣。",
    "T52n2115_002:0655b19": "是故聖人以性為教而教人。天下之動生於",
    "T52n2115_002:0655b20": "情。萬物之惑正於性。情性之善惡天下可不",
    "T52n2115_002:0655b21": "審乎。知善惡而不知夫善惡之終始。其至知",
    "T52n2115_002:0655b22": "乎。知其終而不知其始。其至知乎。唯聖人之",
    "T52n2115_002:0655b23": "至知。知始知終知微知亡。見其貫死生幽明",
    "T52n2115_002:0655b24": "而成象成形天地至遠而起於情。宇宙至大",
    "T52n2115_002:0655b25": "而內於性。故萬物莫盛乎情性者也。情也者",
    "T52n2115_002:0655b26": "有之初也。有有則有愛。有愛則有嗜欲。有",
    "T52n2115_002:0655b27": "嗜欲則男女萬物生死焉。死生之感則善惡",
    "T52n2115_002:0655b28": "以類變。始之終之循死生而未始休。性也者",
    "T52n2115_002:0655b29": "無之至也。至無則未始無。出乎生入乎死而",
    "T52n2115_002:0655c01": "非死非生。聖人之道所以寂焉明然。唯感所",
    "T52n2115_002:0655c02": "適。夫情也為偽為識。得之則為愛為惠。為親",
    "T52n2115_002:0655c03": "親為疎疎為或善為或惡。失之則為欺為狡。",
    "T52n2115_002:0655c04": "為兇為不遜。為貪為溺嗜欲。為喪心為滅性。",
    "T52n2115_002:0655c05": "夫性也為真為如為至為無邪為清為靜。近",
    "T52n2115_002:0655c06": "之則為賢為正人。遠之則為聖神為大聖人。",
    "T52n2115_002:0655c07": "聖人以性為教教人而不以情。此其蘊也。情",
    "T52n2115_002:0655c08": "性之在物。常然宛然。探之不得。決之不絕。天",
    "T52n2115_002:0655c09": "地有窮性靈不竭。五趣迭改情累不釋。是故",
    "T52n2115_002:0655c10": "情性之謂天下不可不柬也。夫以情教人。其",
    "T52n2115_002:0655c11": "在生死之間乎。以性教人。其出夫死生之外",
    "T52n2115_002:0655c12": "乎。情教其近也。性教其遠也。誕乎死生之",
    "T52n2115_002:0655c13": "外而罔之。其昧天理而絕乎生生之源也。小",
    "T52n2115_002:0655c14": "知不及大知。醯雞之局乎甕瓿之間。不亦然",
    "T52n2115_002:0655c15": "乎。",
    "T52n2115_002:0655c16": "心動曰業。會業曰感。感也者通內外之謂也。",
    "T52n2115_002:0655c17": "天下之心孰不動。萬物之業孰不感。業之為",
    "T52n2115_002:0655c18": "理也幽。感之為勢也遠。故民不睹而不懼。聖",
    "T52n2115_002:0655c19": "人之教謹乎業。欲其人之必警也。欲其心之",
    "T52n2115_002:0655c20": "慎動也。內感之謂召。外感之謂應。召謂其因。",
    "T52n2115_002:0655c21": "應謂其果。因果形象者皆預也。夫心動有逆",
    "T52n2115_002:0655c22": "順。故善惡之情生焉。善惡之情已發。故禍福",
    "T52n2115_002:0655c23": "之應至焉。情之有淺深。報之有輕重。輕乎可",
    "T52n2115_002:0655c24": "以遷。重乎不可却。善惡有先後。禍福有遲速。",
    "T52n2115_002:0655c25": "雖十世萬世而相感者不逸。豈一世而已乎。",
    "T52n2115_002:0655c26": "夫善惡不驗乎一世而疑之。是亦昧乎因果",
    "T52n2115_002:0655c27": "者也。報施不以夫因果正。則天下何以勸善",
    "T52n2115_002:0655c28": "人。樹不見其長而日茂。礪不見其銷而日無。",
    "T52n2115_002:0655c29": "業之在人也如此。可不慎乎。",
    "T52n2115_002:0656a01": "物有性物有命。物好生物惡死。有血氣之屬",
    "T52n2115_002:0656a02": "皆然也。聖人所以欲生而不欲殺。夫生殺有",
    "T52n2115_002:0656a03": "因果。善惡有感應。其因善其果善。其因惡其",
    "T52n2115_002:0656a04": "果惡。夫好生之心善。好殺之心惡。善惡之感",
    "T52n2115_002:0656a05": "可不慎乎。人食物物給人。昔相負而冥相償。",
    "T52n2115_002:0656a06": "業之致然也。人與物而不覺。謂物自然天生",
    "T52n2115_002:0656a07": "以養人。天何頗邪。害性命以育性命。天道至",
    "T52n2115_002:0656a08": "仁豈然乎哉。夫相償之理冥而難言也。宰殺",
    "T52n2115_002:0656a09": "之勢積而難休也。故古之法使不暴夫物不",
    "T52n2115_002:0656a10": "合圍不揜群也。子釣而不綱弋不射宿。其止",
    "T52n2115_002:0656a11": "殺之漸乎。佛教教人可生而不可殺。可不思",
    "T52n2115_002:0656a12": "耶諒哉。",
    "T52n2115_002:0656a13": "大信近也。小信遠也。近反遠遠反近。情蔽而",
    "T52n2115_002:0656a14": "然也。天下莫近乎心。天下莫遠乎物。人夫不",
    "T52n2115_002:0656a15": "信其心而信其物。不亦近反遠遠反近乎。不",
    "T52n2115_002:0656a16": "亦迷繆倒錯乎。心也者聰明叡智之源也。不",
    "T52n2115_002:0656a17": "得其源而所發能不繆乎。聖人所以欲人自",
    "T52n2115_002:0656a18": "信其心也。信其心而正之。則為誠常為誠善",
    "T52n2115_002:0656a19": "為誠孝為誠忠為誠仁為誠慈為誠和為誠順",
    "T52n2115_002:0656a20": "為誠明。誠明則感天地振鬼神。更死生變化",
    "T52n2115_002:0656a21": "而獨得。是不直感天地動鬼神而已矣。將又",
    "T52n2115_002:0656a22": "致乎聖人之大道者也。是故聖人以信其心",
    "T52n2115_002:0656a23": "為大也。夫聖人博說之約說之直示之巧示",
    "T52n2115_002:0656a24": "之。皆所以正人心而與人信也。人而不信聖",
    "T52n2115_002:0656a25": "人之言。乃不信其心耳。自棄也自惑也。豈謂",
    "T52n2115_002:0656a26": "明乎哉賢乎哉。",
    "T52n2115_002:0656a27": "修多羅藏者何謂也。合理也經也。經也者常",
    "T52n2115_002:0656a28": "也貫也攝也。顯乎前聖後聖所說皆然。莫善",
    "T52n2115_002:0656a29": "乎常也。持義理而不亡。莫善乎貫也。總群生",
    "T52n2115_002:0656b01": "而教之。莫善乎攝也。阿毘曇藏者何謂也。對",
    "T52n2115_002:0656b02": "法也論也。論也者判也辨也。發明乎聖人之",
    "T52n2115_002:0656b03": "宗趣。莫善乎辨。指其道之淺深。莫善乎判。毘",
    "T52n2115_002:0656b04": "尼藏者何謂也戒也律也。律也者制也。啟眾",
    "T52n2115_002:0656b05": "善遮眾惡。莫善乎制也。人天乘者何謂也。漸",
    "T52n2115_002:0656b06": "之漸也。導世俗。莫盛乎至漸。聲聞乘者何謂",
    "T52n2115_002:0656b07": "也。權也漸也小道也。緣覺乘者何謂也。亦小",
    "T52n2115_002:0656b08": "道也。從其器而宜之。莫盛乎權。與其進而不",
    "T52n2115_002:0656b09": "與其退。莫盛乎漸。菩薩乘者何謂也。實也頓",
    "T52n2115_002:0656b10": "也大道也。即人心而授大道。莫盛乎菩薩乘",
    "T52n2115_002:0656b11": "也。其乘與妙覺通。其殆庶幾者也。四輪者何",
    "T52n2115_002:0656b12": "謂也。曰風也。曰水也。曰金也。曰地也。四輪",
    "T52n2115_002:0656b13": "也者天地之所以成形也。觀乎四輪則天地",
    "T52n2115_002:0656b14": "之終始可知也。三界者何謂也。曰欲也。曰色",
    "T52n2115_002:0656b15": "也。曰無色也。三界也者有情者之所依也。觀",
    "T52n2115_002:0656b16": "乎三界則六合之內外可詳而不疑也。六道",
    "T52n2115_002:0656b17": "者何謂也。曰地獄也。曰畜生也。曰餓鬼也。曰",
    "T52n2115_002:0656b18": "修羅也。曰人也。曰天也。六道也者善惡心",
    "T52n2115_002:0656b19": "之所感也。觀乎六道則可以慎其為心也四",
    "T52n2115_002:0656b20": "生者何謂也。曰胎也。曰卵也。曰濕也。曰化",
    "T52n2115_002:0656b21": "也。四生也者情之所成也。觀乎四生則可以",
    "T52n2115_002:0656b22": "知形命之所以然也。何家無教。何書無道。道",
    "T52n2115_002:0656b23": "近而不道遠。天下何以知遠乎。教人而不教",
    "T52n2115_002:0656b24": "他類。物其有所遺乎。夫幽者遠者。固人耳目",
    "T52n2115_002:0656b25": "之所不及也。惚恍者飛潛者。固人力之不能",
    "T52n2115_002:0656b26": "䘏也。人之不能及。宜聖人能及之。人之不能",
    "T52n2115_002:0656b27": "䘏。宜聖人能恤之。聖人不能及天下。其終昧",
    "T52n2115_002:0656b28": "夫幽遠者耶。聖人不能䘏。含靈者將淪而無",
    "T52n2115_002:0656b29": "所拯乎。是故聖人之教遠近幽明無所不被",
    "T52n2115_002:0656c01": "無所不著。天下其廣大悉備者。孰有如吾聖",
    "T52n2115_002:0656c02": "人之教者也。",
    "T52n2115_002:0656c03": "天之至高。地之至遠。鬼神之至幽。修吾聖人",
    "T52n2115_002:0656c04": "之法則天地應之。舉吾聖人之言則鬼神順",
    "T52n2115_002:0656c05": "之。天地與聖人同心。鬼神與聖人同靈。蓋以",
    "T52n2115_002:0656c06": "其類相感而然也。情不同則人睽。類不同則",
    "T52n2115_002:0656c07": "物反。非其道則孺子不從。今夫感天地振鬼",
    "T52n2115_002:0656c08": "神。得乎百姓夷狄。更古今而其心不離。則吾",
    "T52n2115_002:0656c09": "聖人之道其大通大至斷可見矣。",
    "T52n2115_002:0656c10": "佛者何謂也。正乎一者也。人者何謂也。預乎",
    "T52n2115_002:0656c11": "一者也。佛與人一而已矣。萬物之謂者名也。",
    "T52n2115_002:0656c12": "至理之謂者實也。執名而昧實。天下其知至",
    "T52n2115_002:0656c13": "乎。道在乎人謂之因。道在乎佛謂之果。因也",
    "T52n2115_002:0656c14": "者言乎未至也。果也者言乎至也。至則正矣。",
    "T52n2115_002:0656c15": "正則無所居而不自得焉。佛乎豈必形其形",
    "T52n2115_002:0656c16": "迹其迹。形迹者乃存其教耳。教也者為其正",
    "T52n2115_002:0656c17": "之之資也。別萬物莫盛乎名。同萬物莫盛乎",
    "T52n2115_002:0656c18": "實。聖人以實教人。欲人之大同也。聖人以遺",
    "T52n2115_002:0656c19": "名勸人。防人之大異也。觀夫聖人之所以教。",
    "T52n2115_002:0656c20": "則名實之至斷可見矣。",
    "T52n2115_002:0656c21": "何人無心。何人無妙。何教無道。何道無中。概",
    "T52n2115_002:0656c22": "言乎中則天下不趨其至道。混言其妙則天",
    "T52n2115_002:0656c23": "下不求其至心。不盡乎至心至道。則偽者狂",
    "T52n2115_002:0656c24": "者矜者慢者。由此而不修也。生者死者因循",
    "T52n2115_002:0656c25": "變化。由此而不警也。妙有妙有大妙。中有",
    "T52n2115_002:0656c26": "事中有理中。夫事中也者萬事之制中者也。",
    "T52n2115_002:0656c27": "理中也者性理之至正者也。夫妙也者妙之",
    "T52n2115_002:0656c28": "者也。大妙也者妙之又妙者也。妙者百家者",
    "T52n2115_002:0656c29": "皆言。而未始及其大妙也。大妙者唯吾聖人",
    "T52n2115_002:0657a01": "推之。極乎眾妙者也。夫事中者百家者皆然。",
    "T52n2115_002:0657a02": "吾亦然矣。理中者百家者雖預中而未始至",
    "T52n2115_002:0657a03": "中。唯吾聖人正其中以驗其無不中也。曰心。",
    "T52n2115_002:0657a04": "曰道。名焉耳。曰中。曰妙。語焉耳。名與言雖",
    "T52n2115_002:0657a05": "異而至靈一也。一即萬萬即一。一復一萬復",
    "T52n2115_002:0657a06": "萬。轉之展之交相融攝而浩然不窮。大妙重",
    "T52n2115_002:0657a07": "玄其如此也矣夫。故其擲大千於方外。納須",
    "T52n2115_002:0657a08": "彌於芥子。而至人不疑。曰妙而已矣。曰中而",
    "T52n2115_002:0657a09": "已矣。又何以加焉。曰海固深矣。而九淵深於",
    "T52n2115_002:0657a10": "海。夷谿之子豈諒。於戲。",
    "T52n2115_002:0657a11": "教不可泥。道不可罔。泥教淫迹。罔道棄本。泥",
    "T52n2115_002:0657a12": "也者。過也。罔也者。不及也。過與不及。其為",
    "T52n2115_002:0657a13": "患一也。聖人所以為理必誠。為事必權。而事",
    "T52n2115_002:0657a14": "與理皆以大中得也。夫事有宜。理有至。從",
    "T52n2115_002:0657a15": "其宜而宜之。所以為聖人之教也。即其至而",
    "T52n2115_002:0657a16": "至之。所以為聖人之道也。梁齊二帝梁武齊文宣也",
    "T52n2115_002:0657a17": "反其宜而事教。不亦泥乎。魏周二君魏武周武泯",
    "T52n2115_002:0657a18": "其至而預道。不亦罔乎。夫聖人之教。善而已",
    "T52n2115_002:0657a19": "矣。夫聖人之道。正而已矣。其人正人之。其事",
    "T52n2115_002:0657a20": "善事之。不必僧不必儒。不必彼不必此。彼此",
    "T52n2115_002:0657a21": "者情也。僧儒者迹也。聖人垂迹。所以存本也。",
    "T52n2115_002:0657a22": "聖人行情。所以順性也。存本而不滯迹。可",
    "T52n2115_002:0657a23": "以語夫權也。順性而不溺情。可以語夫實也。",
    "T52n2115_002:0657a24": "昔者。石虎。以柄國殺罰。自疑其事佛無祐。而",
    "T52n2115_002:0657a25": "佛圖澄。乃謂石虎曰。王者當心體大順動合",
    "T52n2115_002:0657a26": "三寶。如其兇愚不為教化所遷。安得不誅。但",
    "T52n2115_002:0657a27": "刑其可刑。罰其可罰者。脫刑罰不中也。雖輕",
    "T52n2115_002:0657a28": "財奉佛。何以益乎。宋文帝。謂求那跋摩曰。孤",
    "T52n2115_002:0657a29": "媿。身狥國事。雖欲齋戒。不殺安得如法也。跋",
    "T52n2115_002:0657b01": "摩曰。帝王與匹夫所修當異。帝王者。但正其",
    "T52n2115_002:0657b02": "出言發令。使乎人神悅和。人神悅和則風雨",
    "T52n2115_002:0657b03": "順。風雨順則萬物遂其所生也。以此持齋。齋",
    "T52n2115_002:0657b04": "亦至矣。以此不殺。德亦大矣。何必輟半日之",
    "T52n2115_002:0657b05": "飡。全一禽之命。為之修乎。帝撫几稱之曰。俗",
    "T52n2115_002:0657b06": "迷遠理。僧滯近教。若公之言。真所謂天下之",
    "T52n2115_002:0657b07": "達道。可以論天人之際矣。圖澄跋摩。古之至",
    "T52n2115_002:0657b08": "人也。可謂知權乎。",
    "T52n2115_002:0657b09": "聖人以五戒之導世俗也。教人修人以種人。",
    "T52n2115_002:0657b10": "修之則在其身。種之則在其神。一為而兩得。",
    "T52n2115_002:0657b11": "故感人心而天下化之。與人順理之謂善。從",
    "T52n2115_002:0657b12": "善無迹之謂化。善之故人慕而自勸。化之故",
    "T52n2115_002:0657b13": "在人而不顯。故天下不可得以校其功。天下",
    "T52n2115_002:0657b14": "不可得以議其德。然天下鮮惡孰知非因是",
    "T52n2115_002:0657b15": "而損之。天下多善。孰知非因是而益之。有謂",
    "T52n2115_002:0657b16": "佛無所助夫王者之治天下者。此不睹乎理",
    "T52n2115_002:0657b17": "者也。",
    "T52n2115_002:0657b18": "善不修則人道絕矣。性不明則神道滅矣。天",
    "T52n2115_002:0657b19": "地之往往者神也。萬物之靈族者人也。其神",
    "T52n2115_002:0657b20": "暗生。生者所以異也。其人失靈族者。所以",
    "T52n2115_002:0657b21": "衰也。聖人重人道。所以推善而益之也。聖人",
    "T52n2115_002:0657b22": "重神道。所以推性而嗣之也。人者。天者。聖人",
    "T52n2115_002:0657b23": "者。孰不自性而出也。聖人者。天者。人者。孰",
    "T52n2115_002:0657b24": "不自善而成也。所出者固其本也。所成者固",
    "T52n2115_002:0657b25": "其教也。眾成之大成者也。萬本之大本者也。",
    "T52n2115_002:0657b26": "聖人以性嗣。蓋與天下厚其大本也。聖人以",
    "T52n2115_002:0657b27": "善益。蓋與天下務其大成也。父母之本者次",
    "T52n2115_002:0657b28": "本也。父母之成者次成也。次本次成能形人",
    "T52n2115_002:0657b29": "而不能使其必人也。必人必神必先其大本",
    "T52n2115_002:0657c01": "大成也。而然後。及其次本次成是謂知本也。",
    "T52n2115_002:0657c02": "夫天下以父子夫婦為人道者。是見人道之",
    "T52n2115_002:0657c03": "緣而不見其因也。緣者近也。因者遠也。夫天",
    "T52n2115_002:0657c04": "下知以變化自然為乎神道者。是見其然而",
    "T52n2115_002:0657c05": "不見其所以然也。然者顯也。所以然者幽也。",
    "T52n2115_002:0657c06": "是故聖人推其所以然者。以盡神道之幽明",
    "T52n2115_002:0657c07": "也。推其遠而略其近者。以驗人道之因果也。",
    "T52n2115_002:0657c08": "聖人其與天下之終始乎。聖人不自續。其族",
    "T52n2115_002:0657c09": "舉人族而續之。其為族不為大族乎哉。聖人",
    "T52n2115_002:0657c10": "不自嗣。其嗣舉性本。而與天下嗣之其為嗣。",
    "T52n2115_002:0657c11": "不亦大嗣乎哉。",
    "T52n2115_002:0657c12": "教謂布施何謂也。布施吾原教雖論而未盡。",
    "T52n2115_002:0657c13": "此盡之也。布施也者聖人之欲人為福也。夫",
    "T52n2115_002:0657c14": "福豈有象邪。在其為心之善不善耳。貪婪慳",
    "T52n2115_002:0657c15": "悋者心之不善者也。濟人惠物者心之善者",
    "T52n2115_002:0657c16": "也。善心感之則為福。不善心感之則為極。福",
    "T52n2115_002:0657c17": "極之理存乎儒氏之皇極矣。皇極者蓋論而",
    "T52n2115_002:0657c18": "不議者也。夫布施之云為者聖人欲人發其",
    "T52n2115_002:0657c19": "感福之心也。其發之者有優劣。則應之者有",
    "T52n2115_002:0657c20": "厚薄。以佛事而發其施心者優也。以世事而",
    "T52n2115_002:0657c21": "發其施心者劣也。聖人欲人之福必厚。故先",
    "T52n2115_002:0657c22": "優而後劣。劣者謂之卑。優者謂之勝。儒曰。福",
    "T52n2115_002:0657c23": "者備也。備者百順之名也。無所不順之謂備。",
    "T52n2115_002:0657c24": "此道其緣而不道其因。非因則天下不知其",
    "T52n2115_002:0657c25": "所以為福也。所種之地薄則所成之物不茂。",
    "T52n2115_002:0657c26": "所種之地嘉則所成之物必碩也矣。是故聖",
    "T52n2115_002:0657c27": "人示人之勝劣。豈有所苟乎。如以財而施人",
    "T52n2115_002:0657c28": "者。其福可量也。以法而施人者。其福不可量",
    "T52n2115_002:0657c29": "也。可量者并世而言之也。不可量者以出世",
    "T52n2115_002:0658a01": "而言之也。",
    "T52n2115_002:0658a02": "教必尊僧何謂也。僧也者以佛為姓。以如來",
    "T52n2115_002:0658a03": "為家。以法為身。以慧為命。以禪悅為食。故不",
    "T52n2115_002:0658a04": "恃俗氏。不營世家。不修形骸。不貪生不懼",
    "T52n2115_002:0658a05": "死。不溽乎五味。其防身有戒。攝心有定。辨明",
    "T52n2115_002:0658a06": "有慧。語其戒也。潔清三惑而畢身不污。語其",
    "T52n2115_002:0658a07": "定也。恬思慮正神明而終日不亂。語其慧也。",
    "T52n2115_002:0658a08": "崇德辨惑而必然。以此修之之謂因。以此成",
    "T52n2115_002:0658a09": "之之謂果。其於物也。有慈有悲有大誓有大",
    "T52n2115_002:0658a10": "惠。慈也者常欲安萬物。悲也者常欲拯眾苦。",
    "T52n2115_002:0658a11": "誓也者誓與天下見真諦。惠也者惠群生以",
    "T52n2115_002:0658a12": "正法。神而通之。天地不能揜。密而行之。鬼神",
    "T52n2115_002:0658a13": "不能測。其演法也。辯說不滯。其護法也。奮不",
    "T52n2115_002:0658a14": "顧身。能忍人之不可忍。能行人之不能行。其",
    "T52n2115_002:0658a15": "正命也。丐食而食而不為恥。其寡欲也。糞衣",
    "T52n2115_002:0658a16": "綴鉢而不為貧。其無爭也。可辱而不可輕。其",
    "T52n2115_002:0658a17": "無怨也。可同而不可損。以實相待物。以至慈",
    "T52n2115_002:0658a18": "修已。故其於天下也。能必和能普敬。其語",
    "T52n2115_002:0658a19": "無妄。故其為信也至。其法無我。故其為讓也",
    "T52n2115_002:0658a20": "誠。有威可敬敬或作警有儀可則。天人望而儼然。",
    "T52n2115_002:0658a21": "能福於世能導於俗。其忘形也。委禽獸而不",
    "T52n2115_002:0658a22": "悋。其讀誦也。冐寒暑而不廢。以法而出也。遊",
    "T52n2115_002:0658a23": "人間遍聚落。視名若谷響。視利若游塵。視物",
    "T52n2115_002:0658a24": "色若陽艶。煦嫗貧病瓦合輿㒗而不為卑。以",
    "T52n2115_002:0658a25": "道而處也。雖深山窮谷。草其衣木其食。晏然",
    "T52n2115_002:0658a26": "自得。不可以利誘。不可以勢屈。謝天子諸侯",
    "T52n2115_002:0658a27": "而不為高。其獨立也。以道自勝。雖形影相吊",
    "T52n2115_002:0658a28": "而不為孤。其群居也。以法為屬會四海之人",
    "T52n2115_002:0658a29": "而不為混其可學也。雖三藏十二部百家異",
    "T52n2115_002:0658b01": "道之書。無不知也。他方殊俗之言。無不通也。",
    "T52n2115_002:0658b02": "祖述其法則有文有章也。行其中道則不空",
    "T52n2115_002:0658b03": "不有也。其絕學也。離念清淨純真一如。不復",
    "T52n2115_002:0658b04": "有所分別也。僧乎其為人至。其為心溥。其為",
    "T52n2115_002:0658b05": "德備。其為道大。其為賢非世之所謂賢也。其",
    "T52n2115_002:0658b06": "為聖非世之所謂聖也。出世殊勝之賢聖也。",
    "T52n2115_002:0658b07": "僧也如此可不尊乎。",
    "T52n2115_002:0658b08": "以世法籍僧何謂也。籍僧者非古也。其暴周",
    "T52n2115_002:0658b09": "之意耳。僧也者遠塵離俗其本處乎四民之",
    "T52n2115_002:0658b10": "外。籍僧乃民畜僧也。吾聖人之世。國有僧以",
    "T52n2115_002:0658b11": "僧法治國。有俗以俗法治。各以其法而治之",
    "T52n2115_002:0658b12": "也。未始聞以世法而檢僧也。豈非聖人既隱",
    "T52n2115_002:0658b13": "其道大衰其徒污雜太甚輔法不勝其人而然",
    "T52n2115_002:0658b14": "乎。羽嘉生應龍。應龍生鳳皇。鳳皇生眾鳥。物",
    "T52n2115_002:0658b15": "久乃變。其勢之自然也。既變則不可不制也。",
    "T52n2115_002:0658b16": "制乎在於區之別之邪正曲直。不可概視也。",
    "T52n2115_002:0658b17": "石有玉草有蘭。人乎豈謂無其聖賢邪。旌一",
    "T52n2115_002:0658b18": "善則天下勸善。禮一賢則天下慕賢。近古之",
    "T52n2115_002:0658b19": "高僧者見天子不名。豫制書則曰師曰公。鍾",
    "T52n2115_002:0658b20": "山僧遠。鑾輿及門而床坐不迎。虎溪慧遠。天",
    "T52n2115_002:0658b21": "子臨潯陽而詔不出山。當世待其人尊其德。",
    "T52n2115_002:0658b22": "是故其聖人之道振。其徒尚德。儒曰貴德何",
    "T52n2115_002:0658b23": "為也。為其近於道也。儒豈不然哉。後世之慕",
    "T52n2115_002:0658b24": "其高僧者。交卿大夫尚不待預下士之禮。其",
    "T52n2115_002:0658b25": "出其處不若庸人之自得也。況如僧遠之見",
    "T52n2115_002:0658b26": "天子乎。況如慧遠之自若乎。望吾道之興吾",
    "T52n2115_002:0658b27": "人之修。其可得乎。存其教而不須其人存諸",
    "T52n2115_002:0658b28": "何以益乎。惟此未嘗不涕下。",
    "T52n2115_002:0658b29": "教謂住持者何謂也。住持也者謂藉人持其",
    "T52n2115_002:0658c01": "法使之永住而不泯也。夫戒定慧者持法之",
    "T52n2115_002:0658c02": "具也。僧園物務者持法之資也。法也者大聖",
    "T52n2115_002:0658c03": "之道也。資與具待其人而後舉。善其具而不",
    "T52n2115_002:0658c04": "善其資不可也。善其資而不善其具不可也。",
    "T52n2115_002:0658c05": "皆善則可以持而住之也。昔靈山住持以大",
    "T52n2115_002:0658c06": "迦葉統之。竹林住持以身子尸之。故聖人之",
    "T52n2115_002:0658c07": "教盛聖人之法長存。聖人既隱。其世數相失",
    "T52n2115_002:0658c08": "茫然久乎。吾人儌倖乃以住持名之勢之利",
    "T52n2115_002:0658c09": "之。天下相習沓焉紛然。幾乎成風成俗也。聖",
    "T52n2115_002:0658c10": "人不復出。其孰為之正。外衛者不視不擇。欲",
    "T52n2115_002:0658c11": "吾聖人之風不衰。望聖人之法益昌。不可得",
    "T52n2115_002:0658c12": "也。悲夫。吾何望也。",
    "T52n2115_002:0658c13": "僧置正而秩比侍中。何謂也。置正非古也。其",
    "T52n2115_002:0658c14": "姚秦之所始也。置正可也。置秩不可也。僧也",
    "T52n2115_002:0658c15": "者委榮利以勝德高世者也。豈預寵祿乎。與",
    "T52n2115_002:0658c16": "僧比秩。不亦造端引後世之競勢乎。道䂮不",
    "T52n2115_002:0658c17": "明。不知窒其漸。道䂮之過也。夫僧也者出於",
    "T52n2115_002:0658c18": "戒定慧者也。夫正也者出於誠明者也僧非",
    "T52n2115_002:0658c19": "誠明。孰能誠戒誠定誠慧也。不誠乎戒定慧",
    "T52n2115_002:0658c20": "則吾不知其所以為正也。宋齊梁陳四代亦",
    "T52n2115_002:0658c21": "㳂秦而置正。二魏高齊後周革秦之制而置",
    "T52n2115_002:0658c22": "統。隋承乎周亦置之統。唐革隋則罷統而置",
    "T52n2115_002:0658c23": "錄。國朝㳂唐之制。二京則置錄。列郡則置正。",
    "T52n2115_002:0658c24": "夫古今㳂革雖異。而所尸一也。天下難於得",
    "T52n2115_002:0658c25": "人。而古今皆然。果得其正則吾人庶幾無邪",
    "T52n2115_002:0658c26": "也。慎之乎慎之乎。難其人乎。",
    "T52n2115_002:0658c27": "有形出無形。無形出有形。故至神之道不可",
    "T52n2115_002:0658c28": "以有尋。不可以無測。不可以動失。不可以靜",
    "T52n2115_002:0658c29": "得。聖人之道空乎。則生生奚來。聖人之道不",
    "T52n2115_002:0659a01": "空乎。則生孰不泯。善體乎空不空。於聖人之",
    "T52n2115_002:0659a02": "道其庶幾乎。夫驗空莫若審有形。審有形莫",
    "T52n2115_002:0659a03": "若知無形。知無形則可以窺神明。窺神明始",
    "T52n2115_002:0659a04": "可以語道也。道也者神之蘊也。識之所自出",
    "T52n2115_002:0659a05": "也。識也者大患之源也。謂聖人之道空。此乃",
    "T52n2115_002:0659a06": "溺乎混茫之空也。病益病矣。天下其孰能治",
    "T52n2115_002:0659a07": "之乎哉。",
    "T52n2115_002:0659a08": "天下不信性為聖人之因。天下不信性為聖",
    "T52n2115_002:0659a09": "人之果。天下惑性而不知修性。天下言性而",
    "T52n2115_002:0659a10": "不知見性。不信性與聖人同因。自昧也。不信",
    "T52n2115_002:0659a11": "性與聖人同果自棄也。不修性而性溺惑也。",
    "T52n2115_002:0659a12": "不見性而其言性非審也或無上二而字是故指修莫",
    "T52n2115_002:0659a13": "若乎因。剋成莫若乎果。全性莫若乎修。審性",
    "T52n2115_002:0659a14": "莫若乎證。因也者修性之表也。果也者成性",
    "T52n2115_002:0659a15": "之效也。修也者治性之具也。證也者見性之",
    "T52n2115_002:0659a16": "驗也。天下其心方散之亂之惰之慢之。謂不",
    "T52n2115_002:0659a17": "必因而罔其表者。則天下何以勸其修性而",
    "T52n2115_002:0659a18": "趨其成乎。天下之心方疑之惑之而不定也。",
    "T52n2115_002:0659a19": "謂不必果而罔其效者。則天下何以示其成",
    "T52n2115_002:0659a20": "性而顯其果有所至乎。謂不必修而罔其具",
    "T52n2115_002:0659a21": "者。則天下其性能不蔽而果明且淨乎。天下",
    "T52n2115_002:0659a22": "之有見無見斷見常見。其說方紛然相糅而",
    "T52n2115_002:0659a23": "不辨。謂不必證而罔其驗者。則天下可以別",
    "T52n2115_002:0659a24": "其見性之正乎邪乎至哉不至哉。百家者皆",
    "T52n2115_002:0659a25": "言性。而不事乎因焉果焉修焉證焉。其於性",
    "T52n2115_002:0659a26": "也果效白乎。諸子務性而不求乎因也果也",
    "T52n2115_002:0659a27": "修也證也。其於性果能至之乎。是故吾之聖",
    "T52n2115_002:0659a28": "人道性。必先夫因果修證者也。旨哉天下可",
    "T52n2115_002:0659a29": "以思之矣。",
    "T52n2115_002:0659b01": "聖人之教存乎道。聖人之道存乎覺。覺則明。",
    "T52n2115_002:0659b02": "不覺則不明。不明則群靈所以與聖人相間",
    "T52n2115_002:0659b03": "也。覺也者非漸覺也極覺也。極覺乃聖人之",
    "T52n2115_002:0659b04": "能事畢矣。覺之之謂佛。況之之謂乘。覺之以",
    "T52n2115_002:0659b05": "成乎聖人之道。乘之以至乎聖人之域。前聖",
    "T52n2115_002:0659b06": "也後聖也。孰不然乎哉。稽聖人之所覺。在乎",
    "T52n2115_002:0659b07": "群生之常覺也。眾生日覺而未始覺。覺猶夢。",
    "T52n2115_002:0659b08": "曉而猶昧。是故聖人振而示之。欲其求之引",
    "T52n2115_002:0659b09": "而趨之。欲其至之。人夫謂佛何。拒而訩之。為",
    "T52n2115_002:0659b10": "家而投珍。蹈路而捨地。惑亦甚矣。覺也者以",
    "T52n2115_002:0659b11": "言乎近則息塵勞靖神明正本以修末。以言",
    "T52n2115_002:0659b12": "乎遠則了大偽外死生至寂而常明。閑閑與",
    "T52n2115_002:0659b13": "聖人同德。覺之效也。如此大哉至乎。不可以",
    "T52n2115_002:0659b14": "言盡。不可以智得。神而明之。存乎其人。",
    "T52n2115_002:0659b15": "吾聖人之作。當周之盛世也。瑞氣見乎昭王。",
    "T52n2115_002:0659b16": "而周書不書。避異也。化人自西極而至。將穆",
    "T52n2115_002:0659b17": "王以神游。聖人其兆於諸夏也。十八異僧如",
    "T52n2115_002:0659b18": "秦。而始皇怪之。佛法其東播之漸也。夢於",
    "T52n2115_002:0659b19": "漢而聲教遂振。其冥數之當興也。出於彼而",
    "T52n2115_002:0659b20": "不出於此何也。以彼一天下之大中也。將表",
    "T52n2115_002:0659b21": "其心其權其道之大中乎。聖人以道作。以權",
    "T52n2115_002:0659b22": "適宜。以所出示迹。夫道也者聖人之理中也。",
    "T52n2115_002:0659b23": "權也者聖人之事中也。所出也者聖人之示",
    "T52n2115_002:0659b24": "中也。示中則聖人之心可知也。理中則聖人",
    "T52n2115_002:0659b25": "之道之至也。事中則聖人之事之得也。傳謂",
    "T52n2115_002:0659b26": "彼一天下其所統者若中國之所謂其天下",
    "T52n2115_002:0659b27": "者。殆有百數。而中國者以吾聖人非出中國",
    "T52n2115_002:0659b28": "而夷之。豈其所見之未博乎。春秋以徐伐莒",
    "T52n2115_002:0659b29": "不義。乃夷狄之。以狄人與齊人盟于刑得義。",
    "T52n2115_002:0659c01": "乃中國之。春秋固儒者聖人之法也。豈必以",
    "T52n2115_002:0659c02": "所出而議其人乎。然類不足以盡人。迹不足",
    "T52n2115_002:0659c03": "以盡道。以類而求夫聖人。不亦繆乎。以迹而",
    "T52n2115_002:0659c04": "議夫聖人之道。不亦妄乎。聖人見乎五帝三",
    "T52n2115_002:0659c05": "王之後。而不見乎五帝三王之先何謂也。聖",
    "T52n2115_002:0659c06": "人非苟見也。聖人以人心所感而見也。五帝",
    "T52n2115_002:0659c07": "三王之前群生之心不感。而聖人不來也。五",
    "T52n2115_002:0659c08": "帝三王之後群生之心感。聖人之迹所以至",
    "T52n2115_002:0659c09": "也。道在眾生之謂因。道在聖人之謂緣。因緣",
    "T52n2115_002:0659c10": "有稔焉。有未稔焉。因緣稔矣。雖眾生不求而",
    "T52n2115_002:0659c11": "聖人必至。因緣未稔。雖群生求之而聖人不",
    "T52n2115_002:0659c12": "應。是知聖人與眾生蓋以道而自然相感。非",
    "T52n2115_002:0659c13": "若世之有所為者。以情而取之以情而舍之",
    "T52n2115_002:0659c14": "也。",
    "T52n2115_002:0659c15": "聖人之知遠至遠也。聖人之先覺至覺也。是",
    "T52n2115_002:0659c16": "故其教推索乎太極之前。却道乎天地之更",
    "T52n2115_002:0659c17": "始。故其書為博為多為不約。浩浩乎不可以",
    "T52n2115_002:0659c18": "一往求。不可以一日盡。治其書之謂學。學其",
    "T52n2115_002:0659c19": "教之謂審。審其道之謂至。天下非至無本。非",
    "T52n2115_002:0659c20": "教無明。非書無知。是故研聖人之道者不可",
    "T52n2115_002:0659c21": "捨其教也。探聖人之教者不可捐其書也。今",
    "T52n2115_002:0659c22": "辨其道而詎其教。校其教而不顧其書。不亦",
    "T52n2115_002:0659c23": "妄乎。儒曰。雖有嘉肴弗食。不知其旨也。雖有",
    "T52n2115_002:0659c24": "至道弗學。不知其善也不其然哉。謂其道不",
    "T52n2115_002:0659c25": "足法。推己道以辨之。謂其書不足詳援己書",
    "T52n2115_002:0659c26": "以較之。夫與鄉人訟而引家人證當乎。必也",
    "T52n2115_002:0659c27": "不當矣。道也者天下之本也。書也者天下之",
    "T52n2115_002:0659c28": "迹也。事也者天下之異也理也者天下之同",
    "T52n2115_002:0659c29": "也。以理而質事。天下之公也。尋迹以驗本。天",
    "T52n2115_002:0660a01": "下之當也。夫委書而辨道。舍理而斷事天下",
    "T52n2115_002:0660a02": "若此而為之者。公乎當耶。",
    "T52n2115_002:0660a03": "古之有聖人焉。曰佛。曰儒。曰百家。心則一。",
    "T52n2115_002:0660a04": "其迹則異。夫一焉者其皆欲人為善者也。異",
    "T52n2115_002:0660a05": "焉者分家而各為其教者也。聖人各為其教。",
    "T52n2115_002:0660a06": "故其教人為善之方。有淺有奧有近有遠。及",
    "T52n2115_002:0660a07": "乎絕惡而人不相擾。則其德同焉。中古之後。",
    "T52n2115_002:0660a08": "其世大漓。佛者其教相望而出。相資以廣。天",
    "T52n2115_002:0660a09": "下之為善其天意乎。其聖人之為乎。不測也。",
    "T52n2115_002:0660a10": "方天下不可無儒。無百家者。不可無佛。虧",
    "T52n2115_002:0660a11": "一教則損天下之一善道。損一善道則天下",
    "T52n2115_002:0660a12": "之惡加多矣。夫教也者聖人之迹也。為之者",
    "T52n2115_002:0660a13": "本或無之聖人之心也。見其心則天下無有不是。",
    "T52n2115_002:0660a14": "循其迹則天下無有不非。是故賢者貴知夫",
    "T52n2115_002:0660a15": "聖人之心。文中子曰。觀皇極讜議。知佛教可",
    "T52n2115_002:0660a16": "以一矣。王氏殆見聖人之心也。",
    "T52n2115_002:0660a17": "鐔津文集卷第二"
}