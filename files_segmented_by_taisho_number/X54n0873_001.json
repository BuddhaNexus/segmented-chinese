{
    "X54n0873_001:0330a03": "肇論序",
    "X54n0873_001:0330a05": "慧達率愚序長安釋僧肇法師所作宗本不遷等四",
    "X54n0873_001:0330a06": "論曰。有美若人。超語兼默。標本則句句深達佛心。明",
    "X54n0873_001:0330a07": "末則言言備通眾教。達。猥生天幸。逢此正音。每至披",
    "X54n0873_001:0330a08": "尋。不勝手舞。誓願生生盡命弘述。夫神道不形。心敏",
    "X54n0873_001:0330a09": "難繪。聊寄一序。請俟來哲。蓋大分深義。厥號本無。故",
    "X54n0873_001:0330a10": "建言宗旨。標乎實相。開空法道。莫逾真俗。所以次釋",
    "X54n0873_001:0330a11": "二諦。顯佛教門。但圓正之因。無尚般若。至極之果。唯",
    "X54n0873_001:0330a12": "有涅槃。故末啟重玄。明眾聖之所宅。雖以性空擬本。",
    "X54n0873_001:0330a13": "無本可稱。語本絕言。非心行處。然則不遷當俗。俗則",
    "X54n0873_001:0330a14": "不生。不真為真。真但名說。若能崇茲一道。無言二諦。",
    "X54n0873_001:0330a15": "斯則靜照之功著。故般若無知。無名之德興。而涅槃",
    "X54n0873_001:0330a16": "不稱。余謂此說周圓。罄佛淵海。浩博無涯。窮法體相。",
    "X54n0873_001:0330a17": "洪論第一。肇公其人矣。",
    "X54n0873_001:0330b03": "肇論略注卷一",
    "X54n0873_001:0330b04": "明匡山沙門憨山釋　德清　述",
    "X54n0873_001:0330b05": "肇論",
    "X54n0873_001:0330b06": "肇。乃作者之名。曰僧肇。時稱肇公。論。乃所立之論。",
    "X54n0873_001:0330b07": "蓋以人名論也。公為什門高弟。從譯場翻譯諸經。",
    "X54n0873_001:0330b08": "久參什師。深達實相。比因佛法西來甚少。大義未",
    "X54n0873_001:0330b09": "暢。時人多尚老莊虗無之談。而沙門釋子亦相尚",
    "X54n0873_001:0330b10": "之。多宗虗無以談佛義。各立為宗。如晉道恒。述無",
    "X54n0873_001:0330b11": "心論。東晉道林。作即色遊玄論。晉竺法汰。作本無",
    "X54n0873_001:0330b12": "論。皆墮相言無。都墮斷滅。公愍大道未明。故造此",
    "X54n0873_001:0330b13": "四論。以破邪執。斯立言之本意也。論者。謂假立賓",
    "X54n0873_001:0330b14": "主。徵析論量。以顯正理。摧破邪執。人法雙影。故曰",
    "X54n0873_001:0330b15": "肇論。",
    "X54n0873_001:0330b16": "後秦長安釋僧肇作",
    "X54n0873_001:0330b17": "苻堅有國。據關中。號為大秦。暨姚萇篡立。亦號為",
    "X54n0873_001:0330b18": "秦。故史以前後別之。萇崩。其子興。嗣國。什師譯經。",
    "X54n0873_001:0330b19": "當興之時。故公稱後秦。按公傳略云。法師僧肇。京",
    "X54n0873_001:0330b20": "兆人。幼家貧。為人傭書。遂博觀子史。志好虗玄。每",
    "X54n0873_001:0330b21": "以老莊為心要。既而歎曰。美則美矣。然其栖神冥",
    "X54n0873_001:0330b22": "累之方。猶未盡善。後見舊維摩經。歡喜頂受。乃曰",
    "X54n0873_001:0330b23": "始知所歸矣。因此出家。年二十為沙門。名震三輔。",
    "X54n0873_001:0330b24": "什公在姑臧。肇走依之。什與語。驚曰法中龍象也。",
    "X54n0873_001:0330c01": "及歸關中。詳定經論。四方學者。輻輳而至。設難交",
    "X54n0873_001:0330c02": "攻。肇迎刃而解。皆出意表。著般若無知論。什覽之",
    "X54n0873_001:0330c03": "曰。吾解不謝子。文當相揖耳。傳其論至匡山。劉遺",
    "X54n0873_001:0330c04": "民以似遠公。公拊髀歎曰未曾有也。復作物不遷",
    "X54n0873_001:0330c05": "等論。皆妙盡精微。秦主尤重其筆札。傳布中外。年",
    "X54n0873_001:0330c06": "三十二而卒。當時惜其早世云。",
    "X54n0873_001:0330c07": "宗本義",
    "X54n0873_001:0330c08": "宗本者。示其立論所宗有本也。以四論非一時作。",
    "X54n0873_001:0330c09": "論既成。乃以宗本義統之。蓋所宗本乎一心。以窮",
    "X54n0873_001:0330c10": "萬法迷悟凡聖之源也。如起信以一心為宗。有法",
    "X54n0873_001:0330c11": "有義。故曰宗本義。",
    "X54n0873_001:0330c12": "本無。實相。法性。性空。緣會。一義耳。",
    "X54n0873_001:0330c13": "此標宗揀法。以為四論之本也。本無者。直指寂滅",
    "X54n0873_001:0330c14": "一心。了無一法。離一切相。逈絕聖凡。故曰本無。非",
    "X54n0873_001:0330c15": "推之使無也。以一切諸法。皆一心隨緣之所變現。",
    "X54n0873_001:0330c16": "心本無生。但緣會而生。故曰緣會。以緣生諸法。本",
    "X54n0873_001:0330c17": "無實體。緣生故空。故曰性空。以全體真如所變。故",
    "X54n0873_001:0330c18": "曰法性。真如法性所成諸法。真如無相。故諸法本",
    "X54n0873_001:0330c19": "體寂滅。故曰實相。是以本無。為一心之體。緣會。為",
    "X54n0873_001:0330c20": "一心之用。實相。法性。性空。皆一心所成萬法之義。",
    "X54n0873_001:0330c21": "故曰一義耳。依一心法。立此四論。不遷當俗。不真",
    "X54n0873_001:0330c22": "當真。二諦為所觀之境。般若為能觀之心。三論為",
    "X54n0873_001:0330c23": "因。涅槃為果。故首為宗體。",
    "X54n0873_001:0330c24": "何則。(此徵起四論。各有所宗)一切諸法。緣會而生。",
    "X54n0873_001:0331a01": "此下標顯不遷宗體也。寂滅一心本無諸法。本無",
    "X54n0873_001:0331a02": "今有。故曰緣會而生。",
    "X54n0873_001:0331a03": "緣會而生。則未生無有。緣離則滅。",
    "X54n0873_001:0331a04": "此顯心本不生。但是緣生。非心生也。以生本無生。",
    "X54n0873_001:0331a05": "故滅亦緣滅。非心滅也。不生不滅一心之義。於是",
    "X54n0873_001:0331a06": "乎顯矣。",
    "X54n0873_001:0331a07": "如其真有。有則無滅。",
    "X54n0873_001:0331a08": "此返顯緣生諸法非實有也。真。實也。若諸法果是",
    "X54n0873_001:0331a09": "實有。則不應隨緣散滅。今既隨緣滅。則法非實有",
    "X54n0873_001:0331a10": "矣。",
    "X54n0873_001:0331a11": "以此而推。故知雖今現有。有而性常自空。性常自空。",
    "X54n0873_001:0331a12": "故謂之性空。",
    "X54n0873_001:0331a13": "以此緣生緣滅而觀諸法。則知雖今現有而非實",
    "X54n0873_001:0331a14": "有。以體常自空。體常自空。故義說性空。",
    "X54n0873_001:0331a15": "性空故。故曰法性。",
    "X54n0873_001:0331a16": "諸法實性即是真如。真如性空。以真如性現成諸",
    "X54n0873_001:0331a17": "法。法法全真。良由真如性空。故諸法性空。稱為法",
    "X54n0873_001:0331a18": "性。",
    "X54n0873_001:0331a19": "法性如是。故曰實相。",
    "X54n0873_001:0331a20": "諸法之性全體真如。真如之相本自無相。法性如",
    "X54n0873_001:0331a21": "如。寂滅離相。故曰實相。",
    "X54n0873_001:0331a22": "實相自無。非推之使無。故名本無。",
    "X54n0873_001:0331a23": "實相乃真如實體。今既隨緣成一切法。則法法皆",
    "X54n0873_001:0331a24": "真。若觀法法全真。則了無一法可當情者。斯則不",
    "X54n0873_001:0331b01": "待推測使無。則法本無也。萬法本無。又何有一毫",
    "X54n0873_001:0331b02": "可轉動哉。以此而觀諸法。則不遷之旨。昭昭心目",
    "X54n0873_001:0331b03": "矣。上明不遷宗本。",
    "X54n0873_001:0331b04": "言不有不無者。(此標不真空宗本也)不如有見常見之有。邪見",
    "X54n0873_001:0331b05": "斷見之無耳。",
    "X54n0873_001:0331b06": "此標立論所破之執也。不如。猶不比也。凡夫外道。",
    "X54n0873_001:0331b07": "定執諸法是實有。確執諸法為斷滅之無。政在所",
    "X54n0873_001:0331b08": "破。但以不字破之。故曰不有不無。",
    "X54n0873_001:0331b09": "若以有為有。則以無為無。",
    "X54n0873_001:0331b10": "此出計也。若以諸法為實有。則墮常見。若以諸法",
    "X54n0873_001:0331b11": "為實無。則墮斷見。",
    "X54n0873_001:0331b12": "夫不存無以觀法者。可謂識法實相矣。",
    "X54n0873_001:0331b13": "此示正觀也。存無下應添一有字。言不存有無二",
    "X54n0873_001:0331b14": "見以觀法。可謂識法之實相矣。以有無二見。顛倒",
    "X54n0873_001:0331b15": "見也。",
    "X54n0873_001:0331b16": "雖觀有而無所取相。然則法相為無相之相。聖人之",
    "X54n0873_001:0331b17": "心。為住無所住矣。",
    "X54n0873_001:0331b18": "此出觀益也。謂離有無二見以觀諸法。則法法寂",
    "X54n0873_001:0331b19": "然。故法雖有而不取相。不取法相。則當體如如。故",
    "X54n0873_001:0331b20": "相即為無相之相矣。諸相無相。寂滅性空。斯則所",
    "X54n0873_001:0331b21": "觀之境空。境空則心自寂。故聖人之心。為無住之",
    "X54n0873_001:0331b22": "住。此心空也。心境俱空。於何不寂。",
    "X54n0873_001:0331b23": "三乘等觀性空而得道也。性空者。謂諸法實相也。見",
    "X54n0873_001:0331b24": "法實相。故云正觀。若其異者。便為邪觀。設二乘不見",
    "X54n0873_001:0331c01": "此理。則顛倒也。",
    "X54n0873_001:0331c02": "此約法以顯能觀之人也。三乘之人。同觀性空而",
    "X54n0873_001:0331c03": "得道果。然此諸法性空。即是實相。能見諸法實相。",
    "X54n0873_001:0331c04": "方為正觀。設使二乘不見此理。則同凡夫顛倒矣。",
    "X54n0873_001:0331c05": "此單約諸法盡皆實相。二乘所見偏空。亦是實相",
    "X54n0873_001:0331c06": "性空。若不是實相性空。何以得證道果。意謂法一",
    "X54n0873_001:0331c07": "人異。故下難明。",
    "X54n0873_001:0331c08": "是以三乘觀法無異。但心有大小為差耳。",
    "X54n0873_001:0331c09": "此明法一人異也。伏難。難曰。既三乘同見一法。何",
    "X54n0873_001:0331c10": "以證果有差。答曰。其實三乘觀法無異。但為心有",
    "X54n0873_001:0331c11": "大小。故證果有差耳。足知法本是一。但人心大小",
    "X54n0873_001:0331c12": "有異。故所證果不同。以取不取相故耳。非法異也。",
    "X54n0873_001:0331c13": "正若三獸渡河。河本是一。但三獸大小不同。故所",
    "X54n0873_001:0331c14": "履淺深不一。斯乃獸三而河非三也。詳夫立論之",
    "X54n0873_001:0331c15": "意。蓋以不遷當俗。不真當真。二諦為所觀之境。般",
    "X54n0873_001:0331c16": "若為能觀之智。境智為因。涅槃為果。其三乘乃能",
    "X54n0873_001:0331c17": "修之人。故介宗本之中。良有以也。",
    "X54n0873_001:0331c18": "漚和般若者。大慧之稱也。",
    "X54n0873_001:0331c19": "此標般若無知宗本也。梵云漚和。此云方便。般若。",
    "X54n0873_001:0331c20": "此云智慧。以有方便之智。乃稱大慧。若無方便。但",
    "X54n0873_001:0331c21": "名孤慧。故所取偏空。非大慧也。前二論真俗二諦。",
    "X54n0873_001:0331c22": "當所觀之境。今漚和般若。為能觀之心。雙照二諦。",
    "X54n0873_001:0331c23": "不取有無。不墮二邊。故云大慧。",
    "X54n0873_001:0331c24": "諸法實相。謂之般若。能不形證。漚和功也。適化眾生。",
    "X54n0873_001:0332a01": "謂之漚和。不染塵累。般若力也。",
    "X54n0873_001:0332a02": "此釋大慧之義也。能見諸法實相。是謂般若。雖觀",
    "X54n0873_001:0332a03": "空而不取證。仍起方便度生之事。是仗漚和之功",
    "X54n0873_001:0332a04": "也。適化眾生。乃方便之事。雖涉生死。不被塵勞所",
    "X54n0873_001:0332a05": "累。全仗般若之力也。是以菩薩觀空而萬行沸騰。",
    "X54n0873_001:0332a06": "涉有而一道清淨。淨名云。無方便慧縛。有方便慧",
    "X54n0873_001:0332a07": "解。無慧方便縛。有慧方便解。雙照二諦。不取有無",
    "X54n0873_001:0332a08": "之相。故能出空入假而無礙。故云大慧。",
    "X54n0873_001:0332a09": "然則般若之門觀空。漚和之門涉有。涉有未始迷虗。",
    "X54n0873_001:0332a10": "故常處有而不染。不厭有而觀空。故觀空而不證。是",
    "X54n0873_001:0332a11": "謂一念之力。權慧具矣。一念之力。權慧具矣。好思。歷",
    "X54n0873_001:0332a12": "然可解。",
    "X54n0873_001:0332a13": "此重明不證不染之義也。以般若唯照空。漚和唯",
    "X54n0873_001:0332a14": "涉有。以涉有而不迷虗。是仗般若之力。故處有而",
    "X54n0873_001:0332a15": "不染。以不厭有而觀空。故觀空而不取證。是仗漚",
    "X54n0873_001:0332a16": "和之功也。斯則空有不異之二諦。權實不二之一",
    "X54n0873_001:0332a17": "心。同時雙照。存泯無礙。故曰一念之力權慧具矣。",
    "X54n0873_001:0332a18": "好思歷然可解者。勉其用心觀照分明。則心境歷",
    "X54n0873_001:0332a19": "然。權實並顯。當不勞而妙契矣。",
    "X54n0873_001:0332a20": "泥洹盡諦者。直結盡而已。則生死永滅。故謂盡耳。無",
    "X54n0873_001:0332a21": "復別有一盡處耳。",
    "X54n0873_001:0332a22": "此標涅槃無名宗本也。言泥洹。亦名涅槃。稱為盡",
    "X54n0873_001:0332a23": "諦者。直是煩惱結盡而已。所謂五住究盡。故二死",
    "X54n0873_001:0332a24": "永亡。是生死永滅。名為盡耳。非復別有一盡處可",
    "X54n0873_001:0332b01": "歸。亦非實有一名可稱也。故曰涅槃無名。四論所",
    "X54n0873_001:0332b02": "宗。一心為本。謂不有不無之二諦。以非知不知之",
    "X54n0873_001:0332b03": "觀照。證不生不滅之一心。因果冥會。妙契環中。宗",
    "X54n0873_001:0332b04": "本之義。盡乎是矣。",
    "X54n0873_001:0332b05": "物不遷論第一",
    "X54n0873_001:0332b06": "此論俗諦即真。為所觀之境也。物者。指所觀之萬",
    "X54n0873_001:0332b07": "法。不遷。指諸法當體之實相。以常情妄見諸法。似",
    "X54n0873_001:0332b08": "有遷流。若以般若而觀。則頓見諸法實相。當體寂",
    "X54n0873_001:0332b09": "滅真常。了無遷動之相。所謂無有一法可動轉者。",
    "X54n0873_001:0332b10": "以緣生性空。斯則法法當體本自不遷。非相遷而",
    "X54n0873_001:0332b11": "性不遷也。能見物物不遷。故即物即真。真則了無",
    "X54n0873_001:0332b12": "一法可當情者。以此觀俗。則俗即真也。良由全理",
    "X54n0873_001:0332b13": "成事。事事皆真。諸法實相。於是乎顯矣。論主宗維",
    "X54n0873_001:0332b14": "摩法華。深悟實相。以不遷當俗。即俗而真。不遷之",
    "X54n0873_001:0332b15": "旨。昭然心目。",
    "X54n0873_001:0332b16": "夫生死交謝。寒暑迭遷。有物流動。人之常情。余則謂",
    "X54n0873_001:0332b17": "之不然。",
    "X54n0873_001:0332b18": "將明不遷。先立遷流之相。為所觀之境。要在即遷",
    "X54n0873_001:0332b19": "以見不遷。非相遷而性不遷也。是由人迷謂之遷。",
    "X54n0873_001:0332b20": "人悟即不遷。故曰人之常情。余則謂之不然。論主",
    "X54n0873_001:0332b21": "妙悟實相。故總斥之。法華云。不如三界。見於三界。",
    "X54n0873_001:0332b22": "大火所燒。此土安隱。譬如恒河之水。人見為水。鬼",
    "X54n0873_001:0332b23": "見為火。迷悟之分。亦由是也。",
    "X54n0873_001:0332b24": "何者。(徵釋迷悟之由)放光云。法無去來。無動轉者。",
    "X54n0873_001:0332c01": "引經立定宗體。此義引彼經第七卷中云。諸法不",
    "X54n0873_001:0332c02": "動搖。故諸法亦不去亦不來等。即法華云。是法住",
    "X54n0873_001:0332c03": "法位。世間相常住。蓋言諸法實相。當體如如。本無",
    "X54n0873_001:0332c04": "去來動轉之相。佛眼觀之。真空冥寂。凡夫妄見。故",
    "X54n0873_001:0332c05": "有遷流。不遷論旨。以此為宗。",
    "X54n0873_001:0332c06": "尋夫不動之作。豈釋動以求靜。必求靜於諸動。",
    "X54n0873_001:0332c07": "此依宗出體也。尋究不動之旨。蓋即動物以見真",
    "X54n0873_001:0332c08": "常。非捨動以求靜也。良由全理所成之事。法法皆",
    "X54n0873_001:0332c09": "真。當體常住。非於事外求理。故但言事不遷。不說",
    "X54n0873_001:0332c10": "理不遷也。以即事物以見不遷。故云必求靜於諸",
    "X54n0873_001:0332c11": "動。立論文義有四段。初約動靜以明境不遷。次約",
    "X54n0873_001:0332c12": "境以明物不遷。三約古今以明時不遷。四約時以",
    "X54n0873_001:0332c13": "明因果不遷。此初也。",
    "X54n0873_001:0332c14": "必求靜於諸動。故雖動而常靜。不釋動以求靜。故雖",
    "X54n0873_001:0332c15": "靜而不離動。",
    "X54n0873_001:0332c16": "此依體釋義也。必求靜於動。雖萬動陳前。心境湛",
    "X54n0873_001:0332c17": "然。故曰雖動常靜。苟不捨動求靜。故一道虗間。雖",
    "X54n0873_001:0332c18": "應緣交錯。不失其會。如華嚴云。不離菩提場。而徧",
    "X54n0873_001:0332c19": "一切處。所謂佛身充滿於法界。普現一切羣生前。",
    "X54n0873_001:0332c20": "隨緣赴感靡不周。而恒處此菩提座。不悟此理。難",
    "X54n0873_001:0332c21": "明動靜不二之旨。",
    "X54n0873_001:0332c22": "然則動靜未始異。而惑者不同。緣使真言滯於競辯。",
    "X54n0873_001:0332c23": "宗途屈於好異。所以靜躁之極。未易言也。",
    "X54n0873_001:0332c24": "此依義辯惑也。其實動靜一源。本來不二。故未始",
    "X54n0873_001:0333a01": "異。但迷者妄見不同。各執一端。真言。如所引不去",
    "X54n0873_001:0333a02": "來動轉等了義之談。以異見不同。故使真實之言",
    "X54n0873_001:0333a03": "滯於競辯而不通。使一乘真宗不能伸暢。返屈於",
    "X54n0873_001:0333a04": "好異之論。如所破心無本無廓然等。皆不了實相",
    "X54n0873_001:0333a05": "而妄生異論。論者以此之故。所以靜躁之極致。難",
    "X54n0873_001:0333a06": "與俗人言也。",
    "X54n0873_001:0333a07": "何者。(徵釋難言之所以)夫談真則逆俗。順俗則違真。違真故",
    "X54n0873_001:0333a08": "迷性而莫返。逆俗故言淡而無味。",
    "X54n0873_001:0333a09": "所以難言者。以法不應機。所謂高言不入於俚耳",
    "X54n0873_001:0333a10": "也。若談真則逆俗人之耳。若順俗則違真常之道。",
    "X54n0873_001:0333a11": "若真常不明。則迷者不能使之歸真。若逆俗人之",
    "X54n0873_001:0333a12": "耳。則言之出口淡而無味。此其所以難言也。",
    "X54n0873_001:0333a13": "緣使中人未分於存亡。下士撫掌而弗顧。",
    "X54n0873_001:0333a14": "所以難言者。正為根機之不同也。其順真逆俗之",
    "X54n0873_001:0333a15": "言。若上根利智。聞而便信。故不失人。亦不失言。若",
    "X54n0873_001:0333a16": "使中根之人。則猶疑不決。故未分存亡。若下根聞",
    "X54n0873_001:0333a17": "之。則撫掌大笑而不顧矣。存亡撫掌二語。出老子。",
    "X54n0873_001:0333a18": "中士聞道若存若亡。下士聞道大笑之。不笑不足",
    "X54n0873_001:0333a19": "以為道。是知實相妙談。聞而信者實不易得。所以",
    "X54n0873_001:0333a20": "靜躁之極。未易言也。",
    "X54n0873_001:0333a21": "近而不可知者。其唯物性乎。",
    "X54n0873_001:0333a22": "此歎不唯信根之難。而真常之法。其實難信難解",
    "X54n0873_001:0333a23": "也。以其觸目皆真。目對之而不覺。可不哀歟。",
    "X54n0873_001:0333a24": "然不能自已。聊復寄心於動靜之際。豈曰必然。試論",
    "X54n0873_001:0333b01": "之曰。",
    "X54n0873_001:0333b02": "此言作論之意。為愍迷者。悲興於懷。不能自已。聊",
    "X54n0873_001:0333b03": "爾寄心於動靜之間。以明動靜不二之言。以曉迷",
    "X54n0873_001:0333b04": "者。然非敢謂必然。但試論之耳。",
    "X54n0873_001:0333b05": "道行云。諸法本無所從來。去亦無所至。中觀云。觀方",
    "X54n0873_001:0333b06": "知彼去。去者不至方。",
    "X54n0873_001:0333b07": "此引經論以定不遷宗極也。諸法當體寂滅。本自",
    "X54n0873_001:0333b08": "無生。從緣而生。故無所從來。緣散而滅。故去亦無",
    "X54n0873_001:0333b09": "所至。如空中華。無起滅故。中論但義引彼第二論",
    "X54n0873_001:0333b10": "破去來品云。去法。去者。去處。皆相因待。不得言定",
    "X54n0873_001:0333b11": "有定無。是故決定知三法虗妄。空無所有。但有假",
    "X54n0873_001:0333b12": "名。如幻如化。大方無隅。本無定向。去者妄指。其實",
    "X54n0873_001:0333b13": "無方可至。如人往東。究竟不知以何為東也。",
    "X54n0873_001:0333b14": "斯皆即動而求靜。以知物不遷。明矣。",
    "X54n0873_001:0333b15": "此下論物不遷也。經言法無來去。則觸目真常。論",
    "X54n0873_001:0333b16": "云去不至方。則去而不去。斯皆即動求靜之微意。",
    "X54n0873_001:0333b17": "證知物不遷明矣。",
    "X54n0873_001:0333b18": "夫人之所謂動者。以昔物不至今。故曰動而非靜。(如朱",
    "X54n0873_001:0333b19": "顏在昔。今已老耄。以謂流光遷謝。故曰動而非靜)我之所謂靜者。亦以昔物",
    "X54n0873_001:0333b20": "不至今。故曰靜而非動。(以我而觀。朱顏自住在昔。未嘗遷至於今。故曰靜而非動)",
    "X54n0873_001:0333b21": "動而非靜。以其不來。(人之以為遷流者。以少壯不來。故以為動)靜而非動。",
    "X54n0873_001:0333b22": "以其不去。(我之所謂不遷者。以少壯在昔不來今。亦如老耄在今不至昔。故以為靜)然則",
    "X54n0873_001:0333b23": "所造未嘗異。所見未嘗同。(同以昔物不來。而見有動靜之不同)逆之所",
    "X54n0873_001:0333b24": "謂塞。順之所謂通。(迷者以情逆理。故塞。悟者以理達事。故通)苟得其道。復",
    "X54n0873_001:0333c01": "何滯哉(若悟真常。有何相可滯哉)。",
    "X54n0873_001:0333c02": "傷夫人情之惑也久矣。目對真而莫覺。",
    "X54n0873_001:0333c03": "上逆順二言。總申實相之境不異。因人迷悟之不",
    "X54n0873_001:0333c04": "同。故所見有乖。此傷夫下。正出迷情。以觸目皆真。",
    "X54n0873_001:0333c05": "但人迷不覺。良可哀哉。",
    "X54n0873_001:0333c06": "既知往物而不來。而謂今物而可往。往物既不來。今",
    "X54n0873_001:0333c07": "物何所往。",
    "X54n0873_001:0333c08": "此總責迷倒也。既知往物不來。則知昔住在昔而",
    "X54n0873_001:0333c09": "不來今。則可例知今物亦不至昔矣。此乃不遷之",
    "X54n0873_001:0333c10": "義也。却謂今物可遷而往。豈不迷哉。",
    "X54n0873_001:0333c11": "何則。求向物於向。於向未嘗無。責向物於今。於今未",
    "X54n0873_001:0333c12": "嘗有。於今未嘗有。以明物不來。於向未嘗無。故知物",
    "X54n0873_001:0333c13": "不去。覆而求今。今亦不往。是謂昔物自在昔。不從今",
    "X54n0873_001:0333c14": "以至昔。今物自在今。不從昔以至今。",
    "X54n0873_001:0333c15": "此約今昔不相往來。正明不遷之義也。以向物自",
    "X54n0873_001:0333c16": "住在向而不來。即今求向而不可得。返覆而觀。則",
    "X54n0873_001:0333c17": "知今自住今。而不至向。則不遷之義明矣。以其昔",
    "X54n0873_001:0333c18": "自住昔。今自住今。絕無往來之相。以此觀之。不遷",
    "X54n0873_001:0333c19": "之旨。昭然可見。論初引經論以無去來立定宗體。",
    "X54n0873_001:0333c20": "故返覆論之。",
    "X54n0873_001:0333c21": "故仲尼曰。回也見新交臂非故。如此。則物不相往來。",
    "X54n0873_001:0333c22": "明矣。",
    "X54n0873_001:0333c23": "此引孔子之言。以證不遷之義也。義引莊子。仲尼",
    "X54n0873_001:0333c24": "謂顏回曰。吾與汝交一臂而失之。可不哀歟。意謂",
    "X54n0873_001:0334a01": "交臂之頃。已新新非故。蓋言迅速難留之如此也。",
    "X54n0873_001:0334a02": "論主引意。要在迅速極處。乃見不遷之實。楞伽云。",
    "X54n0873_001:0334a03": "一切法不生。我說剎那義。初生即有滅。不為愚者",
    "X54n0873_001:0334a04": "說。賢首解云。以剎那流轉。必無自性。無自性故。即",
    "X54n0873_001:0334a05": "是無生。若非無生。則無流轉。是故契無生者。方見",
    "X54n0873_001:0334a06": "剎那。淨名云。不生不滅。是無常義。論主深悟實相。",
    "X54n0873_001:0334a07": "即在生滅遷流法中。頓見不遷之實。故所引乃遷",
    "X54n0873_001:0334a08": "流之文。以明不遷之旨。非達無生意者。最難轉身",
    "X54n0873_001:0334a09": "吐氣也。",
    "X54n0873_001:0334a10": "既無往返之微朕。有何物而可動乎。",
    "X54n0873_001:0334a11": "此結顯妙悟。不落常情也。後結文云。得意毫微雖",
    "X54n0873_001:0334a12": "速而不轉。言諸法湛然。無纖微朕兆來去之相。有",
    "X54n0873_001:0334a13": "何物而可動轉乎。詳其論意。雖云今昔之物本無",
    "X54n0873_001:0334a14": "去來。要見時無古今。平等一際。若達古今一際。則",
    "X54n0873_001:0334a15": "物自無往來。所謂處夢謂經年。覺乃須臾頃。故時",
    "X54n0873_001:0334a16": "雖無量。攝在一剎那。所謂枕上片時春夢間。行盡",
    "X54n0873_001:0334a17": "江南數千里。若以夢事而觀諸法。則時無古今。法",
    "X54n0873_001:0334a18": "無去來。昭然心目。纔入意地。便墮流轉。此非常情",
    "X54n0873_001:0334a19": "可到也。",
    "X54n0873_001:0334a20": "然則旋嵐偃嶽而常靜。江河兢注而不流。野馬飄鼓",
    "X54n0873_001:0334a21": "而不動。日月歷天而不周。復何怪哉。",
    "X54n0873_001:0334a22": "此引迅速四事。以證即物不遷。以成上無往返之",
    "X54n0873_001:0334a23": "微朕意也。旋嵐。亦云毗嵐。乃壞劫之風。須彌為之",
    "X54n0873_001:0334a24": "摧。故云偃嶽。野馬。出莊子。乃澤中陽燄。飄揚不停。",
    "X54n0873_001:0334b01": "且此四事。常情見之。以為遷流之極。若言不遷。則",
    "X54n0873_001:0334b02": "以為怪。以明眼觀之。本無遷流。復何怪哉。如初引",
    "X54n0873_001:0334b03": "經云。法無去來。無動轉者。正要即動以見不遷。非",
    "X54n0873_001:0334b04": "指靜為不遷也。靜已不遷。又何論之有。故論命題。",
    "X54n0873_001:0334b05": "乃以物物當體不遷。非言相遷而性不遷也。此不",
    "X54n0873_001:0334b06": "遷之旨。正顯諸法實相。非妙悟之士。誠不易見。上",
    "X54n0873_001:0334b07": "已備論不遷之旨。下引教會通。以釋前真言滯於",
    "X54n0873_001:0334b08": "競辯宗途屈於好異。靜躁之極未易言。等文。要人",
    "X54n0873_001:0334b09": "離言會意。不可執言失旨也。",
    "X54n0873_001:0334b10": "噫。聖人有言曰。人命逝速。速於川流。(此言人命無常。意在密顯真常)",
    "X54n0873_001:0334b11": "是以聲聞悟非常以成道。緣覺覺緣離以即真。(二聖皆以",
    "X54n0873_001:0334b12": "聞無常而證果)苟萬動(法也)而非化。(化言生死無常也)豈尋化以階道。",
    "X54n0873_001:0334b13": "(道。涅槃果也。意謂若萬法不是無常。二乘聖人何以由聞無常而證聖果)覆尋聖言。微隱",
    "X54n0873_001:0334b14": "難測。(返覆推尋聖人之言。雖說無常。而意在密顯真常。所以隱微難測)若動而靜。似",
    "X54n0873_001:0334b15": "去而留。(聖人言雖動而意在顯靜。言似去而意實常住。所以靜躁之極未易言。但可以神會。難以",
    "X54n0873_001:0334b16": "事相求之耳。若不達聖人立言之旨。不能離言得意。將謂實有生死去來之相。執言競辯。此則終不能悟不遷",
    "X54n0873_001:0334b17": "之妙。直須離言得體。方能契會本真耳)可以神會。難以事求(謂滯相則迷真。當契",
    "X54n0873_001:0334b18": "神於物表耳)。",
    "X54n0873_001:0334b19": "是以言去不必去。閑人之常想。稱住不必住。釋人之",
    "X54n0873_001:0334b20": "所謂往耳。豈曰去而可遣。住而可留也。",
    "X54n0873_001:0334b21": "此釋聖言難測。教人離言體妙也。言去言往。乃生",
    "X54n0873_001:0334b22": "死法也。住。乃涅槃常住之果也。凡聖人言生死遷",
    "X54n0873_001:0334b23": "流。不是實有可去之相。但防閑凡夫執常之想耳。",
    "X54n0873_001:0334b24": "所稱涅槃常住。非是實有可住之相。但破二乘厭",
    "X54n0873_001:0334c01": "患生死之情耳。其實生死與涅槃。二俱不可得。豈",
    "X54n0873_001:0334c02": "曰定有生死可遣。實有涅槃可留也。下引證。",
    "X54n0873_001:0334c03": "故成具云。菩薩處計常之中。而演非常之教。摩訶衍",
    "X54n0873_001:0334c04": "論云。諸法不動。無去來處。斯皆導達群方。兩言一會。",
    "X54n0873_001:0334c05": "豈曰文殊。而乖其致哉。",
    "X54n0873_001:0334c06": "此明聖人言異而旨一。釋上生死涅槃二法皆空",
    "X54n0873_001:0334c07": "之義也。成具言菩薩以處凡夫計常之中。故說無",
    "X54n0873_001:0334c08": "常以破其執。非是實有生死之相。意在令人即無",
    "X54n0873_001:0334c09": "常以悟真常。如大論云。諸法湛然。常住不動。本無",
    "X54n0873_001:0334c10": "去來。意欲令人即羣動以悟不遷。而常與無常之",
    "X54n0873_001:0334c11": "言。皆導達羣方。隨類應機之談。言異而旨一。豈以",
    "X54n0873_001:0334c12": "殊文而乖其致哉。執言競辯。豈非惑耶。下釋兩言",
    "X54n0873_001:0334c13": "一會。",
    "X54n0873_001:0334c14": "是以言常而不住。稱去而不遷。(證無為而不捨萬行。故常而不住。處生死",
    "X54n0873_001:0334c15": "而不起涅槃。故去而不遷)不遷。故雖往而常靜。(雖順萬化。而一道湛然)不住。",
    "X54n0873_001:0334c16": "故雖靜而常往。(不起滅定。而現諸威儀)雖靜而常往。故往而弗",
    "X54n0873_001:0334c17": "遷。(以無心意而現行。故常往而弗遷)雖往而常靜。故靜而弗留矣。(不住",
    "X54n0873_001:0334c18": "無為。不捨有為。故靜而不留。此釋兩言一會之義也)然則莊生之所以藏山。仲",
    "X54n0873_001:0334c19": "尼之所以臨川。斯皆感往者之難留。豈曰排今而可",
    "X54n0873_001:0334c20": "往。是以觀聖人心者。不同人之所見得也。",
    "X54n0873_001:0334c21": "此引二氏之言。證明兩言一會之義也。莊子曰。藏",
    "X54n0873_001:0334c22": "舟於壑。藏山於澤。謂之固矣。有力者負之而趨。昧",
    "X54n0873_001:0334c23": "者不覺。藏天下於天下。則無所遯矣。此言舟山藏",
    "X54n0873_001:0334c24": "於壑澤。將謂之固。然被有力者負之而趨。則不能",
    "X54n0873_001:0335a01": "留。如今人熟睡舟中。順流而去。雖遷實不見其遷。",
    "X54n0873_001:0335a02": "意謂人未忘形合道。縱隱遯山林。寄形天地。然形",
    "X54n0873_001:0335a03": "骸亦被造化密移。而昧者不覺。以有所藏。則有所",
    "X54n0873_001:0335a04": "遯。若形與道合。則無所藏。無藏則無遯。如藏天下",
    "X54n0873_001:0335a05": "於天下。則無所遯。此莊子意也。論語。子在川上曰。",
    "X54n0873_001:0335a06": "逝者如斯夫。不捨晝夜。此歎道體無間。如川流之",
    "X54n0873_001:0335a07": "不息。此孔子意也。論主引文以證不遷。意取昧者",
    "X54n0873_001:0335a08": "不覺。則雖遷而不遷。不捨晝夜。則雖往而不往。故",
    "X54n0873_001:0335a09": "論釋之曰。斯二語者。但是感歎往者之難留。不是",
    "X54n0873_001:0335a10": "排今而可往。斯則言雖似遷而意實不遷。故誡之",
    "X54n0873_001:0335a11": "曰。觀聖人之心。不以常情執言害義。可謂之得矣。",
    "X54n0873_001:0335a12": "論主引遷流之文。而釋以不遷之義。結以不是排",
    "X54n0873_001:0335a13": "今可往。則重在今物自在今。不從昔以至今一語。",
    "X54n0873_001:0335a14": "為不遷之準。要人目前當下直達不遷之旨。了無",
    "X54n0873_001:0335a15": "去來之相。求之言外。則妙旨昭然。",
    "X54n0873_001:0335a16": "何者。人則謂少壯同體。百齡一質。徒知年往。不覺形",
    "X54n0873_001:0335a17": "隨。(人雖同體一質。而有老少之不同。形容似有遷變。其實朱顏自隨住在昔少時而不來。老耄自住在",
    "X54n0873_001:0335a18": "今而不去。此不遷意也)是以梵志出家。白首而歸。隣人見之曰。",
    "X54n0873_001:0335a19": "昔人尚存乎。梵志曰。吾猶昔人。非昔人也。鄰人皆愕",
    "X54n0873_001:0335a20": "然。非其言也。所謂有力者負之而趨。昧者不覺。其斯",
    "X54n0873_001:0335a21": "之謂歟。",
    "X54n0873_001:0335a22": "此引梵志之事。以釋雖遷而不遷。以明昧者不覺",
    "X54n0873_001:0335a23": "之義也。且梵志自少出家。白首而歸。隣人見之。謂",
    "X54n0873_001:0335a24": "昔人猶在。是以昔之朱顏為今之老耄。梵志答曰。",
    "X54n0873_001:0335b01": "吾似昔人。非昔人也。意為少壯自住在昔而不來。",
    "X54n0873_001:0335b02": "豈可以今之老耄排去而至昔耶。此不遷之義明",
    "X54n0873_001:0335b03": "甚。但隣人不知。故愕然非其言。是昧者不覺之意",
    "X54n0873_001:0335b04": "也。予少讀此論。竊以前四不遷義。懷疑有年。因同",
    "X54n0873_001:0335b05": "妙師結冬蒲阪。重刻此論。校讀至此。恍然有悟。欣",
    "X54n0873_001:0335b06": "躍無極。因起坐禮佛。則身無起倒。揭簾出視。忽風",
    "X54n0873_001:0335b07": "吹庭樹。落葉飛空。則見葉葉不動。信乎旋嵐偃嶽",
    "X54n0873_001:0335b08": "而常靜也。及登廁去溺。則不見流相。歎曰。誠哉。江",
    "X54n0873_001:0335b09": "河競注而不流也。於是回觀昔日法華世間相常",
    "X54n0873_001:0335b10": "住之疑。泮然冰釋矣。是知論旨幽微。非真參實見。",
    "X54n0873_001:0335b11": "而欲以知見擬之。皆不免懷疑漠漠。吾友嘗有駁",
    "X54n0873_001:0335b12": "之者。意當必有自信之日也。",
    "X54n0873_001:0335b13": "是以如來因群情之所滯。則方言以辯惑。乘莫二之",
    "X54n0873_001:0335b14": "真心。吐不一之殊教。乖而不可異者。其唯聖言乎。",
    "X54n0873_001:0335b15": "此總結聖人言異而心不異也。諸佛出世。本來無",
    "X54n0873_001:0335b16": "法可說。但因群生所執之情。故隨類設言以辯惑。",
    "X54n0873_001:0335b17": "破其執耳。所乘乃不二之真心。其言乃不一之殊",
    "X54n0873_001:0335b18": "教。其說雖乖。而心實不可異者。其唯聖言乎。隱微",
    "X54n0873_001:0335b19": "難測。正在於此。",
    "X54n0873_001:0335b20": "故談真有不遷之稱。導俗有流動之說。雖復千途異",
    "X54n0873_001:0335b21": "唱。會歸同致矣。",
    "X54n0873_001:0335b22": "此釋乖而不異之義也。謂談真有不遷之稱。而意",
    "X54n0873_001:0335b23": "在攝俗。導俗有流動之說。而意在返真。是以千途",
    "X54n0873_001:0335b24": "異唱。會歸同致。此所以乖而不可異也。",
    "X54n0873_001:0335c01": "而徵文者聞不遷。則謂昔物不至今。聆流動者。而謂",
    "X54n0873_001:0335c02": "今物可至昔。既曰古今。而欲遷之者。何也。",
    "X54n0873_001:0335c03": "此出迷者執言失旨也。徵文。謂但取信於文言者。",
    "X54n0873_001:0335c04": "隨語生解。聞不遷。則謂昔物不至今。似為得旨。及",
    "X54n0873_001:0335c05": "聆流動。又謂今物可至昔。既曰古今。則古自住古。",
    "X54n0873_001:0335c06": "今自住今。而欲遷今至古者何耶。此責執言之失",
    "X54n0873_001:0335c07": "也。以古不來則易見。言今不至昔最難明。論主直",
    "X54n0873_001:0335c08": "以現今當下不遷至昔。立定主意。要人目前頓見",
    "X54n0873_001:0335c09": "不遷之實。了悟諸法實相。為論之宗極。",
    "X54n0873_001:0335c10": "是以言往不必往。古今常存。以其不動。稱去不必去。",
    "X54n0873_001:0335c11": "謂不從今至古。以其不來。",
    "X54n0873_001:0335c12": "此下正破迷執也。上論物不遷。此論時不遷。凡言",
    "X54n0873_001:0335c13": "往不必作往解。古今常存者。以其不動也。凡稱去",
    "X54n0873_001:0335c14": "不必作去解。謂不從今至古者。以古不來今也。",
    "X54n0873_001:0335c15": "不來。故不馳騁於古今。不動。故各性住於一世。",
    "X54n0873_001:0335c16": "此結歸宗體也。以其不來不去。了無三際之相。故",
    "X54n0873_001:0335c17": "不馳騁於古今。不動不靜。平等一如。故各性住於",
    "X54n0873_001:0335c18": "一世。",
    "X54n0873_001:0335c19": "然則群籍殊文。百家異說。苟得其會。豈殊文之能惑",
    "X54n0873_001:0335c20": "哉。",
    "X54n0873_001:0335c21": "此顯忘言會旨也。雖則千經萬論。殊文異說。苟得",
    "X54n0873_001:0335c22": "法界宗通。則會歸一真之境。豈被文言之所惑哉。",
    "X54n0873_001:0335c23": "是以人之所謂住。我則言其去。人之所謂去。我則言",
    "X54n0873_001:0335c24": "其住。然則去住雖殊。其致一也。故經云。正言似反。誰",
    "X54n0873_001:0336a01": "當信者。斯言有由矣。",
    "X54n0873_001:0336a02": "此顯迷語一源也。人之所謂住者。乃妄執為常。且",
    "X54n0873_001:0336a03": "執常。則墮無常矣。故我言去以破其執者。意在無",
    "X54n0873_001:0336a04": "住。非謂往也。今之所謂去者。乃執生死無常也。我",
    "X54n0873_001:0336a05": "則言其住以破其執。意在本無生死。非謂住而可",
    "X54n0873_001:0336a06": "留也。是則去住二言。無非破執之談。以顯一真常",
    "X54n0873_001:0336a07": "住。故言殊而致一。正若老氏所云正言似反。誰當",
    "X54n0873_001:0336a08": "信者。斯言有由矣。此言迷悟不出一真。是非本無",
    "X54n0873_001:0336a09": "二致。正是現前。則不隨言取義也。",
    "X54n0873_001:0336a10": "何者。(此徵顯古今不遷。要即迷返悟也)人則求古於今。謂其不住。(人於",
    "X54n0873_001:0336a11": "今中求古而不可得。則計以為遷。此迷也)吾則求今於古。知其不去。(我求今於",
    "X54n0873_001:0336a12": "古中而不可得。則知今不去。此悟也)今若至古。古應有今。古若至今。今",
    "X54n0873_001:0336a13": "應有古。(若今古果有往來。則當互有其跡)今而無古。以知不來。古而",
    "X54n0873_001:0336a14": "無今。以知不去。(此正示不遷義也。以今中無古。則知古不來。古中無今。則知今不去。既無",
    "X54n0873_001:0336a15": "來去。則前後際斷。又何遷之有)若古不至今。今亦不至古。(古今不相到)事",
    "X54n0873_001:0336a16": "各性住於一世。有何物而可去來。(若悟古今一際。則了法法真常。經云。",
    "X54n0873_001:0336a17": "是法住法位。世間相常住。此則事各性佳於一世。有何物而可去來哉)然則四象風馳。",
    "X54n0873_001:0336a18": "璇璣電捲。得意毫微。雖速而不轉。",
    "X54n0873_001:0336a19": "此結歸妙悟也。四象乃日月星辰。新疏指四時。璇",
    "X54n0873_001:0336a20": "璣舊為北斗二星名。今意為斗樞。皆旋轉不停。如",
    "X54n0873_001:0336a21": "電捲無速也。苟悟不遷之理於毫微。則雖速而不",
    "X54n0873_001:0336a22": "轉。若法界圓明。則十方湛然寂滅矣。前一往皆論",
    "X54n0873_001:0336a23": "迷見遷流故。故為凡。此下論悟則不遷。是為聖。",
    "X54n0873_001:0336a24": "是以如來。功流萬世而常存。道通百劫而彌固。",
    "X54n0873_001:0336b01": "此下言悟之為聖。故常住不朽。以明因果不遷也。",
    "X54n0873_001:0336b02": "功流萬世。則利他之行常存。道通百劫。自利之行",
    "X54n0873_001:0336b03": "益固。雖萬世百劫。時似有遷。而二行不朽。不遷之",
    "X54n0873_001:0336b04": "實也。",
    "X54n0873_001:0336b05": "成山假就於始簣。修途託至於初步。果以功業不可",
    "X54n0873_001:0336b06": "朽故也。",
    "X54n0873_001:0336b07": "此引二氏之言。以證因果不遷之義也。論語云。譬",
    "X54n0873_001:0336b08": "如為山。雖覆一簣。進吾進也。老子云。千里之行。始",
    "X54n0873_001:0336b09": "於足下。二語皆譬資始成終之意。為山萬仞。假一",
    "X54n0873_001:0336b10": "簣以成功。山成而初簣不廢。如行千里。始於發足",
    "X54n0873_001:0336b11": "一步。行至而初步不移。故功成至聖。行滿不異於",
    "X54n0873_001:0336b12": "初心。所謂發心畢竟二無別。從因至果。而行行不",
    "X54n0873_001:0336b13": "遷。淨名云。所作之業亦不忘。不忘則不朽。善惡皆",
    "X54n0873_001:0336b14": "然。此論聖功也。",
    "X54n0873_001:0336b15": "功業不可朽。故雖在昔而不化。不化故不遷。不遷故",
    "X54n0873_001:0336b16": "則湛然明矣。故經云。三災彌綸而行業湛然。信其言",
    "X54n0873_001:0336b17": "也。",
    "X54n0873_001:0336b18": "此以不朽釋不遷意。所言功業不朽者。以昔因不",
    "X54n0873_001:0336b19": "化。由不化。故不遷。不遷。故知因果湛然。平等一際",
    "X54n0873_001:0336b20": "明矣。引經證成。彌綸。充滿之義。言三災壞劫。乃遷",
    "X54n0873_001:0336b21": "之極也。而行業湛然。不動不壞。所謂大火所燒時。",
    "X54n0873_001:0336b22": "我此土安隱。則極遷極不遷。言可徵矣。",
    "X54n0873_001:0336b23": "何者。果不俱因。因因而果。因因而果。因不昔滅。果不",
    "X54n0873_001:0336b24": "俱因。因不來今。不滅不來。則不遷之致明矣。復何惑",
    "X54n0873_001:0336c01": "於去留。踟躕於動靜之間哉。",
    "X54n0873_001:0336c02": "此總結歸因果不遷。以終一論之義也。何者。徵明",
    "X54n0873_001:0336c03": "因果不遷之意。果不俱因。言因果終始不同遷也。",
    "X54n0873_001:0336c04": "因因而果。果成而因不滅。不遷也。果不俱因。而昔",
    "X54n0873_001:0336c05": "因不來。不來。則昔自住昔。雖遷而不遷也。以不滅",
    "X54n0873_001:0336c06": "不來。則不遷之理明矣。又何惑於去留之相。踟蹰",
    "X54n0873_001:0336c07": "於動靜之間哉。踟蹰。乃卻顧不進之意。猶豫不決",
    "X54n0873_001:0336c08": "之謂也。既明不遷之理。又何惑於去來之時。懷疑",
    "X54n0873_001:0336c09": "於動靜之境哉。一論大義。結歸於此。",
    "X54n0873_001:0336c10": "然則乾坤倒覆。無謂不靜。洪流滔天。無謂其動。苟能",
    "X54n0873_001:0336c11": "契神於即物。斯不遠而可知矣。",
    "X54n0873_001:0336c12": "此結責勸修也。謂既明不遷之理。則旋乾倒嶽。勿",
    "X54n0873_001:0336c13": "謂不靜。洪流滔天。勿謂其動。此責也。下勸修。若能",
    "X54n0873_001:0336c14": "契悟於即物。見真之境。則觸目無非實相常住。一",
    "X54n0873_001:0336c15": "切萬法無有一毫可動轉者。斯則不必遠求而當",
    "X54n0873_001:0336c16": "下可知矣。",
    "X54n0873_001:0336c17": "物不遷論(終)。",
    "X54n0873_001:0336c18": "予少讀肇論。於不遷之旨茫無歸宿。每以旋嵐等",
    "X54n0873_001:0336c19": "四句致疑。及後有省處。則信知肇公深悟實相者。",
    "X54n0873_001:0336c20": "及閱華嚴大疏。至問明品。譬如河中水。湍流競奔",
    "X54n0873_001:0336c21": "逝。清凉大師引肇公不遷偈證之。蓋推其所見妙",
    "X54n0873_001:0336c22": "契佛義也。予嘗與友人言之。其友殊不許可。反以",
    "X54n0873_001:0336c23": "肇公為一見外道。廣引教義以駁之。即法門老宿。",
    "X54n0873_001:0336c24": "如雲棲紫柏諸大老。皆力爭之。竟未迴其說。予閱",
    "X54n0873_001:0337a01": "正法眼藏。佛鑑和尚示眾。舉僧問趙州。如何是不",
    "X54n0873_001:0337a02": "遷義。州以兩手作流水勢。其僧有省。又僧問法眼。",
    "X54n0873_001:0337a03": "不取於相。如如不動。如何不取於相。見於不動去。",
    "X54n0873_001:0337a04": "法眼云。日出東方夜落西。其僧亦有省。若也於此",
    "X54n0873_001:0337a05": "見得。方知道旋嵐偃嶽。本來常靜。江河競注。元自",
    "X54n0873_001:0337a06": "不流。其或未然。不免更為饒舌。天左旋。地右轉。古",
    "X54n0873_001:0337a07": "往今來經幾徧。金烏飛。玉兔走。纔方出海門。又落",
    "X54n0873_001:0337a08": "青山後。江河波渺渺。淮濟浪悠悠。直入滄溟晝夜",
    "X54n0873_001:0337a09": "流。遂高聲云。諸禪德。還見如如不動麼。然趙州法",
    "X54n0873_001:0337a10": "眼。皆禪門老宿將。傳佛心印之大老。佛鑑推之示",
    "X54n0873_001:0337a11": "眾。發揚不遷之旨。如白日麗天。殊非守教義文字",
    "X54n0873_001:0337a12": "之師可望崖者。是可以肇公為外道見乎。書此以",
    "X54n0873_001:0337a13": "示學者。則於物不遷義。當自信於言外矣。",
    "X54n0873_001:0337a15": "肇論略注卷一"
}