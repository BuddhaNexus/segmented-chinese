{
    "T31n1617_001:0867b02": "No. 1617",
    "T31n1617_001:0867b03": "三無性論卷上出《無相論》",
    "T31n1617_001:0867b05": "真諦三藏於廣州制旨寺翻譯",
    "T31n1617_001:0867b06": "論曰：立空品中人空已成、未立法空，為顯法",
    "T31n1617_001:0867b07": "空，故說諸法無自性品。釋曰：前說空品，後說",
    "T31n1617_001:0867b08": "無性品，欲何所為？答曰：前說空品為顯",
    "T31n1617_001:0867b09": "人空，但除煩惱障，是別道故。後說無性品為",
    "T31n1617_001:0867b10": "顯法空，通除一切智障及煩惱障，是通道故。",
    "T31n1617_001:0867b11": "復有別用，為除世間三虛妄論：一鬪諍為勝",
    "T31n1617_001:0867b12": "論，如露伽耶鞮迦及僧佉等論；二多聞為勝",
    "T31n1617_001:0867b13": "論，如四韋陀及伊鞮訶婆等論；三正行為勝",
    "T31n1617_001:0867b14": "論，如二乘教等。今說二空除此三論，先說人",
    "T31n1617_001:0867b15": "空，為除前外道兩論；次說法空，為除後一",
    "T31n1617_001:0867b16": "二乘偏執乃至外道邪執論，顯真實正行，依",
    "T31n1617_001:0867b17": "因此行得究竟無比故。復次說人空為破邪",
    "T31n1617_001:0867b18": "法，說法空為立正法。若廣明論用，如十八部，",
    "T31n1617_001:0867b19": "為顯此用故說斯論。此即第一明用分也。",
    "T31n1617_001:0867b20": "論曰：外問於何法中立此無性？應先安立是",
    "T31n1617_001:0867b21": "法。若說如是則無相理有所相應，實虛兩境",
    "T31n1617_001:0867b22": "即便可見。",
    "T31n1617_001:0867b23": "答曰：一切諸法不出三性，一分別性、二依他",
    "T31n1617_001:0867b24": "性、三真實性。分別性者，謂名言所顯諸法自",
    "T31n1617_001:0867b25": "性，即似塵識分。依他性者，謂依因依緣顯法",
    "T31n1617_001:0867b26": "自性，即亂識分依因內根、緣內塵起故。真實",
    "T31n1617_001:0867b27": "性者，謂法如如。法者即是分別、依他兩性。",
    "T31n1617_001:0867b28": "如如者即是兩性無所有，分別性以無體相",
    "T31n1617_001:0867b29": "故無所有、依他性以無生故無所有，此二無",
    "T31n1617_001:0867c01": "所有皆無變異故言如如，故呼此如如為真",
    "T31n1617_001:0867c02": "實性。此即第二相應分，即是立名。次約此三",
    "T31n1617_001:0867c03": "性說三無性，由三無性應知是一無性理。約",
    "T31n1617_001:0867c04": "分別者，由相無性說名無性。何以故？如所",
    "T31n1617_001:0867c05": "顯現是相實無，是故分別性以無相為性。約",
    "T31n1617_001:0867c06": "依他性者，由生無性說名無性。何以故？此生",
    "T31n1617_001:0867c07": "由緣力成、不由自成，緣力即是分別性。分別",
    "T31n1617_001:0867c08": "性體既無，以無緣力故生不得立，是故依他",
    "T31n1617_001:0867c09": "性以無生為性。約真實性者，由真實無性故",
    "T31n1617_001:0867c10": "說無性。何以故？此理是真實故。一切諸法由",
    "T31n1617_001:0867c11": "此理故同一無性，是故真實性以無性為",
    "T31n1617_001:0867c12": "性。",
    "T31n1617_001:0867c13": "釋曰：約真實性，由真實無性故說無性者，此",
    "T31n1617_001:0867c14": "真實性更無別法，還即前兩性之無是真實",
    "T31n1617_001:0867c15": "性，真實是無相無生故。一切有為法不出此",
    "T31n1617_001:0867c16": "分別、依他兩性，此二性既真實無相無生，由",
    "T31n1617_001:0867c17": "此理故一切諸法同一無性。此一無性，真實",
    "T31n1617_001:0867c18": "是無、真實是有。真實無，此分別、依他二有；真",
    "T31n1617_001:0867c19": "實有，此分別、依他二無，故不可說有亦不可",
    "T31n1617_001:0867c20": "說無。不可說有如五塵、不可說無如免角，即",
    "T31n1617_001:0867c21": "是非有性非無性，故名無性性。亦以無性為",
    "T31n1617_001:0867c22": "性名無性性，即是非安立諦。若是三性並是",
    "T31n1617_001:0867c23": "安立，前兩性是安立世諦，體實是無安立為",
    "T31n1617_001:0867c24": "有故；真實性即是安立真諦，對遣二有安立",
    "T31n1617_001:0867c25": "二無名為真諦。還尋此性離有離無，故非安",
    "T31n1617_001:0867c26": "立。三無性皆非安立也。此即第三相分，明三",
    "T31n1617_001:0867c27": "種體相也。",
    "T31n1617_001:0867c28": "論曰：此三種性如是無性已說其相，今須說",
    "T31n1617_001:0867c29": "成立道理。分別性者無有體相。何以故？此性",
    "T31n1617_001:0868a01": "非五藏所攝故。若法是有，不出五藏。五藏者：",
    "T31n1617_001:0868a02": "一相、二名、三分別、四如如、五無分別智。一",
    "T31n1617_001:0868a03": "相者，謂諸法品類為名句味所依止。名者，即",
    "T31n1617_001:0868a04": "是諸法品類中名句味也。分別者，謂三界心",
    "T31n1617_001:0868a05": "及心法。如如者，謂法空所顯聖智境界。無分",
    "T31n1617_001:0868a06": "別智者，由此智故一切聖人能通達如如。此",
    "T31n1617_001:0868a07": "五法中前三是世諦，後二是真如。一切諸法",
    "T31n1617_001:0868a08": "不出此五。若分別性體是有法，則應為此五",
    "T31n1617_001:0868a09": "攝，以不攝故，故知體無也。",
    "T31n1617_001:0868a10": "外曰：此法若無體相，云何分別？答曰：但有名",
    "T31n1617_001:0868a11": "無義。何以故？如世間於義中立名，凡夫執名",
    "T31n1617_001:0868a12": "分別義性，謂名即義性。此為顛倒，是故但有",
    "T31n1617_001:0868a13": "分別無有實體。外曰：云何知此分別是虛妄",
    "T31n1617_001:0868a14": "執？答曰：此名及義皆是客故。所以然者，名於",
    "T31n1617_001:0868a15": "義中是客，非義類故；義於名中亦客；非名類",
    "T31n1617_001:0868a16": "故。外曰：云何得知兩互為客？答曰：",
    "T31n1617_001:0868a17": "由三義故此理可知。一者先於名智不生。如",
    "T31n1617_001:0868a18": "世所立名，若此名即是義體性者，未聞名時",
    "T31n1617_001:0868a19": "則不應得義。既見未得名時先已得義。又若",
    "T31n1617_001:0868a20": "名即是義，得義之時即應得名。無此義故，故",
    "T31n1617_001:0868a21": "知是客。二者一義有多名故。若名即是義性，",
    "T31n1617_001:0868a22": "或有一物有多種名，隨多名故應有多體。若",
    "T31n1617_001:0868a23": "隨多名即有多體，則相違法一處得立。此義",
    "T31n1617_001:0868a24": "證量所違，無此義故，故知是客。三者名不定",
    "T31n1617_001:0868a25": "故。若名即是義性，名既不定，義體亦應不定。",
    "T31n1617_001:0868a26": "何以故？或此物名目於彼物，故知名則不定",
    "T31n1617_001:0868a27": "物。不如此故，知但是客。復次汝言：此名在於",
    "T31n1617_001:0868a28": "義中。在義云何？為在有義、為在無義？若在有",
    "T31n1617_001:0868a29": "義，前三難還成。若在無義，則名義俱客，此定",
    "T31n1617_001:0868b01": "成立。外曰：義及名非分別所作。何以故？",
    "T31n1617_001:0868b02": "實名能顯實義故，如實有燈照實瓶等，是故",
    "T31n1617_001:0868b03": "名義俱非分別。答曰：是義不然。何以故？照了",
    "T31n1617_001:0868b04": "不平等故。若如汝言：義實有者用名顯義，如",
    "T31n1617_001:0868b05": "燈照色。是義不成。何以故？要先得義後立名",
    "T31n1617_001:0868b06": "故，未得義時不得立名。既由先取義後方立",
    "T31n1617_001:0868b07": "名，取尚不能了義，何況其名而能了耶。以燈",
    "T31n1617_001:0868b08": "照物，義則不爾。要因於燈故能了物，無先了",
    "T31n1617_001:0868b09": "物然後須燈，是故照義不平等也。",
    "T31n1617_001:0868b10": "釋曰：言取尚不能了義者，如識先得義，次取",
    "T31n1617_001:0868b11": "青黃或是非等，從取後方立名。若取能了義，",
    "T31n1617_001:0868b12": "則不應未取之時識已得義，是故不因於取",
    "T31n1617_001:0868b13": "能得了義，名在取後豈能了也。又若名能了",
    "T31n1617_001:0868b14": "義，餘人未識名時，則不應聞名不得其義。譬",
    "T31n1617_001:0868b15": "如由燈照色，此人因燈能顯了色，而餘人因",
    "T31n1617_001:0868b16": "此不能見色。無有此義，決定因照能顯色",
    "T31n1617_001:0868b17": "故。由名顯義則不如是，是故照義不平等也。",
    "T31n1617_001:0868b18": "論曰：外曰：若汝謂由名分別義，實無所分別",
    "T31n1617_001:0868b19": "義，是故名中無義、義中無名，二俱客者。是義",
    "T31n1617_001:0868b20": "不然。何以故？若人執名異於義、義異於名，此",
    "T31n1617_001:0868b21": "人既無顛倒，則於義中應無僻執，不應聞說",
    "T31n1617_001:0868b22": "好惡生憂喜心，名義不相關故。聞好惡名即",
    "T31n1617_001:0868b23": "生憂喜心故，知名義相應不得是客。當知客",
    "T31n1617_001:0868b24": "義是汝顛倒。",
    "T31n1617_001:0868b25": "答曰：是義不然。何以故？由久時數習顛倒故",
    "T31n1617_001:0868b26": "有此僻執，不關名義相應。若人已執名異義",
    "T31n1617_001:0868b27": "異，由名於義亦未免僻執。何以故？由長時數",
    "T31n1617_001:0868b28": "習名言熏習故。必由此法門生分別心起虛",
    "T31n1617_001:0868b29": "妄僻執，如凡夫正見人亦知此身但唯色等",
    "T31n1617_001:0868c01": "行聚，由其數習我執堅固故，於自他相續中",
    "T31n1617_001:0868c02": "不免人我僻執。如此名義分別是法僻執，即",
    "T31n1617_001:0868c03": "是顛倒，增益無物故。如人我僻執故，知名義",
    "T31n1617_001:0868c04": "僻執是法顛倒。既是顛倒，云何生此顛倒而",
    "T31n1617_001:0868c05": "非繫縛？是故由僻執熏習本識成於種子，能",
    "T31n1617_001:0868c06": "生起依他性為未來果。此僻執即是分別性，",
    "T31n1617_001:0868c07": "能為未來依他因也。又因此未來依他性果，",
    "T31n1617_001:0868c08": "更生未來法執顛倒，即是由依他性為因，能",
    "T31n1617_001:0868c09": "生未來分別性為果。如此更互相因故，生死",
    "T31n1617_001:0868c10": "恒起相續不斷。此即第四成立三性分。說分",
    "T31n1617_001:0868c11": "別性成立義已。",
    "T31n1617_001:0868c12": "別有六種差別，次說此性品類差別。然此分",
    "T31n1617_001:0868c13": "別性差別有六種：一者自性分別，謂分別色",
    "T31n1617_001:0868c14": "等諸陰體相，但以證量所取。五識但能直取",
    "T31n1617_001:0868c15": "五塵，乃至意識直能取法，不於一中種種分",
    "T31n1617_001:0868c16": "別，故名自性分別，直取體性故。二者差別分",
    "T31n1617_001:0868c17": "別，謂有色可見不可見等。色則可見，香味五",
    "T31n1617_001:0868c18": "塵非眼所見。如是隨於一自性中，更種種分",
    "T31n1617_001:0868c19": "別不同，故稱差別分別也。三者覺知分別，謂",
    "T31n1617_001:0868c20": "見前法即識其名字、能為他說。既自識名字，",
    "T31n1617_001:0868c21": "復能令他得識，故稱覺知分別。四者隨眠分",
    "T31n1617_001:0868c22": "別，謂見前物不識名字、不能宣說，故稱隨眠",
    "T31n1617_001:0868c23": "分別。五者加行分別，又有五種：一隨愛分別、",
    "T31n1617_001:0868c24": "二憎憶分別、三和合分別、四遠離分別、五",
    "T31n1617_001:0868c25": "隨捨分別。由此五分別生三毒煩惱，故稱加",
    "T31n1617_001:0868c26": "行。合此五就前四，並是約義分別。六名分",
    "T31n1617_001:0868c27": "別，又有二種：一有名字、二無名字。有名字，謂",
    "T31n1617_001:0868c28": "此物實如是，或色乃至及識，或有為無為、有",
    "T31n1617_001:0868c29": "常無常、善惡無記，如是等執皆有名字分別。",
    "T31n1617_001:0869a01": "無名字者，謂此何物為？此云何？何所以？云",
    "T31n1617_001:0869a02": "何如此？此四句分別，初一覓體性；次一求",
    "T31n1617_001:0869a03": "因，謂何因緣故有如此；三覓體差別；四求",
    "T31n1617_001:0869a04": "因差別。此四皆是無名字分別。此依名分別",
    "T31n1617_001:0869a05": "義自性五種。又有五種所分別自性：一依名",
    "T31n1617_001:0869a06": "分別義自性、二依義分別名自性、三依名分",
    "T31n1617_001:0869a07": "別名自性、四依義分別義自性、五依名義分",
    "T31n1617_001:0869a08": "別名義自性。一依名分別義自性者，謂此類",
    "T31n1617_001:0869a09": "是色，由色體性而得成就，乃至此類是受想",
    "T31n1617_001:0869a10": "行識等，由識體性而得成就也。",
    "T31n1617_001:0869a11": "釋曰：謂此人先未得義、前得色名，聞說色相",
    "T31n1617_001:0869a12": "如此，有形礙、可捉持、有壞滅如此等相，名之",
    "T31n1617_001:0869a13": "為色。此人後見色體品類相貌，如昔所聞，知",
    "T31n1617_001:0869a14": "其是色，即是由名字能分別色體性。乃至識",
    "T31n1617_001:0869a15": "陰亦爾，先得其名未見其體，後時得體如昔",
    "T31n1617_001:0869a16": "所聞，即知是受乃至識也。",
    "T31n1617_001:0869a17": "論曰：二依義分別名自性者，謂此類可名為",
    "T31n1617_001:0869a18": "色、彼類不可名色，乃至此類可名為識、彼類",
    "T31n1617_001:0869a19": "不可名識，由先得義然後分別立其名也。三",
    "T31n1617_001:0869a20": "依名分別名自性者，謂此色名，如人雖得其",
    "T31n1617_001:0869a21": "名、未識此名品類，更復思量學其訓釋，是名",
    "T31n1617_001:0869a22": "依名分別名，乃至識名求其所訓品類亦爾。",
    "T31n1617_001:0869a23": "四依義分別義自性者，謂未得色名，因不定",
    "T31n1617_001:0869a24": "名分別色類。如人未識物名但見物體，而分",
    "T31n1617_001:0869a25": "別此體異於餘物，不知定是何物。不得其定",
    "T31n1617_001:0869a26": "名故，但名依義分別義。亦如小兒所見，未",
    "T31n1617_001:0869a27": "識名字，及無分別識位所得境界，如五識等，",
    "T31n1617_001:0869a28": "並緣義不緣名也。五依名義分別名義者，謂",
    "T31n1617_001:0869a29": "此類以色為體，此色即是名。如人先已識名",
    "T31n1617_001:0869b01": "識義，後重分別前所識名義，謂此為色體，此",
    "T31n1617_001:0869b02": "即色名，乃至此類以識為體，此識即是名。如",
    "T31n1617_001:0869b03": "是等皆名依名義分別名義也。此五分別即是",
    "T31n1617_001:0869b04": "廣前六中最初自性分別，前略明故但云自",
    "T31n1617_001:0869b05": "性分別，後廣明故分別五種自性也。如是前",
    "T31n1617_001:0869b06": "六後五，皆名分別性品類差別。已說分別性",
    "T31n1617_001:0869b07": "品類差別竟，次說分別性功用。此分別性能",
    "T31n1617_001:0869b08": "分別前六後五，今為顯此六五分別性功用",
    "T31n1617_001:0869b09": "差別。有八種分別，能作三種事類。三事類者：",
    "T31n1617_001:0869b10": "一戲論類、二我見我慢類、三欲等惑類。八種",
    "T31n1617_001:0869b11": "分別者：一自性分別，謂色等類色即色，陰等",
    "T31n1617_001:0869b12": "即餘四陰類。即是前依名分別義等五種分別",
    "T31n1617_001:0869b13": "自性及前六中最初自性，如是等皆名自性",
    "T31n1617_001:0869b14": "分別也。二差別分別，謂於色等類可見不可",
    "T31n1617_001:0869b15": "見、礙無礙如是等無量差別分別，皆依止自",
    "T31n1617_001:0869b16": "性分別，是名差別分別也。三聚中執一分別，",
    "T31n1617_001:0869b17": "謂於色所陰，執我眾生命者受者如是等名，",
    "T31n1617_001:0869b18": "共期所立，執此而起分別。又於多法聚中執聚",
    "T31n1617_001:0869b19": "為因，謂屋軍車衣食飲等。如是等名，皆是共",
    "T31n1617_001:0869b20": "期所立，執此而起分別，是名聚中執一分別",
    "T31n1617_001:0869b21": "也。此兩即是內外分別，前執有人、後執有法。",
    "T31n1617_001:0869b22": "釋曰：共期者，世流布所立名字，皆共期契所",
    "T31n1617_001:0869b23": "作，欲令同作一解也。",
    "T31n1617_001:0869b24": "論曰：四我分別，謂此類是有流有取，長時我",
    "T31n1617_001:0869b25": "執數依串習，從此僻執串習、緣身見所依止",
    "T31n1617_001:0869b26": "類、起虛妄分別，是名我分別也。",
    "T31n1617_001:0869b27": "釋曰：此類是有流有取者，類即是阿梨耶識，",
    "T31n1617_001:0869b28": "為諸惑本。有流即是無明。有取即是貪愛。過",
    "T31n1617_001:0869b29": "去煩惱十使以滅，不可分別為諸惑名，但總",
    "T31n1617_001:0869c01": "稱無明，能障智明故。此無明能為諸惑因，能",
    "T31n1617_001:0869c02": "流轉生死，故稱有流。如數人說，流注生死故、",
    "T31n1617_001:0869c03": "心漏連注故、非人所持故，故說有流。取者即",
    "T31n1617_001:0869c04": "是有流家果，因謝過去故名有流，果來在現",
    "T31n1617_001:0869c05": "相續中故名為取。即是現相續中隨眠貪欲",
    "T31n1617_001:0869c06": "種子也。若諸煩惱並在現相續中說流說取",
    "T31n1617_001:0869c07": "者，流即四流，取即四取。如此別說此流取",
    "T31n1617_001:0869c08": "等，皆不離本識，故言此類是有流取也。長時",
    "T31n1617_001:0869c09": "我執數依串習者，通說無始來有此流取等",
    "T31n1617_001:0869c10": "惑，故說長時也。我執有三種：一隨眠、二上心、",
    "T31n1617_001:0869c11": "三習氣。言數者，即明隨眠我執數數執止",
    "T31n1617_001:0869c12": "本識。言串者，即上心我執數數串起。言習",
    "T31n1617_001:0869c13": "者，即明習氣我執數數而起。隨眠、上心是內",
    "T31n1617_001:0869c14": "煩惱，得見諦道此惑便滅。習氣為久習所成，",
    "T31n1617_001:0869c15": "非正煩惱，故得羅漢時此猶未滅，得法如如",
    "T31n1617_001:0869c16": "方能稍遣。此三我執皆依本識也，緣身見所",
    "T31n1617_001:0869c17": "依止類、起虛妄分別者，明本識有二義，是三",
    "T31n1617_001:0869c18": "種身見所依止：一能作種子生於身見、二作",
    "T31n1617_001:0869c19": "身見所緣境界令起虛妄我執。正談緣此本",
    "T31n1617_001:0869c20": "識作境界起，故稱我分別也。",
    "T31n1617_001:0869c21": "論曰：五我所分別，謂此類是有流取，長時我",
    "T31n1617_001:0869c22": "所執數依串習，從此僻執串習、緣我所見所",
    "T31n1617_001:0869c23": "依止類、起虛妄分別，是名我所分別也。所執",
    "T31n1617_001:0869c24": "境界義不異第四，但能分別有我執及我所",
    "T31n1617_001:0869c25": "執為異耳。六愛分別，謂緣可愛淨類虛妄",
    "T31n1617_001:0869c26": "分別，名愛分別也。七憎憶分別，謂緣可憎",
    "T31n1617_001:0869c27": "不淨類虛妄分別，名憎憶分別也。八非愛",
    "T31n1617_001:0869c28": "非憎分別，謂緣非可愛憎類，翻前二分別，",
    "T31n1617_001:0869c29": "名非愛非憎分別也。若略說分別，唯有兩",
    "T31n1617_001:0870a01": "種：一分別依止、二分別境界。於八種分別中，",
    "T31n1617_001:0870a02": "自性及差別并辨聚中一執，此三分別能作",
    "T31n1617_001:0870a03": "戲論分別依止及作戲論分別境界。何以故？",
    "T31n1617_001:0870a04": "依止此類名想言所起分別、名想言所熏習",
    "T31n1617_001:0870a05": "分別，名戲論分別。於三類中由緣三名故，數",
    "T31n1617_001:0870a06": "數起行種種相貌。如是分別名為戲論，以三",
    "T31n1617_001:0870a07": "類為依止、三名為境界、戲論為分別體。依止",
    "T31n1617_001:0870a08": "境界即是分別性，戲論分別即依他性。",
    "T31n1617_001:0870a09": "釋曰：八分別中，前三分別名為戲論。分別",
    "T31n1617_001:0870a10": "此三各各即為依止、即為境界、即為戲論體。",
    "T31n1617_001:0870a11": "何以故？於三分別中各有能所故。能即是戲",
    "T31n1617_001:0870a12": "論體所中則有二，謂類及名。類即是三種義",
    "T31n1617_001:0870a13": "類，名即是三類種種名。是故以義為依止、以",
    "T31n1617_001:0870a14": "名為境界、緣此名字為法門，取於義類故。正",
    "T31n1617_001:0870a15": "以所取為依止、所緣為境界，故云依止此類、",
    "T31n1617_001:0870a16": "緣名想言所起分別。云想言者，謂心想此名、",
    "T31n1617_001:0870a17": "言說此名，故云想言。此則分別為想言所依",
    "T31n1617_001:0870a18": "止。今此中立想言者，並是名字，欲顯名字有",
    "T31n1617_001:0870a19": "麁細，名則為細、想則小麁、言為最麁，是故用",
    "T31n1617_001:0870a20": "此三名目三分別。初自性分別，直明色等法",
    "T31n1617_001:0870a21": "體，此義為細，故立名名。次差別分別，明體差",
    "T31n1617_001:0870a22": "別，則小為麁，故立想名。彼聚中一執分別，謂",
    "T31n1617_001:0870a23": "瓶屋等，此最為麁，故從言名也。名想言所熏",
    "T31n1617_001:0870a24": "習分別名戲論分別者，由緣此三名為境界",
    "T31n1617_001:0870a25": "起於分別，所分別即有熏習能分別義，能分",
    "T31n1617_001:0870a26": "別即是戲論分別。於三類中緣三名數數起",
    "T31n1617_001:0870a27": "行種種相貌者，明依止三類、緣三名為法門，",
    "T31n1617_001:0870a28": "而數數生起種種相貌。分別依止境界戲論，",
    "T31n1617_001:0870a29": "體唯是一，有三義用。",
    "T31n1617_001:0870b01": "論曰：次我及我所：此二分別能作身見及諸",
    "T31n1617_001:0870b02": "見本：能作我慢及諸慢本。",
    "T31n1617_001:0870b03": "釋曰：此兩分別，例前亦應明，即為依止境界",
    "T31n1617_001:0870b04": "及分別體。前既已明，例自可解故不須辨，故",
    "T31n1617_001:0870b05": "但明能生後我見及作諸見本。由執有我故",
    "T31n1617_001:0870b06": "生諸見，我所執能作我慢本及諸慢。論",
    "T31n1617_001:0870b07": "曰：後愛憎對二，此三分別能生欲瞋及無明",
    "T31n1617_001:0870b08": "等。",
    "T31n1617_001:0870b09": "釋曰：此三分別即是三毒，是故能生一切三",
    "T31n1617_001:0870b10": "毒也。",
    "T31n1617_001:0870b11": "論曰：如是八種分別，能作三種事用品類。前",
    "T31n1617_001:0870b12": "三即作戲論類，次兩即作我見我慢類，後三",
    "T31n1617_001:0870b13": "即作欲等惑類。初六種分別顯攝法義，一切",
    "T31n1617_001:0870b14": "分別不出此六。凡攝三義：自性及差別此二",
    "T31n1617_001:0870b15": "是分別依止，覺知、隨眠、加行此三是分別體，",
    "T31n1617_001:0870b16": "後一名字是分別境界。是故六種攝法皆盡。",
    "T31n1617_001:0870b17": "覺知、隨眠通三性，加行唯不善。是上心惑離",
    "T31n1617_001:0870b18": "有五種：隨愛生貪、隨憎起瞋、隨捨生無明，此",
    "T31n1617_001:0870b19": "三是煩惱體；和合、遠離是煩惱用，由貪故和",
    "T31n1617_001:0870b20": "合、由瞋故遠離。由無明故通成此兩，不立別",
    "T31n1617_001:0870b21": "能。貪是引境故和合，瞋是棄境故遠離，由",
    "T31n1617_001:0870b22": "有無明故有引棄，是故通成二用。次依名分",
    "T31n1617_001:0870b23": "別義等五種分別，為顯分別依止及境界、差",
    "T31n1617_001:0870b24": "別依止及境界。但分別性攝後八種分別，為",
    "T31n1617_001:0870b25": "顯三種障事，謂自性、差別、聚中一執，此三分",
    "T31n1617_001:0870b26": "別能生心煩惱，為一切智障。我及我所，此兩",
    "T31n1617_001:0870b27": "分別能生肉煩惱，為解脫障。可愛、可憎及翻",
    "T31n1617_001:0870b28": "前二，此三分別能生皮煩惱，為禪定障。此三",
    "T31n1617_001:0870b29": "煩惱即三事類，心煩惱即戲論事類、肉煩惱",
    "T31n1617_001:0870c01": "即我慢事類、皮煩惱即是欲等惑事類。此三",
    "T31n1617_001:0870c02": "事類是依他性。若略說分別，不出三種：一分",
    "T31n1617_001:0870c03": "別依止、二分別體、三分別境界。若說分別體，",
    "T31n1617_001:0870c04": "謂三界心及心法。依止及境界更無別體，以",
    "T31n1617_001:0870c05": "似塵義類為依止，以似塵義類之名為境界",
    "T31n1617_001:0870c06": "耳。次辨相惑、麁重惑。若分別性起能為二惑",
    "T31n1617_001:0870c07": "繫縛眾生，一者相惑、二者麁重惑。相惑即分",
    "T31n1617_001:0870c08": "別性，麁重惑即依他性。此二惑所以得立者，",
    "T31n1617_001:0870c09": "於依他性中執為分別性故得立。",
    "T31n1617_001:0870c10": "釋曰：呼分別性為相惑者，相謂相貌，說相貌",
    "T31n1617_001:0870c11": "為惑，能為惑緣故說為惑。但依他性是正惑，",
    "T31n1617_001:0870c12": "而說輕重者，分別性但是惑緣，說惑故說為",
    "T31n1617_001:0870c13": "輕；依他性正是惑體，故說麁重。由相惑故能",
    "T31n1617_001:0870c14": "障無分別智，不合無分別境分別相貌故。由",
    "T31n1617_001:0870c15": "麁重惑正感後生得諸苦等。兩必相由而有，",
    "T31n1617_001:0870c16": "故言二惑繫縛眾生也。",
    "T31n1617_001:0870c17": "論曰：若人不得不見此二性，從此二惑即得",
    "T31n1617_001:0870c18": "解脫。言不得者，謂不得分別性。此性永無有",
    "T31n1617_001:0870c19": "體，故無所得。言不見者，謂不見依他性。依他",
    "T31n1617_001:0870c20": "性雖有體，以心不緣相故，此性亦不有，故云",
    "T31n1617_001:0870c21": "不見。此性所以不得不見，由二種道：一見道、",
    "T31n1617_001:0870c22": "二除道。由見道故分別即無，故言不得。由除",
    "T31n1617_001:0870c23": "道故依他性即滅，故言不見。",
    "T31n1617_001:0870c24": "釋曰：昔由未見理故起邪分別，非有謂有，呼",
    "T31n1617_001:0870c25": "曰邪見。由此邪見能障治道。今既見理，即達",
    "T31n1617_001:0870c26": "昔所見非有，故云分別性即無；由此正道能",
    "T31n1617_001:0870c27": "除昔邪見，故云依他性即滅。昔分別、依他更",
    "T31n1617_001:0870c28": "無兩體，今見除二道亦一而無兩也。",
    "T31n1617_001:0870c29": "論曰：是名分別性功用成立分別性有四義",
    "T31n1617_001:0871a01": "畢。此次明成立依他性。此性體相已如前說，",
    "T31n1617_001:0871a02": "今為成就此性故說成立道理。此性不但以",
    "T31n1617_001:0871a03": "言說為體。何以故？言說必有所依故。若不依",
    "T31n1617_001:0871a04": "亂識品類名言得立，無有是處。若不爾，所依",
    "T31n1617_001:0871a05": "品類既無有，所說名言則不得立。若爾則無",
    "T31n1617_001:0871a06": "二性，無二性故則無惑品，無惑品故則有二",
    "T31n1617_001:0871a07": "過：一不由功用自然解脫、二則生死涅槃不",
    "T31n1617_001:0871a08": "可顯現。由無此二過失故，是故應知決有依",
    "T31n1617_001:0871a09": "他性。",
    "T31n1617_001:0871a10": "釋曰：此中言名言決有所依止，以依他性為",
    "T31n1617_001:0871a11": "所依，由有依他性故得立名言，若無此性則",
    "T31n1617_001:0871a12": "無能立。是故此中明所依品類異前，前則以",
    "T31n1617_001:0871a13": "分別性品類為名言所依也。",
    "T31n1617_001:0871a14": "論曰：此性體相云何？答曰：唯是相類及麁重",
    "T31n1617_001:0871a15": "惑類。問曰：此類云何說為依他也？答曰：",
    "T31n1617_001:0871a16": "互為因緣共相成故。所以然者，由緣相故麁",
    "T31n1617_001:0871a17": "重得成，由緣麁重相類得成故，說此兩類名",
    "T31n1617_001:0871a18": "依他性。何以故？無異體故並名依他性，約義",
    "T31n1617_001:0871a19": "終不同也。",
    "T31n1617_001:0871a20": "問曰：若爾，云何此性由無生故名無生性？",
    "T31n1617_001:0871a21": "答曰：所以得名無生者，由他力故生。他既",
    "T31n1617_001:0871a22": "無體，自無能生。以無因無體，是故無生也。",
    "T31n1617_001:0871a23": "問曰：此性云何不知為有為無耶？答曰：",
    "T31n1617_001:0871a24": "此性如所分別，不如是有故不可言有，不一",
    "T31n1617_001:0871a25": "向是無亦不可說無。不如是有故非有，不一",
    "T31n1617_001:0871a26": "向無故非無。若解意者，則一切種名並皆可",
    "T31n1617_001:0871a27": "說，亦可說有、亦可說無、亦可說亦有亦無、亦",
    "T31n1617_001:0871a28": "可說非有非無，皆不相違。問曰：此言有",
    "T31n1617_001:0871a29": "者，為是物有、為假名有？答曰：具有兩義",
    "T31n1617_001:0871b01": "故可說有：不如是有，名假名有；非一向無，故",
    "T31n1617_001:0871b02": "名物有，謂有物也。問曰：既說為有，為是",
    "T31n1617_001:0871b03": "俗有、為是真有？答曰：皆是俗有。何以故？非無",
    "T31n1617_001:0871b04": "分別境界故。",
    "T31n1617_001:0871b05": "問曰：俗諦何相？",
    "T31n1617_001:0871b06": "答曰：俗諦有三相，謂我說、法說、事說。我說",
    "T31n1617_001:0871b07": "者，謂我、眾生、壽者、行者、人天、男女等。法說者，",
    "T31n1617_001:0871b08": "謂色、受、想、行、識等。事說者，謂見聞生滅等。此",
    "T31n1617_001:0871b09": "等名為俗，俗成立此依他性類。前分別性亦",
    "T31n1617_001:0871b10": "有四種：一成立有、二成立體相、三成立事用、",
    "T31n1617_001:0871b11": "四成立差別。廣明體相已如前說，具明事用",
    "T31n1617_001:0871b12": "後別更說。今此中在先明有依他性，為欲顯",
    "T31n1617_001:0871b13": "有此性，故舉惑品等事用，所以事用在體相",
    "T31n1617_001:0871b14": "前略舉也。",
    "T31n1617_001:0871b15": "論曰：此性體云何？下更略說體相。",
    "T31n1617_001:0871b16": "問：俗諦何相？下明此性差別也。七種如如甚",
    "T31n1617_001:0871b17": "多義，生如如中明分別依他用、因果生滅無",
    "T31n1617_001:0871b18": "前後義。真諦者謂七種如如：一生、二相、三識、",
    "T31n1617_001:0871b19": "四依止、五邪行、六清淨、七正行。一生如如者，",
    "T31n1617_001:0871b20": "謂有為法無前無後。有為法者但兩性攝，謂",
    "T31n1617_001:0871b21": "分別、依他。此法無前無後，凡有三種：一約",
    "T31n1617_001:0871b22": "二性辨無前後，若說依他性在前，無有分別",
    "T31n1617_001:0871b23": "性依他不成；若說分別性在前，無有依他性",
    "T31n1617_001:0871b24": "分別性不成。是故二性遞互相須，無有前後，",
    "T31n1617_001:0871b25": "以相生故。分別性既無，依他性不有，一俱無",
    "T31n1617_001:0871b26": "故即是如如也。二約因果辨無前後，若因定",
    "T31n1617_001:0871b27": "在前，更無所因則不成因。若無因緣自然",
    "T31n1617_001:0871b28": "有因者，因則無量。若果定在前，既無有因則",
    "T31n1617_001:0871b29": "不成果。若無因緣自然有果，果則無窮。是故",
    "T31n1617_001:0871c01": "因果無定，前後轉轉相望，望前則為果、望後",
    "T31n1617_001:0871c02": "則為因，故生死無初。如是因果體即分別、依",
    "T31n1617_001:0871c03": "他，分別既無、依他不有，即是如如也。三約生",
    "T31n1617_001:0871c04": "滅辨無前後，若生在前、滅在後者，有二過失：",
    "T31n1617_001:0871c05": "一則未有老死已便得生、二則未捨此生便",
    "T31n1617_001:0871c06": "得彼生。若爾，又有兩失：一者生則無用，此既",
    "T31n1617_001:0871c07": "已生，何用彼生？未捨報故。二者生則無窮，已",
    "T31n1617_001:0871c08": "生復生轉轉而討，豈得有窮也。若爾，復有兩",
    "T31n1617_001:0871c09": "失：一者但生不滅則應是常、二者若有多生",
    "T31n1617_001:0871c10": "是多眾生。若爾則因果無有相發生義，又若",
    "T31n1617_001:0871c11": "恒生則無涅槃也。若滅在前、生在後者，既未",
    "T31n1617_001:0871c12": "有生，滅何所滅？又應先涅槃、後受生死，先有",
    "T31n1617_001:0871c13": "滅故。是則解脫已還受繫縛。是故生滅無有",
    "T31n1617_001:0871c14": "前後，亦不離分別、依他，故曰如如也。二相如",
    "T31n1617_001:0871c15": "如者，謂人法二空。此二空相所以名如如，有",
    "T31n1617_001:0871c16": "三義：一離戲論。戲論者，謂執真與俗或一或",
    "T31n1617_001:0871c17": "異等。四謗通稱戲論。若執真與俗定一，則不",
    "T31n1617_001:0871c18": "勞修道並皆解脫，悉見真故皆是聖人。又若",
    "T31n1617_001:0871c19": "真俗定是一，則真不能遣俗義。既不能遣俗，",
    "T31n1617_001:0871c20": "俗惑不除無解脫義，但唯凡夫無有聖人也。",
    "T31n1617_001:0871c21": "若執真定異俗，則依俗不能通真，真即不可",
    "T31n1617_001:0871c22": "會，無方便故。是故二空離此戲論，故名如如。",
    "T31n1617_001:0871c23": "二是無分別智境界。此智無顛倒，無有俗諦",
    "T31n1617_001:0871c24": "堪為境者，是故此智所會即是如如。三是真",
    "T31n1617_001:0871c25": "實性。若違此性則成生死，若順此性則得涅",
    "T31n1617_001:0871c26": "槃。此性為一切法真性，故名如如。是故二名",
    "T31n1617_001:0871c27": "相如如。非言相空，乃以相空為相也。三識如",
    "T31n1617_001:0871c28": "如者，謂一切諸行但唯是識。此識二義，故稱",
    "T31n1617_001:0871c29": "如如：一攝無倒、二無變異。攝無倒者，謂十二",
    "T31n1617_001:0872a01": "入等一切諸法但唯是識，離亂識外無別餘",
    "T31n1617_001:0872a02": "法故。一切諸法皆為識攝，此義決定，故稱攝",
    "T31n1617_001:0872a03": "無倒，無倒故如如。無倒如如，未是無相如如",
    "T31n1617_001:0872a04": "也。無變異者，明此亂識即是分別、依他似塵",
    "T31n1617_001:0872a05": "識所顯，由分別性永無故依他性亦不有，此",
    "T31n1617_001:0872a06": "二無所有即是阿摩羅識，唯有此識獨無變",
    "T31n1617_001:0872a07": "異故稱如如。前稱如如，但遣十二入。小乘所",
    "T31n1617_001:0872a08": "辨一切諸法唯十二入，非是顛倒。今大乘義",
    "T31n1617_001:0872a09": "破諸入並皆是無，唯是亂識所作故。十二入",
    "T31n1617_001:0872a10": "則為顛倒，唯一亂識則非顛倒，故稱如如。此",
    "T31n1617_001:0872a11": "識體猶變異，次以分別、依他遣此亂識，唯阿",
    "T31n1617_001:0872a12": "摩羅識是無顛倒、是無變異，是真如如也。前",
    "T31n1617_001:0872a13": "唯識義中亦應作此識說，先以唯一亂識遣",
    "T31n1617_001:0872a14": "於外境，次阿摩羅識遣於亂識，故究竟唯一",
    "T31n1617_001:0872a15": "淨識也。四依止如如者，所謂苦諦。苦諦有三：",
    "T31n1617_001:0872a16": "一苦類、二苦諦、三苦聖諦。苦類者，謂五取",
    "T31n1617_001:0872a17": "陰，依止此五說名眾生。苦所依止不出此五，",
    "T31n1617_001:0872a18": "故稱苦類。苦諦者，謂不顛倒，明此苦類決定",
    "T31n1617_001:0872a19": "違逆聖意，此義是實，故名苦諦。聖人緣此，決",
    "T31n1617_001:0872a20": "生捨離、不起染著。苦聖諦者，謂苦一味。明",
    "T31n1617_001:0872a21": "此苦諦以無體性故空，空故無相，無相故無",
    "T31n1617_001:0872a22": "願，無一法可願求者。此約通相辨三解脫體",
    "T31n1617_001:0872a23": "唯是一，一切諸法不離於此，故稱一味，聖是",
    "T31n1617_001:0872a24": "正義。此一味無倒無變，故名聖諦。初苦類即",
    "T31n1617_001:0872a25": "是俗諦；次苦諦即真諦，以無顛倒是安立真",
    "T31n1617_001:0872a26": "諦，後一即是第一義諦，無倒無變異是非安",
    "T31n1617_001:0872a27": "立諦。後去三諦亦爾。五邪行如如者，所謂集",
    "T31n1617_001:0872a28": "諦。例苦亦三：一集類，謂六種貪愛依六塵所",
    "T31n1617_001:0872a29": "起，能令生死相續不出此類。二集諦者，謂不",
    "T31n1617_001:0872b01": "顛倒知。此六貪愛決定能令諸有相續，真實",
    "T31n1617_001:0872b02": "無倒名為集諦。三集聖諦者，謂集一味不異",
    "T31n1617_001:0872b03": "於前四諦，同以三解脫門為一味故。六清淨",
    "T31n1617_001:0872b04": "如如者，所謂滅諦。亦有三種：一滅類者，謂四",
    "T31n1617_001:0872b05": "沙門果，即是見思兩惑滅盡不生是其類也。",
    "T31n1617_001:0872b06": "二滅諦者，謂不顛倒。此滅類決定寂靜，是其",
    "T31n1617_001:0872b07": "諦義。三滅聖諦者，謂滅一味亦不異前。七正",
    "T31n1617_001:0872b08": "行如如者，所謂道諦。亦有三種：一道類者，謂",
    "T31n1617_001:0872b09": "八聖道分是其類也。二道諦者，謂不顛倒。此",
    "T31n1617_001:0872b10": "八決定能出離集，是其諦義。三道聖諦者，",
    "T31n1617_001:0872b11": "謂道一味亦不異前也。復次依止如如者，所",
    "T31n1617_001:0872b12": "謂苦諦。苦諦者，所謂行苦，以無常故。無常有",
    "T31n1617_001:0872b13": "三義：一無有無常，謂苦分別性永無所有，此",
    "T31n1617_001:0872b14": "無所有是無常義。真實有此無所有，名真如",
    "T31n1617_001:0872b15": "如。若以前無後無為無常者，此乃俗諦，不顛",
    "T31n1617_001:0872b16": "倒名為如如，非真如如也。二生滅無常，謂苦",
    "T31n1617_001:0872b17": "依他性。此依他性既非實有亦非實無，異真",
    "T31n1617_001:0872b18": "實性，故非實有；異分別性，故非實無。非實有",
    "T31n1617_001:0872b19": "故是滅，非實無故是生。如此生滅是無常義，",
    "T31n1617_001:0872b20": "而生非實生、滅非實滅是真如如。三離不",
    "T31n1617_001:0872b21": "離無常，謂苦真實性。此性道前未離垢、道",
    "T31n1617_001:0872b22": "後則離垢，約位不定故說無常，體不變異",
    "T31n1617_001:0872b23": "名為如如。復次邪行如如者，所謂集諦。集",
    "T31n1617_001:0872b24": "諦者，謂真似兩集。真集者，謂諸煩惱能令五",
    "T31n1617_001:0872b25": "陰相續是有。似集者，謂諸業能得諸道差別。",
    "T31n1617_001:0872b26": "集有三種：一熏習集，謂分別性類惑能熏起",
    "T31n1617_001:0872b27": "集。何以故？由分別類惑能作集家因。二",
    "T31n1617_001:0872b28": "發起集，謂煩惱及業。何以故？由此生起成",
    "T31n1617_001:0872b29": "故。",
    "T31n1617_001:0872c01": "釋曰：此發起集即是依他性，依他性體即是",
    "T31n1617_001:0872c02": "煩惱及業，由此性能生起未來五陰自體。又",
    "T31n1617_001:0872c03": "為分別性，所生即是自生，生他故名發起集",
    "T31n1617_001:0872c04": "也。",
    "T31n1617_001:0872c05": "論曰：三不相離集，謂集如如。此如如體未",
    "T31n1617_001:0872c06": "離障說名集。何以故？此如如是集家性故、集",
    "T31n1617_001:0872c07": "所障故，說集如如。此三即三無性，故名如如。",
    "T31n1617_001:0872c08": "復次清淨如如者，所謂滅諦。亦有三義：一體",
    "T31n1617_001:0872c09": "相無生滅，謂分別類惑本無體相，故名為滅。",
    "T31n1617_001:0872c10": "二能執無生滅，謂但亂識類惑由因由緣，本",
    "T31n1617_001:0872c11": "無有生，故名為滅。三垢淨二滅，謂本來清淨、",
    "T31n1617_001:0872c12": "無垢清淨。約分別性說本來無垢，約依他性",
    "T31n1617_001:0872c13": "說無垢清淨。何以故？此性有體則能染污，由",
    "T31n1617_001:0872c14": "道除垢故得清淨。本來清淨即是道前道中，",
    "T31n1617_001:0872c15": "無垢清淨即是道後。此二清淨亦名二種涅",
    "T31n1617_001:0872c16": "槃，前即非擇滅，自性本有，非智慧所得。後即",
    "T31n1617_001:0872c17": "擇滅，修道所得。約前故說本有、約後故說始",
    "T31n1617_001:0872c18": "有，始顯名始有，故名清淨如如。復次正行如",
    "T31n1617_001:0872c19": "如者，所謂道諦。亦有三義：一知道，謂約分別",
    "T31n1617_001:0872c20": "性，此性無體，但應須知無有可滅，故名知道。",
    "T31n1617_001:0872c21": "二除道，約依他性，此性有體，是故應知是煩",
    "T31n1617_001:0872c22": "惱類，所以須滅，故名除道。三證得道，約真實",
    "T31n1617_001:0872c23": "性，此性是二空故，應知除滅故應得。故名",
    "T31n1617_001:0872c24": "正行如如也。此七種真諦體，即三無性，故通",
    "T31n1617_001:0872c25": "名如如。於此七中，前三種是非安立諦。何以",
    "T31n1617_001:0872c26": "故？此三但有別名、無別體故。生如如所以在",
    "T31n1617_001:0872c27": "先者，為可除滅故。相如如所以居次者，同",
    "T31n1617_001:0872c28": "是生家滅故。識如如所以在後者，是滅家方",
    "T31n1617_001:0872c29": "便故。後四如如是安立諦。何以故？此四約用",
    "T31n1617_001:0873a01": "立名，用有四故；不約體立名，體唯一味故。依",
    "T31n1617_001:0873a02": "止所以最先者，應知見故。二義應知：一所知",
    "T31n1617_001:0873a03": "境多，二但應須知無更餘義。所知境多者，於",
    "T31n1617_001:0873a04": "苦諦中有無常苦空無我四種義故。所餘集",
    "T31n1617_001:0873a05": "等三諦，但有四名、無四義異。何以故？集諦但",
    "T31n1617_001:0873a06": "因義為實，滅諦但以寂靜為實，道諦但以出",
    "T31n1617_001:0873a07": "離為實。所餘有緣等九義，皆是假名。二但應",
    "T31n1617_001:0873a08": "須知無更餘義者，苦是業果，報非煩惱，故不",
    "T31n1617_001:0873a09": "可除；非勝德，故不須證；非正行，故不須修。但",
    "T31n1617_001:0873a10": "為厭離，所以須知，是故更無斷證修等義也。",
    "T31n1617_001:0873a11": "若知此，即能滅除諸惑，是故邪行在第二。由",
    "T31n1617_001:0873a12": "惑滅故證得清淨，故清淨在第三。由證得清",
    "T31n1617_001:0873a13": "淨具足，故正行圓滿。何以故？道有三用：一見",
    "T31n1617_001:0873a14": "真實義、二除惡法、三能至寂靜。此三若具足",
    "T31n1617_001:0873a15": "則道用圓滿，故說正行在第四也。此七如如",
    "T31n1617_001:0873a16": "即是真實性。",
    "T31n1617_001:0873a17": "三無性論卷上"
}