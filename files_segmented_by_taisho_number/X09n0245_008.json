{
    "X09n0245_008:0626a07": "圓覺經大疏釋義鈔卷第八(之上)",
    "X09n0245_008:0626a08": "終南山草堂寺沙門　宗密撰",
    "X09n0245_008:0626a09": "十力章　四無畏章　四無礙辨章　佛十八不",
    "X09n0245_008:0626a10": "共法章　三十七品章　眾生成佛章。",
    "X09n0245_008:0626a11": "疏五出世諸法中。文二。先且通難。難意可知。然云亦",
    "X09n0245_008:0626a12": "言空者。經云清淨是空義也。已如此大段之初引智",
    "X09n0245_008:0626a13": "論釋。空及清淨。是一義說。疏一鏡等者。謂鏡中之物。",
    "X09n0245_008:0626a14": "但以見之實有即名垢染。見之一一全空。但是明體。",
    "X09n0245_008:0626a15": "即為清淨。故以之喻。世出世法。皆悉清淨而無異也。",
    "X09n0245_008:0626a16": "佛界如空華等者。等於生死涅槃。猶如昨夢。及已後",
    "X09n0245_008:0626a17": "諸文。",
    "X09n0245_008:0626a18": "十力章　開章具釋此者。諸經屢明十力。是佛佛不",
    "X09n0245_008:0626a19": "共之德。佛等有。菩薩緣此發心。梵行品云。復應修習。",
    "X09n0245_008:0626a20": "一一力中有無量義。悉應諮問故。不可不知故。智論",
    "X09n0245_008:0626a21": "二十七。意云。顯佛大人有真實力。令外道心伏二乘",
    "X09n0245_008:0626a22": "希向。菩薩倣之。能成辦大事。終獲其果。故須辨之。然",
    "X09n0245_008:0626a23": "大般若五十三。顯揚四。對法十四。智度二十七八。皆",
    "X09n0245_008:0626a24": "廣辨。瑜伽中七門分別。一自性。二分別。三不共。四平",
    "X09n0245_008:0626b01": "等。五作業。六次第。七差別。今疏文用智論釋之。然亦",
    "X09n0245_008:0626b02": "以義會瑜伽七門也。闕者即補之於補闕中。以講人",
    "X09n0245_008:0626b03": "須撿之。文中有三。疏如來唯下。初總顯體用。能知諸",
    "X09n0245_008:0626b04": "法實相。是十力體。此力於十境。皆委悉正知是用。▲",
    "X09n0245_008:0626b05": "疏總名力下。二釋總名。在在文可見。又瑜伽四十九",
    "X09n0245_008:0626b06": "云。與一切種饒益一切有情功能具相應故。畢竟勝",
    "X09n0245_008:0626b07": "伏一切魔怨大威力故。說名為力。對法云。善降眾魔。",
    "X09n0245_008:0626b08": "善記問論。故十名力。十者是數帶數釋也。▲疏一總",
    "X09n0245_008:0626b09": "知一切下。三釋別名來辨義用。辨義用。即瑜伽第五",
    "X09n0245_008:0626b10": "作業門也。十力即為十段。",
    "X09n0245_008:0626b11": "今第一處非處智力也。文二。一釋名。即是辨相。諸經",
    "X09n0245_008:0626b12": "諸論。皆先舉所知之境。然始以能知智力達之立名。",
    "X09n0245_008:0626b13": "或便云智。或但云力。或具云智力。如今標名是也。今",
    "X09n0245_008:0626b14": "疏中。便以能知知於所以為次第者。一即文顯易",
    "X09n0245_008:0626b15": "會。二即文略削繁。智者詳之。文中言總智者。此一力",
    "X09n0245_008:0626b16": "是餘之總故。云總知一切等也。論又云。後次是處不",
    "X09n0245_008:0626b17": "是處力。定知從是因緣。出是果報。是中總攝九力。為",
    "X09n0245_008:0626b18": "欲度眾生故。於初力中。分別有九種。何以故。是世間",
    "X09n0245_008:0626b19": "眾生。現前見穀從種出。而不能知。何況心心數法因",
    "X09n0245_008:0626b20": "緣果報而能知耶。佛於內外因緣果報。了了徧知。故",
    "X09n0245_008:0626b21": "名為力。言處者。建立義。依義。起義。能建立果。與果為",
    "X09n0245_008:0626b22": "依。能起果法。故立處名。論云。是處不是處如實知一",
    "X09n0245_008:0626b23": "力也。注女輪王等者。此是私記也。皆證非處之義也。",
    "X09n0245_008:0626b24": "論云。女身作轉輪聖王。無有是處。何以故。一切女人。",
    "X09n0245_008:0626c01": "皆屬男子。不得自在故。女人尚不得作轉輪聖王。何",
    "X09n0245_008:0626c02": "況作佛。若女人得解脫涅槃。亦因男子得。無有自然",
    "X09n0245_008:0626c03": "得道法。二王者。論云。二輪聖王一時出世。無是處。何",
    "X09n0245_008:0626c04": "以故。無怨業成就故。二轉輪聖王。尚不同世。何況二",
    "X09n0245_008:0626c05": "佛。注惡業樂報者。論云。惡業得受樂報。無是處。惡業",
    "X09n0245_008:0626c06": "尚不能得世間樂。何況出世間樂。若惡行生天。無是",
    "X09n0245_008:0626c07": "處。惡行尚不能得生天。何況涅槃。注五蓋修七覺者。",
    "X09n0245_008:0626c08": "五蓋。覆心散亂。離修七覺。而得涅槃。無是處。五蓋覆",
    "X09n0245_008:0626c09": "心。離修七覺。尚不能得聲聞道。何況佛道。心無覆蓋。",
    "X09n0245_008:0626c10": "佛道可得。何況聲聞道。如是等。是處不是處義。性宗",
    "X09n0245_008:0626c11": "經中。佛口自說。諸論議師輩。依是佛語。更廣說是處",
    "X09n0245_008:0626c12": "不是處。注佛過云云者。此從佛過已下。離說眾多非",
    "X09n0245_008:0626c13": "處之事故。結言云云也。論云。若言佛有聞其罪過。若",
    "X09n0245_008:0626c14": "諸賢聖。求外道所。若諸賢聖。自言我是佛。若諸賢聖",
    "X09n0245_008:0626c15": "墮惡道。若見諦所斷。結使更生。若諸賢聖覆藏罪。若",
    "X09n0245_008:0626c16": "須陀洹二十有五。皆無是處。此下更有十事。已上皆",
    "X09n0245_008:0626c17": "要知。具在補闕中。▲疏則降伏下。二作業也。疏可度",
    "X09n0245_008:0626c18": "等者論云。既徧知已可度者度。不可度者為作因緣。",
    "X09n0245_008:0626c19": "如醫知病可治不可治。佛無是事。無能壞。無能勝。悉",
    "X09n0245_008:0626c20": "徧知故。是名初力。",
    "X09n0245_008:0626c21": "疏二知過現下。三世業報智力也。文三。一釋名。二作",
    "X09n0245_008:0626c22": "業。三揀前。亦是通妨。下亦多有此三。在文可辨。不能",
    "X09n0245_008:0626c23": "更一一科之。論次前云。佛知是眾生業惱煩因緣故",
    "X09n0245_008:0626c24": "縛(指此門)淨禪定三昧解脫因緣故解。(指第三門)是一一切",
    "X09n0245_008:0627a01": "眾生。三世三種諸業諸煩惱。輕重深淺麁細。佛悉徧",
    "X09n0245_008:0627a02": "知。故名力。(却指此門)知過現等者。論云。知眾生過去未來",
    "X09n0245_008:0627a03": "現在諸業。知造業處。知因緣。知報。二力也。經過去業",
    "X09n0245_008:0627a04": "報等者。論云。業報智力者。知身口所作業及此生無",
    "X09n0245_008:0627a05": "作業所受戒業。亦知惡業日夜隨生業用。生罪福業。",
    "X09n0245_008:0627a06": "是業佛略說三處攝。是名一切業用。佛知一切眾生有",
    "X09n0245_008:0627a07": "業過去報亦過去。有業過去報在現在。有業過去報",
    "X09n0245_008:0627a08": "在未來。(上皆單也)有業過去報在過去現在。有業過去報",
    "X09n0245_008:0627a09": "在過去未來。有業過去報現在未來。有業過去報在",
    "X09n0245_008:0627a10": "過去未來現在。(上皆複也或二或三)現在業亦如是。(以現在為頭二例上",
    "X09n0245_008:0627a11": "作之亦然故云單複也)疏善等者。等於不善及不動業。注三性",
    "X09n0245_008:0627a12": "心等者。論次云。復次善心中。受善不善無記業報。不",
    "X09n0245_008:0627a13": "善心無記心亦如是。(應云不善心中受善不善無記報。無記心中受善不善無記報)",
    "X09n0245_008:0627a14": "復次。樂業因緣。故受樂報。云云(苦及不苦不樂一一等流受報准此)疏",
    "X09n0245_008:0627a15": "順現等者。論云。現報業因緣。故受現報。生報業因緣。",
    "X09n0245_008:0627a16": "故受生報。後報業因緣。故受後報。不淨業因緣。故受",
    "X09n0245_008:0627a17": "惱報。淨業因緣。故受無惱報。雜業因緣。故受雜報。注",
    "X09n0245_008:0627a18": "報與等者。論云。復次二種業。必受報業。不必受報業。必",
    "X09n0245_008:0627a19": "受報業。不可得離。或待時。待人。待處。受報。如人應共",
    "X09n0245_008:0627a20": "轉輪聖王受福。待轉輪王好世出。是時乃受。是為待",
    "X09n0245_008:0627a21": "時。人者。人即是轉輪聖王。待處者。轉輪聖王所出處。",
    "X09n0245_008:0627a22": "復次。是必受報業。不待彼伎能功勳。若好若醜。不求",
    "X09n0245_008:0627a23": "自來。如天上生人。福樂自至。地獄中人。罪苦自追。不",
    "X09n0245_008:0627a24": "待因緣。此業深重故。復次必受報業。如毗瑠璃軍殺",
    "X09n0245_008:0627b01": "七萬二千諸得道人及無量五戒優婆塞。如目連等",
    "X09n0245_008:0627b02": "大神通人。所不能救。如薄拘羅。後母擲火中湯中水",
    "X09n0245_008:0627b03": "中。而不死。如佛遊諸國。雖出家行乞。不須饍供。而五",
    "X09n0245_008:0627b04": "百乘車。載王所食生粳米。隨飯百味羮。如是等。善惡",
    "X09n0245_008:0627b05": "業必受。餘者不必受。欲界受三種業報處。樂受業苦",
    "X09n0245_008:0627b06": "受業。不苦不樂受業。色界受二種業報處。樂受業。不",
    "X09n0245_008:0627b07": "苦不樂受業。無色界受一種業報處。不苦不樂受業。",
    "X09n0245_008:0627b08": "或待事者。依是事。得受業報。如弗婆迦羅王。池中生",
    "X09n0245_008:0627b09": "千華。金色蓮華。大如車輪。因是大會。快樂多人。出家",
    "X09n0245_008:0627b10": "得道。佛知一切眾生造諸業處。或欲界色界無色界。",
    "X09n0245_008:0627b11": "欲界在何道中。若天道在何天中。若人中在何天下。",
    "X09n0245_008:0627b12": "若閻浮提在何國。若是國在何城何聚落何精舍何",
    "X09n0245_008:0627b13": "土地。若是城在何里何巷何舍。在何處。知是業何等",
    "X09n0245_008:0627b14": "時作。過去一世二世。乃至百千萬世。是業果報。幾已",
    "X09n0245_008:0627b15": "受。幾未受。幾必受。幾不必受。知善不善所用事物。所",
    "X09n0245_008:0627b16": "謂刀杖殺。勅殺等。自殺。遣人殺。諸餘惡業。亦如是知。",
    "X09n0245_008:0627b17": "善業亦如是知。如布施持戒修善。施中所施。何等土",
    "X09n0245_008:0627b18": "地房舍衣服飲食醫藥臥具七寶財物。(或是諸善及諸惡業。乃至",
    "X09n0245_008:0627b19": "諸業眾多因緣甚要具在補闕中)復次。如分別業經中。佛告阿難。行",
    "X09n0245_008:0627b20": "惡人好處生。行善人惡處生。阿難言。是事云何。佛言",
    "X09n0245_008:0627b21": "惡人今世罪業未熟。宿世善業已熟。以是因緣故。今",
    "X09n0245_008:0627b22": "雖為惡。而生好處。或臨死時。善心心數法生。是因緣",
    "X09n0245_008:0627b23": "故亦生好處。行善人生惡處者。今世善未熟。過世惡",
    "X09n0245_008:0627b24": "已熟。以是因緣故。今雖為善。而生惡處。或臨死時。不",
    "X09n0245_008:0627c01": "善心心數法生。是因緣故。亦生惡處。問曰。熟不熟義",
    "X09n0245_008:0627c02": "可爾。臨死時。少許時心。云何能勝終身行力。答曰。是",
    "X09n0245_008:0627c03": "心雖時頃少。而心力猛利。如火。如毒。雖少。能成大事。",
    "X09n0245_008:0627c04": "是乘死時心。決定勇徤故。勝百歲行力。最後心名",
    "X09n0245_008:0627c05": "為大心。以捨身及諸根事急故。如人入陣。不惜身",
    "X09n0245_008:0627c06": "命。名為勇猛。如阿羅漢。捨是身著故。得阿羅漢道。如",
    "X09n0245_008:0627c07": "是等種種罪福業報轉報。亦應如是知聲聞人。但知",
    "X09n0245_008:0627c08": "惡業罪報善業福報。不能如是細分別。佛悉徧知是",
    "X09n0245_008:0627c09": "業及業報。智慧勢力。無礙無盡。無能壞故。是名第二",
    "X09n0245_008:0627c10": "力。▲疏知所度下。二業用也。▲注前明等者。三揀前",
    "X09n0245_008:0627c11": "智力也。(應先設難云云)謂前汎論。已造之業。必隨善惡。受苦",
    "X09n0245_008:0627c12": "樂報。必無惡因善報之理故。云所造處對非處。今直",
    "X09n0245_008:0627c13": "辨業。已殺等竟。此業必招於果。名為所造。此人若行",
    "X09n0245_008:0627c14": "於殺等。必墮地獄。或必現受生受後受等。故名能造。",
    "X09n0245_008:0627c15": "及云唯明是處各隨善惡而感果故。註又前總此別",
    "X09n0245_008:0627c16": "者。論云。初力為總。餘九皆別總業知一切因緣。示唯",
    "X09n0245_008:0627c17": "善惡業報故。通於九力。",
    "X09n0245_008:0627c18": "疏三知諸禪下。諸禪解脫三昧智力也。論云。知諸禪",
    "X09n0245_008:0627c19": "定解脫三昧淨垢分別相如實知。三力也。言諸禪等",
    "X09n0245_008:0627c20": "者。論云。禪名四禪。佛知是禪。佐助道法。名相義分。次",
    "X09n0245_008:0627c21": "第熏修。有漏無漏。學無學。淨垢三昧。深淺分別等。八",
    "X09n0245_008:0627c22": "解脫。如禪中分別相。說禪。攝一切色界定。說解脫。攝",
    "X09n0245_008:0627c23": "一切定。禪波羅蜜。即是諸解脫禪定解脫三昧。皆名",
    "X09n0245_008:0627c24": "為定。定名為止。不散亂也。注愛見等者。論次云。垢名",
    "X09n0245_008:0628a01": "愛見慢等諸煩惱。淨名真禪定。不雜愛見慢等煩惱。",
    "X09n0245_008:0628a02": "如真金分別。諸定中。有一心行不一心行。常行不常",
    "X09n0245_008:0628a03": "行。難入易入。難出易出。別取相總取相。轉治不轉治。",
    "X09n0245_008:0628a04": "轉治如婬欲中慈心瞋人不淨觀愚痴人思惟邊無",
    "X09n0245_008:0628a05": "邊掉戲心中用智慧分別諸法。沉沒心中欲攝心。若",
    "X09n0245_008:0628a06": "不爾者。名不轉治。是定中。應分別時及住處。若身羸",
    "X09n0245_008:0628a07": "瘦。是非行定時。如是菩薩。苦行時作是念。我今不能",
    "X09n0245_008:0628a08": "生禪定者。若多人處。亦非行定處。復次佛知是禪定為",
    "X09n0245_008:0628a09": "失故。是禪為住故。是禪為智增益故。是禪為達到涅",
    "X09n0245_008:0628a10": "槃故。復次佛知是人。難入定。難出定。易入易出。易入",
    "X09n0245_008:0628a11": "難出。難入易出。佛知是人應得如是禪。知是人共禪",
    "X09n0245_008:0628a12": "定五欲。知是人受五欲已還得禪。依是諸禪。得阿羅",
    "X09n0245_008:0628a13": "漢。如是等一切諸禪定解脫。即是三昧。是禪定。佛以",
    "X09n0245_008:0628a14": "甚深智慧盡知。無能壞。無能勝。是名第三力。▲疏及",
    "X09n0245_008:0628a15": "知依下。生色無色界果及出世三乘聖果。▲注前通",
    "X09n0245_008:0628a16": "等者。揀前也。問前明善惡不動業報。不動即諸禪。此",
    "X09n0245_008:0628a17": "何重說。故此答以揀之。謂前通定散故。雖說定。唯論",
    "X09n0245_008:0628a18": "業報。今雖知垢淨。唯明淨之體用。文相照然。故論揀",
    "X09n0245_008:0628a19": "云。知眾生業煩惱因緣故縛。(第二門也)淨禪定三昧解脫",
    "X09n0245_008:0628a20": "因緣故解。(此門也)諸家揀此二門。悉不如此論分明也。謂",
    "X09n0245_008:0628a21": "初門處對非處。第二捨非處之邪見。唯論是處善惡",
    "X09n0245_008:0628a22": "定散業報之正見。第三又捨散。唯說禪定垢淨。唯明",
    "X09n0245_008:0628a23": "淨之體用。現神通等。四就無漏淨法中。復有信等五",
    "X09n0245_008:0628a24": "根上中下品。五隨欲樂為說法令增此根力。六須宿",
    "X09n0245_008:0628b01": "生種性等。度生方便。豈不顯然。",
    "X09n0245_008:0628b02": "疏四智信等下。諸根勝劣智力也。論云(引論兼注通解之)佛",
    "X09n0245_008:0628b03": "用是上下根智力者。佛知眾生是利根鈍根中根。利",
    "X09n0245_008:0628b04": "智名為上。鈍智名為下。佛用是上下根智力。分別一",
    "X09n0245_008:0628b05": "切眾生是利根是中根是鈍根。是人如是根。今世但",
    "X09n0245_008:0628b06": "能得初果。更不能得餘二三四果。是人但能得初禪。",
    "X09n0245_008:0628b07": "是人但能得二三四禪。乃至滅盡定。亦如是。是人能",
    "X09n0245_008:0628b08": "於聲聞中第一。於辟支佛中第一。是人具足六波羅",
    "X09n0245_008:0628b09": "蜜。能得阿耨菩提。注為略廣下。業用也。論次云。如是",
    "X09n0245_008:0628b10": "知已。或為略說得度。或為廣說得度。或為略廣說得",
    "X09n0245_008:0628b11": "度。或以善輭語教。或以苦語教。或以輭苦語教。佛亦",
    "X09n0245_008:0628b12": "分別。是人有餘相應。令增生信根。是人應令生精進",
    "X09n0245_008:0628b13": "念定慧根是人用信根入正位。是人用慧根入正位。",
    "X09n0245_008:0628b14": "是人利根為結使所遮。如鴦群梨摩羅等。是人利根",
    "X09n0245_008:0628b15": "不為結使所遮。如舍利弗目揵連等。知根。雖鈍而無",
    "X09n0245_008:0628b16": "遮。如祝利般陀伽。有根鈍而遮者。知是人見諦所斷",
    "X09n0245_008:0628b17": "根鈍。思惟所斷根利。思惟所斷鈍。見諦所斷利。是人",
    "X09n0245_008:0628b18": "一切根同鈍同利。是人一切根不同鈍不同利。是人",
    "X09n0245_008:0628b19": "先因力大。是人今緣力大。是人欲縛而得解。是人欲",
    "X09n0245_008:0628b20": "解而得縛。譬如鴦群梨摩羅。欲殺母害佛。而得解脫。",
    "X09n0245_008:0628b21": "如一比丘得四禪。增上慢故。還入地獄。知是人必墮",
    "X09n0245_008:0628b22": "惡道。是人難出。是人易出。是人疾出。是人久久乃出。",
    "X09n0245_008:0628b23": "如是等。一切眾生。上下根相。皆悉徧知。無能壞。無能",
    "X09n0245_008:0628b24": "勝。是名第四力。",
    "X09n0245_008:0628c01": "疏五知種種欲樂者。即名此智力也。論云。知他眾生",
    "X09n0245_008:0628c02": "種種欲。五力也。知眾生二種欲作上下根因緣二種",
    "X09n0245_008:0628c03": "欲善惡種種別異欲名信喜好樂。佛悉徧知。故名力。",
    "X09n0245_008:0628c04": "注難陀等者。論云。好五欲。如孫陀羅難陀等。好名聞。",
    "X09n0245_008:0628c05": "如提婆達多等。好世間財利。如須彌剎多羅等。好出",
    "X09n0245_008:0628c06": "家。如耶舍等。好頭陀。如迦業等。好多聞。如阿難等。云",
    "X09n0245_008:0628c07": "云。(諸弟子等)如是佛弟子。各各有所好。凡夫人。亦各各有",
    "X09n0245_008:0628c08": "所好。或喜婬欲。或瞋恚等。佛悉知之。▲疏令捨下。業",
    "X09n0245_008:0628c09": "用也。▲注云前知下。揀前。",
    "X09n0245_008:0628c10": "疏六知一三下。種種界智力也。界則是性。論云。(亦麤注釋",
    "X09n0245_008:0628c11": "之)知世間種種無數性。六力也。▲注性即下。二注揀",
    "X09n0245_008:0628c12": "也。此門先揀。於後始明業用者。隨文便也。文二。一揀",
    "X09n0245_008:0628c13": "第五門。論云。性名積習。從性生欲。隨性作行。或時從",
    "X09n0245_008:0628c14": "欲為性。習欲成性。性名染心為事。欲名隨緣起。注性",
    "X09n0245_008:0628c15": "通下。對第四門揀也。謂恐難。第四門知根性利鈍。亦",
    "X09n0245_008:0628c16": "是宿習。何異此門。故為揀之。謂一向說入道人信等",
    "X09n0245_008:0628c17": "五根利鈍。今通明善惡染淨三性三重種性。不說信",
    "X09n0245_008:0628c18": "進等。揀故不同也。▲疏知即時下。三業用也。論云。知",
    "X09n0245_008:0628c19": "眾生如是性如是欲。從是處來。可度不可度。定不定。",
    "X09n0245_008:0628c20": "必不必。行何行。生何處。在何地。云云今世可度。後世",
    "X09n0245_008:0628c21": "可度。即時可度。異時可度。是人佛能度。是人聲聞能",
    "X09n0245_008:0628c22": "度。是人必可度。是人必不可度。注略廣等者。略說可",
    "X09n0245_008:0628c23": "度。廣說可度。讚歎可度。折伏可度。將迎可度。棄捨可",
    "X09n0245_008:0628c24": "度。注云云者。次云。細法麤法苦切語可度。輭語可度。",
    "X09n0245_008:0629a01": "疏七知下一切至處道智力也。論云。一切善道。一切",
    "X09n0245_008:0629a02": "惡道。一切聖道。各各知諸道。(即注云。善惡無漏行是也)至處。(即注云五",
    "X09n0245_008:0629a03": "道涅槃是也。有漏行至五道處無漏行至涅槃處也)佛悉徧知。名第七力。",
    "X09n0245_008:0629a04": "疏八知下。宿命無礙。智力也。注過去等者。釋宿住名。",
    "X09n0245_008:0629a05": "凡但等者。論云。宿命有三。有通。有明。有力。凡夫人但",
    "X09n0245_008:0629a06": "有通。聲聞人亦通亦明。佛亦通亦明亦力。所以者何。",
    "X09n0245_008:0629a07": "凡夫人。(得五通者)但知宿命所經。不知業因緣相續。以是",
    "X09n0245_008:0629a08": "故。凡夫人但有通。無有明。聲聞人。知集諦故。了了知",
    "X09n0245_008:0629a09": "業因緣相續生。以是故。聲聞人亦有通。亦有明。若佛",
    "X09n0245_008:0629a10": "弟子。先凡夫人時。得宿命智。入見諦道中。知集因緣。",
    "X09n0245_008:0629a11": "第八無漏心。得斷見故。通變為明。所以者何。明名見",
    "X09n0245_008:0629a12": "根本。若佛弟子。先得聖道。後宿命智生。亦知集因緣",
    "X09n0245_008:0629a13": "力故。通變為明。佛用是明。知己身及眾生無量無邊",
    "X09n0245_008:0629a14": "世中宿命因緣。所更種種。悉徧知。是為力。▲注前知",
    "X09n0245_008:0629a15": "下。揀濫也。論云。知乃至百千世劫初劫盡。我在彼眾",
    "X09n0245_008:0629a16": "生中。如是姓名。飲食苦樂。壽命長短。彼中死。是間生。",
    "X09n0245_008:0629a17": "(是者此也)是間死。還生是間。此間名姓飲食苦樂壽命長",
    "X09n0245_008:0629a18": "短。名八力也。",
    "X09n0245_008:0629a19": "疏九知下。天眼無礙智力也。佛天眼淨過諸天人眼。",
    "X09n0245_008:0629a20": "見眾生死時生時。端正醜陋。若大若小。若隨善道。若",
    "X09n0245_008:0629a21": "隨惡道。如是隨業因緣受報云云。論云。佛用天眼。見",
    "X09n0245_008:0629a22": "眾生死處。凡夫人。用是天眼。極多見四天下。聲聞人。",
    "X09n0245_008:0629a23": "極多傍見小千世界。上下亦徧見。問曰。大梵王。亦能",
    "X09n0245_008:0629a24": "見千世界。有等異。答曰。大梵王。自於千世界中。立則",
    "X09n0245_008:0629b01": "徧見。若在邊立。則不見餘處。聲聞人則不爾。在所住",
    "X09n0245_008:0629b02": "處。常見千世界。辟支佛見百千世界。諸佛見無量無",
    "X09n0245_008:0629b03": "邊諸世界。凡夫人天眼智。是通而非明。亦如是。但見",
    "X09n0245_008:0629b04": "所有事。不能見隨業因緣受生。如宿命中說。復次。聲",
    "X09n0245_008:0629b05": "聞人。用所住三昧心中。入餘三昧。天眼則滅。佛則不",
    "X09n0245_008:0629b06": "爾。心雖入餘三昧。天眼不滅。復次。得天眼人中。最第",
    "X09n0245_008:0629b07": "一者。阿泥慮豆。色界四大造色平頭清淨。是天眼。佛",
    "X09n0245_008:0629b08": "天眼。四大造色徧頭清淨。是為差別。疏獨此等者。謂",
    "X09n0245_008:0629b09": "依天眼能知生死故。名天眼智力。餘則皆依所知得",
    "X09n0245_008:0629b10": "名。注通明等者。已如上引。",
    "X09n0245_008:0629b11": "疏十知下。永斷習氣智力也。論云。佛諸漏盡故。無漏",
    "X09n0245_008:0629b12": "心及智慧解脫。現在中自識知。我生已盡等。又云。佛",
    "X09n0245_008:0629b13": "知三世中二種因緣。分別籌量。眾生根欲。為盡漏故",
    "X09n0245_008:0629b14": "說法。是漏盡力。復次。佛以智慧。斷一切眾生煩惱。其",
    "X09n0245_008:0629b15": "智亦不鈍。不減。譬如熱鐵丸著少綿上。雖燒此綿。而",
    "X09n0245_008:0629b16": "火熱勢不。減佛智慧亦如是。燒一切煩惱。智力亦不滅。",
    "X09n0245_008:0629b17": "復次。聲聞但知自盡漏。諸佛自知盡漏。亦知盡他人",
    "X09n0245_008:0629b18": "漏。如淨經中說。論最後結云。是十力皆以無礙解脫",
    "X09n0245_008:0629b19": "為增上。問曰。若是十力。獨是佛事。弟子今世無人能",
    "X09n0245_008:0629b20": "得佛。何以故說。答斷人十力中疑故。無智人令心決",
    "X09n0245_008:0629b21": "定堅固故。令四眾歡喜言我等大師獨有如是力。問",
    "X09n0245_008:0629b22": "佛何自讚。答。譬如好賈客導師見諸惡賊誑諸賈客",
    "X09n0245_008:0629b23": "示以非道。導師愍念故。語眾賈客。我是實語人。汝莫",
    "X09n0245_008:0629b24": "信誑惑者。又如諸弊醫等誑諸病人。良醫愍之。語眾",
    "X09n0245_008:0629c01": "病人。我有良藥。能除汝病。莫信欺誑以自苦用。復次",
    "X09n0245_008:0629c02": "佛功德深遠。若佛不自說。無有知者。為眾生少說。所",
    "X09n0245_008:0629c03": "益甚多。以是故。佛不自說是十力。",
    "X09n0245_008:0629c04": "疏然佛下。四總相料簡。文二。一隱無量而說十。二於",
    "X09n0245_008:0629c05": "一中而說十。初者如華嚴說。佛所知之境。不可說不",
    "X09n0245_008:0629c06": "可說塵數。列於經文者數亦百千。如書一微塵中一",
    "X09n0245_008:0629c07": "念所見之法。不可說剎塵劫中說不能盡。十力智中。",
    "X09n0245_008:0629c08": "何處收之。且十地菩薩所知之法。此十力中。已不可",
    "X09n0245_008:0629c09": "述。況十地菩薩。却比佛智。大地一塊之土。故知且對",
    "X09n0245_008:0629c10": "三乘聖人。及為對所度眾生之機。而說十也。故論云。",
    "X09n0245_008:0629c11": "問云。佛有無量力。何以故。但說十力。答云云(依疏)此中",
    "X09n0245_008:0629c12": "注者。即是論次足辨其事別釋之文也。但廣略之異。",
    "X09n0245_008:0629c13": "具云。以是處不是處智力。分別籌量眾生。是可度。是",
    "X09n0245_008:0629c14": "不可度。以業報智力。分別籌量。是人業障。是人報障。",
    "X09n0245_008:0629c15": "是人無障。餘皆例如此也。最後結云。佛用十力。度",
    "X09n0245_008:0629c16": "脫眾生。審諦不錯。皆得具足。▲疏又初力下。二於一",
    "X09n0245_008:0629c17": "中而說十也。論云。是處不是處力。總攝九力。為欲度",
    "X09n0245_008:0629c18": "眾生故。於初力中。分別說九種。評曰。前則捨多境。但",
    "X09n0245_008:0629c19": "從十境。此則展一數而為十數。故知諸佛智力。唯有",
    "X09n0245_008:0629c20": "一多兩義。欲向人說。唯有總別二門。其兩義者。一者",
    "X09n0245_008:0629c21": "唯一實相智。理智不分。體用無二。二者不可說不可",
    "X09n0245_008:0629c22": "說佛剎微塵數智力。總者。但云一切是不是世出世。",
    "X09n0245_008:0629c23": "無有不知。即了故。名一切種智。別者。即須依華嚴。上",
    "X09n0245_008:0629c24": "本中本經。十佛世界微塵數偈。四天下微塵數品。乃",
    "X09n0245_008:0630a01": "至四大海水。為墨書寫。百千萬億分中。不得其一。將",
    "X09n0245_008:0630a02": "如是經。方說得佛所知法。今標初力。是其總意。至於",
    "X09n0245_008:0630a03": "別者。即捨無量。唯應機說十也。約智論說。十力已終。",
    "X09n0245_008:0630a04": "余又廣辨。十力次第。諸教先後。及從第三力後。再以",
    "X09n0245_008:0630a05": "瑜伽論及華嚴疏意。次釋一徧。以被上根。久學之人。",
    "X09n0245_008:0630a06": "尋之以廣知解。並在補闕卷中。",
    "X09n0245_008:0630a07": "疏四無畏者。成實論云。一切智一切漏盡。能說障道",
    "X09n0245_008:0630a08": "及盡苦道。若有人來。如法問難。我無所畏。初一是前",
    "X09n0245_008:0630a09": "九智力。第二是漏盡智力。復答他具足文中四。一正辨",
    "X09n0245_008:0630a10": "二辨益。三辨次第。四揀十力。初中。即為四段。一正知",
    "X09n0245_008:0630a11": "無畏。二漏盡無畏。三說障道無畏。四說出離無畏。初",
    "X09n0245_008:0630a12": "中。正是薩婆若也。(此云一切種智)即無上菩提。(二則涅槃三四則利他)由",
    "X09n0245_008:0630a13": "知一切法故。名一切智。佛心豈有他正覺世間。疏謂",
    "X09n0245_008:0630a14": "佛誠下。論中。先顯其相。後方結云一無畏也等。論初",
    "X09n0245_008:0630a15": "便云。佛作誠言。我是一切正智人。若有沙門婆羅云",
    "X09n0245_008:0630a16": "云。下當具引。若論文。則每一無畏之初。皆有此言。注",
    "X09n0245_008:0630a17": "誠實下。論指五義故。所言無畏。論具云。佛說二諦。故",
    "X09n0245_008:0630a18": "不可壞。凡夫無智。亦不與諍。又佛不與世諍。世間謂有。",
    "X09n0245_008:0630a19": "佛亦說有。世間謂無。佛亦說無。以其無諍故不可壞。",
    "X09n0245_008:0630a20": "又真實論故不可壞。又不但隨語。皆自知故。疏中。唯",
    "X09n0245_008:0630a21": "四者不與世諍之中。含於不與無智諍也。釋曰。五者。",
    "X09n0245_008:0630a22": "一不住真俗故。若住著即可破。二善巧隨機應之言。",
    "X09n0245_008:0630a23": "無違諍故不可壞。三不與世諍等者。世間言有。佛以",
    "X09n0245_008:0630a24": "即真之俗而應之。世間謂無。佛以即俗之真。而應之。",
    "X09n0245_008:0630b01": "然離真之俗。是妄心所執故。推徵其理。必虧於即真",
    "X09n0245_008:0630b02": "之俗。故佛所說不可破也。四但據實理。非勝負心。只",
    "X09n0245_008:0630b03": "由心無所得故。發言不失。五世人言論。皆是強作道",
    "X09n0245_008:0630b04": "理。佛所說者。如人見青黃說青黃。見長短說長短故。",
    "X09n0245_008:0630b05": "決定不謬。如何可壞。論次結云。故佛告比丘。汝等莫",
    "X09n0245_008:0630b06": "但信我語。當自知見自身證行。又言。汝求諸無諂曲",
    "X09n0245_008:0630b07": "者。若我晨說夕得說最得。(此言極要必須別示)疏二盡諸漏及",
    "X09n0245_008:0630b08": "習者。論云。佛作誠言。我一切漏盡。若有沙門等云云。",
    "X09n0245_008:0630b09": "疏一切下。文勢唯上。注誠實言下。文相可知。然障道",
    "X09n0245_008:0630b10": "有其二種。謂若執相。不求真理。則善與不善俱障。若",
    "X09n0245_008:0630b11": "於教理。信解真正。依解修行之人。則一切善法。悉為",
    "X09n0245_008:0630b12": "助道。惡不善法。方為障道。若就小乘聖道。則唯欲為",
    "X09n0245_008:0630b13": "障。說欲障道。方為無畏。疏四說出下。論云。誠哉我所",
    "X09n0245_008:0630b14": "說聖道。能出世間。隨是道。能盡諸苦。若有沙門。云云。",
    "X09n0245_008:0630b15": "疏佛作誠言等者。四段之文。皆云。佛作誠言。我是一",
    "X09n0245_008:0630b16": "切正智人。若有(注釋此者。皆是論於後文自二疏釋之)沙門(出家人)婆羅",
    "X09n0245_008:0630b17": "門。(在家有智人)若天(地天空天)若魔。(六欲)若梵。(梵王及一切色界)若復餘",
    "X09n0245_008:0630b18": "眾。(餘此所餘)如實言。(若以現事若以因緣難)是法不知。乃至不見是",
    "X09n0245_008:0630b19": "微畏相。(相名因緣。我不見小小因緣如法能來破我者。以不見故至誠言安立等。)以是故。",
    "X09n0245_008:0630b20": "我得安穩。得無所畏。安住聖主處。如牛王。在大眾中。",
    "X09n0245_008:0630b21": "師子吼。轉梵輪。諸沙門婆羅門。若天若魔若梵。若復",
    "X09n0245_008:0630b22": "餘眾。實不能轉一無畏也等。(以此備文補於注中所引即昭然矣。然從佛作",
    "X09n0245_008:0630b23": "誠言下至此。講者須記。有每說一無畏。必須備引之。此正是無畏之相)今且說此四法。",
    "X09n0245_008:0630b24": "決定無畏者。是疏家攝略大意而引也。問曰。以何事",
    "X09n0245_008:0630c01": "故。說四無所畏。答曰。有人言。佛自稱一切智一切見。",
    "X09n0245_008:0630c02": "世間一切經書伎術智巧。方便甚多無量。若一切眾",
    "X09n0245_008:0630c03": "生。共知一切事。猶尚難。況佛一人。而有一切智。或有",
    "X09n0245_008:0630c04": "是事。有是難。佛時無有畏。而欲斷是疑妄。斷是難故。",
    "X09n0245_008:0630c05": "說四無所畏。餘如補闕所說。問云。何等名無所畏。答",
    "X09n0245_008:0630c06": "云。得無所疑。無所忘難。智慧不却不沒。衣毛不竪。在",
    "X09n0245_008:0630c07": "在法中。如法即作。是無所畏。▲注初二顯下。二辨益",
    "X09n0245_008:0630c08": "也。論云。初二無畏為自功德具足故。後二無畏為具",
    "X09n0245_008:0630c09": "足利益眾生故。復次。第一第三說智。第二第四說斷。",
    "X09n0245_008:0630c10": "智斷具足故。所為事畢。▲注文初示下。三辨次第。論",
    "X09n0245_008:0630c11": "中問云。(此文却在揀十力後)是四無所畏中。有何次第。答曰。初",
    "X09n0245_008:0630c12": "無畏中示人知一切法。知一切法故。我漏盡。盡故知",
    "X09n0245_008:0630c13": "障漏盡法。斷是障法故說道。次初無畏。如示藥師一",
    "X09n0245_008:0630c14": "切藥草。第二示一切病滅。第三知禁忌。第四示所應",
    "X09n0245_008:0630c15": "食。復次初無畏中。說一切種智。第二無畏中。說無一",
    "X09n0245_008:0630c16": "切煩惱習。第三無畏中。說法無謬失。第四無畏中。所",
    "X09n0245_008:0630c17": "說事辦得至涅槃。(三重中。疏唯中間喻說)。▲疏此望十力下。四",
    "X09n0245_008:0630c18": "揀十力也。此有四對八對。以揀二別。如注所配。今疏",
    "X09n0245_008:0630c19": "中略出四對。謂第一第二第五第六也。餘三四七八。",
    "X09n0245_008:0630c20": "略不明之。今具列之。論具云。問曰。十力皆名四無所",
    "X09n0245_008:0630c21": "畏。亦是智。有何等異。答曰。廣說佛諸功德是力。略說是",
    "X09n0245_008:0630c22": "無畏。復次。能有所作是力。無所疑難是無畏。(上二無疏)智",
    "X09n0245_008:0630c23": "慧集故名力。散諸無明故名無畏。集諸善法故名力。",
    "X09n0245_008:0630c24": "滅諸不善法故名無畏。(上二疏無)自有智慧故名力。無能",
    "X09n0245_008:0631a01": "壞者故名無畏。智慧猛利是力。堪受問難是無畏。(上二",
    "X09n0245_008:0631a02": "在疏)集諸智慧是力。智慧外用是無畏。譬如轉輪王七",
    "X09n0245_008:0631a03": "寶成就是力。得是七寶已周四天下無不降伏。是名",
    "X09n0245_008:0631a04": "無畏。(上二疏無)後更數番問答甚要。然恐初心難記。已抽",
    "X09n0245_008:0631a05": "入補闕中。有智力者。尋而說之。",
    "X09n0245_008:0631a06": "疏四無礙智下。文二。初依智度略釋。後約華嚴廣釋。",
    "X09n0245_008:0631a07": "今初。唯全依論。而法義二智。名有先後。論云。義無礙",
    "X09n0245_008:0631a08": "智。法無礙智。詞無礙智。樂說無礙智。義無礙智者。用",
    "X09n0245_008:0631a09": "名字言語所說事。名諸法相。所謂地堅相。此中地堅",
    "X09n0245_008:0631a10": "相是義。地名字是法。以言語說地是詞。於三種智中。",
    "X09n0245_008:0631a11": "樂說自在是樂說。於此四事中。通達無滯。是名無礙",
    "X09n0245_008:0631a12": "智。濕相水。熱相火。動相風。心思相。五陰無常相。五受",
    "X09n0245_008:0631a13": "陰無常苦空相。一切法無我相。如是等總相別相。分",
    "X09n0245_008:0631a14": "別諸法。亦如是。是名義無礙智。法無礙智者。知是義",
    "X09n0245_008:0631a15": "名字堅相名為地。如是等一切名字分別中無滯。是",
    "X09n0245_008:0631a16": "名為法無礙智。所以者何。離名字。義不可得。知義必",
    "X09n0245_008:0631a17": "由於名。以是故。次義有法。問云。義之與名。為合耶。為",
    "X09n0245_008:0631a18": "離耶。若合。各說火時應燒口。若離。說火時應得水。答",
    "X09n0245_008:0631a19": "曰。亦不合亦不離。古人假為立名。以名諸法。後人因",
    "X09n0245_008:0631a20": "是名字。識是事。如是各各有名字。是為法。是名字及",
    "X09n0245_008:0631a21": "義。云何令眾生得解。當以言詞分別莊嚴。能令人解。",
    "X09n0245_008:0631a22": "進達無滯。是無辭無礙智。說有道理。開演無盡。亦於",
    "X09n0245_008:0631a23": "諸禪定中。得自在無滯。是名樂說無礙智。釋曰。論以",
    "X09n0245_008:0631a24": "義為體相。以法為名字故。先義後法。又以彼論釋破",
    "X09n0245_008:0631b01": "相經。(大品般若)故但約一切名相法數。推尋觀察。皆不可",
    "X09n0245_008:0631b02": "得。以為實義。義是所宗。故先標也。今疏意。則順諸論",
    "X09n0245_008:0631b03": "及華嚴經。法是標舉。義是顯示。夫欲解義。先須識名。",
    "X09n0245_008:0631b04": "名如前陳。義當後說。又顯宗。法是真實之體。義是法",
    "X09n0245_008:0631b05": "體上差別。道理如下引華嚴中說。故法先義後。餘義",
    "X09n0245_008:0631b06": "則全依論。論次又云。第一第四無礙智在九地中。(見實",
    "X09n0245_008:0631b07": "義及能樂說非彼九地菩薩。則不堪任故也)第二第三無礙智。在欲界及",
    "X09n0245_008:0631b08": "梵天上。(能知名字及以言語說之亦通凡夫故)。▲疏然華嚴下。二約華",
    "X09n0245_008:0631b09": "嚴廣釋也。彼經云。佛子。菩薩住此善慧地。作大法師。",
    "X09n0245_008:0631b10": "具法師行。善能守護如來法藏。以無量善巧智。起四",
    "X09n0245_008:0631b11": "無礙辨。用菩薩言詞。而演說法。此菩薩。常隨四無礙",
    "X09n0245_008:0631b12": "智轉。無暫捨離。(由此。注云初地分得此地任運。任運即是無暫離也。分得者。時有遺忘也。",
    "X09n0245_008:0631b13": "佛地即自然而應故云究竟)何等為四。所謂法無礙智。義無礙智。",
    "X09n0245_008:0631b14": "詞無礙智。樂說無礙智。疏說有十種者。具在經文。世",
    "X09n0245_008:0631b15": "親論。判此十段經為十相。前五。是三乘教理。通於染",
    "X09n0245_008:0631b16": "淨。(前四所知。第五能知。前中初三所詮義。第四說相。即是能詮教也)後五。是三乘行",
    "X09n0245_008:0631b17": "果唯淨。(初二通辨諸乘行果。後三別約一乘行果。於中。第八因行。後二果德。於中。第九體。第十因",
    "X09n0245_008:0631b18": "也)今便引經隨釋。(依清涼疏)疏前二境別者。十相差別。殊",
    "X09n0245_008:0631b19": "唯在法義。後二但是說此二故。△注一自身相者。(能知",
    "X09n0245_008:0631b20": "事法體各殊故。此約總別以分法義也)經云。此菩薩。以法無礙智。知諸",
    "X09n0245_008:0631b21": "法自相。(色是變礙相受是領納相等)義無礙智。知諸法別相。(色相有十",
    "X09n0245_008:0631b22": "一。乃至識有八種等。後二辨同體義分)詞無礙智。無錯謬說。(論云。想堅固。想者起",
    "X09n0245_008:0631b23": "言所依謂隨自所覺諸法相隨彼彼所化言詞所宣。而說說無錯謬。名為堅固也)樂說無礙",
    "X09n0245_008:0631b24": "智。無斷盡說。(以多異名。次第不息堅固彼義。令他受樂故)此一門是總故。",
    "X09n0245_008:0631c01": "論總釋中。亦依此解。諸家疏論。亦多依此。故此具錄。",
    "X09n0245_008:0631c02": "自下。則但釋初二。初二別故。不釋後二。後二多同故。",
    "X09n0245_008:0631c03": "(故下云詞則說於法義。樂說乃詞中別義也)既不釋義。亦略經文。但引前",
    "X09n0245_008:0631c04": "二而釋也。△注二同相者。(此以性相而分法義。性相各有因義。故云同想。前顯",
    "X09n0245_008:0631c05": "性之宗。以真實性體為法。以差別為義。意在此也。故與智論不同)經云。復次。以法無",
    "X09n0245_008:0631c06": "礙智。知諸法自性。(諸法同以法無我性為自性)義無礙智。知諸法",
    "X09n0245_008:0631c07": "生滅。(諸法有為法。同以生滅為相。謂觀無常門得入初句法義通名同相者。同無性同生滅故)。△",
    "X09n0245_008:0631c08": "注三行相者。(三世遷流故。此約現及過未。以分法義。上三皆所詮)此下文略法",
    "X09n0245_008:0631c09": "義字。但自記。上句是法。下句是義。以對經文。自然明",
    "X09n0245_008:0631c10": "解矣。經云。復次。以法無礙智。知現在差別。(現法緣生也。設知過",
    "X09n0245_008:0631c11": "未。亦名現在以三世皆是當世現在故。論云過去未來。彼云世間攝故)義無礙智。知過",
    "X09n0245_008:0631c12": "去未來法差別。(設知現在。亦名過未。以現是過家未來。未來家過。是則當世知名法。達見",
    "X09n0245_008:0631c13": "過未。能知現在名義)。△注四說相者。(此名數法對前三所證也此約本釋以分法義)經",
    "X09n0245_008:0631c14": "云。復次。法無礙智。知法差別。(修多羅相故但云法)義無礙智。知",
    "X09n0245_008:0631c15": "義差別。(解釋相故所以云義)。△注五智相者。(前四所知此約能知也約法類以分",
    "X09n0245_008:0631c16": "法義)經云。復次。法無礙智。以法智。知別不異。(現見智也觀如故云",
    "X09n0245_008:0631c17": "現見。謂觀差別同如。故不異)義無礙智。以此智。知差別如實。(比知也此",
    "X09n0245_008:0631c18": "即類也。觀前能觀之智。亦如實故云。類也然所知境。即二諦能知法法此即無礙體從體立名不同前後餘義",
    "X09n0245_008:0631c19": "在別卷中)。△注六無我相者。(約所離明淨也。此以真俗以分法義)經云。復次",
    "X09n0245_008:0631c20": "法無礙智。知諸法一相不壞。(第一義諦無我故云一相不壞無我故若言我",
    "X09n0245_008:0631c21": "證無我則壞無我以有能所二相故也)義無礙智。知蘊界處諦緣起善",
    "X09n0245_008:0631c22": "巧。(世諦見我。故云蘊等。迷蘊者積聚我迷界者異目我。迷處者欲我計為生門能受入故迷諦緣起者作我。",
    "X09n0245_008:0631c23": "皆明因異有造作故。多是法我今世諦無實。以為對治得入第一義。法無我故名善巧是則蘊等。是菩薩智境",
    "X09n0245_008:0631c24": "所治之)。△注七乘相者。(此約權實以分法義也。上二通辨諸乘行。後三別約一乘)經",
    "X09n0245_008:0632a01": "云。復次。法無礙智。知一乘平等性。(觀不異也。唯此可事實故)義無",
    "X09n0245_008:0632a02": "礙智。知諸乘差別性。(就被根性有三乘五乘故)。△注八地相者。(約十",
    "X09n0245_008:0632a03": "地體。以分法義也)經云。復次。法無礙智。知一切菩薩行。(總〔標〕也何",
    "X09n0245_008:0632a04": "者是耶)智行法行。(能證智行。所證法行。是也何以此二行。名菩薩行)智隨證(以智",
    "X09n0245_008:0632a05": "與如故。此即觀知相即十地智體)義無礙智。知十地分位義差別。(說相",
    "X09n0245_008:0632a06": "也。謂體雖一智。相有十地分位故此分位由心差別故。論云。十地差別謂心而名說相者約口言也)。△",
    "X09n0245_008:0632a07": "注九佛地相者。(此約真應。以分法義此下二皆果也。此約果體。彼約果用)經云。復",
    "X09n0245_008:0632a08": "次。法無礙智。知一切如來一念成正覺。(法身也。即始本無二之法。",
    "X09n0245_008:0632a09": "故云一念成矣)義無礙智。知種種時種種處等各差別。(色身也。隨",
    "X09n0245_008:0632a10": "何劫中。隨何國土。故云時處。隨何等佛身名號。故云差別也)。△注十住持相者。(果用",
    "X09n0245_008:0632a11": "也。此初能說所說。以分法義)經云。復次。法無礙智。知一切如來語。",
    "X09n0245_008:0632a12": "(隨自意他意自他意語)力。(十力破磨)無所畏(伏外道)不共佛法(異二乘)大",
    "X09n0245_008:0632a13": "慈悲(故常說)辨才(故能說)方便(隨物機)轉法輪(正說)一切智智隨",
    "X09n0245_008:0632a14": "證。(通上語力乃至法輪也。此即覺相)義無礙智。知如來隨八萬四千",
    "X09n0245_008:0632a15": "眾生心行根解差別音聲。(差別相也。知佛隨心種性故。有差別聲教)。▲疏",
    "X09n0245_008:0632a16": "二則同下。二判詞樂二辨也。皆詞則說於等者。謂詞",
    "X09n0245_008:0632a17": "者。但以言詞說法義二種也。樂說者。但是說法義二",
    "X09n0245_008:0632a18": "種時。安立種種道理。喜樂演說。無斷無盡。注如云詞",
    "X09n0245_008:0632a19": "無錯謬說無斷盡者。此是十相之中。第一自相中文",
    "X09n0245_008:0632a20": "也。如前於引經大文下釋了。以為餘九相之例故。九",
    "X09n0245_008:0632a21": "中更不引經釋也。",
    "X09n0245_008:0632a22": "十八不共法　注力等二乘有分此無分者。論云。問",
    "X09n0245_008:0632a23": "曰。是三十六法。皆是佛法。何以故。獨以十八為不共。",
    "X09n0245_008:0632a24": "答曰。前十八中。二乘有分。後十八中無分。如舍利弗",
    "X09n0245_008:0632b01": "善通諸法。阿泥盧豆天眼第一。又佛說弟子中師子",
    "X09n0245_008:0632b02": "吼等。",
    "X09n0245_008:0632b03": "疏一二三等者。謂一身無失。二口無失。三念無失也。",
    "X09n0245_008:0632b04": "今意在文略故。都以無失。結之。故側注無失云業。注",
    "X09n0245_008:0632b05": "多劫等者。論具云。佛於無量阿僧祇劫來。持戒清淨",
    "X09n0245_008:0632b06": "故。身口業無失。餘諸阿羅漢。如舍利弗等。多六十劫。",
    "X09n0245_008:0632b07": "又不久習戒故有失。佛無量阿僧祇劫。集諸法清淨",
    "X09n0245_008:0632b08": "戒成就故。常行甚深禪定故。得一切微妙智慧故。善",
    "X09n0245_008:0632b09": "修大悲心故。無有失。注諸罪等者。論云。復次。佛拔諸",
    "X09n0245_008:0632b10": "罪根因緣故無有失。罪根本因緣。有四種。謂貪瞋痴",
    "X09n0245_008:0632b11": "怖畏(及習氣)阿羅漢辟支佛。雖拔罪因緣。習不盡故。或",
    "X09n0245_008:0632b12": "時有失。佛於一切法中。徧滿智慧。常成就故。若不知",
    "X09n0245_008:0632b13": "故有失。如舍利弗與五百比丘遊行。至一空等宿。是",
    "X09n0245_008:0632b14": "時說戒曰。不知內界外界事。白佛言。住處乃至一宿",
    "X09n0245_008:0632b15": "棄捨則無界。又異時。舍利弗。目揵連。將五百比丘還。",
    "X09n0245_008:0632b16": "時高聲大聲故。佛驅遣令出。是為口失。復次。佛一切",
    "X09n0245_008:0632b17": "身口業。隨智慧行。故身無失。口無失。注四念等者。四",
    "X09n0245_008:0632b18": "念處心。長夜善修故。善修甚深禪定。斷欲愛及法愛",
    "X09n0245_008:0632b19": "處故。注心無得失者。論云。若心據怱怱念有忘失。佛",
    "X09n0245_008:0632b20": "心無得失。以是故無失。",
    "X09n0245_008:0632b21": "疏四無異下。(兼注釋之)佛於一切眾生。無分別。無遠近異",
    "X09n0245_008:0632b22": "想是貴可為說。是賤不可為說。如日出普照萬物。大",
    "X09n0245_008:0632b23": "悲光明。一切憐愍。等度恭敬者不恭敬者。怨親貴賤",
    "X09n0245_008:0632b24": "一切悉等。如客除糞人名尼陀。佛化度之。得大阿羅",
    "X09n0245_008:0632c01": "漢。亦如德護居士火坑無有異想。復次。佛於舍利弗",
    "X09n0245_008:0632c02": "彌勒菩薩等順佛法行不愛。提婆達多富羅那外道",
    "X09n0245_008:0632c03": "六師邪見等亦不憎。是為佛於無量阿僧祇劫修熏",
    "X09n0245_008:0632c04": "心故。是眾生中寶。如真金不可令異。注常觀下。論云。",
    "X09n0245_008:0632c05": "復次。佛眼。一日一夜。各三觀一切眾生。誰可度者。無",
    "X09n0245_008:0632c06": "令告時。等觀眾生故。無有異想。注觀彼下。論云。復次。",
    "X09n0245_008:0632c07": "佛觀一切眾生及諸法。從本已來。至不生不滅。常清",
    "X09n0245_008:0632c08": "淨如涅槃。是名無異想。注入不二者。論云。復次。不二",
    "X09n0245_008:0632c09": "入法門。是諸法實相門。異想即是二法。常行不二入",
    "X09n0245_008:0632c10": "法門。註法即是異相。如是等名無異想。",
    "X09n0245_008:0632c11": "疏五無不下。(兼注)定名一心不亂。亂心中不能得見實",
    "X09n0245_008:0632c12": "事。如水波盪不得見面。如風中燈不得好照。佛心如",
    "X09n0245_008:0632c13": "澄停水。如無風燈。故無不定心。注問佛若下。論問曰。",
    "X09n0245_008:0632c14": "定名從來未到地乃至滅盡定。入此定中。不能起身",
    "X09n0245_008:0632c15": "業口業。佛若常定。無不定心者。云何得遊行諸國。具",
    "X09n0245_008:0632c16": "四威儀。為大眾。種種因緣譬喻說法。如是事。欲界繫",
    "X09n0245_008:0632c17": "心。及梵世不入定。可有是事。答云。無不定心者。有種",
    "X09n0245_008:0632c18": "種義。定名常攝心。善法中住。佛於諸法實相中。定不",
    "X09n0245_008:0632c19": "退不失。具名無不定心。注欲界下。論云。復次。欲界中",
    "X09n0245_008:0632c20": "有定。入是定中。可說法。以是故。阿毗曇中說。欲界繫。",
    "X09n0245_008:0632c21": "四聖種。四念處。四正勤。四如意足。五根。五力。無諍三",
    "X09n0245_008:0632c22": "昧。願智。四無礙智。有如是妙功德。佛入欲界中定故。",
    "X09n0245_008:0632c23": "名無不定心。",
    "X09n0245_008:0632c24": "疏六無界下。(兼注也。下皆准知)眾生有三種受。苦受。樂受。不",
    "X09n0245_008:0633a01": "苦不樂受。苦受生瞋。樂受生愛。不苦不樂受中生愚",
    "X09n0245_008:0633a02": "痴。是三種受。苦受生苦住苦滅樂。樂受生樂住樂滅",
    "X09n0245_008:0633a03": "苦。不苦不樂受。不知為苦不知為樂。餘人鈍根故。多",
    "X09n0245_008:0633a04": "覺苦受樂受。於不苦不樂受中。不覺不知。而有捨心。",
    "X09n0245_008:0633a05": "是為痴使所使。佛於不苦不樂受中。知覺生時覺住",
    "X09n0245_008:0633a06": "時覺滅時。以是故。言佛無不知已捨心。問曰。此中何",
    "X09n0245_008:0633a07": "等為捨。不苦不樂即是捨耶。為七覺中捨。四無量心",
    "X09n0245_008:0633a08": "中捨。名為捨。答云。不苦不樂即是捨。二處捨亦是捨。",
    "X09n0245_008:0633a09": "注或捨眾下。論云。復次佛或時捨眾生。入甚深禪定。",
    "X09n0245_008:0633a10": "一月二月。有人疑。佛為度眾生故出世。何以故常入",
    "X09n0245_008:0633a11": "定。佛言。我種種因緣。知故捨。非是無知已捨。問云。何",
    "X09n0245_008:0633a12": "等是知已捨因緣。答云。於大眾中疲厭故小息。復次。",
    "X09n0245_008:0633a13": "佛世世常愛遠離行。若菩薩。在母胎。母亦樂遠離行。",
    "X09n0245_008:0633a14": "乃至入涅槃時。在娑羅林雙樹下。長夜樂行遠離。以",
    "X09n0245_008:0633a15": "是故。佛入寂定一心。復次。佛說法已。常教諸比丘。常",
    "X09n0245_008:0633a16": "坐禪。無令後悔。口之所說。身亦自行。故入禪定。復次。",
    "X09n0245_008:0633a17": "厭惡供養故。知眾生應得度者。入禪定。作化人往度。",
    "X09n0245_008:0633a18": "餘如補闕。",
    "X09n0245_008:0633a19": "疏七欲下。乃至十二解脫知見。總有六門。一一云無",
    "X09n0245_008:0633a20": "減。注佛知善法等者。論具云。佛知善法恩故。常欲集",
    "X09n0245_008:0633a21": "諸善法故。故欲無減。修習諸善法。心無厭足。故欲無",
    "X09n0245_008:0633a22": "減。譬如一長老比丘。目闇。自縫僧伽梨。針絍脫。語諸",
    "X09n0245_008:0633a23": "人言。誰樂欲福德者。為我絍針。爾時佛現其前。語言。",
    "X09n0245_008:0633a24": "我是樂欲福德無厭足人。汝持針來。是比丘非文文",
    "X09n0245_008:0633b01": "宜見佛光明文識佛音聲。白佛言。佛無量功德海。盡",
    "X09n0245_008:0633b02": "其邊底。云何無厭足。佛告比丘。功德果報甚深。無有",
    "X09n0245_008:0633b03": "如我知恩分者。我雖復盡其邊底。我本以欲心無厭",
    "X09n0245_008:0633b04": "足故得佛。是故今猶不息。雖更無功德可得。我欲心",
    "X09n0245_008:0633b05": "亦不休。諸天世人驚悟。佛於功德。尚無厭足。何況餘",
    "X09n0245_008:0633b06": "人。佛為比丘說法。是時肉眼即明。慧眼成就。後有問",
    "X09n0245_008:0633b07": "答。在補闕卷中。",
    "X09n0245_008:0633b08": "疏八中。注如欲中等者。論云。精進無減者。如欲中說",
    "X09n0245_008:0633b09": "義。即是精進。問曰。若爾者。無有十八不共法。復次。欲",
    "X09n0245_008:0633b10": "以精進。心數法中各別。云何言欲即是精進。答曰。欲",
    "X09n0245_008:0633b11": "為初行。欲增長精進。如佛說一切法欲為根本。欲如",
    "X09n0245_008:0633b12": "人渴欲得飲。精進如因緣方便求飲食。欲為心欲得。",
    "X09n0245_008:0633b13": "精進為成其事。欲屬意業。精進屬三業。欲為內。精進",
    "X09n0245_008:0633b14": "為外。如是等差別。復次。是精進。諸佛所樂。如釋迦牟",
    "X09n0245_008:0633b15": "尼佛。精進力故。超越九劫。疾得阿耨多羅三藐三菩",
    "X09n0245_008:0633b16": "提。復次。如所說。佛告阿難。汝為諸比丘說法。我背痛",
    "X09n0245_008:0633b17": "小息。爾時世尊。四壁鬱多羅僧。敷下。以僧伽梨。枕頭",
    "X09n0245_008:0633b18": "而臥。是時阿難。說七覺義。至精進覺。佛驚起坐。告阿",
    "X09n0245_008:0633b19": "難。汝讚精進義。阿難言讚。如是至三。佛言。善哉善哉。",
    "X09n0245_008:0633b20": "善修精進。乃至得阿耨多羅三藐三菩提。何況餘道。",
    "X09n0245_008:0633b21": "以是義故。佛精進無減。",
    "X09n0245_008:0633b22": "疏九注失名錯等者。論云。問云。先已說念無失。今復",
    "X09n0245_008:0633b23": "說念無減。無減無失。有何差別。答曰。失念名錯悞。減",
    "X09n0245_008:0633b24": "名不及。失念名威儀俯仰去來法中。失念無減。名住",
    "X09n0245_008:0633c01": "禪定神通。念過去現在世。通達無礙。問曰。何以故。念",
    "X09n0245_008:0633c02": "無減獨是佛法。答曰。聲聞辟支佛。善修四念處故念",
    "X09n0245_008:0633c03": "牢固。念雖牢固。猶亦減少。礙不通達。如宿命智力中",
    "X09n0245_008:0633c04": "說。聲聞辟支佛。念宿命。極多八萬劫。於廣有減。亦於",
    "X09n0245_008:0633c05": "見諦道中。不能念念分別。佛於念念中。皆分別三相。",
    "X09n0245_008:0633c06": "佛心無有一法過而者。以是故。獨佛有念無減。",
    "X09n0245_008:0633c07": "疏十中。注三世一切下。論云佛得一切智慧故。慧無",
    "X09n0245_008:0633c08": "減。三世智慧無減故。慧無減。復次。十力四無所畏四",
    "X09n0245_008:0633c09": "無礙智成就故。慧無減。復次。譬如蘇油豐饒燈炷清",
    "X09n0245_008:0633c10": "淨光明亦盛。佛亦如是。三昧王等。諸三昧禪定油無",
    "X09n0245_008:0633c11": "減清淨炷。是因緣故。慧光明無量無減。",
    "X09n0245_008:0633c12": "疏十一中注者。論云。解脫有二種。有為解脫。無為解",
    "X09n0245_008:0633c13": "脫。有為解脫。名無漏智慧相應解脫。無為解脫。名一",
    "X09n0245_008:0633c14": "切煩惱都盡無餘。佛於二解脫無減。何以故。聲聞辟",
    "X09n0245_008:0633c15": "支佛智慧不大利故。煩惱不悉盡故。智慧有減。佛智",
    "X09n0245_008:0633c16": "慧第一利故。煩惱習永盡無餘故。解脫無減。復次。如",
    "X09n0245_008:0633c17": "漏盡力中說。佛與聲聞。解脫有差別。佛得漏盡力故。",
    "X09n0245_008:0633c18": "解脫無減。二乘無力故有減。",
    "X09n0245_008:0633c19": "疏十二中。注云言知見者下。論云。問曰。知見者。但言",
    "X09n0245_008:0633c20": "知。何以復言見。答曰。言知。言見。事得牢固。譬如繩二",
    "X09n0245_008:0633c21": "合為一則牢固。復次如從人讀誦分別籌量是名知。",
    "X09n0245_008:0633c22": "自身得證是名見。譬如耳聞其事猶尚有疑是名知。",
    "X09n0245_008:0633c23": "親自目覩了了無礙是名見。解脫中知見。亦如是差",
    "X09n0245_008:0633c24": "別。餘如補闕疏無減者。(兼注)論曰。問云。佛一切法中無",
    "X09n0245_008:0634a01": "減。何以故。但六事中無減答曰。一切自利他利中。四",
    "X09n0245_008:0634a02": "事能具足。欲求一切善法之根本。精進能行。念能守",
    "X09n0245_008:0634a03": "護。如守門人。善者聽入惡者遮。慧照一切法。斷一切",
    "X09n0245_008:0634a04": "煩惱用是四法。事得成辦。是四法果報。有二種。一者",
    "X09n0245_008:0634a05": "解脫。二者解脫知見。解脫義如先說。解脫知見者用",
    "X09n0245_008:0634a06": "是解脫知見。知是二種解脫相有為無為解脫。知諸",
    "X09n0245_008:0634a07": "解脫相。所謂時解脫。不時解脫。慧解脫。俱解脫。壞解",
    "X09n0245_008:0634a08": "脫。不壞解脫。八解脫。不可思議解脫。無礙解脫等。",
    "X09n0245_008:0634a09": "疏十三四五中(兼注)論云。佛一切身口意業先知然後",
    "X09n0245_008:0634a10": "隨智慧行。諸佛身口意業。一切行。無不利益眾生。故",
    "X09n0245_008:0634a11": "名先知然後隨智慧行。如經中說。諸佛乃至出息入",
    "X09n0245_008:0634a12": "息。利益眾生。何況身口意業。故作而不利益。諸怨惡",
    "X09n0245_008:0634a13": "眾生。聞佛出入息氣香。皆得信心清淨。愛樂於佛。諸",
    "X09n0245_008:0634a14": "天聞佛氣息香。亦皆捨五欲。發心修善。以是故。身口",
    "X09n0245_008:0634a15": "意業隨智慧行。聲聞辟支佛無是事。心故作善。然後",
    "X09n0245_008:0634a16": "身口業善。意業或時無記。不隨智慧而自生。何況餘",
    "X09n0245_008:0634a17": "人。如憍梵波提比丘。雖得阿羅漢。自食吐而更食。是",
    "X09n0245_008:0634a18": "業不隨智慧。又如摩頭波斯吒比丘。得阿羅漢。跳上",
    "X09n0245_008:0634a19": "梁抨。或壁上樹上。又如畢陵伽婆嗟。罵恒河神。言小",
    "X09n0245_008:0634a20": "婢。如是等身口業。先無智慧。亦不隨智慧行。佛無是",
    "X09n0245_008:0634a21": "事。問曰。若爾者。佛或時身口業。亦似不隨智慧行。何",
    "X09n0245_008:0634a22": "以故。入外道眾生中說法。都無信受者。又復一時在",
    "X09n0245_008:0634a23": "大眾中說法。現胸臆末尼揵子。又復為人疑不見二",
    "X09n0245_008:0634a24": "相故。在大眾中。現舌相陰藏相。又復諸弟子狂愚人。",
    "X09n0245_008:0634b01": "罵提婆達。汝是狂人。死人。飡唾人。佛結戒。八種鉢不",
    "X09n0245_008:0634b02": "應畜。聽比丘用二種鉢。若瓦若鐵。而自用石鉢。有時",
    "X09n0245_008:0634b03": "外道難問。佛默然不答。又佛處處說有我。處處說無",
    "X09n0245_008:0634b04": "我。處處說諸法有。處處說諸法無。如是等身口等。似",
    "X09n0245_008:0634b05": "不隨智慧行。身口業不離意業。意業亦應有不隨智",
    "X09n0245_008:0634b06": "慧行。云何言常隨智慧行。答曰。是事不然。於是諸事。",
    "X09n0245_008:0634b07": "皆先有智慧。然後諸業隨智慧行。何以故。佛入外道",
    "X09n0245_008:0634b08": "眾中。雖知今世不信不受。以種種後世大因緣故。又",
    "X09n0245_008:0634b09": "復為止外道謗言佛自高慢。以是故。自往入其眾中。",
    "X09n0245_008:0634b10": "又外道言。佛自言有大悲。普濟一切。而但自為四眾",
    "X09n0245_008:0634b11": "說法。我等亦是出家求道。而不為說。又如此經。佛性",
    "X09n0245_008:0634b12": "外道眾中說法。不言不信受。佛遙見外道大會高聲",
    "X09n0245_008:0634b13": "論議。欲至餘處。迴往趣之。論議師輩。遙見佛來。自語",
    "X09n0245_008:0634b14": "其眾。汝等皆默。佛是樂寂靜人。見汝等靜默或能來。",
    "X09n0245_008:0634b15": "眾即默然。佛入其眾。說婆羅門三諦。外道眾皆默然。",
    "X09n0245_008:0634b16": "佛作是念。狂人輩。皆為惡魔所覆。是法微妙。乃至無",
    "X09n0245_008:0634b17": "有一人受誡作弟子者。作是念已。從座而去。是人魔",
    "X09n0245_008:0634b18": "蔽得離。便自念。我等得聞妙法。云何不以自利。即皆",
    "X09n0245_008:0634b19": "往詣佛所。為佛弟子。得道離苦。復次。外道弟子。難其",
    "X09n0245_008:0634b20": "師故。不敢到佛所。是故。佛自入其眾中。眾得聞法。信",
    "X09n0245_008:0634b21": "受堅固。不復難師。得為弟子。或得道跡。如是等有種",
    "X09n0245_008:0634b22": "種智慧因緣。是故往入外道眾。復次。薩遮祇尼揵子。",
    "X09n0245_008:0634b23": "銅鐷絡腹。自誓言。無有人得我難而不流汗破壞者。",
    "X09n0245_008:0634b24": "大象乃至樹木瓦石。聞我難聲。亦皆流汗。作是誓已。",
    "X09n0245_008:0634c01": "來至佛所。與佛論議。佛質問之。皆不得答。流行淹地。",
    "X09n0245_008:0634c02": "舉體如漬。佛告尼揵。汝先誓言。無有有聞我難者而",
    "X09n0245_008:0634c03": "不流汗。汝今流汗淹地。汝誠觀佛見有汗相不。佛時",
    "X09n0245_008:0634c04": "脫鬱多羅僧。示之言。汗在何處。復次。有人。或有頭汗",
    "X09n0245_008:0634c05": "身不汗者。佛頭雖不汗。身必有汗。以是故。佛脫鬱多",
    "X09n0245_008:0634c06": "羅僧。示其身。因是外道大得信向。皆入佛法中。是智",
    "X09n0245_008:0634c07": "慧因緣。身業隨行。佛現舌相陰藏相者。有人疑佛身",
    "X09n0245_008:0634c08": "二相。而是人應得道。疑故不得。以是故現二相。出舌",
    "X09n0245_008:0634c09": "覆面。舌雖大。還入口中。而亦無妨。見者疑斷。有人見",
    "X09n0245_008:0634c10": "出舌相。若生輕慢心。出舌如小兒相。見還入口說法",
    "X09n0245_008:0634c11": "無妨。便起恭敬。歎未曾有。有人疑佛陰藏不現。爾時",
    "X09n0245_008:0634c12": "世尊化作寶象寶馬。指示之言。陰藏相不現正如是。",
    "X09n0245_008:0634c13": "有人言。佛出陰藏相。但示一人。斷其疑故。論議師輩",
    "X09n0245_008:0634c14": "言。佛大慈悲心。若有人見佛陰藏相。能集善根。阿耨",
    "X09n0245_008:0634c15": "多羅三藐三菩提心。及能大歡喜信敬心生者。皆令",
    "X09n0245_008:0634c16": "得見斷其疑心。除是皆不得見。佛以大悲。為度眾生",
    "X09n0245_008:0634c17": "故。從三種覆生。暫現如電光。是眾生妄見已。信佛有",
    "X09n0245_008:0634c18": "大悲心。實於我法。不取不著。如是等因緣故現二相。",
    "X09n0245_008:0634c19": "非戲。非無羞。佛苦切語諸比丘汝狂愚人者。苦切語",
    "X09n0245_008:0634c20": "有二種。一者垢心瞋罵。二者憐愍眾生。欲教化故。離",
    "X09n0245_008:0634c21": "欲人。無有垢心瞋罵。何況佛。佛憐愍教化故。有苦切",
    "X09n0245_008:0634c22": "語。有眾生輭語善教不入道撿。要須苦切麤教乃得",
    "X09n0245_008:0634c23": "入法。如良馬見鞭影便去。鈍驢得痛手乃行。亦如有",
    "X09n0245_008:0634c24": "瘡得輭藥唾吮便差。有瘡刀破出其惡害塗以惡藥",
    "X09n0245_008:0635a01": "乃愈者。復次。佛若言狂愚人。是輭語實語。所以者何。",
    "X09n0245_008:0635a02": "三毒發故。名為狂愚。云云。有人得苦切語。便歡喜言",
    "X09n0245_008:0635a03": "親愛我。云云。注前三下。論云。問初說身無失口無失",
    "X09n0245_008:0635a04": "念無失。今復說身口意業隨智慧行。義有何差別。答",
    "X09n0245_008:0635a05": "曰。先三種無失不說因緣。今說因緣隨智慧行故不",
    "X09n0245_008:0635a06": "失。若先不籌量。而起身口意業。則有失。佛先以智慧",
    "X09n0245_008:0635a07": "起身口意業。故無失。復次。成就三種淨業三種寂靜",
    "X09n0245_008:0635a08": "業三不護業。有人疑言。佛何因緣。成就如是業。以是",
    "X09n0245_008:0635a09": "故。佛言。我一切身口意業。先以智慧。然後隨智慧行。",
    "X09n0245_008:0635a10": "疏十六七八中。(兼注)論云。此三種智慧。於三世通達無",
    "X09n0245_008:0635a11": "礙故。三業隨智慧行。(將此義釋前文)問曰。過去諸法。已滅已",
    "X09n0245_008:0635a12": "盡。無所復有。未來世諸法。今不來不生。未和合。現在",
    "X09n0245_008:0635a13": "乃至一念中。無住時。云何能知三世通達無礙。答曰。",
    "X09n0245_008:0635a14": "佛說過去未來現在通達無礙。此言豈虗。復次。若無",
    "X09n0245_008:0635a15": "過去未來。但有現在一念頃佛亦不得成就無量功",
    "X09n0245_008:0635a16": "德如十種智具十力。是故亦不得一心有十智。若爾",
    "X09n0245_008:0635a17": "者。佛亦不得具足十方。以是因緣故。知有過去未來。",
    "X09n0245_008:0635a18": "問云。若過去未來現在皆有者。何等是無。佛說四諦。",
    "X09n0245_008:0635a19": "苦諦觀無常等相。無常名生滅敗壞不可得。若過去",
    "X09n0245_008:0635a20": "法今實有。不名為無敗壞不可得。注問若三下。論云。",
    "X09n0245_008:0635a21": "復次。若過去未來現在皆有者。便墮常。何以故。是法",
    "X09n0245_008:0635a22": "在未來世中。定有轉來現在。從現在轉入過去。如人",
    "X09n0245_008:0635a23": "從一房入一房。不名失人。答曰。若不失有何咎。問曰。",
    "X09n0245_008:0635a24": "若無無常。無罪。無福。無生。無死。無縛。無解。罪名殺等",
    "X09n0245_008:0635b01": "十不善道。若無無常。無殺等罪。如分別邪見中說。力",
    "X09n0245_008:0635b02": "在身七分中過。無所惱害。福名不殺等十善道。無常",
    "X09n0245_008:0635b03": "名分別生死。若無無常。亦無生死。亦無縛亦無解。如",
    "X09n0245_008:0635b04": "是等無量過咎。答曰。諸法三世。各各有相。過去法有",
    "X09n0245_008:0635b05": "過去相。未來法有未來相。現在法有現在相。若過去",
    "X09n0245_008:0635b06": "未來有現在相者。應有是難。而今過去未來現在。各",
    "X09n0245_008:0635b07": "自在相。注又若無過下。論云。復次。若實無過去來。亦",
    "X09n0245_008:0635b08": "無出家律儀。所以者何。若現在惡心中住。過去復無",
    "X09n0245_008:0635b09": "我。是為非比丘。又賢聖人。心在世俗中。是時應當是",
    "X09n0245_008:0635b10": "凡夫。無過去未來現在道故。如是亦無五逆等諸罪。",
    "X09n0245_008:0635b11": "是凡夫無過去業諸罪。所以者何。是五逆罪業已過",
    "X09n0245_008:0635b12": "去。及死時入地獄。是五逆罪未來。無業故無報。現在",
    "X09n0245_008:0635b13": "身不為逆罪。若無過去則無逆罪。若無逆罪。何有餘",
    "X09n0245_008:0635b14": "罪。福亦如是。若無罪福。是為邪見。與禽獸無異。注又",
    "X09n0245_008:0635b15": "我不下。論云。復次。我不說過去未來如現在相有。我",
    "X09n0245_008:0635b16": "說。過去雖滅。可生憶想。能生心心數法。如昨日火滅",
    "X09n0245_008:0635b17": "今日可生想憶念。不可以憶想念故火便有。若見積",
    "X09n0245_008:0635b18": "薪。知當然火。眾生心想念明日火。如過去火。不可以",
    "X09n0245_008:0635b19": "今心念火火便有。未來世事亦如是。現在心雖一念",
    "X09n0245_008:0635b20": "時不住。相續生故。能知諸法。內以現在意為因。外以",
    "X09n0245_008:0635b21": "諸法為緣。是因緣中。生意識。用意識自在。知過去未",
    "X09n0245_008:0635b22": "來現在法。但不自知現在心心數法。餘者悉知。問曰",
    "X09n0245_008:0635b23": "般若波羅蜜如相品中。三世一相。所謂無相。云何言",
    "X09n0245_008:0635b24": "佛智慧知三世。通達無礙。答曰。諸佛有二種說法。先",
    "X09n0245_008:0635c01": "分別諸法。後說畢竟空。若說三世諸法通達無礙。是",
    "X09n0245_008:0635c02": "分別說。若說三世一相無相。是說畢竟空。復次非一",
    "X09n0245_008:0635c03": "切智人。於一切智人。於三世中。智慧有礙。乃至觀世",
    "X09n0245_008:0635c04": "音文殊師利彌勒舍利弗等諸賢聖。於三世中。智慧",
    "X09n0245_008:0635c05": "皆有礙。以是因緣故。說佛智慧於三世中通達無礙。",
    "X09n0245_008:0635c06": "不為空事故說。",
    "X09n0245_008:0635c07": "疏問無見頂下。此是以義用論。非論本文。論中因破",
    "X09n0245_008:0635c08": "小乘宗。別說十八不共法。云無見頂相。足下柔輭。眾",
    "X09n0245_008:0635c09": "生遇即時得樂。又說得神通。轉眾生心。如入城時。現",
    "X09n0245_008:0635c10": "神變力等故。論中破云。如是十八不共。非三藏中說。",
    "X09n0245_008:0635c11": "(三藏即小乘教也。意云佛說小乘時。不作是說也)亦諸餘經所不說。以有人",
    "X09n0245_008:0635c12": "求索是法故。諸聲聞論議師輩。處處撰集。讚佛功德。",
    "X09n0245_008:0635c13": "如言無失慧無減念不失。皆於摩訶衍十八不共法",
    "X09n0245_008:0635c14": "中。所以作論議。雖有無見頂足下柔輭。如是甚多。不",
    "X09n0245_008:0635c15": "應在十八不共法中。不共法皆以智慧為義。佛身力",
    "X09n0245_008:0635c16": "如十萬白香象力。及神通力等皆不說。以是故。當知",
    "X09n0245_008:0635c17": "十八不共法中。但說智慧功德等。不說自然果報法。",
    "X09n0245_008:0635c18": "復次。是十八不共法。阿毗曇。分別五陰攝。身口無失",
    "X09n0245_008:0635c19": "身口隨智慧行。是色陰攝。無量異想。是想陰攝。無不",
    "X09n0245_008:0635c20": "定心。是識陰攝。餘者行陰攝。皆在四禪中。佛四禪中。",
    "X09n0245_008:0635c21": "得道能涅槃故。有人言。四色不共法。色界欲界中攝。",
    "X09n0245_008:0635c22": "餘九地中攝。皆是善。皆是無漏法。四色法二緣生。因",
    "X09n0245_008:0635c23": "緣增上緣。餘殘四緣生。四無緣。十四有緣。四隨心行",
    "X09n0245_008:0635c24": "不與心相應。十三與心相應亦隨心行。一不與相應",
    "X09n0245_008:0636a01": "亦不隨心行。如是等種種。阿毗曇分別說。初如是分",
    "X09n0245_008:0636a02": "別。入般若波羅蜜諸法實相中。盡皆一相。所謂無相。",
    "X09n0245_008:0636a03": "入佛心中。皆一寂滅相。",
    "X09n0245_008:0636a05": "圓覺經大疏釋義鈔卷第八(之上)"
}