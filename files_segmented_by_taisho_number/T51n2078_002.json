{
    "T51n2078_002:0718c18": "傳法正宗記卷第二",
    "T51n2078_002:0718c20": "宋藤州東山沙門釋契嵩編修",
    "T51n2078_002:0718c21": "天竺第一祖摩訶迦葉尊者傳",
    "T51n2078_002:0718c22": "天竺第二祖阿難尊者傳",
    "T51n2078_002:0718c23": "天竺第三祖商那和修尊者傳",
    "T51n2078_002:0718c24": "天竺第四祖優波毱多尊者傳",
    "T51n2078_002:0718c25": "天竺第五祖提多迦尊者傳",
    "T51n2078_002:0718c26": "天竺第六祖彌遮迦尊者傳",
    "T51n2078_002:0718c27": "天竺第七祖婆須蜜尊者傳",
    "T51n2078_002:0718c28": "天竺第八祖佛陀難提尊者傳",
    "T51n2078_002:0718c29": "天竺第九祖伏馱蜜多尊者傳",
    "T51n2078_002:0719a01": "天竺第十祖脇尊者傳",
    "T51n2078_002:0719a02": "天竺第十一祖富那夜奢尊者傳",
    "T51n2078_002:0719a03": "天竺第一祖摩訶迦葉尊者傳",
    "T51n2078_002:0719a04": "摩訶迦葉尊者。摩竭陀國人也。姓婆羅門。其",
    "T51n2078_002:0719a05": "父號飲澤。母號香志。始生姿質美茂。其體",
    "T51n2078_002:0719a06": "金色。而照曜甚遠。相者曰。是子夙德清勝。法",
    "T51n2078_002:0719a07": "當出家。父母憂之。乃相與謀曰。必美婦可縻",
    "T51n2078_002:0719a08": "其心。稍長苦為擇娶。而尊者辭。不得已乃紿",
    "T51n2078_002:0719a09": "之曰。非得女金色如我。不可為偶。父母乃以",
    "T51n2078_002:0719a10": "婆羅門計鑄金人。輦行其國。因觀者求之。果",
    "T51n2078_002:0719a11": "得金色女如迦葉者。遂以室之。先是毘婆尸",
    "T51n2078_002:0719a12": "佛滅後。眾以其舍利建塔。塔之像其面。金色",
    "T51n2078_002:0719a13": "缺壞。是時迦葉方為鍛金師。會有貧女。持",
    "T51n2078_002:0719a14": "一金錢。求治為簿。欲往補之。迦葉聞且樂",
    "T51n2078_002:0719a15": "為補已因相與願。世世為無姻夫妻。以是報",
    "T51n2078_002:0719a16": "九十一劫體皆金色。後生梵天。天之壽盡乃",
    "T51n2078_002:0719a17": "出此婆羅門富家。及是夫婦而其體復然。故",
    "T51n2078_002:0719a18": "初名迦葉波。此曰飲光。蓋取其金色之義也",
    "T51n2078_002:0719a19": "(記內翻梵語義類通華言者如此。迦葉波之類多有。或國本前錄已傳。不敢輒以梵學較之也)然皆",
    "T51n2078_002:0719a20": "清淨。雖偶未甞有男女意。終亦懇求出家。其",
    "T51n2078_002:0719a21": "父母從之。即為沙門。入山以杜多行自修。會",
    "T51n2078_002:0719a22": "空中有告者。曰佛已出。世請往師。之尊者即",
    "T51n2078_002:0719a23": "趨於竹林精舍。致禮勤敬。如來乃分座命之",
    "T51n2078_002:0719a24": "坐。而大眾皆驚。謂其何以與此。如來知之。",
    "T51n2078_002:0719a25": "乃說其夙緣以斷群疑。尋為之說法。而尊",
    "T51n2078_002:0719a26": "者即座成道。然其積修勝德。而智慧高遠。故",
    "T51n2078_002:0719a27": "如來甞曰。我今所有大慈大悲四禪三昧無",
    "T51n2078_002:0719a28": "量功德以自莊嚴。而迦葉比丘亦復如是。一",
    "T51n2078_002:0719a29": "朝乃以正法付之。囑其相傳。無令斷絕。復",
    "T51n2078_002:0719b01": "授金縷袈裟。命之轉付彌勒。及如來般大涅",
    "T51n2078_002:0719b02": "槃。而尊者方在耆闍崛山。是時地震光明照",
    "T51n2078_002:0719b03": "曜。即以天眼知之乃謂眾曰。佛涅槃矣嗟乎。",
    "T51n2078_002:0719b04": "正法眼滅世間空虛。與其徒即趨于拘尸那",
    "T51n2078_002:0719b05": "城。既至乎雙樹之間。而如來既化已內於",
    "T51n2078_002:0719b06": "金棺。尊者大慟。遂感如來足出於棺以慰其",
    "T51n2078_002:0719b07": "哀慕。尋致栴檀白[疊*毛]。以資其闍維。既而尊者",
    "T51n2078_002:0719b08": "謂。金剛舍利宜與人天為其福田。吾等比丘",
    "T51n2078_002:0719b09": "當務結集以惠來世為其大明。即以神通自",
    "T51n2078_002:0719b10": "昇須彌之頂。而說偈曰。如來弟子且莫涅槃。",
    "T51n2078_002:0719b11": "得神通者當赴結集。遂擊金鍾。其偈因鍾",
    "T51n2078_002:0719b12": "聲而普聞。故五百應真(或云一千)皆會於畢鉢羅巖。",
    "T51n2078_002:0719b13": "唯阿難以漏未盡。不得即預。宿戶外終夕思",
    "T51n2078_002:0719b14": "之。及曉乃得正證。遂以之叩戶相告。尊者曰。",
    "T51n2078_002:0719b15": "若然汝可以神通自戶鑰中入。阿難如其言",
    "T51n2078_002:0719b16": "而至。是時僉議。三藏者宜何為先。尊者曰。",
    "T51n2078_002:0719b17": "乃宜先修多羅。因謂諸聖曰。此阿難比丘。總",
    "T51n2078_002:0719b18": "持第一。而常侍如來。其所聞法如水傳器。無",
    "T51n2078_002:0719b19": "有遺餘。宜命以集修多羅藏。次命優波離以",
    "T51n2078_002:0719b20": "集毘尼藏。復命阿難集阿毘曇達磨藏(他部或云命迦",
    "T51n2078_002:0719b21": "旃延)已而尊者即入願智三昧。觀其所集。果無",
    "T51n2078_002:0719b22": "謬者。然尊者處世方四十五年。終以結集既",
    "T51n2078_002:0719b23": "畢。而說法度人亦無量矣。念自衰老。宜入定",
    "T51n2078_002:0719b24": "於雞足山以待彌勒。故命阿難曰。昔如來將",
    "T51n2078_002:0719b25": "般涅槃。預以正法眼付囑于我。我將隱矣。此",
    "T51n2078_002:0719b26": "復付汝。汝善傳持。無使斷絕。乃說偈曰。",
    "T51n2078_002:0719b27": "　法法本來法　　無法無非法",
    "T51n2078_002:0719b28": "　何於一法中　　有法有非法",
    "T51n2078_002:0719b29": "阿難於是作禮奉命。復念。如來舍利皆在諸",
    "T51n2078_002:0719c01": "天。欲往辭之。遽陵虛遍至塔廟。禮已而還。復",
    "T51n2078_002:0719c02": "以夙約必別於阿闍世王。及至其門會王方",
    "T51n2078_002:0719c03": "寢。因謂閽者曰摩訶迦葉將入定於雞足山。",
    "T51n2078_002:0719c04": "故來相別。王起奏之。遂以此周孝王之世。窅",
    "T51n2078_002:0719c05": "然入其山席草而坐。自念。今我被糞掃服。持",
    "T51n2078_002:0719c06": "佛僧伽梨。必經五十七俱胝。六十百千歲。至",
    "T51n2078_002:0719c07": "于彌勒出世。終不致壞。乃語山曰若阿闍世",
    "T51n2078_002:0719c08": "王與阿難偕來。汝當為開去已復合。於是寂",
    "T51n2078_002:0719c09": "然乃入滅盡定。是時大地為之動。而阿闍世",
    "T51n2078_002:0719c10": "王亦夢。其殿梁忽折。及覺而司門者果以尊",
    "T51n2078_002:0719c11": "者之語奏。王聞泣下。為之歎息。即詣竹林精",
    "T51n2078_002:0719c12": "舍。拜阿難命之同往逮至雞足。而其山果闢。",
    "T51n2078_002:0719c13": "尊者定體而儼在其間。王且哀且禮。命香薪",
    "T51n2078_002:0719c14": "欲為焚之。阿難謂王曰。未可燔也。此大迦葉",
    "T51n2078_002:0719c15": "方以禪定持身。而俟彌勒下生。授佛僧伽梨",
    "T51n2078_002:0719c16": "乃般涅槃。王聞此而敬之益勤。及王與阿難",
    "T51n2078_002:0719c17": "引去。而其山合如故。",
    "T51n2078_002:0719c18": "天竺第二祖阿難尊者傳",
    "T51n2078_002:0719c19": "阿難尊者。王舍城人也。姓剎帝利。斛飯王子。",
    "T51n2078_002:0719c20": "而釋迦如來之從弟也。始名阿難陀。此云慶",
    "T51n2078_002:0719c21": "喜。亦云歡喜。蓋當如來成道之夕。而尊者乃",
    "T51n2078_002:0719c22": "生。王之家大慶且喜。以故名之。然有奇相。而",
    "T51n2078_002:0719c23": "聰明叡智。不比凡者。少時聞如來出世。乃用",
    "T51n2078_002:0719c24": "世幻自感。以如來初從釋氏而出家成大聖",
    "T51n2078_002:0719c25": "道。因往求為其弟子。如來許為之說法。遂成",
    "T51n2078_002:0719c26": "須陀洹果。方如來欲人參侍。而尊者獨為大",
    "T51n2078_002:0719c27": "眾所推其智慧善巧。而知時所宜。頗合聖意。",
    "T51n2078_002:0719c28": "然其往世。於佛有大功德。故所聞法皆能記",
    "T51n2078_002:0719c29": "之。若水傳器而無有失者。故如來甞稱其總",
    "T51n2078_002:0720a01": "持第一。及如來垂般涅槃。而尊者方在娑羅",
    "T51n2078_002:0720a02": "林外。為魔所亂。如來即勅文殊師利。將呪往",
    "T51n2078_002:0720a03": "解。尊者因與文殊偕還。而禮覲如來。如來化",
    "T51n2078_002:0720a04": "已。大迦葉會諸羅漢於畢鉢羅巖。結集法藏。",
    "T51n2078_002:0720a05": "獨以尊者大智多聞而常侍如來其聞法最",
    "T51n2078_002:0720a06": "詳。乃白眾請之。以集修多羅阿毘曇達磨藏。",
    "T51n2078_002:0720a07": "尊者領命。遂說偈曰。",
    "T51n2078_002:0720a08": "　比丘諸眷屬　　離佛不莊嚴",
    "T51n2078_002:0720a09": "　猶如虛空中　　眾星之無月",
    "T51n2078_002:0720a10": "尋作禮大眾。乃升法座而曰。如是我聞一時",
    "T51n2078_002:0720a11": "佛在某處說某經教。乃至天人等信受奉行。",
    "T51n2078_002:0720a12": "是時大迦葉復問眾曰。阿難所言其錯謬乎。",
    "T51n2078_002:0720a13": "皆曰。無異世尊之所說者也。乃大迦葉將入",
    "T51n2078_002:0720a14": "定於雞足山。乃以如來所授正法眼付之。尊",
    "T51n2078_002:0720a15": "者使其傳之勿絕。自是以法遊化諸方。一日",
    "T51n2078_002:0720a16": "尊者至一竹林之間。初聞比丘有誤誦偈曰。",
    "T51n2078_002:0720a17": "若人生百歲。不見水老鶴。不如生一日。而得",
    "T51n2078_002:0720a18": "覩見之。尊者因之歎息曰。如來乃世正法之",
    "T51n2078_002:0720a19": "眼何速寂滅。使此群生失所依止。而迷謬聖",
    "T51n2078_002:0720a20": "教。乃語其人曰。是非佛意。不可依之。汝應聽",
    "T51n2078_002:0720a21": "我演正偈云。若人生百歲。不解生滅法。不如",
    "T51n2078_002:0720a22": "生一日。而得解了之。是比丘乃以聞其師。師",
    "T51n2078_002:0720a23": "反謂阿難衰老。其言謬妄。豈宜信乎。汝可如",
    "T51n2078_002:0720a24": "前誦之。尊者他日復聞誦其前偈。問其何以",
    "T51n2078_002:0720a25": "然。而不從所教。是比丘者遂說其師之意。尊",
    "T51n2078_002:0720a26": "者以其不重自語。而益感之。因入三昧。欲求",
    "T51n2078_002:0720a27": "尊聖為之證者。然終不能得。於是念之。佛與",
    "T51n2078_002:0720a28": "眾聖皆已涅槃。必何從而明之。當是時也地",
    "T51n2078_002:0720a29": "為之動。少頃光明遽發。俄然有一聖宿大士",
    "T51n2078_002:0720b01": "示現。為其說偈。而證之曰。",
    "T51n2078_002:0720b02": "　彼者諷念偈　　實非諸佛語",
    "T51n2078_002:0720b03": "　今遇歡喜尊　　而可依了之",
    "T51n2078_002:0720b04": "彼師弟子視大士神奇。乃稟其言。即誦尊者",
    "T51n2078_002:0720b05": "所說。遂以之得第二果。尊者既得見證。而益",
    "T51n2078_002:0720b06": "自警。謂身危脆猶若聚沫。況其衰老何堪久",
    "T51n2078_002:0720b07": "乎。欲趣泥洹。復以阿闍世王嘗慨不見如來",
    "T51n2078_002:0720b08": "迦葉二尊聖所般涅槃。因約阿難。若當寂滅。",
    "T51n2078_002:0720b09": "願示其期。而尊者故往告之。及王之門。而閽",
    "T51n2078_002:0720b10": "者詞之。以王方寢。不敢以聞。然王於其夢。適",
    "T51n2078_002:0720b11": "見一蓋七寶飾之。千萬億眾繞而瞻之。俄有",
    "T51n2078_002:0720b12": "風雨暴至。遂吹折其柄。寶皆委地。王驚。及寤",
    "T51n2078_002:0720b13": "會閽者以阿難事奏。王聞之遂失聲號慟。哀",
    "T51n2078_002:0720b14": "感天地即詣毘舍離城。方見尊者坐恒河中",
    "T51n2078_002:0720b15": "流。王遽禮之。而說偈曰。",
    "T51n2078_002:0720b16": "　稽首三界尊　　棄我而至此",
    "T51n2078_002:0720b17": "　暫憑悲願力　　且莫般涅槃",
    "T51n2078_002:0720b18": "是時毘舍離王亦在河側。復說偈曰。",
    "T51n2078_002:0720b19": "　尊者一何速　　而歸寂滅場",
    "T51n2078_002:0720b20": "　願住須臾間　　而受於供養",
    "T51n2078_002:0720b21": "尊者見二國王皆來勸請。亦說偈曰。",
    "T51n2078_002:0720b22": "　二王善嚴住　　勿為苦悲戀",
    "T51n2078_002:0720b23": "　涅槃當我淨　　而無諸有故",
    "T51n2078_002:0720b24": "尊者於是乃自念曰。我若偏住一國而滅度",
    "T51n2078_002:0720b25": "之。諸國必諍。非其當也。此應以平等而度諸",
    "T51n2078_002:0720b26": "有情。遂即恒河之中流而欲涅槃。其時大地",
    "T51n2078_002:0720b27": "六種皆震。先有五百仙人棲於雪山。及是",
    "T51n2078_002:0720b28": "相與乘空而來禮尊者足曰。今我等定於長",
    "T51n2078_002:0720b29": "老當證佛法。願乘見度。尊者默而許之。即變",
    "T51n2078_002:0720c01": "殑伽河悉為金地。遂為之說大法要。尊者又",
    "T51n2078_002:0720c02": "念。先時。所度弟子。宜當來集。須臾五百羅",
    "T51n2078_002:0720c03": "漢。自空而下。為其出家受戒仙者尋皆得四",
    "T51n2078_002:0720c04": "果。然其仙眾之中有二羅漢。一曰商那和修。",
    "T51n2078_002:0720c05": "一曰末田底迦(亦云未田地)尊者知其皆大法器。而",
    "T51n2078_002:0720c06": "命之曰。昔如來以正法眼付大迦葉。迦葉入",
    "T51n2078_002:0720c07": "定。而付於我。我今將滅。用傳汝等。汝受吾",
    "T51n2078_002:0720c08": "教。當聽偈言。",
    "T51n2078_002:0720c09": "　本來付有法　　付了言無法",
    "T51n2078_002:0720c10": "　各各須自悟　　悟了無無法",
    "T51n2078_002:0720c11": "復謂商那和修曰。汝善行化。而護持正法無",
    "T51n2078_002:0720c12": "令斷絕。謂末田底迦曰。昔佛記云。滅度五百",
    "T51n2078_002:0720c13": "歲中。當汝於罽賓國敷宣大法。後宜往之。以",
    "T51n2078_002:0720c14": "興教化。已而尊者超身虛空作一十八變。入",
    "T51n2078_002:0720c15": "風輪奮迅三昧。乃分身四分。一惠忉利天。一",
    "T51n2078_002:0720c16": "惠娑竭羅龍宮。一惠阿闍世王。一惠毘舍離",
    "T51n2078_002:0720c17": "王。得者各建寶塔而供養之。是時當此周夷",
    "T51n2078_002:0720c18": "王之世也。",
    "T51n2078_002:0720c19": "天竺第三祖商那和修尊者傳",
    "T51n2078_002:0720c20": "商那和修尊者。摩突羅國人也。亦曰舍那婆",
    "T51n2078_002:0720c21": "斯。姓毘舍多。其父號林勝。母號嬌奢耶。處胎",
    "T51n2078_002:0720c22": "凡六載始生。而身自有衣。隨體而長。梵曰商",
    "T51n2078_002:0720c23": "諾迦猶。此曰自然服者。始西域有瑞草。常產",
    "T51n2078_002:0720c24": "於勝地。遇得道聖人出世。其草則化為九枝",
    "T51n2078_002:0720c25": "以應之。及尊者之生而化草果然。初事雪山",
    "T51n2078_002:0720c26": "仙者。會其仙師從阿難求度。而尊者皆預其",
    "T51n2078_002:0720c27": "出家。尋成道為阿羅漢。至是其胎衣遂變為",
    "T51n2078_002:0720c28": "九條法服。先是如來行化甞至摩突羅國。見",
    "T51n2078_002:0720c29": "一茂林顧謂阿難曰。此林其地名優留茶。吾",
    "T51n2078_002:0721a01": "滅度後近百年。當有比丘商那和修。於此說",
    "T51n2078_002:0721a02": "法度人。阿難滅後。而尊者以其法遊化至是。",
    "T51n2078_002:0721a03": "欲圖居之。會有二火龍。偕占其地。遂暴作",
    "T51n2078_002:0721a04": "風雨以張其威。尊者乃入慈三昧以降之。因",
    "T51n2078_002:0721a05": "謂龍曰。佛昔記此。當為伽藍。汝宜見捨。龍以",
    "T51n2078_002:0721a06": "佛記故喜捨之。尊者遂以立精舍。而說法廣",
    "T51n2078_002:0721a07": "度人天。果符佛語。久之尊者念欲付法。因入",
    "T51n2078_002:0721a08": "三昧觀佛所記聖士為其後者必在何國。出",
    "T51n2078_002:0721a09": "定乃以神通獨之吒利國。訪其長者首陀善",
    "T51n2078_002:0721a10": "意之舍。善意相見禮已。乃問其所以來。尊者",
    "T51n2078_002:0721a11": "曰。我生子然故來命侶。善意曰。我嗜世樂",
    "T51n2078_002:0721a12": "不暇相從。俟有子當以奉法。尊者即稱善去",
    "T51n2078_002:0721a13": "之。其後善意果有子。一曰優波吉羅。二曰優",
    "T51n2078_002:0721a14": "波焰摩及育。其三者曰優波毱多尊者。知必",
    "T51n2078_002:0721a15": "法器。復詣善意而謂之曰。此第三子者優波",
    "T51n2078_002:0721a16": "毱多。適合佛記。當襲我傳法。汝宜捨之。善意",
    "T51n2078_002:0721a17": "以佛記故不敢見拒。於是毱多即從其出家。",
    "T51n2078_002:0721a18": "尊者因問之曰。汝年幾耶。曰我年十七。又曰。",
    "T51n2078_002:0721a19": "汝身十七。性十七耶。毱多乃曰。師髮已白。為",
    "T51n2078_002:0721a20": "髮白耶。而心白耶尊者曰。我但髮白。非心",
    "T51n2078_002:0721a21": "白也。毱多因曰。我年十七。性非十七耳。尊者",
    "T51n2078_002:0721a22": "益器異之。及其得戒成道。乃命之曰。昔如來",
    "T51n2078_002:0721a23": "以大法眼付囑大迦葉。迦葉入定而付我大",
    "T51n2078_002:0721a24": "師慶喜。以至於我。我今以授於汝。汝善傳之。",
    "T51n2078_002:0721a25": "勿使其絕。聽吾偈曰。",
    "T51n2078_002:0721a26": "　非法亦非心　　無心亦無法",
    "T51n2078_002:0721a27": "　說是心法時　　是法非心法",
    "T51n2078_002:0721a28": "已而尊者往隱於罽賓之象白山。欲以禪寂。",
    "T51n2078_002:0721a29": "自居未幾。會於定中乃見毱多五百弟子慢",
    "T51n2078_002:0721b01": "而不恭。遂往正之。既至會毱多不在。即坐其",
    "T51n2078_002:0721b02": "座。毱多之徒不測其何人。皆憤然不伏。遂馳",
    "T51n2078_002:0721b03": "報毱多。毱多還見其師遽禮之。而其徒慢意",
    "T51n2078_002:0721b04": "尚爾。尊者乃以右手上指。即有香乳自空而",
    "T51n2078_002:0721b05": "注。遂問毱多曰。汝識之乎。曰不測。毱多即入",
    "T51n2078_002:0721b06": "三昧觀之。亦不能曉。乃請之曰。是瑞事果何",
    "T51n2078_002:0721b07": "三昧耶。尊者曰。是謂龍奮迅三昧。如是五",
    "T51n2078_002:0721b08": "百三昧而汝皆未之知。復謂毱多曰。如來三",
    "T51n2078_002:0721b09": "昧辟支不識。辟支三昧羅漢不識。吾師阿難",
    "T51n2078_002:0721b10": "三昧而我不識。今我三昧汝豈識乎。是三昧",
    "T51n2078_002:0721b11": "者。心不生滅。住大慈力。遞相恭敬。其至此者",
    "T51n2078_002:0721b12": "乃可識之。而毱多弟子既見其神奇。皆伏而",
    "T51n2078_002:0721b13": "悔謝。和修復為說偈。而教之曰。",
    "T51n2078_002:0721b14": "　通達非彼此　　至聖無長短",
    "T51n2078_002:0721b15": "　汝除輕慢意　　疾得阿羅漢",
    "T51n2078_002:0721b16": "毱多諸徒。以是皆得證四果。尊者尋超身虛",
    "T51n2078_002:0721b17": "空。作一十八變。以三昧火而自焚。是時也當",
    "T51n2078_002:0721b18": "此周宣王之世也。毱多乃以其舍利。建寶塔",
    "T51n2078_002:0721b19": "於迦羅山勝處。與人天共其供養。",
    "T51n2078_002:0721b20": "天竺第四祖優波毱多尊者傳",
    "T51n2078_002:0721b21": "優波毱多尊者。吒利國人也。亦曰優波崛多。",
    "T51n2078_002:0721b22": "亦曰鄔波毱多。姓首陀氏。父曰善意。年始十",
    "T51n2078_002:0721b23": "七。會尊者商那和修。至其舍化導。因從之出",
    "T51n2078_002:0721b24": "家。至二十乃證道成阿羅漢。遂廣遊化。初至",
    "T51n2078_002:0721b25": "摩突羅國說法。其眾翕然大集。而所聞者皆",
    "T51n2078_002:0721b26": "得證道。方尊者說法之時。諸天雨華地祗皆",
    "T51n2078_002:0721b27": "現。雖魔宮亦為之動。而波旬憂之。遂來作難。",
    "T51n2078_002:0721b28": "以其魔力屢化花與玉女。欲亂其聽法者。尊",
    "T51n2078_002:0721b29": "者即入三昧。察其所以。魔乘其在定。持瓔珞",
    "T51n2078_002:0721c01": "輒縻其頸。尊者定起。知魔所為。乃取人狗蛇",
    "T51n2078_002:0721c02": "三者之屍化為花鬘。命波旬以軟語慰之曰。",
    "T51n2078_002:0721c03": "汝與我瓔珞甚為珍惠。吾有花鬘以相奉酬。",
    "T51n2078_002:0721c04": "魔大喜。乃引頸受之。即復為三者。腐屍臭",
    "T51n2078_002:0721c05": "穢。魔甚惡之詞於尊者曰。何用屍而相加乎。",
    "T51n2078_002:0721c06": "尊者曰。汝以非法之物。欲亂我道眾。吾以是",
    "T51n2078_002:0721c07": "物應汝之意。又何厭乎。魔於是盡自神力而",
    "T51n2078_002:0721c08": "不能去之。即昇六欲天告諸天主。又詣梵王",
    "T51n2078_002:0721c09": "求其解免。天各謂曰。彼十力弟子所作神變。",
    "T51n2078_002:0721c10": "豈我天屬而能去之。波旬曰。其將柰何。梵王",
    "T51n2078_002:0721c11": "曰。汝可歸心尊者。必得除之。乃為說偈。教其",
    "T51n2078_002:0721c12": "回向曰。",
    "T51n2078_002:0721c13": "若因地倒還因地起。離地求起終無其理。波",
    "T51n2078_002:0721c14": "旬稟其言。下天復趨於尊者。禮悔懇至。尊者",
    "T51n2078_002:0721c15": "曰。先聖命我降汝。雖然汝以是遷善乃得事",
    "T51n2078_002:0721c16": "佛。不墮惡趣。魔聞喜之曰。尊者蓋為我致大",
    "T51n2078_002:0721c17": "饒益。願為去此腐屍。曰汝於正法不嬈害否。",
    "T51n2078_002:0721c18": "波旬曰。伏而奉教。不敢爾也。尊者即為釋之。",
    "T51n2078_002:0721c19": "因謂波旬曰。汝嘗覩如來。今可試現示我瞻",
    "T51n2078_002:0721c20": "之。魔曰。現固不憚。願尊者不必致禮。即入林",
    "T51n2078_002:0721c21": "間化為如來。而奇相儼如。與其侍從自林而",
    "T51n2078_002:0721c22": "出。尊者一見。其心忻然。若真覩大聖。不覺體",
    "T51n2078_002:0721c23": "自投地。乃即禮之。魔不勝其禮。戰掉自失。及",
    "T51n2078_002:0721c24": "尊者拜起。不復見適尊儀。波旬自禮足尊",
    "T51n2078_002:0721c25": "者。而說偈曰。",
    "T51n2078_002:0721c26": "　稽首三昧尊　　十力大慈足",
    "T51n2078_002:0721c27": "　我今願迴向　　勿令有劣弱",
    "T51n2078_002:0721c28": "後之四日。波旬大領天眾復來作禮。讚歎而",
    "T51n2078_002:0721c29": "去。然尊者化導。而後聖因其所證者最多。初",
    "T51n2078_002:0722a01": "每度一人則以一籌置於石室。其室縱十八",
    "T51n2078_002:0722a02": "肘廣十二肘。而籌盈之。昔如來嘗記。尊者當",
    "T51n2078_002:0722a03": "為傳法四世之祖。謂其雖無相好而所化度",
    "T51n2078_002:0722a04": "如如來之日無異。至是而大聖之言驗矣。最",
    "T51n2078_002:0722a05": "後乃有長者子。曰香眾。從尊者固求出家。尊",
    "T51n2078_002:0722a06": "者問之曰。汝身出家。心出家耶。香眾曰。我來",
    "T51n2078_002:0722a07": "出家。非為身心。曰不為身心。復誰出家。曰夫",
    "T51n2078_002:0722a08": "出家者無我我故。無我我故即心不生滅。心",
    "T51n2078_002:0722a09": "不生滅即是常道。諸佛亦常。心無形相其體",
    "T51n2078_002:0722a10": "亦然。尊者曰。汝當大悟。心自通達宜依佛",
    "T51n2078_002:0722a11": "法僧紹隆聖種。即為披剃。受具足戒。仍告",
    "T51n2078_002:0722a12": "之曰。汝父嘗夢金日而生。汝以是可名提多",
    "T51n2078_002:0722a13": "迦。尋謂之曰。如來以大法眼藏次第傳受以",
    "T51n2078_002:0722a14": "至於今。今復付汝。聽吾偈曰。",
    "T51n2078_002:0722a15": "　心自本來心　　本心非有法",
    "T51n2078_002:0722a16": "　有法有本心　　非心非本法",
    "T51n2078_002:0722a17": "既而超身太虛。示十八變。復其座跏趺而化。",
    "T51n2078_002:0722a18": "當此周平王之世也。多迦乃以室籌而闍維",
    "T51n2078_002:0722a19": "之。收其舍利建塔供養。",
    "T51n2078_002:0722a20": "評曰。他書列毱多之事甚眾。此何略乎。曰此",
    "T51n2078_002:0722a21": "蓋務其付受之本末耳。夫如來之後。其化導",
    "T51n2078_002:0722a22": "得人。唯毱多尊者最為多矣。然其事迹之繁。",
    "T51n2078_002:0722a23": "吾恐雖竹帛不可勝載。而孰能盡書。若室籌",
    "T51n2078_002:0722a24": "者聊誌其得聖果者耳。未必極其所化。",
    "T51n2078_002:0722a25": "天竺第五祖提多迦尊者傳",
    "T51n2078_002:0722a26": "提多迦尊者。摩伽陀國人也。其姓未詳。初名",
    "T51n2078_002:0722a27": "香眾。少時會毱多尊者盛化於摩突羅國。因",
    "T51n2078_002:0722a28": "從其出家。以應對詣理。毱多器之。則與落髮",
    "T51n2078_002:0722a29": "受具。始尊者生時。其父嘗夢金日自舍而出。",
    "T51n2078_002:0722b01": "灼然照曜天地。復有寶山與日相對。而山之",
    "T51n2078_002:0722b02": "頂流泉四注。至是毱多尊者乃為解之曰。寶",
    "T51n2078_002:0722b03": "山者。吾身也。流泉者。法無盡也。日從屋出",
    "T51n2078_002:0722b04": "者。汝入道之相也。其照曜天地者。汝智慧之",
    "T51n2078_002:0722b05": "發暉也。因易今之名。梵語提多迦。此曰通真",
    "T51n2078_002:0722b06": "量。蓋取其夢之義也。然如來昔嘗記之。及此",
    "T51n2078_002:0722b07": "皆驗。尊者得其師之說。忻然奉命遂禮之。乃",
    "T51n2078_002:0722b08": "以偈讚曰。",
    "T51n2078_002:0722b09": "　巍巍七寶山　　常出智慧泉",
    "T51n2078_002:0722b10": "　迴為真法味　　能度諸有緣",
    "T51n2078_002:0722b11": "毱多尊者亦以偈而答曰。",
    "T51n2078_002:0722b12": "　我法傳於汝　　當現大智慧",
    "T51n2078_002:0722b13": "　金日從屋出　　照曜於天地",
    "T51n2078_002:0722b14": "既而尊者以法自務遊化。尋至中印度。會其",
    "T51n2078_002:0722b15": "國有大仙者八千人。其首曰彌遮迦。聞之遂",
    "T51n2078_002:0722b16": "帥眾詣尊者。而禮之曰。念昔與尊者同生梵",
    "T51n2078_002:0722b17": "天。我遇阿私陀仙。授之仙術。而尊者證果。乃",
    "T51n2078_002:0722b18": "得應真。自是分離已更六劫。尊者曰。仙者所",
    "T51n2078_002:0722b19": "指。誠如其言。然汝之務仙。終何所詣。曰我雖",
    "T51n2078_002:0722b20": "未遇至聖。然私陀尊仙嘗記之曰。却後六劫。",
    "T51n2078_002:0722b21": "當因同學得無漏果。今之相遇豈不然耶。尊",
    "T51n2078_002:0722b22": "者曰。汝既知爾。便可出家。仙法小道。非能致",
    "T51n2078_002:0722b23": "人解脫。吾久於化導。亦欲休之。汝果趣大法。",
    "T51n2078_002:0722b24": "豈宜自遲。遮迦喜其言。即求出家。是時遮迦",
    "T51n2078_002:0722b25": "之眾。見其尊仙如此皆慨之。謂多迦何足師",
    "T51n2078_002:0722b26": "者而從之出家。尊者遂知眾心齟齬。欲其信",
    "T51n2078_002:0722b27": "之。即放光明超步太虛而若履平地。乃以所",
    "T51n2078_002:0722b28": "化寶蓋覆其仙眾。復有香乳自其指端而注。",
    "T51n2078_002:0722b29": "乳間現蓮。蓮間化佛。仙眾視其神變非常。遂",
    "T51n2078_002:0722c01": "率服皆求出家。尊者受之。因謂雖然汝屬宜",
    "T51n2078_002:0722c02": "正念依佛。使僧威儀自然而成不須工為。仙",
    "T51n2078_002:0722c03": "眾如其言。而鬚髮果自除去。袈裟生體。尋得",
    "T51n2078_002:0722c04": "戒皆成四果聖人。尊者尋獨命遮迦曰。昔如",
    "T51n2078_002:0722c05": "來以大法眼密付大迦葉。展轉而至於我。我",
    "T51n2078_002:0722c06": "今付汝汝當傳持勿絕。聽吾偈曰。",
    "T51n2078_002:0722c07": "　通達本心法　　無法無非法",
    "T51n2078_002:0722c08": "　悟了同未悟　　無心亦無法",
    "T51n2078_002:0722c09": "偈已。尊者起身太虛。呈十八變。用火光三昧",
    "T51n2078_002:0722c10": "而自焚之。是時也當此周莊王之世也。彌遮",
    "T51n2078_002:0722c11": "迦與眾收其舍利。建塔於班茶山。而供養之。",
    "T51n2078_002:0722c12": "天竺第六祖彌遮迦尊者傳",
    "T51n2078_002:0722c13": "彌遮迦尊者。中印土人也。未詳姓氏。既與其",
    "T51n2078_002:0722c14": "神仙之眾。皆師提多迦尊者。得度而證聖果。",
    "T51n2078_002:0722c15": "遂以其所得之道。遊化諸方。一日至北天竺",
    "T51n2078_002:0722c16": "國。俄見其城堞之上有瑞雲如金色。乃顧謂",
    "T51n2078_002:0722c17": "左右曰。此大乘氣也。茲城當有至人與吾嗣",
    "T51n2078_002:0722c18": "法。及入其國至市。果有一人。持酒器逆遮迦",
    "T51n2078_002:0722c19": "而問之曰。尊者何方而來。欲往何所。答曰從",
    "T51n2078_002:0722c20": "自心來。欲往無處。又曰。識我手中物否。答",
    "T51n2078_002:0722c21": "曰。此是觸器而負淨者。又曰。尊者其識我否。",
    "T51n2078_002:0722c22": "答曰。我即不識。識即不我。遮迦復謂之曰。汝",
    "T51n2078_002:0722c23": "可自道姓氏。吾則後示本因。其人遂說偈。而",
    "T51n2078_002:0722c24": "答之曰。",
    "T51n2078_002:0722c25": "　我今生此國　　復憶昔時日",
    "T51n2078_002:0722c26": "　本姓頗羅墮　　名字婆須蜜",
    "T51n2078_002:0722c27": "尊者聞之。乃悟其緣。謂婆須蜜曰。吾師提多",
    "T51n2078_002:0722c28": "迦嘗言。如來昔遊北天竺謂阿難曰。此國吾",
    "T51n2078_002:0722c29": "滅後三百餘年。當有聖人。姓頗羅墮。名婆須",
    "T51n2078_002:0723a01": "蜜。出為禪祖當第七世。斯如來記汝。汝應出",
    "T51n2078_002:0723a02": "家。其人遂置器禮於尊者。傍立而言曰。我思",
    "T51n2078_002:0723a03": "往劫。嘗為施者。獻一如來寶座。彼如來記我",
    "T51n2078_002:0723a04": "曰。汝於賢劫當得佛法為第七祖。今之所會",
    "T51n2078_002:0723a05": "乃其緣也。尊者大慈。幸見度脫。尊者即為其",
    "T51n2078_002:0723a06": "剃度。以圓戒德。尋命之曰。我方老邁。將般涅",
    "T51n2078_002:0723a07": "槃。如來正法眼藏今以付汝。汝當傳之無使",
    "T51n2078_002:0723a08": "斷絕。聽吾偈曰。",
    "T51n2078_002:0723a09": "　無心無可得　　說得不名法",
    "T51n2078_002:0723a10": "　若了心非心　　始解心心法",
    "T51n2078_002:0723a11": "偈已。尊者即入師子奮迅三昧。騰身太虛高",
    "T51n2078_002:0723a12": "七多羅樹。却返其座。化火自焚。而天人悲",
    "T51n2078_002:0723a13": "慟。哀感天地。其時當此周襄王之世也。婆須",
    "T51n2078_002:0723a14": "蜜乃收其舍利。以七寶函貯之。建塔寘其上",
    "T51n2078_002:0723a15": "層。而供養之。",
    "T51n2078_002:0723a16": "天竺第七祖婆須蜜尊者傳",
    "T51n2078_002:0723a17": "婆須蜜尊者。北天竺國人也。姓頗羅墮。常衣",
    "T51n2078_002:0723a18": "淨衣持酒器。遊處里巷而吟嘯自若。人頗不",
    "T51n2078_002:0723a19": "測。或謂其狂。及遇彌遮迦尊者。明其夙緣。遂",
    "T51n2078_002:0723a20": "投器即從之出家。尋得付法。及遮迦滅已。乃",
    "T51n2078_002:0723a21": "廣其教化。至迦摩羅國。方大為勝事。遽有一",
    "T51n2078_002:0723a22": "智士。趨其座前自謂。我名佛陀難提。今與尊",
    "T51n2078_002:0723a23": "者論義。須蜜曰。仁者論即不義。義即不論。若",
    "T51n2078_002:0723a24": "擬論義終非義論。難提以其義勝。甘心服之。",
    "T51n2078_002:0723a25": "遂告曰。我願求道。預甘露味。尊者乃與度之。",
    "T51n2078_002:0723a26": "特命四果聖人為其受戒。未幾乃命之曰。如",
    "T51n2078_002:0723a27": "來正法眼藏今以付汝。汝其傳之慎無斷絕。",
    "T51n2078_002:0723a28": "聽吾偈曰。",
    "T51n2078_002:0723a29": "　心同虛空界　　示等虛空法",
    "T51n2078_002:0723b01": "　證得虛空時　　無是無非法",
    "T51n2078_002:0723b02": "已而須蜜超身呈十八變。乃入慈三昧以趣",
    "T51n2078_002:0723b03": "寂定。是時釋梵與諸天眾皆來作禮。而說偈",
    "T51n2078_002:0723b04": "曰。",
    "T51n2078_002:0723b05": "　賢劫聖眾祖　　而當第七位",
    "T51n2078_002:0723b06": "　尊者哀念我　　請為宣佛地",
    "T51n2078_002:0723b07": "須蜜定已七日。以是乃出而示眾曰。我所得",
    "T51n2078_002:0723b08": "法而非有故。若識佛地離有無故。語已復入",
    "T51n2078_002:0723b09": "寂定示涅槃相。天眾聞法皆喜而禮之。遂散",
    "T51n2078_002:0723b10": "其天花。其時當此周定王之世也。難提即其",
    "T51n2078_002:0723b11": "本座建寶塔。以祕其全體。",
    "T51n2078_002:0723b12": "天竺第八祖佛陀難提尊者傳",
    "T51n2078_002:0723b13": "佛陀難提尊者。迦摩羅國人也。姓瞿曇波氏。",
    "T51n2078_002:0723b14": "生時頂有肉髻。光彩外發。性大聰明。文字",
    "T51n2078_002:0723b15": "能一覽悉記。年十四乃慕出家。專以梵行自",
    "T51n2078_002:0723b16": "修。及婆須蜜尊者來其國。難提一旦就之發",
    "T51n2078_002:0723b17": "問。遂伏其勝義。則依之為師。尋得付法。亦",
    "T51n2078_002:0723b18": "領徒廣務遊化。初至提伽國。先是其國有毘",
    "T51n2078_002:0723b19": "舍羅家生一子。號伏馱蜜多。年已五十。而口",
    "T51n2078_002:0723b20": "未嘗言。足未曾履。父母不測其何緣。皆為憂",
    "T51n2078_002:0723b21": "之。或以問其國之習定業者。定者不能決。謂",
    "T51n2078_002:0723b22": "其父母曰。將有大士傳佛心印。非久至此。汝",
    "T51n2078_002:0723b23": "可問之。及尊者入國。過毘舍羅之門。俄見有",
    "T51n2078_002:0723b24": "白光發其舍上。尊者指之謂其眾曰此家當",
    "T51n2078_002:0723b25": "有聖人。口無言說。真大乘器。不行四衢。知所",
    "T51n2078_002:0723b26": "觸穢。是必嗣吾大隆教化。其所度者當有五",
    "T51n2078_002:0723b27": "百成聖果者。又曰。其光上貫者。表其承我而",
    "T51n2078_002:0723b28": "得法。其光下燭者。表其所出得人。然其所",
    "T51n2078_002:0723b29": "出之者。號脇比丘。心大如地。當繼我為第三",
    "T51n2078_002:0723c01": "世也。於是毘舍家主。遂出問其所來。欲須何",
    "T51n2078_002:0723c02": "物。尊者曰。我來求人。非須物也。主曰。我家",
    "T51n2078_002:0723c03": "豈有奇人而可求耶。然唯有一子。不語不行。",
    "T51n2078_002:0723c04": "年已五十。尊者欲之。固亦不悋。難提曰。汝之",
    "T51n2078_002:0723c05": "言者。正吾所求。其父母即持子以與之。及尊",
    "T51n2078_002:0723c06": "者携至精舍。忽自發語。即履七步。合掌說偈。",
    "T51n2078_002:0723c07": "而相問曰。",
    "T51n2078_002:0723c08": "　父母非我親　　誰為最親者",
    "T51n2078_002:0723c09": "　諸佛非我道　　誰為最道者",
    "T51n2078_002:0723c10": "尊者即以偈答之曰。",
    "T51n2078_002:0723c11": "　汝言與心親　　父母非可比",
    "T51n2078_002:0723c12": "　汝行與道合　　諸佛心即是",
    "T51n2078_002:0723c13": "　外求有相佛　　與汝不相似",
    "T51n2078_002:0723c14": "　若識汝本心　　非合亦非離",
    "T51n2078_002:0723c15": "蜜多聞法甚喜。乃慇懃致禮。尊者遂與之出",
    "T51n2078_002:0723c16": "家。召眾賢聖為其受戒。後乃命曰。如來法眼",
    "T51n2078_002:0723c17": "密傳至我。我今以付囑汝。汝其相傳勿令其",
    "T51n2078_002:0723c18": "絕。聽吾偈曰。",
    "T51n2078_002:0723c19": "　虛空無內外　　心法亦如此",
    "T51n2078_002:0723c20": "　若了虛空故　　是達真如理",
    "T51n2078_002:0723c21": "蜜多幸得法偈。即超身太虛。散眾寶花。說偈",
    "T51n2078_002:0723c22": "而讚之曰。",
    "T51n2078_002:0723c23": "　我師禪祖中　　適當為第八",
    "T51n2078_002:0723c24": "　法化眾無量　　悉獲阿羅漢",
    "T51n2078_002:0723c25": "尊者付其法已。遽起本座卓然而立。現大神",
    "T51n2078_002:0723c26": "變。自其腹發異光八道照曜大眾。而被其照",
    "T51n2078_002:0723c27": "者僅五百人。獲第二果。乃般涅槃。其時當此",
    "T51n2078_002:0723c28": "周景王之世也。眾遂即其所建寶塔。以閟其",
    "T51n2078_002:0723c29": "全體。",
    "T51n2078_002:0724a01": "天竺第九祖伏馱蜜多尊者傳",
    "T51n2078_002:0724a02": "伏馱蜜多尊者。提伽國人也。姓毘舍羅氏。蜜",
    "T51n2078_002:0724a03": "多父母既疑其平生。及遇難提尊者說其夙",
    "T51n2078_002:0724a04": "緣曰。此子往世明達。於佛法中欲為大饒益",
    "T51n2078_002:0724a05": "悲濟群生。故嘗自願。若我生處當不為父母",
    "T51n2078_002:0724a06": "恩愛所纏。隨其善緣即得解脫。其口不言者。",
    "T51n2078_002:0724a07": "表道之空寂也。其足不履者。表法無去來也。",
    "T51n2078_002:0724a08": "於是其父母之疑渙然大釋。遂樂以師於難",
    "T51n2078_002:0724a09": "提。得法乃遊化至中印土。先是其國有長者。",
    "T51n2078_002:0724a10": "曰香蓋。香蓋有子。曰難生。難生雖穀食而絕",
    "T51n2078_002:0724a11": "無滓穢。至是香蓋携之來禮尊者。且曰。此子",
    "T51n2078_002:0724a12": "處胎。凡一十六年。及誕頗有奇夢。亦嘗會仙",
    "T51n2078_002:0724a13": "者相曰。此兒非凡器。當遇菩薩見度。適會尊",
    "T51n2078_002:0724a14": "者。蓋其緣也。願以之出家。香蓋遂謂其子曰。",
    "T51n2078_002:0724a15": "汝已出家。無以我在慈而心喜。我返家而生",
    "T51n2078_002:0724a16": "惱。尊者即曰。我今所在豈有彼此。諸漏已盡",
    "T51n2078_002:0724a17": "安得生惱。蜜多以故度之。未幾遂以法付之",
    "T51n2078_002:0724a18": "曰。如來大法眼藏今以付汝。汝其傳之無使",
    "T51n2078_002:0724a19": "斷絕。汝受吾教。聽吾偈曰。",
    "T51n2078_002:0724a20": "　真理本無名　　因名顯真理",
    "T51n2078_002:0724a21": "　受得真實法　　非真亦非偽",
    "T51n2078_002:0724a22": "尊者付其法已。自念久於化導。所化已辦。當",
    "T51n2078_002:0724a23": "以滅盡三昧而自息之。於是遂般涅槃。諸天",
    "T51n2078_002:0724a24": "皆作樂供養。沸涌於虛空。是時也當此周敬",
    "T51n2078_002:0724a25": "王之世也。脇比丘遂以香薪而闍維之。斂其",
    "T51n2078_002:0724a26": "舍利。建寶塔於那爛陀寺。",
    "T51n2078_002:0724a27": "天竺第十祖脇尊者傳",
    "T51n2078_002:0724a28": "脇尊者。中天竺國人也。其姓未詳。本名難",
    "T51n2078_002:0724a29": "生。以其久處胎故也。初尊者將生。而其父香",
    "T51n2078_002:0724b01": "蓋遂夢。一白象背負寶座。座之上寘一明珠。",
    "T51n2078_002:0724b02": "從其門而出至一法會。其光照曜於眾。既而",
    "T51n2078_002:0724b03": "忽然不見。及誕果光燭於室。體有奇香。父異",
    "T51n2078_002:0724b04": "之。成童會伏馱蜜多尊者化於其國。香蓋遂",
    "T51n2078_002:0724b05": "携以詣之。道其所生之異。求與出家。蜜多",
    "T51n2078_002:0724b06": "許之。會七阿羅漢為受具戒。方納戒。乃於",
    "T51n2078_002:0724b07": "壇之上現其瑞相。空中復雨舍利三七粒。然",
    "T51n2078_002:0724b08": "尊者修行精苦未嘗寢寐。雖晝夜而脇不至",
    "T51n2078_002:0724b09": "席。以故得號脇尊者。既預付法。乃遊化他土。",
    "T51n2078_002:0724b10": "尋至花氏國。而憩於樹下。遽以右手指地",
    "T51n2078_002:0724b11": "而謂眾曰。此地變金色。當有聖者入。會少頃",
    "T51n2078_002:0724b12": "其地果為金色。俄有一長者之子。曰富那夜",
    "T51n2078_002:0724b13": "奢。遽至其前合掌而立。脇尊者遂問曰。汝從",
    "T51n2078_002:0724b14": "何來。夜奢曰。我心非往。尊者曰。汝從何住。",
    "T51n2078_002:0724b15": "曰我心非止。尊者曰。汝不定耶。曰諸佛亦然。",
    "T51n2078_002:0724b16": "尊者曰。汝非諸佛。曰諸佛亦非。尊者。因說偈",
    "T51n2078_002:0724b17": "曰。",
    "T51n2078_002:0724b18": "　此地變金色　　預知於聖至",
    "T51n2078_002:0724b19": "　當坐菩提樹　　覺花而成已",
    "T51n2078_002:0724b20": "夜奢亦說偈。而酬之曰。",
    "T51n2078_002:0724b21": "　師坐金色地　　常說真實義",
    "T51n2078_002:0724b22": "　迴光而照我　　令入三摩諦",
    "T51n2078_002:0724b23": "因告之曰。我今願師尊者。幸與出家。脇尊",
    "T51n2078_002:0724b24": "者聽之。即為剃度。命四果聖者與其受戒。",
    "T51n2078_002:0724b25": "後乃命之曰。如來大法眼藏今以付汝。汝",
    "T51n2078_002:0724b26": "其流傳勿令之絕。聽吾偈曰。",
    "T51n2078_002:0724b27": "　真體自然真　　因真說有理",
    "T51n2078_002:0724b28": "　領得真真法　　無行亦無止",
    "T51n2078_002:0724b29": "既付其法。即本座超身太虛而入涅槃。以三",
    "T51n2078_002:0724c01": "昧火而自焚之。其舍利自空而下。不可勝數。",
    "T51n2078_002:0724c02": "眾竟以衣裓接之。是時當此周正定王之世",
    "T51n2078_002:0724c03": "也。其眾尋建塔廟。以祕舍利。而諸天布寶蓋",
    "T51n2078_002:0724c04": "以覆之。",
    "T51n2078_002:0724c05": "天竺第十一祖富那夜奢尊者傳",
    "T51n2078_002:0724c06": "富那夜奢尊者。花氏國人也。姓瞿曇氏。其父",
    "T51n2078_002:0724c07": "曰寶身。號為長者。初寶身有子七人。各有所",
    "T51n2078_002:0724c08": "尚。其一曰富那般多。好學仙術。次二曰富那",
    "T51n2078_002:0724c09": "金子。好常寂靜。次三曰富那月光。好角力相",
    "T51n2078_002:0724c10": "擊。次四曰富那勝童。好惠施念佛。次五曰富",
    "T51n2078_002:0724c11": "那波豆。好殺嗜酒。次六曰富那吉丹。耽於嗜",
    "T51n2078_002:0724c12": "欲。次七即富那夜奢。淡然無所好惡。其心不",
    "T51n2078_002:0724c13": "靜不亂。非凡非聖。嘗曰。若遇大士坐於道場。",
    "T51n2078_002:0724c14": "我則至彼親近隨喜。及脇尊者至其國方興",
    "T51n2078_002:0724c15": "佛事。而尊者遂詣其會。應對響捷。言皆造理。",
    "T51n2078_002:0724c16": "果於脇尊者得正法眼。遂以之遊化。道德所",
    "T51n2078_002:0724c17": "被不啻千萬之眾。然其得聖果者盈五百人。",
    "T51n2078_002:0724c18": "後至波羅柰國。遂有一長者來趨其會。尊者",
    "T51n2078_002:0724c19": "謂其眾曰。汝等識此來者耶。佛昔記云。吾滅",
    "T51n2078_002:0724c20": "後將六百年。當有聖者號馬鳴。出於波羅柰",
    "T51n2078_002:0724c21": "國。說法於花氏城。摧伏異道。度人無量。今其",
    "T51n2078_002:0724c22": "人也。然吾亦夜夢。大海遍溢乎一隅。方欲決",
    "T51n2078_002:0724c23": "之。其水遂沛然流潤諸界。今此來者。蓋其大",
    "T51n2078_002:0724c24": "海者也。將從吾出家以法濟人。其流潤者也。",
    "T51n2078_002:0724c25": "於是馬鳴致禮。前而問曰。我欲識佛。何者即",
    "T51n2078_002:0724c26": "是。尊者曰。汝欲識佛。不識者是。曰佛既不識",
    "T51n2078_002:0724c27": "焉知是乎。尊者曰。既不識佛。焉知不是。曰此",
    "T51n2078_002:0724c28": "是鋸義。尊者曰。彼是木義。却問。鋸義者何。",
    "T51n2078_002:0724c29": "馬鳴曰。與師平出。却問。木義者何。夜奢曰。",
    "T51n2078_002:0725a01": "汝被我解。馬鳴遂悟其勝義。忻然即求出",
    "T51n2078_002:0725a02": "家。夜奢乃為度之以受具戒。然其會中因之",
    "T51n2078_002:0725a03": "而證第四果者。凡二百人。其後命馬鳴曰。汝",
    "T51n2078_002:0725a04": "當轉法輪為十二世祖。昔如來大法眼藏。今",
    "T51n2078_002:0725a05": "以付汝。汝其傳之。聽吾偈曰。",
    "T51n2078_002:0725a06": "　迷悟如隱顯　　明暗不相離",
    "T51n2078_002:0725a07": "　今付隱顯法　　非一亦非二",
    "T51n2078_002:0725a08": "付法已。尊者即逞神通。為一十八變。却反其",
    "T51n2078_002:0725a09": "座。泊然寂滅。其時當此周安王之世也。眾遂",
    "T51n2078_002:0725a10": "建塔。以閟其全體。",
    "T51n2078_002:0725a11": "評曰。唐高僧神清。不喜禪者。自尊其宗。乃著",
    "T51n2078_002:0725a12": "書而抑之曰。其傳法賢聖。間以聲聞。如迦葉",
    "T51n2078_002:0725a13": "等。雖則迴心尚為小智。豈能傳佛心印乎。即",
    "T51n2078_002:0725a14": "引付法藏傳曰。昔商那和修告優波毱多曰。",
    "T51n2078_002:0725a15": "佛之三昧辟支不知。辟支三昧聲聞不知。諸",
    "T51n2078_002:0725a16": "大聲聞三昧餘聲聞不知。阿難三昧我今不",
    "T51n2078_002:0725a17": "知。我今三昧汝亦不知。如是三昧皆隨吾滅。",
    "T51n2078_002:0725a18": "又有七萬七千本生經。一萬阿毘曇。八萬清",
    "T51n2078_002:0725a19": "淨毘尼。亦隨我滅。固哉清也徒肆已所愛惡。",
    "T51n2078_002:0725a20": "而不知大屈先聖。吾始視清書。見其較論三",
    "T51n2078_002:0725a21": "教。雖文詞不嘉。蓋以其善記經書亦別事之",
    "T51n2078_002:0725a22": "重輕。不即非之。及考其譏禪者之說。問難凡",
    "T51n2078_002:0725a23": "數十端。輒採流俗所尚。及援書傳。復不得",
    "T51n2078_002:0725a24": "其詳。余初謂此非至論。固不足注意。徐思其",
    "T51n2078_002:0725a25": "所謂迦葉等豈能傳佛心印。尤為狂言。恐其",
    "T51n2078_002:0725a26": "熒惑世俗。以增後生未學之相訾不已。乃與",
    "T51n2078_002:0725a27": "正之。非好辯也。大凡萬事。理為其本。而迹為",
    "T51n2078_002:0725a28": "末也。通其本者故多得之。束其末者故多失",
    "T51n2078_002:0725a29": "之。若傳法者數十賢聖。雖示同聲聞。而豈宜",
    "T51n2078_002:0725b01": "以聲聞盡之哉。經曰。我今所有無上正法。悉",
    "T51n2078_002:0725b02": "已付囑摩訶迦葉。傳曰。我今所有大慈大悲",
    "T51n2078_002:0725b03": "四禪三昧無量功德而自莊嚴。而迦葉比丘",
    "T51n2078_002:0725b04": "亦復如是。又謂毱多為無相好佛。又謂僧伽",
    "T51n2078_002:0725b05": "難提者乃過去婆羅王如來。降迹為祖。如此",
    "T51n2078_002:0725b06": "之類甚眾。是豈非聖人欲扶其法互相尊敬",
    "T51n2078_002:0725b07": "而示為大小耶。楞伽所謂三種阿羅漢者。一",
    "T51n2078_002:0725b08": "曰。得決定寂滅聲聞羅漢。一曰。曾修行菩薩",
    "T51n2078_002:0725b09": "行羅漢。一曰。應化佛所化羅漢。此羅漢者",
    "T51n2078_002:0725b10": "以本願善根方便力故。現諸佛土生大眾中",
    "T51n2078_002:0725b11": "莊嚴諸佛大會眾故。若大迦葉傳法數十賢",
    "T51n2078_002:0725b12": "聖者。豈非應化佛所化之羅漢耶。佛所化者。",
    "T51n2078_002:0725b13": "宜其所有四禪三昧無量功德與如來不異",
    "T51n2078_002:0725b14": "也。不異乎如來而傳佛心印。孰謂其不然乎。",
    "T51n2078_002:0725b15": "若商那曰。阿難三昧而我不知。我今三昧而",
    "T51n2078_002:0725b16": "汝不知。云此恐其有所抑揚耳。未可謂其必",
    "T51n2078_002:0725b17": "然。經曰。入遠行地已得無量三昧。夫入遠行",
    "T51n2078_002:0725b18": "地者。蓋七地之菩薩也。七地菩薩尚能得無",
    "T51n2078_002:0725b19": "量三昧。而化佛豈盡不能得耶。然佛之所傳",
    "T51n2078_002:0725b20": "心印。與餘三昧宜異日而道哉。夫心印者。蓋",
    "T51n2078_002:0725b21": "大聖人種智之妙本也。餘三昧者。乃妙本所",
    "T51n2078_002:0725b22": "發之智慧也。皆以三昧而稱之耳。心印即經",
    "T51n2078_002:0725b23": "所謂三昧王之三昧者也。如來所傳乃此三",
    "T51n2078_002:0725b24": "昧也。清以謂餘三昧耶。其所謂七萬七千本",
    "T51n2078_002:0725b25": "生經。一萬阿毘曇。八萬清淨毘尼。亦隨我滅",
    "T51n2078_002:0725b26": "者。此余未始見於他書。獨付法藏傳云爾。尚",
    "T51n2078_002:0725b27": "或疑之。假令其書不謬。恐非為傳法賢聖不",
    "T51n2078_002:0725b28": "能任持而然也。是必以後世群生機緣福力",
    "T51n2078_002:0725b29": "益弱不勝其教。以故滅之。方正像末法三者",
    "T51n2078_002:0725c01": "之存滅。皆亦隨世而污隆。曷嘗為其弘法賢",
    "T51n2078_002:0725c02": "聖而致正末者耶。嗚呼學者不求經不窮理。",
    "T51n2078_002:0725c03": "動謬聖人之意為其說。雖能編連萬世事。亦",
    "T51n2078_002:0725c04": "何益乎。書曰。記誦之學不足為人師。清之謂",
    "T51n2078_002:0725c05": "歟。",
    "T51n2078_002:0725c06": "傳法正宗記卷第二(終)"
}