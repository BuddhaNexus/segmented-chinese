{
    "T23n1443_006:0934c09": "根本說一切有部苾芻尼毘奈耶",
    "T23n1443_006:0934c10": "卷第六",
    "T23n1443_006:0934c12": "三藏法師義淨奉　制譯",
    "T23n1443_006:0934c13": "5 自言無過學處自言無過學處第五",
    "T23n1443_006:0934c14": "緣處同前。世尊既制，諸苾芻尼若有染心，於",
    "T23n1443_006:0934c15": "無染心男子，隨取何物，得窣吐羅罪。時吐羅",
    "T23n1443_006:0934c16": "難陀尼猶去受取，餘尼問曰：「仁向何處來？」答",
    "T23n1443_006:0934c17": "曰：「我去求物來。」諸尼答曰：「豈不世尊已制學",
    "T23n1443_006:0934c18": "處，尼有染心於無染心男子隨取何物得麁",
    "T23n1443_006:0934c19": "罪耶？」吐羅尼問曰：「汝無染心？」尼曰：「我無。」吐",
    "T23n1443_006:0934c20": "羅尼答曰：「隨汝無染心，於染心男子邊取物，",
    "T23n1443_006:0934c21": "我復何過？」尼白苾芻，苾芻白佛。佛以此緣集",
    "T23n1443_006:0934c22": "諸尼眾，問吐羅難陀曰：「汝實作是語：『隨汝無",
    "T23n1443_006:0934c23": "染心，於染心男子邊取物，我復何過？』」答言：「實",
    "T23n1443_006:0934c24": "爾。」世尊同前訶責，乃至制其學處，應如是",
    "T23n1443_006:0934c25": "說：",
    "T23n1443_006:0934c26": "「若復苾芻尼，向苾芻尼作如是語：『隨汝無染",
    "T23n1443_006:0934c27": "心，受染心男子物，我復何過？』者，僧伽伐尸沙。」",
    "T23n1443_006:0934c28": "苾芻尼者，謂吐羅難陀，釋相結罪事並同前。",
    "T23n1443_006:0934c29": "6 獨向俗家宿學處獨向俗家宿學處第六",
    "T23n1443_006:0935a01": "佛在王舍城。善友苾芻尼，以虛妄事謗實力",
    "T23n1443_006:0935a02": "子，對諸苾芻自言犯戒，即便歸俗遂嬰疾",
    "T23n1443_006:0935a03": "苦。有姊妹苾芻尼名知友，善友病重將欲命",
    "T23n1443_006:0935a04": "終，信命知友曰：「我今病困將欲命終，汝可疾",
    "T23n1443_006:0935a05": "來與我相見。」知友既至，即於其夜善友身亡。",
    "T23n1443_006:0935a06": "其夫暫出於夜到來，見婦身死椎胸大叫，作",
    "T23n1443_006:0935a07": "如是言：「我家男女誰當養活？」家親報曰：「此知",
    "T23n1443_006:0935a08": "友姨可將充替。」知友聞已便作是念：「我若言",
    "T23n1443_006:0935a09": "報，恐被嬰辱。」遂默而住。既至天曉知友欲去，",
    "T23n1443_006:0935a10": "其夫報曰：「姨今何去？可於此住養護男女。既",
    "T23n1443_006:0935a11": "是親族，豈不悲憐。」其夫即前欲執知友，其尼",
    "T23n1443_006:0935a12": "高聲叱而告曰：「隨汝自身及諸男女，一時俱",
    "T23n1443_006:0935a13": "死何干我事？」即走還寺。諸尼見問：「昨夜共誰",
    "T23n1443_006:0935a14": "於何處宿？」答言：「無伴。」尼曰：「若遇惡人豈不壞",
    "T23n1443_006:0935a15": "爾淨梵行耶？」答曰：「我若共語定招斯過。」尼問",
    "T23n1443_006:0935a16": "具答。尼白苾芻，苾芻白佛。佛以此緣集諸尼",
    "T23n1443_006:0935a17": "眾，問知友曰：「汝實夜從尼寺向餘處宿耶？」答",
    "T23n1443_006:0935a18": "言：「實爾。」佛言：「此非出家女人之所應作。」世尊",
    "T23n1443_006:0935a19": "同前訶責，乃至制其學處，應如是說：",
    "T23n1443_006:0935a20": "「若復苾芻尼，獨從尼寺向餘處宿者，僧伽伐",
    "T23n1443_006:0935a21": "尸沙。」",
    "T23n1443_006:0935a22": "苾芻尼者，謂是知友，或復餘人。獨者，謂更無",
    "T23n1443_006:0935a23": "伴。餘處宿者，謂離本寺向他家宿。釋相結罪",
    "T23n1443_006:0935a24": "事並同前。",
    "T23n1443_006:0935a25": "7 獨向俗家學處獨向俗家學處第七",
    "T23n1443_006:0935a26": "緣處同前。時吐羅難陀尼，於晝日中獨一無",
    "T23n1443_006:0935a27": "伴，往俗人舍為長者等說法。諸尼告言：「汝莫",
    "T23n1443_006:0935a28": "晝日獨往他家，恐有淨行難。」吐羅難陀報曰：",
    "T23n1443_006:0935a29": "「汝等不見，賣香男子我以脚蹋口中血出。」諸",
    "T23n1443_006:0935b01": "尼曰：「未必眾人同彼怯弱。」尼白苾芻，苾芻白",
    "T23n1443_006:0935b02": "佛。佛以此緣同前集尼，問實訶責，乃至制",
    "T23n1443_006:0935b03": "其學處，應如是說：",
    "T23n1443_006:0935b04": "「若復苾芻尼，獨從尼寺晝向俗家者，僧伽伐",
    "T23n1443_006:0935b05": "尸沙。」",
    "T23n1443_006:0935b06": "苾芻尼者，謂吐羅難陀，或復餘人。獨行無伴",
    "T23n1443_006:0935b07": "向他俗舍，乃至日沒，犯眾教罪。若與求寂女",
    "T23n1443_006:0935b08": "同去者，犯窣吐羅底也。與正學女同去者，得",
    "T23n1443_006:0935b09": "惡作罪。",
    "T23n1443_006:0935b10": "8 獨在道行學處獨在道行學處第八",
    "T23n1443_006:0935b11": "緣處同前。時有商旅向王舍城，吐羅難陀尼",
    "T23n1443_006:0935b12": "獨隨而去，向餘六城悉皆獨去。後時歸來至",
    "T23n1443_006:0935b13": "本住處，諸尼即為按摩解勞令其歇息，問曰：",
    "T23n1443_006:0935b14": "「比在何處獨行而來？」答曰：「我唯單己遍往六",
    "T23n1443_006:0935b15": "城。」諸尼告曰：「獨行遊歷不將伴侶，若遇惡人",
    "T23n1443_006:0935b16": "來相陵逼，豈非淨行為大難耶？」聞已答曰：「汝",
    "T23n1443_006:0935b17": "等不聞，賣香男子欲來相逼，我即打令仰倒。",
    "T23n1443_006:0935b18": "脚踏口中便歐熱血。何有餘人輒相忓犯？」",
    "T23n1443_006:0935b19": "諸尼報曰：「未必諸人同彼怯弱。」尼白苾芻，苾",
    "T23n1443_006:0935b20": "芻白佛。佛以此緣同前集尼，問實訶責，乃至",
    "T23n1443_006:0935b21": "制其學處，應如是說：",
    "T23n1443_006:0935b22": "「若復苾芻尼，獨在道行者，僧伽伐尸沙。」",
    "T23n1443_006:0935b23": "苾芻尼者，謂吐羅難陀，或復餘人。獨在道行",
    "T23n1443_006:0935b24": "者，謂無伴侶獨在道行，犯眾教罪。若與求寂",
    "T23n1443_006:0935b25": "女同去者，犯麁罪。與正學女同去，得惡作罪。",
    "T23n1443_006:0935b26": "9 獨渡河學處獨渡河學處第九",
    "T23n1443_006:0935b27": "緣處同前。時眾苾芻尼遊行人間，至阿市羅",
    "T23n1443_006:0935b28": "伐底河，舡在彼岸。時有苾芻尼名迦利迦，",
    "T23n1443_006:0935b29": "其夫先是舡師，尼曰：「我入河浮往取舡來。」",
    "T23n1443_006:0935c01": "便入河浮，至中疲困。諸尼告曰：「迦利迦！勿怖！",
    "T23n1443_006:0935c02": "勿怖！當須努力。」其尼報言：「我今力盡，幾將欲",
    "T23n1443_006:0935c03": "死方得渡河。」尼白苾芻苾芻白佛，佛以此緣",
    "T23n1443_006:0935c04": "同前集尼，問實訶責，乃至制其學處，應如是",
    "T23n1443_006:0935c05": "說：",
    "T23n1443_006:0935c06": "「若復苾芻尼獨浮渡河者，僧伽伐尸沙。」",
    "T23n1443_006:0935c07": "苾芻尼者，謂迦利迦，或復餘人。獨浮渡河者，",
    "T23n1443_006:0935c08": "謂無伴侶獨於河中浮水而過，犯眾教罪。若",
    "T23n1443_006:0935c09": "縛筏渡者，得惡作罪。若與求寂女同渡者，犯",
    "T23n1443_006:0935c10": "窣吐羅底也。與正學女同渡者，得惡作罪。",
    "T23n1443_006:0935c11": "10 度他婦女學處度他婦女學處第十",
    "T23n1443_006:0935c12": "緣處同前。時勝光王有大軍將，名能執劍，",
    "T23n1443_006:0935c13": "常出征伐。其妻在室，為欲情所惱，遂與外人",
    "T23n1443_006:0935c14": "交通。夫後歸來，聞知此事遂加鞭杖，雖受苦",
    "T23n1443_006:0935c15": "楚而不懲息，軍將便念：「我為國王降伏他邑",
    "T23n1443_006:0935c16": "令使調順，如何己妻不能整肅？」作是念已，便",
    "T23n1443_006:0935c17": "往白王：「唯願大王！與女人立制，若有不修",
    "T23n1443_006:0935c18": "婦德污染憲章者，罪當極法。」王言：「善事。」次於",
    "T23n1443_006:0935c19": "後時有將軍女違斯國憲，夫與離別，白王依",
    "T23n1443_006:0935c20": "法，其女遂往告法官曰：「我之一過，幸願相容。」",
    "T23n1443_006:0935c21": "法官曰：「此無容恕。」女曰：「必不免死，請活七年。」",
    "T23n1443_006:0935c22": "官云：「不可。」「若不許者，如是乃至六、五、四、三、二、",
    "T23n1443_006:0935c23": "一年中願存活命。」官云：「不可。」「如是七月乃至",
    "T23n1443_006:0935c24": "一月放活。」官云：「不可。」「若爾幸留七日。」官云：",
    "T23n1443_006:0935c25": "「隨意。」既蒙許已作如是念：「我活七日當必斬",
    "T23n1443_006:0935c26": "形。」泣涕交流修諸福業。",
    "T23n1443_006:0935c27": "時吐羅難陀尼，於小食時執持衣鉢入城乞",
    "T23n1443_006:0935c28": "食，至彼女家見其啼泣，報言：「少女！因何心苦",
    "T23n1443_006:0935c29": "流淚而行施耶？」答曰：「我為自身死將不遠。」尼",
    "T23n1443_006:0936a01": "曰：「勿作如是不吉祥言。」女即行啼次第陳",
    "T23n1443_006:0936a02": "說，尼曰：「若爾，何不捨俗出家？」答曰：「誰復於我",
    "T23n1443_006:0936a03": "共相携接？」尼曰：「我與出家。」女便禮足，報言：",
    "T23n1443_006:0936a04": "「聖者！施我性命。」吐羅難陀即與出家。執劍將",
    "T23n1443_006:0936a05": "軍聞彼惡女今已出家，遂作是語：「豈可彼入",
    "T23n1443_006:0936a06": "無畏城耶？待七日滿當斷其命。」尼聞是語，即",
    "T23n1443_006:0936a07": "將其女為求朋扇，即往十二眾尼處告言：「此",
    "T23n1443_006:0936a08": "是某官人女，已歸依佛、已歸依法，今歸汝",
    "T23n1443_006:0936a09": "等。」次第向說。十二眾曰：「斯為善事，我今攝",
    "T23n1443_006:0936a10": "受，誰復敢言？若有輒來吾當自解。」又將其女",
    "T23n1443_006:0936a11": "向大世主處，白言：「聖者！當知此是某官人女，",
    "T23n1443_006:0936a12": "身心歸依佛法僧寶，今來歸依大世主足。」彼",
    "T23n1443_006:0936a13": "問其故，即便具說。世主告言：「姊妹！此無行",
    "T23n1443_006:0936a14": "人何所用為？」吐羅難陀復將此女詣勝鬘夫",
    "T23n1443_006:0936a15": "人處，告言：「夫人！此是某官人女，已歸三寶，",
    "T23n1443_006:0936a16": "今歸夫人。」彼問其故，具說如前。夫人曰：「此無",
    "T23n1443_006:0936a17": "行女何因輒度？與其出家斯成非法。此事已",
    "T23n1443_006:0936a18": "過，我為白王。」既至王所具說其緣，王曰：「此",
    "T23n1443_006:0936a19": "實非法，然是事難裁。若依法殺戮便傷佛教，",
    "T23n1443_006:0936a20": "我招惡響。若今釋放復損刑科，進退兩途難",
    "T23n1443_006:0936a21": "為處斷。」即令使告執劍將軍具說其事。將軍",
    "T23n1443_006:0936a22": "覆奏：「所立嚴令眾並同知，如何此女王欲違",
    "T23n1443_006:0936a23": "制而釋放耶？」王曰：「此宜放捨因制餘人。」將軍",
    "T23n1443_006:0936a24": "聞已廣作譏嫌：「云何度此非法女人令出家",
    "T23n1443_006:0936a25": "也？」尼白苾芻，苾芻白佛。佛以此緣同前集尼",
    "T23n1443_006:0936a26": "問實訶責，乃至制其學處，應如是說：",
    "T23n1443_006:0936a27": "「若復苾芻尼，知他婦女作非法事，眾人共嫌",
    "T23n1443_006:0936a28": "為夫所棄，并白王知，度令出家，僧伽伐尸",
    "T23n1443_006:0936a29": "沙。」",
    "T23n1443_006:0936b01": "尼謂吐羅難陀，或復餘人。知謂自知，廣說乃",
    "T23n1443_006:0936b02": "至如此之人不合出家，若有度者得眾教罪。",
    "T23n1443_006:0936b03": "11 索亡人物學處索亡人物學處第十一",
    "T23n1443_006:0936b04": "緣處同前。於此城中有一長者，其家巨富，忽",
    "T23n1443_006:0936b05": "嬰重疾，久為醫療竟不瘳損。長者自知命不",
    "T23n1443_006:0936b06": "久存，遂廣行檀施，供養沙門、婆羅門、貧窮、孤",
    "T23n1443_006:0936b07": "寡。時吐羅難陀苾芻尼，於小食時著衣持鉢，",
    "T23n1443_006:0936b08": "因乞食入其舍，告長者曰：「願爾無病。比安隱",
    "T23n1443_006:0936b09": "不？」長者白言：「聖者！我於身命無希活心更無",
    "T23n1443_006:0936b10": "瘳損，所有家資行檀修福。」尼曰：「賢首！我深隨",
    "T23n1443_006:0936b11": "喜，此是合宜。然我女人利養寡薄，捨施之次",
    "T23n1443_006:0936b12": "分惠少多。」長者報言：「我所有財皆已捨施，聖",
    "T23n1443_006:0936b13": "者何故先不早來？」尼曰：「使我從舍空手而出，",
    "T23n1443_006:0936b14": "是為損害。」長者曰：「聖者！更無餘物，欲何所為？」",
    "T23n1443_006:0936b15": "尼曰：「賢首！必須多少共相濟給。」其時長者唯",
    "T23n1443_006:0936b16": "有他人負財契券，便即示尼：「聖者！我於家中",
    "T23n1443_006:0936b17": "唯有此契，若須可受。」尼曰：「賢首若與，我自將",
    "T23n1443_006:0936b18": "去。」即取其契，復告長者曰：",
    "T23n1443_006:0936b19": "「由此施福故，　　心獲妙莊嚴；",
    "T23n1443_006:0936b20": "常受諸資具，　　得至無上樂。」",
    "T23n1443_006:0936b21": "長者言：「聖者！彼負債人，家緣貧弊不能總還，",
    "T23n1443_006:0936b22": "辦得多少隨意而取，勿惱其人。」尼曰：「賢首！我",
    "T23n1443_006:0936b23": "是出家人，豈不商度惱亂於他，此不合理。」長",
    "T23n1443_006:0936b24": "者不久便即命終。尼聞死已，捉負債人於四",
    "T23n1443_006:0936b25": "衢路中共相牽拽。長者婆羅門見已譏嫌：「云",
    "T23n1443_006:0936b26": "何苾芻尼依他死契牽拽債人？」尼白苾芻，苾",
    "T23n1443_006:0936b27": "芻白佛。佛以此緣同前集尼問實訶責，乃至",
    "T23n1443_006:0936b28": "制其學處，應如是說：",
    "T23n1443_006:0936b29": "「若復苾芻尼，依他舊契，自為己索亡人物者，",
    "T23n1443_006:0936c01": "僧伽伐尸沙。」",
    "T23n1443_006:0936c02": "尼謂吐羅難陀，或復餘尼。依他舊契者，謂他",
    "T23n1443_006:0936c03": "人債契。自為己索亡人物者，謂他死後將契",
    "T23n1443_006:0936c04": "從索欲求入己。若有索者，得眾教罪。無犯者，",
    "T23n1443_006:0936c05": "為僧伽故以理追索。",
    "T23n1443_006:0936c06": "12 輒作解舉學處輒作解舉學處第十二",
    "T23n1443_006:0936c07": "緣處同前。時有苾芻尼名曰亂意，性懷瞋恚，",
    "T23n1443_006:0936c08": "常以惡言共相罵辱，時諸尼眾悉皆嫌賤。彼",
    "T23n1443_006:0936c09": "出乞食，諸尼見無即便共集說其惡行。彼尼",
    "T23n1443_006:0936c10": "有女名曰寂靜，既見諸人說母過惡，乞食來",
    "T23n1443_006:0936c11": "至悉皆向說。彼聞語已更發瞋心，於諸尼眾",
    "T23n1443_006:0936c12": "麁語期刻。眾皆尋問：「誰作如是鬪亂兩邊？」知",
    "T23n1443_006:0936c13": "是寂靜向母陳說，大眾即與寂靜作捨置羯",
    "T23n1443_006:0936c14": "磨。其女啼泣詣於母所，禮足言曰：「諸尼與我",
    "T23n1443_006:0936c15": "作捨置羯磨。」亂意聞已忿怒倍增，作如是語：",
    "T23n1443_006:0936c16": "「願汝總與國人作捨置羯磨。」即將其女出向",
    "T23n1443_006:0936c17": "界外，為作解法。諸尼告言：「眾為汝女作捨置",
    "T23n1443_006:0936c18": "羯磨，汝復何因界外為解？」答曰：「眾強作法，我",
    "T23n1443_006:0936c19": "解何過？」問曰：「汝於何處共誰作法？」答曰：「是我",
    "T23n1443_006:0936c20": "界外共人為解。」尼曰：「豈合如此作解法耶？」答",
    "T23n1443_006:0936c21": "曰：「從合不合我已作訖，何忓汝事？」尼白苾",
    "T23n1443_006:0936c22": "芻，苾芻白佛。佛以此事同前集尼問實訶責，",
    "T23n1443_006:0936c23": "乃至制其學處，應如是說：",
    "T23n1443_006:0936c24": "「若復苾芻尼，知苾芻尼被苾芻尼眾為作捨",
    "T23n1443_006:0936c25": "置羯磨，便出界外為作解法者，僧伽伐尸沙。」",
    "T23n1443_006:0936c26": "尼謂亂意，或復餘尼。知苾芻尼者，謂是寂靜。",
    "T23n1443_006:0936c27": "被尼眾者，謂是如來聲聞尼眾。作捨置羯磨",
    "T23n1443_006:0936c28": "者，謂白四羯磨。便出界外為作解法者，謂解",
    "T23n1443_006:0936c29": "羯磨法。得眾教罪，此謂初犯。此中犯相其事",
    "T23n1443_006:0937a01": "云何？若苾芻尼輒作如是出界外作解舉者，",
    "T23n1443_006:0937a02": "得眾教罪。",
    "T23n1443_006:0937a03": "13 不捨惡見學處不捨惡見學處第十三",
    "T23n1443_006:0937a04": "緣在室羅伐城，有一苾芻尼名曰黑色，曾作",
    "T23n1443_006:0937a05": "外道，每恒共諸苾芻尼鬪諍紛擾，常言：「捨佛",
    "T23n1443_006:0937a06": "法僧。非但此沙門釋女持戒德行，情懷質直",
    "T23n1443_006:0937a07": "純善梵行，餘處亦有如斯善人，我當就彼而",
    "T23n1443_006:0937a08": "修梵行。」諸尼以緣白諸苾芻，苾芻白佛。佛告",
    "T23n1443_006:0937a09": "諸尼：「應可屏諫此黑色尼，若復餘尼。作如是",
    "T23n1443_006:0937a10": "諫：『汝黑色尼！鬪諍之時，勿言：「我捨佛法僧。非",
    "T23n1443_006:0937a11": "但此沙門釋女有持戒德行，情懷質直純善",
    "T23n1443_006:0937a12": "梵行，餘處亦有如斯善人，我當就彼而修梵",
    "T23n1443_006:0937a13": "行。」黑色尼！汝今可捨如是惡見。』」諸尼依教作",
    "T23n1443_006:0937a14": "屏諫時，彼尼於事堅執不捨，作如是語：「唯此",
    "T23n1443_006:0937a15": "是實，餘皆虛妄。」尼白苾芻苾芻白佛，佛告諸",
    "T23n1443_006:0937a16": "尼：「汝等應與作白四羯磨諫黑色尼，鳴犍稚",
    "T23n1443_006:0937a17": "乃至尼眾盡集，一尼作白，次作羯磨。",
    "T23n1443_006:0937a18": "「『大德尼僧伽聽！此黑色苾芻尼自起惡見，鬪",
    "T23n1443_006:0937a19": "諍時作如是語：「我今捨佛法僧。非但此沙門",
    "T23n1443_006:0937a20": "釋女有持戒德行，情懷質直純善梵行者，餘",
    "T23n1443_006:0937a21": "處亦有如斯善人，我當就彼而修梵行。」諸苾",
    "T23n1443_006:0937a22": "芻尼而往屏諫，屏諫之時惡見不捨，云：「此是",
    "T23n1443_006:0937a23": "實餘皆虛妄。」若苾芻尼僧伽時至聽者，苾芻",
    "T23n1443_006:0937a24": "尼僧伽應許苾芻尼僧伽今與此黑色苾芻",
    "T23n1443_006:0937a25": "尼作不捨惡見羯磨。白如是。』次作羯磨。",
    "T23n1443_006:0937a26": "「『大德尼僧伽聽！此黑色苾芻尼自起惡見，鬪",
    "T23n1443_006:0937a27": "諍時作如是語：「我今捨佛法僧。非但此沙門",
    "T23n1443_006:0937a28": "釋女有持戒德行，情懷質直純善梵行者，餘",
    "T23n1443_006:0937a29": "處亦有如斯善人，我當就彼而修梵行。」諸苾",
    "T23n1443_006:0937b01": "芻尼而往屏諫，屏諫之時惡見不捨，云：「此是",
    "T23n1443_006:0937b02": "實，餘皆虛妄。」苾芻尼僧伽今與此黑色苾芻",
    "T23n1443_006:0937b03": "尼作不捨惡見羯磨。若諸具壽聽與黑色苾",
    "T23n1443_006:0937b04": "芻尼作不捨惡見羯磨者默然，若不許者說。",
    "T23n1443_006:0937b05": "此是初羯磨。』第二、第三亦如是作。『苾芻尼僧",
    "T23n1443_006:0937b06": "伽已與黑色苾芻尼作不捨惡見羯磨竟。苾",
    "T23n1443_006:0937b07": "芻尼僧伽已聽許，由其默然故，我今如是持。』」",
    "T23n1443_006:0937b08": "時諸尼眾依教與作白四羯磨諫彼尼時，於",
    "T23n1443_006:0937b09": "事堅執惡見不捨，云：「此是實，餘皆虛妄，我何",
    "T23n1443_006:0937b10": "所執令我捨耶？」即以此緣，尼白苾芻，苾芻白",
    "T23n1443_006:0937b11": "佛。佛以此事同前集尼問實訶責，廣說乃至",
    "T23n1443_006:0937b12": "制其學處，應如是說：",
    "T23n1443_006:0937b13": "「若復苾芻尼，共諸苾芻尼鬪諍紛擾，作如是",
    "T23n1443_006:0937b14": "語：『我捨佛法僧。非但此沙門釋女具戒具德",
    "T23n1443_006:0937b15": "有勝善法，於餘沙門亦具戒具德有勝善法，",
    "T23n1443_006:0937b16": "我當詣彼修習梵行。』時諸苾芻尼語言：『汝可",
    "T23n1443_006:0937b17": "捨此罪惡之見。』作如是諫時捨者善。若不捨",
    "T23n1443_006:0937b18": "者，應可再三慇懃正諫，隨教應詰，令捨是事。",
    "T23n1443_006:0937b19": "捨者善；若不捨者，僧伽伐尸沙。」",
    "T23n1443_006:0937b20": "若復苾芻尼者，謂黑色尼，或復餘尼。廣釋同",
    "T23n1443_006:0937b21": "前。如是諫時捨者善。不捨者應可再三諫，白",
    "T23n1443_006:0937b22": "四羯磨乃至僧伽伐尸沙，廣如前說。此中犯",
    "T23n1443_006:0937b23": "相其事云何？若苾芻尼別諫時，事不捨者皆",
    "T23n1443_006:0937b24": "得惡作。若作白時捨者善，不捨者得麁罪。初",
    "T23n1443_006:0937b25": "羯磨時捨者善，不捨得罪同前。第二番了時，",
    "T23n1443_006:0937b26": "亦得麁罪。若第三番羯磨結了之時而不捨",
    "T23n1443_006:0937b27": "者，得僧伽伐尸沙。若作非法而眾和合、若作",
    "T23n1443_006:0937b28": "如法而眾不和合、若作似法而眾和合、若作",
    "T23n1443_006:0937b29": "似法而眾不和合、若不如法如律如佛所教",
    "T23n1443_006:0937c01": "而秉法者，作法不成，彼皆無犯。彼苾芻尼，若",
    "T23n1443_006:0937c02": "於座上告大眾言：「大德！我苾芻尼某甲，犯僧",
    "T23n1443_006:0937c03": "伽伐尸沙罪。」者善。若不說者，乃至其罪未如",
    "T23n1443_006:0937c04": "法說悔已來，若共餘苾芻尼作白羯磨乃至",
    "T23n1443_006:0937c05": "白四法，一一皆得惡作罪。",
    "T23n1443_006:0937c06": "14 說他有愛恚學處說他有愛恚學處第十四",
    "T23n1443_006:0937c07": "緣在室羅伐城，時吐羅難陀苾芻尼，常共諸",
    "T23n1443_006:0937c08": "尼鬪諍紛擾懷恨而住。諸苾芻尼言：「聖者！莫",
    "T23n1443_006:0937c09": "為鬪諍懷恨而住。」答言：「汝等有愛、恚、怖、癡，於",
    "T23n1443_006:0937c10": "鬪諍人有遮、不遮。」尼以此事白諸苾芻，苾芻",
    "T23n1443_006:0937c11": "白佛。佛告諸苾芻尼：「應屏諫吐羅難陀尼，言：",
    "T23n1443_006:0937c12": "『勿作是語：「汝等有愛、恚、怖、癡，於鬪諍人有遮、",
    "T23n1443_006:0937c13": "不遮。」姊妹！可止此語，應捨此見。』」諸苾芻尼依",
    "T23n1443_006:0937c14": "佛依教諫時仍不改悔，云：「此法實，餘皆虛妄。」",
    "T23n1443_006:0937c15": "尼白苾芻，苾芻白佛。佛告諸尼：「應與吐羅難",
    "T23n1443_006:0937c16": "陀尼白四羯磨，當如是作：鳴揵稚、敷座褥，",
    "T23n1443_006:0937c17": "僧伽悉集，一尼作白：",
    "T23n1443_006:0937c18": "「『大德尼僧伽聽！此吐羅難陀苾芻尼，常共諸",
    "T23n1443_006:0937c19": "尼鬪諍紛擾懷恨而住。諸尼諫言：「聖者！勿鬪",
    "T23n1443_006:0937c20": "諍紛擾。」答言：「汝等有愛、恚、怖、癡，於鬪諍人有",
    "T23n1443_006:0937c21": "遮、不遮。」堅執不捨「唯此法實，餘皆虛妄。」若苾",
    "T23n1443_006:0937c22": "芻尼僧伽時至聽者，苾芻尼僧伽應許，此吐",
    "T23n1443_006:0937c23": "羅難陀苾芻尼作不捨有愛恚怖癡白四羯",
    "T23n1443_006:0937c24": "磨。白如是。』次作羯磨。",
    "T23n1443_006:0937c25": "「『大德尼僧伽聽！此吐羅難陀苾芻尼，常共諸",
    "T23n1443_006:0937c26": "尼鬪諍紛擾懷恨而住。諸尼諫言：「聖者！勿鬪",
    "T23n1443_006:0937c27": "諍紛擾。」答言：「汝等有愛、恚、怖、癡，於鬪諍人有",
    "T23n1443_006:0937c28": "遮、不遮。」堅執不捨「唯此法實，餘皆虛妄。」苾芻",
    "T23n1443_006:0937c29": "尼僧伽今與此吐羅難陀苾芻尼作不捨",
    "T23n1443_006:0938a01": "有愛恚怖癡白四羯磨。若諸具壽聽與此吐",
    "T23n1443_006:0938a02": "羅難陀苾芻尼作不捨有愛恚怖癡羯磨者默",
    "T23n1443_006:0938a03": "然，若不許者說。此是初羯磨。』第二、第三亦如",
    "T23n1443_006:0938a04": "是說。『苾芻尼僧伽已與吐羅尼作不捨愛恚",
    "T23n1443_006:0938a05": "怖癡白四羯磨竟。苾芻尼僧伽已聽許，由其",
    "T23n1443_006:0938a06": "默然故，我今如是持。』如是再三慇懃正諫，隨",
    "T23n1443_006:0938a07": "教應詰，令捨是事。」諸苾芻尼聞佛教已，與吐",
    "T23n1443_006:0938a08": "羅尼再三白四羯磨，彼懷堅執而不悔捨。復",
    "T23n1443_006:0938a09": "以此緣尼白苾芻，苾芻白佛。佛以此緣，同前",
    "T23n1443_006:0938a10": "集尼問實訶責，乃至制學，應如是說：",
    "T23n1443_006:0938a11": "「若復苾芻尼，共諸苾芻尼鬪諍紛擾。諸苾芻",
    "T23n1443_006:0938a12": "尼語是苾芻尼言：『姊妹！莫鬪諍紛擾。』此苾芻",
    "T23n1443_006:0938a13": "尼作如是語：『汝有愛、恚、怖、癡，於鬪諍人有遮、",
    "T23n1443_006:0938a14": "不遮。』諸苾芻尼語言：『大德！他諫誨時莫作是",
    "T23n1443_006:0938a15": "語：「汝有愛、恚、怖、癡，於鬪諍人有遮、不遮。」姊妹！",
    "T23n1443_006:0938a16": "可止此語。』諸苾芻尼如是諫時，捨者善。若不",
    "T23n1443_006:0938a17": "捨者，應可再三慇懃正諫，隨教應詰，令捨是",
    "T23n1443_006:0938a18": "事。捨者善；若不捨者，僧伽伐尸沙。」",
    "T23n1443_006:0938a19": "尼謂吐羅難陀，或復餘尼。諸苾芻尼語者，此",
    "T23n1443_006:0938a20": "法中尼，謂諫令止鬪諍紛擾。若言有愛恚怖",
    "T23n1443_006:0938a21": "癡，可作屏諫，捨者善。若不改悔，同前再三白",
    "T23n1443_006:0938a22": "四羯磨，慇懃正諫隨教應詰。捨者善，不捨者",
    "T23n1443_006:0938a23": "得眾教罪。此中犯相其事云何？屏諫之時捨",
    "T23n1443_006:0938a24": "者善，若不捨得惡作罪。作白之時捨者善，不",
    "T23n1443_006:0938a25": "捨者窣吐羅底也。初羯磨時捨者善，不捨亦",
    "T23n1443_006:0938a26": "得麁罪。第二羯磨時亦然。第三羯磨未竟時",
    "T23n1443_006:0938a27": "捨者善，不捨者得眾教罪。無犯者，若作非法",
    "T23n1443_006:0938a28": "而眾和合、若作如法而眾不和合、若作似法",
    "T23n1443_006:0938a29": "而眾和合、若作似法而眾不和合、若不如法",
    "T23n1443_006:0938b01": "如律如佛所教而秉法，並皆無犯。時彼苾芻",
    "T23n1443_006:0938b02": "尼，若於座上告大眾言：「大德！我苾芻尼某甲，",
    "T23n1443_006:0938b03": "犯僧伽伐尸沙罪。」者善。若不說者，乃至其罪",
    "T23n1443_006:0938b04": "未如法說悔已來，若復共餘苾芻尼作白羯",
    "T23n1443_006:0938b05": "磨乃至白四法，一一皆得惡作罪。又無犯者，",
    "T23n1443_006:0938b06": "初造過人，或癡狂、心亂、痛惱所纏。",
    "T23n1443_006:0938b07": "15 雜亂住學處雜亂住學處第十五",
    "T23n1443_006:0938b08": "佛在室羅伐城。有二苾芻尼：一名可愛、二名",
    "T23n1443_006:0938b09": "隨愛，雜亂而住，掉舉戲笑更相打拍。諸苾芻",
    "T23n1443_006:0938b10": "尼語言：「姊妹！莫雜亂住，掉舉戲笑更相打拍。",
    "T23n1443_006:0938b11": "若雜亂住時令善法衰損不得增益，應可別",
    "T23n1443_006:0938b12": "住，別住之時令善法增益不復衰損。」諸尼如",
    "T23n1443_006:0938b13": "是教語竟不從諫。即以此緣，尼白苾芻，苾芻",
    "T23n1443_006:0938b14": "白佛。佛告諸尼：「應可屏諫。」廣如上說。諸尼雖",
    "T23n1443_006:0938b15": "諫亦不悔捨，復白苾芻，苾芻白佛。佛告諸尼：",
    "T23n1443_006:0938b16": "「汝等應與可愛、隨愛作白四羯磨對眾勸諫，",
    "T23n1443_006:0938b17": "若更有餘如是流類，同前集眾，一尼作白：",
    "T23n1443_006:0938b18": "「『大德尼僧伽聽！此可愛、隨愛二苾芻尼雜亂",
    "T23n1443_006:0938b19": "而住，掉舉戲笑更相打拍。諸尼屏諫：「莫雜亂",
    "T23n1443_006:0938b20": "住掉舉戲笑，若雜亂住時令善法衰損不得",
    "T23n1443_006:0938b21": "增益，應可別住；別住之時，善法增益不復衰",
    "T23n1443_006:0938b22": "損。」彼二堅執不捨，云：「此法實，餘皆虛妄。」若",
    "T23n1443_006:0938b23": "苾芻尼僧伽時至聽者，苾芻尼僧伽應許此",
    "T23n1443_006:0938b24": "可愛、隨愛二苾芻尼作不捨雜住白四羯磨，",
    "T23n1443_006:0938b25": "白如是。』次作羯磨，准白應為。」",
    "T23n1443_006:0938b26": "諸苾芻尼既奉教已，即以白四羯磨諫彼二",
    "T23n1443_006:0938b27": "尼，時彼堅執不捨云：「此是真實，餘皆虛妄。」時",
    "T23n1443_006:0938b28": "諸苾芻尼以緣白苾芻，苾芻白佛。佛以此緣，",
    "T23n1443_006:0938b29": "同前集尼問實訶責，乃至制其學處，應如",
    "T23n1443_006:0938c01": "是說：",
    "T23n1443_006:0938c02": "「若復苾芻尼，共餘苾芻尼雜亂而住，掉舉戲",
    "T23n1443_006:0938c03": "笑。諸苾芻尼語是苾芻尼言：『姊妹！莫雜亂住",
    "T23n1443_006:0938c04": "掉舉戲笑。汝雜亂住時，令善法衰損不得增",
    "T23n1443_006:0938c05": "益，應可別住；別住之時，令善法增益不復衰",
    "T23n1443_006:0938c06": "損。』諸苾芻尼如是諫時，捨者善。若不捨者，應",
    "T23n1443_006:0938c07": "可再三慇懃正諫，隨教應詰，令捨是事。捨者",
    "T23n1443_006:0938c08": "善；若不捨者，僧伽伐尸沙。」尼謂可愛、隨愛，或",
    "T23n1443_006:0938c09": "復餘尼。雜亂而住者，謂不別住。掉舉戲笑者，",
    "T23n1443_006:0938c10": "縱逸身心高聲談笑。諸苾芻尼語者，謂此法",
    "T23n1443_006:0938c11": "中尼，謂是別諫如教廣說。捨者善，若不捨",
    "T23n1443_006:0938c12": "者應可三諫白四羯磨，乃至廣說僧伽伐尸沙",
    "T23n1443_006:0938c13": "者，事如前說。",
    "T23n1443_006:0938c14": "此中犯相其事云何？若苾芻尼別諫之時，事",
    "T23n1443_006:0938c15": "不捨者，皆得惡作。若作白四羯磨如法如律",
    "T23n1443_006:0938c16": "如佛所教諫誨之時，捨者善。若不捨者白了",
    "T23n1443_006:0938c17": "之時，得窣吐羅底也罪；作初番了時，得罪同",
    "T23n1443_006:0938c18": "前；若第二番了時，亦得前罪；若第三番羯磨",
    "T23n1443_006:0938c19": "結了之時而不捨者，得僧伽伐尸沙。若作非",
    "T23n1443_006:0938c20": "法而眾和合、若作如法而眾不和合、若作似",
    "T23n1443_006:0938c21": "法而眾和合、若作似法而眾不和合、若不如",
    "T23n1443_006:0938c22": "法如律如佛所教而秉法者，並皆無犯。時彼",
    "T23n1443_006:0938c23": "苾芻尼，若於座上告大眾言：「大德！我苾芻尼",
    "T23n1443_006:0938c24": "某甲，犯僧伽伐尸沙罪。」者善。若不說者，乃至",
    "T23n1443_006:0938c25": "其罪未如法說悔以來，若復共餘苾芻尼作",
    "T23n1443_006:0938c26": "白羯磨乃至白四法，一一皆得惡作罪。又無",
    "T23n1443_006:0938c27": "犯者，最初犯人，或癡狂、心亂、痛惱所纏。",
    "T23n1443_006:0938c28": "16 勸莫獨住學處勸莫獨住學處第十六",
    "T23n1443_006:0938c29": "緣處同前。時可愛、隨愛苾芻尼雜亂而住，僧",
    "T23n1443_006:0939a01": "與白四羯磨，後各別而住。時吐羅難陀尼詣",
    "T23n1443_006:0939a02": "二尼所，作如是語：「姊妹！何故不共同居，別別",
    "T23n1443_006:0939a03": "而住？姊妹！若共雜亂而住，得善法增長。」即",
    "T23n1443_006:0939a04": "以此緣，尼白苾芻，苾芻白佛。佛告諸苾芻尼：",
    "T23n1443_006:0939a05": "「汝等應可屏諫吐羅難陀尼，應如是諫：『姊妹！",
    "T23n1443_006:0939a06": "勿作是語：「莫為別住。若別住時令善法衰損",
    "T23n1443_006:0939a07": "不得增長，應可共住令善法增益不復衰損。」",
    "T23n1443_006:0939a08": "姊妹！可捨此別住惡見。』」諸苾芻尼聞佛教已，",
    "T23n1443_006:0939a09": "即往屏諫，其吐羅尼堅執不捨，答言：「唯此法",
    "T23n1443_006:0939a10": "實，餘皆虛妄。」復以此緣，尼白苾芻。苾芻白佛。",
    "T23n1443_006:0939a11": "佛告諸尼：「汝等應與吐羅尼白四羯磨對眾",
    "T23n1443_006:0939a12": "諫之。若更有餘如是流類，同前集眾。一尼作",
    "T23n1443_006:0939a13": "白：『大德尼僧伽聽！可愛、隨愛二苾芻尼雜亂",
    "T23n1443_006:0939a14": "而住，僧與白四羯磨，後各別住。此吐羅難陀",
    "T23n1443_006:0939a15": "苾芻尼詣二尼所，告言：「姊妹！可共同住善法",
    "T23n1443_006:0939a16": "增長，若別住時善法衰損。」僧已屏諫，堅執不",
    "T23n1443_006:0939a17": "捨，云：「此法實，餘皆虛妄。」若苾芻尼僧伽時至",
    "T23n1443_006:0939a18": "聽者，苾芻尼僧伽應許此吐羅難陀苾芻尼",
    "T23n1443_006:0939a19": "作不捨別住惡見白四羯磨。白如是。』次作羯",
    "T23n1443_006:0939a20": "磨，准白應為。」",
    "T23n1443_006:0939a21": "諸苾芻尼既奉教已，即以白四羯磨諫吐羅",
    "T23n1443_006:0939a22": "尼。時彼亦堅執不捨，云：「此真實，餘皆虛妄。」時",
    "T23n1443_006:0939a23": "諸苾芻尼，以緣白苾芻，苾芻白佛。佛以此緣，",
    "T23n1443_006:0939a24": "同前集尼問實訶責，乃至制學，應如是說：",
    "T23n1443_006:0939a25": "「若復苾芻尼，知餘苾芻尼樂為獨住。諸苾芻",
    "T23n1443_006:0939a26": "尼語是苾芻尼言：『大德！莫為獨住，汝獨住時",
    "T23n1443_006:0939a27": "令善法衰損不得增益。姊妹！應可共住，令善",
    "T23n1443_006:0939a28": "法增益不復衰損。』諸苾芻尼亦應告言：『大德！",
    "T23n1443_006:0939a29": "勿樂獨住令善法衰損。大德！應可捨此獨住",
    "T23n1443_006:0939b01": "惡見。』作是諫時捨者善。若不捨者，應可再三",
    "T23n1443_006:0939b02": "慇懃正諫，隨教應詰，令捨是事。捨者善；若不",
    "T23n1443_006:0939b03": "捨者，僧伽伐尸沙。」尼謂吐羅難陀，或復餘尼。",
    "T23n1443_006:0939b04": "雜亂而住者，謂不別住，廣釋同前。如教廣",
    "T23n1443_006:0939b05": "說，捨者善，若不捨者，應可三諫白四羯磨，乃",
    "T23n1443_006:0939b06": "至廣說僧伽伐尸沙。",
    "T23n1443_006:0939b07": "此中犯相其事云何？若苾芻尼別諫時事不",
    "T23n1443_006:0939b08": "捨者，皆得惡作；若作白時捨者善，不捨者得",
    "T23n1443_006:0939b09": "麁罪；初羯磨時捨者善，不捨得罪同前；第二",
    "T23n1443_006:0939b10": "番了時，亦得麁罪；若第三番羯磨結了之時",
    "T23n1443_006:0939b11": "而不捨者，得僧伽伐尸沙。若作非法而眾和",
    "T23n1443_006:0939b12": "合、乃至若不如法如律如佛所教而秉法者，",
    "T23n1443_006:0939b13": "並皆無犯。時彼苾芻尼，若於座上告大眾言：",
    "T23n1443_006:0939b14": "「大德！我苾芻尼某甲，犯僧伽伐尸沙罪。」者善。",
    "T23n1443_006:0939b15": "若不說者，乃至其罪未如法說悔已來，若復",
    "T23n1443_006:0939b16": "共餘苾芻尼作白羯磨乃至白四法，一一皆",
    "T23n1443_006:0939b17": "得惡作罪。",
    "T23n1443_006:0939b18": "17 破僧伽學處破僧伽學處第十七",
    "T23n1443_006:0939b19": "緣在王舍城羯蘭鐸迦池竹林園中。于時大",
    "T23n1443_006:0939b20": "聲聞眾苾芻尼，而於此處夏三月安居，所謂",
    "T23n1443_006:0939b21": "准陀尼、印陀尼、摩囉婆尼、鉢吒折囉尼、阿吒",
    "T23n1443_006:0939b22": "毘迦尼、佉史摩尼、蘇摩尼、瘦喬答彌尼、蓮花",
    "T23n1443_006:0939b23": "色尼、大世主尼，復有如是眾多諸尼，皆於此",
    "T23n1443_006:0939b24": "處夏三月安居。時世飢饉乞求難得，時吐羅",
    "T23n1443_006:0939b25": "難陀尼，常與諸尼鬪諍紛擾而住，告歡喜近、",
    "T23n1443_006:0939b26": "歡喜珠髻、歡喜尼言：「汝等可來共破和合苾",
    "T23n1443_006:0939b27": "芻尼僧伽及和合法輪。」時彼諸尼報言：「佛聲",
    "T23n1443_006:0939b28": "聞尼眾中有大威德，天眼明淨觀知他心，凡",
    "T23n1443_006:0939b29": "所進趣無不知覺。我等何能輒破和合？」時吐",
    "T23n1443_006:0939c01": "羅尼曰：「我有方便。」問言：「有何方便？」答曰：「我等",
    "T23n1443_006:0939c02": "可以衣鉢、飲食、醫藥、臥具攝諸尊宿苾芻尼；少",
    "T23n1443_006:0939c03": "苾芻尼隨身親近，或與腰絛絡囊衣鉢，教授",
    "T23n1443_006:0939c04": "誦持令其作意。」歡喜尼曰：「吐羅難陀！我等籌",
    "T23n1443_006:0939c05": "量實有斯理。」纔興方便諸尼覺察，即以此緣",
    "T23n1443_006:0939c06": "白諸苾芻，苾芻白佛。佛告諸苾芻尼：「汝等應",
    "T23n1443_006:0939c07": "可屏諫吐羅尼。應如是諫：『姊妹！勿興方便",
    "T23n1443_006:0939c08": "破和合僧伽，於破僧伽事勿堅執住。與諸僧",
    "T23n1443_006:0939c09": "伽和合共住歡喜無諍，一心一說如水乳合，",
    "T23n1443_006:0939c10": "大師教法令得光顯安樂久住。可捨破僧伽",
    "T23n1443_006:0939c11": "事。』」諸苾芻尼聞佛教已即往屏諫，其吐羅尼",
    "T23n1443_006:0939c12": "堅執不捨，答言：「唯此法實，餘皆虛妄。」復以此",
    "T23n1443_006:0939c13": "緣白諸苾芻，苾芻白佛。佛告諸尼：「汝等應與",
    "T23n1443_006:0939c14": "吐羅尼白四羯磨對大眾諫，若更有餘如是",
    "T23n1443_006:0939c15": "流類，同前集眾，一尼作白：",
    "T23n1443_006:0939c16": "「『大德尼僧伽聽！此吐羅難陀苾芻尼，興方便",
    "T23n1443_006:0939c17": "欲破和合苾芻尼僧伽。僧伽已屏諫，彼尼堅",
    "T23n1443_006:0939c18": "執不捨，云：「此法實，餘皆虛妄。」若苾芻尼僧伽",
    "T23n1443_006:0939c19": "時至聽者，苾芻尼僧伽應許此吐羅難陀尼",
    "T23n1443_006:0939c20": "作不捨破僧伽方便惡見白四羯磨。白如是。』",
    "T23n1443_006:0939c21": "次作羯磨，准白應為。」",
    "T23n1443_006:0939c22": "諸苾芻尼既奉教已，即以白四羯磨諫吐羅",
    "T23n1443_006:0939c23": "難陀尼，時彼堅執不捨，云：「此真實，餘皆虛妄。」",
    "T23n1443_006:0939c24": "吐羅伴尼復作是語：「大德！莫共彼尼有所論",
    "T23n1443_006:0939c25": "說若好、若惡。」廣說乃至白四羯磨，云：「此真實，",
    "T23n1443_006:0939c26": "餘皆虛妄。」尼白苾芻，苾芻白佛。佛以此緣，同",
    "T23n1443_006:0939c27": "前集尼問實訶責，乃至制其學處，應如是說：",
    "T23n1443_006:0939c28": "「若復苾芻尼，興方便欲破和合僧伽，於破僧",
    "T23n1443_006:0939c29": "伽事堅執不捨。諸苾芻尼應語彼苾芻尼言：",
    "T23n1443_006:0940a01": "『姊妹！莫欲破和合僧伽堅執而住。姊妹！應與",
    "T23n1443_006:0940a02": "僧伽和合共住歡喜無諍，一心一說如水乳",
    "T23n1443_006:0940a03": "合，大師教法令得光顯安樂久住。姊妹！汝可",
    "T23n1443_006:0940a04": "捨破僧伽事。』諸苾芻尼如是諫時，捨者善。若",
    "T23n1443_006:0940a05": "不捨者，應可再三慇懃正諫，隨教應詰，令捨",
    "T23n1443_006:0940a06": "是事。捨者善；若不捨者，僧伽伐尸沙。」",
    "T23n1443_006:0940a07": "尼謂吐羅難陀，或復餘尼。言和合者，謂是一",
    "T23n1443_006:0940a08": "味。僧伽者，謂是如來聲聞之眾。欲破者，謂欲",
    "T23n1443_006:0940a09": "為二分。方便者，欲為進趣勸作諍事。堅執而",
    "T23n1443_006:0940a10": "住者，謂吐羅難陀尼助伴四人為鬪諍事攝",
    "T23n1443_006:0940a11": "受而住。諸苾芻尼者，謂此法中尼。語彼苾芻",
    "T23n1443_006:0940a12": "尼者，謂吐羅難陀。言者，謂是別諫。如教廣說，",
    "T23n1443_006:0940a13": "捨者善。若不捨者，應可三諫，乃至廣說。僧伽",
    "T23n1443_006:0940a14": "伐尸沙者，事如前說。",
    "T23n1443_006:0940a15": "此中犯相其事云何？若苾芻尼別諫時事，捨",
    "T23n1443_006:0940a16": "者善；不捨者皆得惡作罪。作白四羯磨，如法",
    "T23n1443_006:0940a17": "如律如佛所教諫誨之時，捨者善；不捨白了",
    "T23n1443_006:0940a18": "之時，得窣吐羅底也。羯磨了時而不捨者，得",
    "T23n1443_006:0940a19": "僧伽伐尸沙。若不如法如律如佛所教秉法",
    "T23n1443_006:0940a20": "者，並皆無犯。時彼苾芻尼，若於座上告大眾",
    "T23n1443_006:0940a21": "言：「大德！我苾芻尼某甲，犯僧伽伐尸沙罪。」者",
    "T23n1443_006:0940a22": "善。若不說者，乃至其罪未如法說悔已來，若",
    "T23n1443_006:0940a23": "復共餘苾芻尼作白羯磨乃至白四法，一一",
    "T23n1443_006:0940a24": "皆得惡作。",
    "T23n1443_006:0940a25": "18 助伴破僧伽學處助伴破僧伽學處第十八",
    "T23n1443_006:0940a26": "爾時世尊即於本座，為諸聲聞尼弟子，欲制",
    "T23n1443_006:0940a27": "破僧伽隨伴學處，告諸苾芻尼曰：「汝諸苾芻",
    "T23n1443_006:0940a28": "尼且未須起，僧伽有少事業。」",
    "T23n1443_006:0940a29": "世尊知而故問，廣說如前。世尊即便問吐羅",
    "T23n1443_006:0940b01": "難陀助伴尼曰：「汝等實知吐羅難陀欲破和",
    "T23n1443_006:0940b02": "合僧伽，作破僧伽方便，勸作諍事堅執而住，",
    "T23n1443_006:0940b03": "汝共為伴順邪違正，告諸苾芻尼曰：『姊妹！莫",
    "T23n1443_006:0940b04": "共彼苾芻尼有所論說若好、若惡。何以故？而",
    "T23n1443_006:0940b05": "彼苾芻尼是法律語，依於法律而作言說，知",
    "T23n1443_006:0940b06": "而方說非不知說，彼愛樂者我亦愛樂。』汝等",
    "T23n1443_006:0940b07": "實作如是語不？」答言：「實爾。」世尊告曰：「汝非沙",
    "T23n1443_006:0940b08": "門女，非出家女之所應作，非隨順行，是不清",
    "T23n1443_006:0940b09": "淨。」世尊種種訶責已，告諸苾芻尼，廣說如前，",
    "T23n1443_006:0940b10": "乃至我觀十利為諸聲聞弟子制其學處，應",
    "T23n1443_006:0940b11": "如是說：",
    "T23n1443_006:0940b12": "「若復苾芻尼，若一、若二、若多，與彼苾芻尼共",
    "T23n1443_006:0940b13": "為伴黨，同邪違正隨順而住。時此苾芻尼，語",
    "T23n1443_006:0940b14": "諸苾芻尼言：『大德！莫共彼苾芻尼有所論說",
    "T23n1443_006:0940b15": "若好、若惡。何以故？彼苾芻尼是順法律，依法",
    "T23n1443_006:0940b16": "律語言無虛妄，彼愛樂者我亦愛樂。』諸苾芻",
    "T23n1443_006:0940b17": "尼應語此苾芻尼言：『具壽！莫作是說：「彼苾芻",
    "T23n1443_006:0940b18": "尼是順法律依法律語言無虛妄，彼愛樂者",
    "T23n1443_006:0940b19": "我亦愛樂。」何以故？彼苾芻尼非順法律、不",
    "T23n1443_006:0940b20": "依法律，語言皆虛妄。汝莫樂破僧；當樂和合",
    "T23n1443_006:0940b21": "僧，應與僧和合歡喜無諍，一心一說如水乳",
    "T23n1443_006:0940b22": "合，大師教法令得光顯安樂久住。具壽！可捨",
    "T23n1443_006:0940b23": "破僧惡見順邪違正勸作諍事堅執而住。』諸",
    "T23n1443_006:0940b24": "苾芻尼如是諫時，捨者善。若不捨者，應可再",
    "T23n1443_006:0940b25": "三慇懃正諫，隨教應詰，令捨是事。捨者善；若",
    "T23n1443_006:0940b26": "不捨者，僧伽伐尸沙。」",
    "T23n1443_006:0940b27": "若復苾芻尼者，謂吐羅難陀，或復餘尼。一、二、",
    "T23n1443_006:0940b28": "多者，謂吐羅尼伴，歡喜近、歡喜珠髻、難陀等。",
    "T23n1443_006:0940b29": "三人已去名多。順邪違正者，共彼為伴，順其",
    "T23n1443_006:0940c01": "邪見違失正理。諸苾芻尼者，謂此法中人。若",
    "T23n1443_006:0940c02": "好若惡者，勿復共論行善止惡。何以故？彼是",
    "T23n1443_006:0940c03": "知法律人有所言說，皆是隨順大師教法，廣",
    "T23n1443_006:0940c04": "說乃至堅執而住，皆是別諫之辭。若不捨者，",
    "T23n1443_006:0940c05": "僧伽應三諫，廣如上作羯磨法。此中犯相其",
    "T23n1443_006:0940c06": "事云何？若諸助伴苾芻尼，知彼苾芻尼欲破",
    "T23n1443_006:0940c07": "和合僧伽，廣說如前，作惡方便共彼為伴順",
    "T23n1443_006:0940c08": "邪違正，得惡作；餘有犯相，如前已說。",
    "T23n1443_006:0940c09": "根本說一切有部苾芻尼毘奈耶卷第六"
}