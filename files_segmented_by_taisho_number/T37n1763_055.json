{
    "T37n1763_055:0550c10": "2大般涅槃經集解卷第五十五",
    "T37n1763_055:0550c12": "　答第五問明十住菩薩見不了了諸佛見",
    "T37n1763_055:0550c13": "了了",
    "T37n1763_055:0550c14": "　廣辯八大人覺　辯十二頭陀",
    "T37n1763_055:0550c15": "　釋師子吼問戒則無因涅槃無果義",
    "T37n1763_055:0550c16": "　廣釋重因重果義",
    "T37n1763_055:0550c17": "　辯涅槃無因而是果義",
    "T37n1763_055:0550c18": "　辯佛性非果義　辯性因了因義",
    "T37n1763_055:0550c19": "師子吼品之第二",
    "T37n1763_055:0550c20": "爾時師子吼菩薩摩訶薩言至一切眾生不能",
    "T37n1763_055:0550c21": "得見。案僧亮曰：問意謂佛性雄猛，譬金剛",
    "T37n1763_055:0550c22": "力士；自身有之，何故不見耶？以證無也。僧宗",
    "T37n1763_055:0550c23": "曰：舉第四問，以請答也。",
    "T37n1763_055:0550c24": "佛言：善男子！譬如色法至三昧力故能得明了。",
    "T37n1763_055:0550c25": "案僧亮曰：凡夫無目，對眼不辨；聖人有導，",
    "T37n1763_055:0550c26": "微遠能見。佛以二人能見，以證有也。就此答",
    "T37n1763_055:0550c27": "中有八翻。此第一翻，明佛性是有，但煩惱",
    "T37n1763_055:0550c28": "䨱故，慧眼不開不能見耳。寶亮曰：此下去",
    "T37n1763_055:0550c29": "次答第四問。就答此問中，有三番明義：第一",
    "T37n1763_055:0551a01": "直明法體障故不見；第二借十二因緣來，證",
    "T37n1763_055:0551a02": "一切眾生等共有佛性；第三舉物離著。今從",
    "T37n1763_055:0551a03": "「譬如色法」下，第一段，佛性雖有，但眾生為煩",
    "T37n1763_055:0551a04": "惱障，故不得見。若能破三種惑，見諦、思惟、無",
    "T37n1763_055:0551a05": "明住地煩惱都盡，則見佛性也。",
    "T37n1763_055:0551a06": "善男子！若有人見一切諸法至首楞嚴定名為",
    "T37n1763_055:0551a07": "畢竟。案僧亮曰：第二，明若如中道而見",
    "T37n1763_055:0551a08": "則見佛性、若乖中道則不見，非無是理也。",
    "T37n1763_055:0551a09": "善男子！譬如初月雖不可見至亦不得言無佛",
    "T37n1763_055:0551a10": "性也。案僧宗曰：第三，明其理幽微，非常情",
    "T37n1763_055:0551a11": "所了，如彼初月，不得言無。",
    "T37n1763_055:0551a12": "善男子！佛性者所謂十力至一切眾生悉有佛",
    "T37n1763_055:0551a13": "性。案僧亮曰：生死無常，稱一切；三寶常",
    "T37n1763_055:0551a14": "故，不名一切也。僧宗曰：第四，上雖明當有，未",
    "T37n1763_055:0551a15": "知何為體。今顯出其體，乃是生死之外也。理",
    "T37n1763_055:0551a16": "既深遠，若欲見，自非破三重惑障則無由覩",
    "T37n1763_055:0551a17": "見也。三惑者，謂見諦、思惟、無明住地也。",
    "T37n1763_055:0551a18": "善男子！十二因緣一切眾生至一切眾生悉有",
    "T37n1763_055:0551a19": "佛性。案僧亮曰：亦內者，正見也。亦外者，",
    "T37n1763_055:0551a20": "耶見也。等有者，未來有也。僧宗曰：十二因",
    "T37n1763_055:0551a21": "緣共有者，第五，文借近況遠。言具十二者，始",
    "T37n1763_055:0551a22": "終為語耳，若胎中死則無十二。而言具者，成",
    "T37n1763_055:0551a23": "就故也。亦內者，現在有也。外者，未來未用，",
    "T37n1763_055:0551a24": "義稱外耳。入胎五分四根未具者，言入胎有",
    "T37n1763_055:0551a25": "五陰，以四根未具之時，于時但有名色也。",
    "T37n1763_055:0551a26": "深習一愛名受者，當知愛即受分。諸經每",
    "T37n1763_055:0551a27": "以其為無記者，以其感果力微故也。內外貪",
    "T37n1763_055:0551a28": "求為取者，貪著內身及貪身外，因此生四取，",
    "T37n1763_055:0551a29": "故名取，取謂取於來果也。為內外事起口業",
    "T37n1763_055:0551b01": "為有者，因向貪求起增上愛，運於身心動作",
    "T37n1763_055:0551b02": "之用，說業也。現在識名未來生者，世異而已，",
    "T37n1763_055:0551b03": "其餘悉名老死也。色界眾生無三受者，不具",
    "T37n1763_055:0551b04": "苦受，故言無耳。三觸者，苦觸也。三種愛者，如",
    "T37n1763_055:0551b05": "寒得火、病愛湯藥，悉苦因緣。愛言上界無，如",
    "T37n1763_055:0551b06": "此愛但有捨，樂上生愛也。無老病者，乃有念",
    "T37n1763_055:0551b07": "念老耳。豈有髮白面皺亦無四大壞死，以其",
    "T37n1763_055:0551b08": "凡夫是伏結之道，後還退墮生欲界時，得具",
    "T37n1763_055:0551b09": "十二；佛性亦爾。",
    "T37n1763_055:0551b10": "善男子！雪山有草名為忍辱至不可說言無佛",
    "T37n1763_055:0551b11": "性也。案僧宗曰：雪山譬佛，草譬《涅槃經》。上",
    "T37n1763_055:0551b12": "說倒障，不見佛性；今說所以有障，不讀《涅槃",
    "T37n1763_055:0551b13": "經》故也。僧宗曰：第六翻，上雖明十力無畏，但",
    "T37n1763_055:0551b14": "果去人遠。寶亮曰：第二翻，眾生雖復當時有",
    "T37n1763_055:0551b15": "具不具，要始終經理三世中得言悉成就有",
    "T37n1763_055:0551b16": "十二，明佛性亦然，未來必有也。",
    "T37n1763_055:0551b17": "善男子！佛性者亦色非色至非諸聲聞緣覺所",
    "T37n1763_055:0551b18": "知。案僧宗曰：第七翻，明十住所以不見，以",
    "T37n1763_055:0551b19": "其理故也。為成此義故假設狀貌，不亦易可",
    "T37n1763_055:0551b20": "知耶。亦色者，垂形六道也。非色者，理絕形",
    "T37n1763_055:0551b21": "色也。非色非非色者，雙遣也。亦一者，理無二",
    "T37n1763_055:0551b22": "也。非一者，說三乘也。文中自有具釋。",
    "T37n1763_055:0551b23": "善男子！佛性者非陰界入至無邊功德之所成",
    "T37n1763_055:0551b24": "就。案僧亮曰：《涅槃經》說性如是，不讀則不",
    "T37n1763_055:0551b25": "見也。僧宗曰：第八更寄譬顯非內非外之理",
    "T37n1763_055:0551b26": "也。煩惱䨱故非內，惑盡則見故非外也。寶",
    "T37n1763_055:0551b27": "亮曰：第三翻，遣執。凡欲學者，莫承聲而著。",
    "T37n1763_055:0551b28": "若聞色是佛性，不得言唯色是而心非；復聞",
    "T37n1763_055:0551b29": "四陰是佛性，亦不得言唯心是而色非。但聖",
    "T37n1763_055:0551c01": "人說法，隨時逐物所須，豈可定執耶？",
    "T37n1763_055:0551c02": "爾時師子吼菩薩摩訶薩至成就幾法得了了",
    "T37n1763_055:0551c03": "見。案僧亮曰：舉第五門。僧宗曰：答第五",
    "T37n1763_055:0551c04": "門也。迦葉更舉前問，以請答也。",
    "T37n1763_055:0551c05": "善男子！菩薩具足成就十法至以大涅槃教化",
    "T37n1763_055:0551c06": "眾生。案僧宗曰：今言成就十法，非不是行，",
    "T37n1763_055:0551c07": "但未具足故不見耳。有五重解釋，此第一，總",
    "T37n1763_055:0551c08": "明十法淺深為異也。寶亮曰：次舉第五問來",
    "T37n1763_055:0551c09": "請答。佛言：菩薩正行此十法，未滿足故，見不",
    "T37n1763_055:0551c10": "明了；佛得此十法已滿故，見佛性了了。既問",
    "T37n1763_055:0551c11": "除障法，故佛下有五番來廣解此十法，更無",
    "T37n1763_055:0551c12": "餘義也。",
    "T37n1763_055:0551c13": "師子吼菩薩言：世尊至雖見佛性而不明了。",
    "T37n1763_055:0551c14": "案僧亮曰：十法者，前八法猶是八大人覺",
    "T37n1763_055:0551c15": "耳。後二法，一讚歎解脫、二以涅槃教化為異，",
    "T37n1763_055:0551c16": "成十也。有五翻，此第一。",
    "T37n1763_055:0551c17": "復次善男子！出家之人至雖見佛性而不明了。",
    "T37n1763_055:0551c18": "案僧亮曰：第二辨出樂。以出家在林，離俗",
    "T37n1763_055:0551c19": "怱務遠離正體，餘者非也。寂靜樂者，得禪定",
    "T37n1763_055:0551c20": "也。永滅樂者，得無漏也。畢竟樂者，得二涅槃",
    "T37n1763_055:0551c21": "也。僧宗曰：第二，偏就觀門以辨十法也。",
    "T37n1763_055:0551c22": "復次善男子！菩薩摩訶薩至雖見佛性而不明",
    "T37n1763_055:0551c23": "了。案僧亮曰：第三，隨從天行是名正定，以",
    "T37n1763_055:0551c24": "此方知四禪是天行者也。僧宗曰：第三，就比",
    "T37n1763_055:0551c25": "丘於此經修行，以明十法也。",
    "T37n1763_055:0551c26": "復次善男子！夫少欲者至雖見佛性而不明了。",
    "T37n1763_055:0551c27": "案僧亮曰：第四，以十二頭陀為少欲，行轉除",
    "T37n1763_055:0551c28": "也。僧宗曰：第四，離聚落以辨十法也。",
    "T37n1763_055:0551c29": "復次善男子！為多欲故至雖見佛性而不明了。",
    "T37n1763_055:0552a01": "案僧亮曰：第五翻也。及五種者，解脫五欲樂",
    "T37n1763_055:0552a02": "也。僧宗曰：第五，就現相以明十法。",
    "T37n1763_055:0552a03": "善男子！如汝所言十住菩薩至見於佛性而得",
    "T37n1763_055:0552a04": "明了。案僧宗曰：舉第六問也。今言以佛眼",
    "T37n1763_055:0552a05": "故了了，菩薩以慧眼故不了了也。寶亮曰：",
    "T37n1763_055:0552a06": "如所言十住菩薩以何眼見而不相了者，",
    "T37n1763_055:0552a07": "此下去次答第六問。佛言菩薩唯得四眼，用",
    "T37n1763_055:0552a08": "慧眼故不明了；佛具足五眼，照了窮源，故",
    "T37n1763_055:0552a09": "見佛性了了也。下去有數重解。十住菩薩由",
    "T37n1763_055:0552a10": "為菩提作行，故見不明了。十住菩薩唯自知",
    "T37n1763_055:0552a11": "得佛，不知他有佛性者，亦是不了義之辭。煩",
    "T37n1763_055:0552a12": "惱本障智慧，十住菩薩斷惑垂盡，何容指自",
    "T37n1763_055:0552a13": "知作佛、不知他有佛性？他惑亦不能障我智",
    "T37n1763_055:0552a14": "不理。今所以有此言者，為辨難易相，明以成",
    "T37n1763_055:0552a15": "佛者得言易知，未成道人事迹幽隱難知，故",
    "T37n1763_055:0552a16": "有此之說也。",
    "T37n1763_055:0552a17": "善男子！慧眼見故不得明了至心不生信不名",
    "T37n1763_055:0552a18": "聞見。案僧亮曰：稱第六問佛何眼見故也。",
    "T37n1763_055:0552a19": "初得名慧，滿足佛為菩提，行者進趣名行。住",
    "T37n1763_055:0552a20": "十住故者，應去不去名住也。住不住者，不應",
    "T37n1763_055:0552a21": "去而住非住也。又云不去不住。十住在生滅",
    "T37n1763_055:0552a22": "境，故有去住；佛不生不滅，不去不住也。僧宗",
    "T37n1763_055:0552a23": "曰：就答中有四翻。第一明佛與菩薩見有了",
    "T37n1763_055:0552a24": "不了；第二明乃至十地尚不了了，況其餘耶？",
    "T37n1763_055:0552a25": "至極雖復妙絕，非常情所察，若因跡尋本，可",
    "T37n1763_055:0552a26": "以知也。第三修戒定為因，則其理也。第四結",
    "T37n1763_055:0552a27": "聞見之理，以曉前宗也。此則第一翻也。",
    "T37n1763_055:0552a28": "善男子！若有善男子善女人至當云何觀而得",
    "T37n1763_055:0552a29": "知耶。案僧亮曰：六種問答，是第二觀門也。",
    "T37n1763_055:0552b01": "僧宗曰：此下第二翻也。寶亮曰：此下師子吼",
    "T37n1763_055:0552b02": "大段之第二也。上六問六答已定因果性，使",
    "T37n1763_055:0552b03": "物識因果，修德集業。若當於此深理未能領",
    "T37n1763_055:0552b04": "悟、信心不立者，勸使約應佛，依十二部經教",
    "T37n1763_055:0552b05": "因果，就事以生信也。凡開五門，此下第一觀",
    "T37n1763_055:0552b06": "果也。",
    "T37n1763_055:0552b07": "善男子！一切眾生實不能知至一者眼見二者",
    "T37n1763_055:0552b08": "聞見。案僧亮曰：先觀果性，觀之麁也。寶亮",
    "T37n1763_055:0552b09": "曰：佛雖勸觀，但物情不解，故師子吼問，明一",
    "T37n1763_055:0552b10": "切眾生實不能測知如來心相，當云何得知？",
    "T37n1763_055:0552b11": "佛言當依二法：一者眼見如來身業；二聞佛",
    "T37n1763_055:0552b12": "所說教法。唯依此二事，得知如來心相。若見",
    "T37n1763_055:0552b13": "如來身業，有三十二相，在世運動，為為眾生？",
    "T37n1763_055:0552b14": "為為利養？若見說法，一向為物、不自為己，得",
    "T37n1763_055:0552b15": "知此人可尊可重，必非生死果報所為。若無",
    "T37n1763_055:0552b16": "此妙極來應，眾生云何得斯之身處世救苦？",
    "T37n1763_055:0552b17": "必應可信。果既如之，必有妙因，是以勸人依",
    "T37n1763_055:0552b18": "十二部經，約應佛觀如來心用，可得信知因",
    "T37n1763_055:0552b19": "果之性也。但文十別，事義自顯矣。",
    "T37n1763_055:0552b20": "若見如來所有身業至為誰受身是名眼見。",
    "T37n1763_055:0552b21": "案僧亮曰：云何受身者，有二種：有自在、不自",
    "T37n1763_055:0552b22": "在，知如來自在也。何故受身者，知如來為眾",
    "T37n1763_055:0552b23": "生故受也。為誰受身者，為中有等不等，明如",
    "T37n1763_055:0552b24": "來等眾生也。僧亮曰：云何而受是身者，乃知",
    "T37n1763_055:0552b25": "感應之道，而不能知所以爾耶，謂以大悲之",
    "T37n1763_055:0552b26": "心故受身也。",
    "T37n1763_055:0552b27": "若觀如來云何說法至應當依是二種因緣。",
    "T37n1763_055:0552b28": "案僧亮曰：不破煩惱者，真諦也。非不破者，",
    "T37n1763_055:0552b29": "世諦也。真俗中非破非不破者，是真諦亦是",
    "T37n1763_055:0552c01": "俗諦。何者？非盡能破也。五人能破非不破也，",
    "T37n1763_055:0552c02": "皆說真俗中道，不自言師。亦可俗諦中道。",
    "T37n1763_055:0552c03": "初二種云何知者，第二觀門，觀緣因也。因成",
    "T37n1763_055:0552c04": "就名眼見。又聞見因不成就，雖識佛，不名",
    "T37n1763_055:0552c05": "眼見，亦非聞見也。二種者，外細內麁、內細",
    "T37n1763_055:0552c06": "外麁，善惡難知者也。",
    "T37n1763_055:0552c07": "師子吼菩薩白佛言：世尊至唯依是二不可得",
    "T37n1763_055:0552c08": "知。案僧亮曰：第三門因緣也。因成就名眼",
    "T37n1763_055:0552c09": "見，亦是聞見。因不成就，雖識佛，不名眼見，亦",
    "T37n1763_055:0552c10": "非聞見也。二種者，外細內麁、內細外麁，善惡",
    "T37n1763_055:0552c11": "難知也。寶亮曰：第二文，約佛弟子所行法觀",
    "T37n1763_055:0552c12": "因。佛唯極果，無因可觀。若不舉弟子所行，則",
    "T37n1763_055:0552c13": "無以為驗。佛果若不真，那得信佛語者，盡得",
    "T37n1763_055:0552c14": "實解，故知其理必可信。今者師子吼先舉上",
    "T37n1763_055:0552c15": "菴羅果喻四品人來驗，若內外俱熟、內外俱",
    "T37n1763_055:0552c16": "生，此亦易別；餘外熟內生、外生內熟，此之二",
    "T37n1763_055:0552c17": "人云何得知？佛言此實難知。雖曰難知，當",
    "T37n1763_055:0552c18": "以四法來驗，必知真實。若論此四法，正是共",
    "T37n1763_055:0552c19": "住、智慧。開共住為二、智慧為兩，故成四句。若",
    "T37n1763_055:0552c20": "用此四法，則知持戒破戒。",
    "T37n1763_055:0552c21": "佛言：善哉善哉善男子至然後得知持戒破戒。",
    "T37n1763_055:0552c22": "案僧宗曰：四人常近猶不可知，況復如",
    "T37n1763_055:0552c23": "來而可測耶？",
    "T37n1763_055:0552c24": "善男子！戒有二種持者亦二至為為利養為究",
    "T37n1763_055:0552c25": "竟持。案僧亮曰：以因緣故受持禁戒者，或",
    "T37n1763_055:0552c26": "為自度、或為人天也。若不為究竟，非究竟持",
    "T37n1763_055:0552c27": "也。僧宗曰：此第三翻也。要修究竟戒者乃",
    "T37n1763_055:0552c28": "能見也。寶亮曰：下欲以此究竟不究竟來證",
    "T37n1763_055:0552c29": "戒成就不成就。若究竟持戒者，名為眼見聞",
    "T37n1763_055:0553a01": "見；若不究竟持戒，亦不名眼見聞見。自信首",
    "T37n1763_055:0553a02": "五根立以上人，悉屬究竟持戒數。若從一信",
    "T37n1763_055:0553a03": "已後，終入內凡夫，相續不捨乃至成佛，亦",
    "T37n1763_055:0553a04": "名究竟戒。",
    "T37n1763_055:0553a05": "善男子！如來戒者無有因緣至畢竟持戒究竟",
    "T37n1763_055:0553a06": "持戒。案僧亮曰：性不為惡，自然得戒，是究",
    "T37n1763_055:0553a07": "竟戒也。不生瞋礙者，亦性不為惡也。",
    "T37n1763_055:0553a08": "善男子！我昔一時與舍利弗至三藐三菩提。",
    "T37n1763_055:0553a09": "案僧亮曰：出證因中無惡，果有此力也。寶亮",
    "T37n1763_055:0553a10": "曰：證如來持戒最勝也。",
    "T37n1763_055:0553a11": "復有二種：一為利養至及以如來持戒之人。",
    "T37n1763_055:0553a12": "案僧亮曰：重釋。而正法者，是究竟也。",
    "T37n1763_055:0553a13": "復有二種：一性自能持至及以如來亦名聞見。",
    "T37n1763_055:0553a14": "案僧亮曰：即是無因緣戒也。曠世修習，惡",
    "T37n1763_055:0553a15": "心永滅，善成性也。",
    "T37n1763_055:0553a16": "復有二種：一聲聞戒至能見佛性如來涅槃。",
    "T37n1763_055:0553a17": "案僧亮曰：聲聞厭生死，行乖涅槃，非見法也。",
    "T37n1763_055:0553a18": "師子吼菩薩言：世尊至何以故法性爾故。案",
    "T37n1763_055:0553a19": "僧亮曰：釋究竟義，亦明從戒生法，終至涅",
    "T37n1763_055:0553a20": "槃，皆是緣因義也。曰推因也。有十一重相釋。",
    "T37n1763_055:0553a21": "師子吼菩薩言：世尊至云何得名我樂淨耶。",
    "T37n1763_055:0553a22": "案僧亮曰：上說持戒至涅槃因果相乘生因",
    "T37n1763_055:0553a23": "了因，未辨涅槃從何因有，故發問也。僧宗曰：",
    "T37n1763_055:0553a24": "難意欲令戒則無因故常，涅槃有因故無常",
    "T37n1763_055:0553a25": "也。寶亮曰：戒前既無因，應是常；涅槃以解脫",
    "T37n1763_055:0553a26": "為因，便應無常。",
    "T37n1763_055:0553a27": "佛言：善哉善哉善男子至諦聽諦聽當為汝說。",
    "T37n1763_055:0553a28": "案僧亮曰：將欲答難，先舉往事，以證得",
    "T37n1763_055:0553a29": "理而滅之先。",
    "T37n1763_055:0553b01": "戒亦有因因聽正法至一者聽法二者思惟義。",
    "T37n1763_055:0553b02": "案寶亮曰：戒是有為，從聽法而生，為生因。",
    "T37n1763_055:0553b03": "善男子！信心者至亦因亦因因亦果亦果果。",
    "T37n1763_055:0553b04": "案僧亮曰：亦因者，聽法是信心之因也。因因",
    "T37n1763_055:0553b05": "者，信心復是聽法之因也。今與因為因，名為",
    "T37n1763_055:0553b06": "因因。亦果者，信心聽法之果也。亦果者，聽",
    "T37n1763_055:0553b07": "法是信心果也。與果互得相生，皆是因是果，",
    "T37n1763_055:0553b08": "故名有為。",
    "T37n1763_055:0553b09": "善男子！譬如尼乾立拒舉瓶互為因果不得相",
    "T37n1763_055:0553b10": "離。案僧亮曰：信心聽法互為因果，不得相",
    "T37n1763_055:0553b11": "離，指據此二為因因果果也。",
    "T37n1763_055:0553b12": "善男子！如無明緣行至亦因亦因因亦果亦果",
    "T37n1763_055:0553b13": "果。案僧亮曰：借此以顯手因果義也。無",
    "T37n1763_055:0553b14": "明為因、行為果，自有行後還起輕煩惱，說為",
    "T37n1763_055:0553b15": "無明。是明輕重前後，互相生起、迭為因果，",
    "T37n1763_055:0553b16": "亦得重因重果義也。",
    "T37n1763_055:0553b17": "善男子！生能生法至生生不自生賴生故生。",
    "T37n1763_055:0553b18": "案僧亮曰：借毘曇家義，寄明重因重果之旨",
    "T37n1763_055:0553b19": "也。小生唯生一法，大生乃生八法，是則小",
    "T37n1763_055:0553b20": "生大生更為因果，亦有重因重果義也。不能",
    "T37n1763_055:0553b21": "自生者，大生三體，不能自生也。由生生生者，",
    "T37n1763_055:0553b22": "由小生來生其體也。生生不自生者，生大生",
    "T37n1763_055:0553b23": "之生不自生，亦賴大生故生也。",
    "T37n1763_055:0553b24": "是故二生亦因亦因因至信心聽法亦復如是。",
    "T37n1763_055:0553b25": "案僧亮曰：舉一事二義以為類釋也。",
    "T37n1763_055:0553b26": "善男子！是果非因至名果煩惱者名為過過。",
    "T37n1763_055:0553b27": "案僧亮曰：上說戒等是因是果，體是有為也。",
    "T37n1763_055:0553b28": "今明涅槃是果，非因非有為。非有為故，不從",
    "T37n1763_055:0553b29": "因有也。上果故者，人求無苦，以無苦為上也。",
    "T37n1763_055:0553c01": "沙門果故者，斷生死也。過過者，皆說苦法也。",
    "T37n1763_055:0553c02": "煩惱是過，又生苦故，是為過過也。僧宗曰：向",
    "T37n1763_055:0553c03": "已答戒信二法互為因果，是故無常。今明涅",
    "T37n1763_055:0553c04": "槃是了因家果，所以常也。是上果者，釋所以",
    "T37n1763_055:0553c05": "是勝也。寶亮曰：既判戒亦有因，知戒非是常，",
    "T37n1763_055:0553c06": "不定便位。涅槃唯得名果，不復更為他作因，",
    "T37n1763_055:0553c07": "故是果非因。",
    "T37n1763_055:0553c08": "善男子！涅槃無因而體是果至無有因故故稱",
    "T37n1763_055:0553c09": "涅槃。案僧亮曰：有為之法是因是果，故苦",
    "T37n1763_055:0553c10": "也；涅槃是果無因，故非苦也。僧宗曰：無生因",
    "T37n1763_055:0553c11": "也。寶亮曰：體是果者，了因之果也。",
    "T37n1763_055:0553c12": "師子吼菩薩言：如佛所說至有時無因故名涅",
    "T37n1763_055:0553c13": "槃。案僧亮曰：難意不以不善為因故言",
    "T37n1763_055:0553c14": "無，非一切無也，故取六無之中有時無也。",
    "T37n1763_055:0553c15": "佛言：善男子！汝今所說至何故名因以了因故。",
    "T37n1763_055:0553c16": "案僧亮曰：彼所舉者皆有為共相，形對涅",
    "T37n1763_055:0553c17": "槃真我，不可與無我為匹也。以是義故是因",
    "T37n1763_055:0553c18": "者，上二因。是果者，上二果也。涅槃是果非",
    "T37n1763_055:0553c19": "因，佛性是因非果。若涅槃但果而非苦者，佛",
    "T37n1763_055:0553c20": "性亦但因不應是苦也。非沙門果者，非彼二",
    "T37n1763_055:0553c21": "果，非不是餘果是苦也。是了因者，非彼二因，",
    "T37n1763_055:0553c22": "明是了因非生因也。寶亮曰：當知涅槃之體",
    "T37n1763_055:0553c23": "畢竟無因，如無我無我所也。雖引初句為答，",
    "T37n1763_055:0553c24": "後即遣也，明涅槃不同世法，所以常也。是因",
    "T37n1763_055:0553c25": "非果者，還據正因佛性。正因唯住因位，不得",
    "T37n1763_055:0553c26": "名果也。非因生故者，正因佛性既非善惡因",
    "T37n1763_055:0553c27": "之所生，唯一用不移，至佛不移、至佛不動，故",
    "T37n1763_055:0553c28": "非因生法也。體既非因所生，亦非息心家果",
    "T37n1763_055:0553c29": "也。了因故者，非但緣因是了因，正因亦是了",
    "T37n1763_055:0554a01": "因。何者？若眾生無厭求樂心者，一念善不",
    "T37n1763_055:0554a02": "能作也。由有此解故，可得熟果，是故正因亦",
    "T37n1763_055:0554a03": "遠為佛作了因也。",
    "T37n1763_055:0554a04": "善男子！因有二種至地水糞等是名了因。案",
    "T37n1763_055:0554a05": "道生曰：俱是作法，亦相比而言之耳。寶亮曰：",
    "T37n1763_055:0554a06": "泛明一切緣正二因義，但使於果力強便是",
    "T37n1763_055:0554a07": "生因，弱者屬了因也。",
    "T37n1763_055:0554a08": "復有生因，謂六波羅蜜阿耨多羅三藐三菩提。",
    "T37n1763_055:0554a09": "案道生曰：此下明皆非作法，然生了之義",
    "T37n1763_055:0554a10": "於茲而顯也。由六度而成菩提，故曰生也。寶",
    "T37n1763_055:0554a11": "亮曰：六度取菩提義力強，故名為生因。",
    "T37n1763_055:0554a12": "復有了因，謂佛性阿耨多羅三藐三菩提。",
    "T37n1763_055:0554a13": "案僧宗曰：此有三種相對，通而言之唯是了",
    "T37n1763_055:0554a14": "因，以拜果義強為生因也。生者能拜無令",
    "T37n1763_055:0554a15": "有也，了者了已有也。就文而言小不次，推",
    "T37n1763_055:0554a16": "義第三重應在第二也。第一重取住前六度",
    "T37n1763_055:0554a17": "與佛性相對，佛性雖為正因，若語拜果之",
    "T37n1763_055:0554a18": "力，非檀等諸度則不得果，於了為強，義說生",
    "T37n1763_055:0554a19": "也。僧亮曰：正因佛性取果力不如，故唯得作",
    "T37n1763_055:0554a20": "了因也。",
    "T37n1763_055:0554a21": "復有了因，謂六波羅蜜佛性。案僧宗曰：此",
    "T37n1763_055:0554a22": "取九地以還，於果義弱為了也。寶亮曰：因中",
    "T37n1763_055:0554a23": "六度，去佛果遠，唯得為三菩提，作了因也。",
    "T37n1763_055:0554a24": "復有生因，謂首楞嚴三昧阿耨多羅三藐三菩",
    "T37n1763_055:0554a25": "提。案僧宗曰：謂十住也。寶亮曰：金剛心力",
    "T37n1763_055:0554a26": "強，生佛果速，故謂正因。",
    "T37n1763_055:0554a27": "復有了因，謂八正道阿耨多羅三藐三菩提。",
    "T37n1763_055:0554a28": "案僧宗曰：八正是偏行，以其義弱，故為了",
    "T37n1763_055:0554a29": "也。寶亮曰：二乘行遠，但得作了因也。",
    "T37n1763_055:0554b01": "復有生因，所謂信心六波羅蜜。案僧亮曰：",
    "T37n1763_055:0554b02": "本無今有，是生也。本有今見，是了也。如無常",
    "T37n1763_055:0554b03": "見常是生，無常見無常是了也。僧宗曰：此取",
    "T37n1763_055:0554b04": "登住至三住也。比八正義強，故名生也。所以",
    "T37n1763_055:0554b05": "得知三住者，以住信忍地，今言信心六度也。",
    "T37n1763_055:0554b06": "寶亮曰：大乘行近，故名生也。",
    "T37n1763_055:0554b07": "師子吼言：世尊！如佛所說至云何可見佛性亦",
    "T37n1763_055:0554b08": "爾。案僧亮曰：觀門第三，通觀因果也。辨見",
    "T37n1763_055:0554b09": "聞亦異，以了為見、不了為聞。寶亮曰：第三，因",
    "T37n1763_055:0554b10": "果合觀也。師子吼舉百非，以明如來云何可",
    "T37n1763_055:0554b11": "見耶？",
    "T37n1763_055:0554b12": "佛言：善男子！佛身二種至故名眾生悉有佛性。",
    "T37n1763_055:0554b13": "案僧亮曰：方便示現是名為見者，以示現",
    "T37n1763_055:0554b14": "故，色聲皆名見也。解脫之身亦名聞見也，餘",
    "T37n1763_055:0554b15": "悉爾。僧宗曰：第四，翻領理前宗也。寶亮曰：佛",
    "T37n1763_055:0554b16": "還約眼見聞見二事勸信也。一常者，謂法身",
    "T37n1763_055:0554b17": "也。無常者，應身也。可見者，佛與十住菩薩。",
    "T37n1763_055:0554b18": "不可見者，謂一切眾生。十住與佛可名眼見，",
    "T37n1763_055:0554b19": "九住以來一向是信者，故屬聞見也。佛見",
    "T37n1763_055:0554b20": "佛性了了分明，故言如色；十住以還見不分",
    "T37n1763_055:0554b21": "明，故言非色也。",
    "T37n1763_055:0554b22": "大般涅槃經集解卷第五十五"
}