{
    "T29n1562_028:0496c06": "阿毘達磨順正理論卷第二十八",
    "T29n1562_028:0496c08": "尊者眾賢造",
    "T29n1562_028:0496c09": "三藏法師玄奘奉　詔譯",
    "T29n1562_028:0496c10": "8 八辯緣起品第三之八",
    "T29n1562_028:0496c11": "應知如是所說三際，唯有情數緣起義中，雖",
    "T29n1562_028:0496c12": "有十二支，而三二為性，三謂惑業事，二謂果",
    "T29n1562_028:0496c13": "與因。其義云何？頌曰：",
    "T29n1562_028:0496c14": "三煩惱二業，　　七事亦名果，",
    "T29n1562_028:0496c15": "略果及略因，　　由中可比二。",
    "T29n1562_028:0496c16": "論曰：前際因無明，後際因愛取，如是三種，煩",
    "T29n1562_028:0496c17": "惱為性。前際因行，後際因有，如是二種，以業",
    "T29n1562_028:0496c18": "為性。前際識等五，後際生老死，如是七名事，",
    "T29n1562_028:0496c19": "惑業所依故。如是七事，即亦名果，義准餘五",
    "T29n1562_028:0496c20": "即亦名因，以煩惱業為自性故。何緣中際廣",
    "T29n1562_028:0496c21": "說因果，後際略果，前際略因？中際易知應廣",
    "T29n1562_028:0496c22": "說二，前後難了各略說一。由中比二，具廣已",
    "T29n1562_028:0496c23": "成，故不別說，說便無用。如何別立愛取二支？",
    "T29n1562_028:0496c24": "毘婆沙師許初念愛以愛聲說，即此相續增",
    "T29n1562_028:0496c25": "廣熾盛立以取名，相續取境轉堅猛故。若爾，",
    "T29n1562_028:0496c26": "應說三支剎那，何故唯言二剎那性？無斯過",
    "T29n1562_028:0496c27": "失，一一境中各一剎那，合成多故。正結生位",
    "T29n1562_028:0496c28": "唯一剎那，於一身中無容再結，故生與識獨",
    "T29n1562_028:0496c29": "說剎那。何緣現在諸煩惱位，偏說於愛非餘",
    "T29n1562_028:0497a01": "煩惱？於愛易了愛味過患，餘煩惱中此相難",
    "T29n1562_028:0497a02": "了。愛是能感後有勝因，世尊偏說，令知過患",
    "T29n1562_028:0497a03": "云何，當令勤求治道，故唯說愛剎那、相續二",
    "T29n1562_028:0497a04": "位差別，非餘煩惱。有餘師說：一切煩惱初緣",
    "T29n1562_028:0497a05": "境時說名為愛，後增廣位說名為取。故佛雖",
    "T29n1562_028:0497a06": "說業因於愛，愛因無明，而實業因通一切煩",
    "T29n1562_028:0497a07": "惱，一切煩惱皆無明為因，故知愛聲通說諸",
    "T29n1562_028:0497a08": "惑。欲令因此總知過患，故以愛聲說諸煩惱，",
    "T29n1562_028:0497a09": "非餘煩惱，招生劣故。有說愛聲唯說愛體，多",
    "T29n1562_028:0497a10": "現行故，由此於愛分別剎那相續差別。雖非",
    "T29n1562_028:0497a11": "無此理，然前說為勝。若緣起支唯有十二，老",
    "T29n1562_028:0497a12": "死無果，離修對治道，生死應有終；無明無因，",
    "T29n1562_028:0497a13": "無明是初故。生死應有始，或應更立餘緣起",
    "T29n1562_028:0497a14": "支，餘復有餘，成無窮過。又佛聖教應成缺",
    "T29n1562_028:0497a15": "減，然不應許。此難不然，未了所說緣起理故。",
    "T29n1562_028:0497a16": "此緣起理，云何應知？頌曰：",
    "T29n1562_028:0497a17": "從惑生惑業，　　從業生於事，",
    "T29n1562_028:0497a18": "從事事惑生，　　有支理唯此。",
    "T29n1562_028:0497a19": "論曰：唯聲正顯有支數定，兼顯業與惑或俱",
    "T29n1562_028:0497a20": "或後生，是惑生惑時，業俱或後義。由如是理，",
    "T29n1562_028:0497a21": "總攝有支即已善通前所設難。從惑生惑，謂",
    "T29n1562_028:0497a22": "愛生取。從惑生業，謂取生有，無明生行。從",
    "T29n1562_028:0497a23": "業生事，謂行生識及有生生。從事生事，謂",
    "T29n1562_028:0497a24": "從識支生於名色，乃至從觸生於受支，及",
    "T29n1562_028:0497a25": "從生支生於老死。從事生惑，謂受生愛。由立",
    "T29n1562_028:0497a26": "有支，其理唯此。已成老死為事惑因，老死即",
    "T29n1562_028:0497a27": "如現四支故，及成無明為事惑果，無明即如",
    "T29n1562_028:0497a28": "現愛取故，豈假更立餘緣起支？故經言如是",
    "T29n1562_028:0497a29": "純大苦蘊集，是前後二際更相顯發義，是故",
    "T29n1562_028:0497b01": "無有老死、無明無果無因有終始過。於此定",
    "T29n1562_028:0497b02": "攝因果義周，無更立支成無窮過，由佛遍說",
    "T29n1562_028:0497b03": "因果無遺，故無聖教成缺減失。此中上座作",
    "T29n1562_028:0497b04": "是釋言：餘經中說，非理作意為無明因，無明",
    "T29n1562_028:0497b05": "復生非理作意。非理作意說在觸時，故餘經",
    "T29n1562_028:0497b06": "說：眼色為緣，生癡所生染濁作意。此於受位",
    "T29n1562_028:0497b07": "必引無明，故餘經言：由無明觸，所生諸受為",
    "T29n1562_028:0497b08": "緣生愛。是故觸時非理作意與受俱轉，無明",
    "T29n1562_028:0497b09": "為緣。由此無明無無因過，亦不須立餘緣起",
    "T29n1562_028:0497b10": "支。又緣起支無無窮失，非理作意從癡生",
    "T29n1562_028:0497b11": "故。如契經說：眼色為緣，生癡所生染濁作",
    "T29n1562_028:0497b12": "意。餘經雖有如是誠言，然此經中應更須說。",
    "T29n1562_028:0497b13": "若由理故不說自成，則一切支皆不應說。設",
    "T29n1562_028:0497b14": "許理有，文但略標，便違自執此經了義，許此",
    "T29n1562_028:0497b15": "經文非盡理故。凡諸所有不盡理文，智者判",
    "T29n1562_028:0497b16": "為非了義故。既許理有，非載此文便證支名",
    "T29n1562_028:0497b17": "從勝而立。且此經雖言六處緣觸，而上座亦",
    "T29n1562_028:0497b18": "許緣識作意，以契經說：眼及色為緣，生於眼",
    "T29n1562_028:0497b19": "識及染濁作意。雖緣六處亦生識等，而此但",
    "T29n1562_028:0497b20": "言六處緣觸，如是觸緣非唯六處，但六處位",
    "T29n1562_028:0497b21": "六處最強、於觸位中觸最為勝，就勝而說，餘",
    "T29n1562_028:0497b22": "例應思。然經主言，經不別說老死有果、無明",
    "T29n1562_028:0497b23": "有因，生死便成有終始者，此難非理，經意別",
    "T29n1562_028:0497b24": "故。亦非所說理不圓滿。所以者何？此經但欲",
    "T29n1562_028:0497b25": "除所化者三際愚故。由所化者唯生是疑：云",
    "T29n1562_028:0497b26": "何有情三世連續，謂從前世今世得生，今世",
    "T29n1562_028:0497b27": "復能生於後世？如來但為除彼疑情說十二",
    "T29n1562_028:0497b28": "支，如前已辯，謂前後中際，為遣他愚惑。今詳",
    "T29n1562_028:0497b29": "經主苟欲違背毘婆沙宗，捨自劬勞所作如",
    "T29n1562_028:0497c01": "理釋疑難頌，所謂從惑生惑業等。自謂所言",
    "T29n1562_028:0497c02": "能免他難，今詳彼釋於難未免，謂雖欲遣",
    "T29n1562_028:0497c03": "他三際愚說緣起教，而不具說老死有果、無",
    "T29n1562_028:0497c04": "明有因，非不了知前因後果相連續義，名諸",
    "T29n1562_028:0497c05": "所化已能除遣前後際愚。所化有情謂中間",
    "T29n1562_028:0497c06": "諸位，如無明、老死因果俱無，便有斷常二見",
    "T29n1562_028:0497c07": "交起，豈知從前世今世生，及了從今世後世",
    "T29n1562_028:0497c08": "起？經既不顯老死無明有果有因連續不斷，",
    "T29n1562_028:0497c09": "所化定謂中間餘支亦因果俱無，如無明老",
    "T29n1562_028:0497c10": "死，則緣起教便足他疑，豈謂除他三際愚惑？",
    "T29n1562_028:0497c11": "故於所難殊未能通，枉捨劬勞自所造頌。釋",
    "T29n1562_028:0497c12": "難已了。如世尊言：吾當為汝說緣起法、緣已",
    "T29n1562_028:0497c13": "生法。此二何異？且本論言：云何為緣起？謂一",
    "T29n1562_028:0497c14": "切有為。復作是言：云何已生法？謂過去現在。",
    "T29n1562_028:0497c15": "此已生法必應有緣，故知唯過現名緣已生",
    "T29n1562_028:0497c16": "法。准此緣起亦在未來，以住未來是起法故。",
    "T29n1562_028:0497c17": "豈不本論亦作是言，謂一切有為名緣已生",
    "T29n1562_028:0497c18": "法。此無有失，緣已生蘊攝過去現在一切有",
    "T29n1562_028:0497c19": "為故。非已生法說名已生，不應正理，以相違",
    "T29n1562_028:0497c20": "故。然未來法亦得名起，與有為相不相離",
    "T29n1562_028:0497c21": "故。即由此理，前已說言，是起法故得名緣",
    "T29n1562_028:0497c22": "起，故未來法不名已生，如現未來不名已",
    "T29n1562_028:0497c23": "滅，是滅法故亦得滅名。此中有言：據當",
    "T29n1562_028:0497c24": "有義，未已生法亦名已生，故世間言：紐繩造",
    "T29n1562_028:0497c25": "釧；外論亦說：祠火求男。此違教理，如說云何",
    "T29n1562_028:0497c26": "非已滅法？謂現未法及諸無為。若未來據當",
    "T29n1562_028:0497c27": "名已生者，則未來現在應名已滅。如現未法",
    "T29n1562_028:0497c28": "是滅法故，但得滅名不名已滅，則未來法是",
    "T29n1562_028:0497c29": "起法故，但得名起不名已生。如是方名不違",
    "T29n1562_028:0498a01": "理論。又不生法於彼成違，以彼必無當生理",
    "T29n1562_028:0498a02": "故，如何據當說亦得名已生？又彼理窮引俗",
    "T29n1562_028:0498a03": "事證，有聖教理證此義成，豈世俗言證賢聖",
    "T29n1562_028:0498a04": "法？尊者望滿說諸法內有是緣起非緣已生，",
    "T29n1562_028:0498a05": "應作四句。第一句者，謂未來法。第二句者，",
    "T29n1562_028:0498a06": "謂阿羅漢最後心位過現諸法。第三句者，餘",
    "T29n1562_028:0498a07": "過現法。第四句者，謂無為法。若未來法非",
    "T29n1562_028:0498a08": "緣已生，豈不違害契經所說，如說：云何緣已",
    "T29n1562_028:0498a09": "生法？謂無明行至生老死。生與老死既在未",
    "T29n1562_028:0498a10": "來，而經說為緣已生法？此無違害，且應審知",
    "T29n1562_028:0498a11": "一切有支皆有為故，一一定為三世所攝。無",
    "T29n1562_028:0498a12": "明行支及生老死，如何可為現在所攝？由約",
    "T29n1562_028:0498a13": "生身展轉理故，約未來世二生身說。現在愛",
    "T29n1562_028:0498a14": "取有，得無明行名，約過去世二生身說；現在",
    "T29n1562_028:0498a15": "識至受，得生老死名。故過未四支，皆可現在",
    "T29n1562_028:0498a16": "攝。然彼尊者復作是言：若無明行二在現在，",
    "T29n1562_028:0498a17": "彼餘十支在未來世，八無間當生二第三當",
    "T29n1562_028:0498a18": "生。若生老死二在現在，彼餘十支在過去世，",
    "T29n1562_028:0498a19": "八無間已滅二第三已滅。由如是理，十二有",
    "T29n1562_028:0498a20": "支一切可為現在世攝。故生老死亦名已生，",
    "T29n1562_028:0498a21": "由此與經無違害失，非未已生位可說為已",
    "T29n1562_028:0498a22": "生。今詳尊者所說義意，若從因已起名緣已",
    "T29n1562_028:0498a23": "生，若與餘為因說名緣起。非無為法得緣起",
    "T29n1562_028:0498a24": "名，以為因相不圓滿故。因相者何？謂前已說，",
    "T29n1562_028:0498a25": "依此有彼有、此生故彼生，依此無彼無、此",
    "T29n1562_028:0498a26": "滅故彼滅。雖有無為諸法得起，而不可說此",
    "T29n1562_028:0498a27": "生故彼生，亦不可言此滅故彼滅，及不可說",
    "T29n1562_028:0498a28": "依此無彼無，無生滅故、體常有故。諸無為法",
    "T29n1562_028:0498a29": "能作所緣無障礙住，於有為法成能作因，然",
    "T29n1562_028:0498b01": "於有為無取與力，闕於因相。由此佛說：諸因",
    "T29n1562_028:0498b02": "諸緣能生識者，皆無常故。有餘師說：無明",
    "T29n1562_028:0498b03": "名緣起，行名緣已生，如是展轉，乃至生名緣",
    "T29n1562_028:0498b04": "起，老死名緣已生。如是所說不順經義，以契",
    "T29n1562_028:0498b05": "經中說無明等皆名緣起，緣已生故。有說：無",
    "T29n1562_028:0498b06": "明唯說名緣起，最後老死唯名緣已生，中間",
    "T29n1562_028:0498b07": "十支俱通二義。非老死位定生諸惑，是故老",
    "T29n1562_028:0498b08": "死唯名緣已生。無明定能發起諸行，故無明",
    "T29n1562_028:0498b09": "位唯說名緣起。諸對法者有作是言：前際二",
    "T29n1562_028:0498b10": "支說名緣起，此二意說為因性故，後際兩",
    "T29n1562_028:0498b11": "位名緣已生，中際八支皆通二義。如是二",
    "T29n1562_028:0498b12": "說俱不順經，經說諸支皆通二故。如是二",
    "T29n1562_028:0498b13": "句決定義者，頌曰：",
    "T29n1562_028:0498b14": "此中意正說，　　因起果已生。",
    "T29n1562_028:0498b15": "論曰：諸支因分說名緣起。所以者何？由此為",
    "T29n1562_028:0498b16": "緣能起果故，以於因果相繫屬中說緣起故，",
    "T29n1562_028:0498b17": "此緣起義但以緣聲而成立故。如契經說：云",
    "T29n1562_028:0498b18": "何緣起？謂依此有彼有，及此生故彼生，即無",
    "T29n1562_028:0498b19": "明緣行至生緣老死。如是說已，復作是言：此",
    "T29n1562_028:0498b20": "中法性乃至最後無顛倒性，是名緣起。何等",
    "T29n1562_028:0498b21": "名為此中法性？謂於因果相繫屬中，有因功",
    "T29n1562_028:0498b22": "能皆名法性，要有因故因果方有，更相繫屬",
    "T29n1562_028:0498b23": "非無有因。如是性言顯能生義，唯有為法性",
    "T29n1562_028:0498b24": "得此法性名。雖此經中非正顯示於因果相",
    "T29n1562_028:0498b25": "屬因性名緣起，而以緣聲顯緣起義，故知因",
    "T29n1562_028:0498b26": "性得緣起名，以緣聲但於能顯義轉故，因能",
    "T29n1562_028:0498b27": "顯果故說名緣。由是阿羅漢最後心心所，非",
    "T29n1562_028:0498b28": "等無間緣，無所顯果故。即由此義，證緣起名",
    "T29n1562_028:0498b29": "定於因果相屬中立，故佛於彼《勝義空經》說：",
    "T29n1562_028:0498c01": "此中法假謂無明緣行，廣說乃至生緣老死。",
    "T29n1562_028:0498c02": "以非勝義，故立假聲。即目因果更相屬義，",
    "T29n1562_028:0498c03": "諸支果分說緣已生。所以者何？由此皆從緣",
    "T29n1562_028:0498c04": "已生故、果是諸法成辦名故、要已生法此",
    "T29n1562_028:0498c05": "義成故。涅槃成辦，由得已生故，彼亦由已生",
    "T29n1562_028:0498c06": "名果。或復於此說緣起門，涅槃於中無容為",
    "T29n1562_028:0498c07": "難。若有為法果義決定，是此所明，如沙門",
    "T29n1562_028:0498c08": "果諸過現法果義決定，名緣已生；法在未",
    "T29n1562_028:0498c09": "來，果義非定，廢而不說。此略義者，是起法",
    "T29n1562_028:0498c10": "性說名緣起，過現諸法名緣已生，果義定",
    "T29n1562_028:0498c11": "故。謂於因果相繫屬中，據為因分說名緣起，",
    "T29n1562_028:0498c12": "定為果者名緣已生。又此中因名緣起者，以",
    "T29n1562_028:0498c13": "能為緣起諸果故。於此中果法名緣已生者，",
    "T29n1562_028:0498c14": "以過去現在離緣不生故。如是一切，二義俱",
    "T29n1562_028:0498c15": "成，諸支皆有因果性故。雖因果性，實體無別，",
    "T29n1562_028:0498c16": "而義建立非不極成，以所觀待有差別故。謂",
    "T29n1562_028:0498c17": "若觀此名緣已生，非即觀斯復名緣起，譬如",
    "T29n1562_028:0498c18": "因果父子等名。然此契經說有密意，阿毘達",
    "T29n1562_028:0498c19": "磨無密意說。何等名為此經密意？謂薄伽",
    "T29n1562_028:0498c20": "梵密顯生死無始有終，說斯二句。言緣起",
    "T29n1562_028:0498c21": "者，顯生死流無始時來旋還無斷，故說順逆",
    "T29n1562_028:0498c22": "諸支相生。緣已生言，為顯生死若得對治有",
    "T29n1562_028:0498c23": "終盡期，謂若有緣後更續起，如其緣闕後不",
    "T29n1562_028:0498c24": "續生，由是經言作苦邊際。又經中說：緣起是",
    "T29n1562_028:0498c25": "假，因果相屬無自性故；說緣已生其體是實，",
    "T29n1562_028:0498c26": "是彼依故，如瓶所依。阿毘達磨說二皆實，",
    "T29n1562_028:0498c27": "因果二體俱實有故。如是已顯毘婆沙宗不",
    "T29n1562_028:0498c28": "違契經緣起理趣。詳經主說此違經者，由未",
    "T29n1562_028:0498c29": "承稟毘婆沙師，或師未達毘婆沙義，或雖披",
    "T29n1562_028:0499a01": "覽毘婆沙文，邪執覆心，不鑒正理。有餘部師",
    "T29n1562_028:0499a02": "說緣起是無為，以契經言，佛告乞士：如是緣",
    "T29n1562_028:0499a03": "起，非我所作、非他所作。如來出世若不出",
    "T29n1562_028:0499a04": "世，如是緣起法性常住，乃至廣說。由此意",
    "T29n1562_028:0499a05": "說，理亦可然。謂此意言，如是緣起無別作",
    "T29n1562_028:0499a06": "者，故說無為。如來出世若不出世，行等常緣",
    "T29n1562_028:0499a07": "無明等起，非緣餘法或復無緣。如是法性，非",
    "T29n1562_028:0499a08": "佛所作、非餘所作，說為常住，此亦無疑。如是",
    "T29n1562_028:0499a09": "名常，理必然故。若說別法名為緣起，如擇滅",
    "T29n1562_028:0499a10": "等是凝然常，此必不然，說為緣起而言體",
    "T29n1562_028:0499a11": "常，理不成故。又彼所執，無為緣起，為異無",
    "T29n1562_028:0499a12": "明等、為即無明等、為攬彼所成？如是三執皆",
    "T29n1562_028:0499a13": "不應理，自性難知故、有無常過故、體應非實",
    "T29n1562_028:0499a14": "故。或復如言取經義者，則四大種應亦許常，",
    "T29n1562_028:0499a15": "以世尊言：是四大種乍可令異，乃至廣說。此",
    "T29n1562_028:0499a16": "經遮彼有為相故。若不觀理趣，應執是無為。",
    "T29n1562_028:0499a17": "或佛出世若不出世，此地水等恒堅濕等，何",
    "T29n1562_028:0499a18": "緣不執此等皆常？然彼於中有許不許，故知",
    "T29n1562_028:0499a19": "但是麁心所為。且置斯事，復應廣釋無明",
    "T29n1562_028:0499a20": "名色觸受四支。所以者何？行有愛取，業隨",
    "T29n1562_028:0499a21": "眠品當廣釋故。識與六處，辨本事品已廣",
    "T29n1562_028:0499a22": "釋故。且無明義，其相云何？為是明無、為非明",
    "T29n1562_028:0499a23": "攝？若取前義，無明應是無；若取後義，應眼等",
    "T29n1562_028:0499a24": "為體。如是二種，理皆不然。且上座言：由有此",
    "T29n1562_028:0499a25": "故令明非有，是謂無明。不可無因而有是事，",
    "T29n1562_028:0499a26": "彼說非理。若由有此為障礙故明不現行，惑",
    "T29n1562_028:0499a27": "不得明名無明者，則一切煩惱，皆應是無明，",
    "T29n1562_028:0499a28": "隨一有時二俱成故。又不應執無明能與明",
    "T29n1562_028:0499a29": "無為因，以有與無契經不說能為因故，又無",
    "T29n1562_028:0499b01": "不應是果性故。如何乃說不可無因而有是",
    "T29n1562_028:0499b02": "事？非於無物可說有言，彼宗許有唯現在故。",
    "T29n1562_028:0499b03": "又彼宗義雖無無明，而許有時明亦非有，不",
    "T29n1562_028:0499b04": "應定說無明障明。若謂彼有無明隨界，理亦",
    "T29n1562_028:0499b05": "不然，非自體故；設許隨界，體亦無明。此體有",
    "T29n1562_028:0499b06": "時明亦得起，故不應說能障於明。若謂此明",
    "T29n1562_028:0499b07": "至正生位，無明隨界至正滅時，故說無明能",
    "T29n1562_028:0499b08": "為明障，則住學道應離無明，或復應明畢竟",
    "T29n1562_028:0499b09": "不起，無明隨界未曾無故。若謂如得，隨界應",
    "T29n1562_028:0499b10": "然，謂如汝宗諸無明得非無明體。然或有時",
    "T29n1562_028:0499b11": "無明雖滅，由無明得勢力所障明不得生。或",
    "T29n1562_028:0499b12": "復有時雖有此得，由加行力明亦得生。如是",
    "T29n1562_028:0499b13": "我宗，無明隨界非無明體。然或有時無明雖",
    "T29n1562_028:0499b14": "滅，由隨界障，明不得生或時得生，斯有何過？",
    "T29n1562_028:0499b15": "此救非理，違自說故、太過失故、非我許故。謂",
    "T29n1562_028:0499b16": "彼自說：由有此故今明非有是謂無明；而",
    "T29n1562_028:0499b17": "今復言：無明隨界非無明體然能障明。豈不",
    "T29n1562_028:0499b18": "後言違前自說？又無明體滅隔多時復得生",
    "T29n1562_028:0499b19": "者，離無明者亦應後時無明更起，許隨界體",
    "T29n1562_028:0499b20": "非無明故，俱離無明無有差別。又我不許，由",
    "T29n1562_028:0499b21": "無明得勢力所障明不得生。非對法宗說障",
    "T29n1562_028:0499b22": "餘法令不得起，是此得用。若爾，此得其用云",
    "T29n1562_028:0499b23": "何？謂此為因，無明不失。何名不失？亦無別",
    "T29n1562_028:0499b24": "體，但由得用，令所得法數容更起，立不失名。",
    "T29n1562_028:0499b25": "過去無明豈容更起？不爾。若爾，此得何用？雖",
    "T29n1562_028:0499b26": "不能令所得更起，然於未起對治道前，由此",
    "T29n1562_028:0499b27": "恒隨相續無斷。豈不此與無明俱滅？此雖俱",
    "T29n1562_028:0499b28": "滅，後復續生，謂彼滅時有為因力，引餘自",
    "T29n1562_028:0499b29": "類令無間生，餘復引餘乃至道起。或令所",
    "T29n1562_028:0499c01": "得無明與果是此得用，謂得斷已，此無明果",
    "T29n1562_028:0499c02": "不復得生。若無明得無無明能與果，應明生",
    "T29n1562_028:0499c03": "已無明復生，過去無明非無體故。既得未斷",
    "T29n1562_028:0499c04": "無明果生，得已斷時彼果不起，故此差別由",
    "T29n1562_028:0499c05": "得而成。如是所言，不越前相。謂令所得數容",
    "T29n1562_028:0499c06": "更起，成不失因說名為得。豈不有法有得而",
    "T29n1562_028:0499c07": "不生，如何可言法生因謂得？以所得法離得",
    "T29n1562_028:0499c08": "不生，故法生因說名為得，如依眼識離眼不",
    "T29n1562_028:0499c09": "生。亦如汝宗無明隨界，如汝隨界雖恒時",
    "T29n1562_028:0499c10": "有，而無明果不許恒生。我得亦然，不應為",
    "T29n1562_028:0499c11": "責。此例非理，以對法宗雖無明得無而無明",
    "T29n1562_028:0499c12": "容起，我宗離隨界無明必不生，故此隨界非",
    "T29n1562_028:0499c13": "同彼得。無如是失，且引彼宗證得為因，理極",
    "T29n1562_028:0499c14": "成故。謂要有得，所得法可生，故得為生因，理",
    "T29n1562_028:0499c15": "極成立。又隨界論亦同得故，以離隨界法亦",
    "T29n1562_028:0499c16": "可生。謂諸異生無聖法隨界，正修加行，聖法",
    "T29n1562_028:0499c17": "容得生。又前已說差別言故，謂由得用，令所",
    "T29n1562_028:0499c18": "得法數容更起，成不失因說名為得，何關已",
    "T29n1562_028:0499c19": "失及本未得而可為難？又舊隨界已顯理無，",
    "T29n1562_028:0499c20": "彼宗無明不現前位，便為已得永離無明，如",
    "T29n1562_028:0499c21": "何無明後時得起？此設不起聖道加行，何法",
    "T29n1562_028:0499c22": "為障令明不生？即由此因，諸阿羅漢明不起",
    "T29n1562_028:0499c23": "位便失於明，明於後時如何得起？設非縱",
    "T29n1562_028:0499c24": "逸，明體終無，何法為治無明不起？是故彼說，",
    "T29n1562_028:0499c25": "由有此故令明非有是謂無明，但有虛言都",
    "T29n1562_028:0499c26": "無實義。唯對法者容作是言，朋壞法宗無容",
    "T29n1562_028:0499c27": "說此。上座復說，或如是類心及心所總謂無",
    "T29n1562_028:0499c28": "明。若爾，無明應非實有，許依心等假建立故。",
    "T29n1562_028:0499c29": "如此所說，理亦不成，一切心心所皆應無明",
    "T29n1562_028:0500a01": "故。謂此無明為自性住心等為體、為有差",
    "T29n1562_028:0500a02": "別？若自性住，一切善等品類心等應皆無明，",
    "T29n1562_028:0500a03": "非諸無明亦有不用。非理作意為因而起，此",
    "T29n1562_028:0500a04": "彼為因，契經說故。非不染污心心所法，可用",
    "T29n1562_028:0500a05": "非理作意為因。若有差別，能差別者可是無",
    "T29n1562_028:0500a06": "明，非所差別。又彼應說此差別相。心心所",
    "T29n1562_028:0500a07": "法體相各殊，如何總成一無明相，言心心所",
    "T29n1562_028:0500a08": "總謂無明？詳彼心遊如來教外。上座又言，或",
    "T29n1562_028:0500a09": "顛倒明即謂無明，以薄伽梵亦於邪見說無",
    "T29n1562_028:0500a10": "明故，如契經說：於邪見中，若習若修若多修",
    "T29n1562_028:0500a11": "習，癡便猛利。由是應有二種無明，一者邪智、",
    "T29n1562_028:0500a12": "二者黑闇。彼言非理，見行癡行差別建立應",
    "T29n1562_028:0500a13": "不成故。邪見黑闇定有差別，若異此者二種",
    "T29n1562_028:0500a14": "應無，非無差別可成二種。既於邪見若習若",
    "T29n1562_028:0500a15": "修若多修習癡便猛利，則於黑闇若習若",
    "T29n1562_028:0500a16": "修若多修習癡亦猛利，契經說癡因無明故。",
    "T29n1562_028:0500a17": "豈不二果無差別故，應許二因亦無差別。是",
    "T29n1562_028:0500a18": "則建立見行癡行差別之相應不得成。然見",
    "T29n1562_028:0500a19": "行者與癡行者，入甘露門各有差別，故彼上",
    "T29n1562_028:0500a20": "座於經義迷。若爾，云何是此經義？非不愚者",
    "T29n1562_028:0500a21": "有倒見行，故邪見俱無明必有，故於邪見若",
    "T29n1562_028:0500a22": "習若修若多修習癡便猛利，然非邪見即是",
    "T29n1562_028:0500a23": "無明。何故無明邪見俱起？言癡猛利非邪見",
    "T29n1562_028:0500a24": "耶？非此所明，有而不說。此中意說，數數現行",
    "T29n1562_028:0500a25": "利貪瞋癡為煩惱障。謂先有問：云何貪等成",
    "T29n1562_028:0500a26": "猛利耶？後即答言：於貪欲中若習若修若多",
    "T29n1562_028:0500a27": "修習貪便猛利，乃至廣說。若爾，所立見癡二",
    "T29n1562_028:0500a28": "行應成雜亂。不爾，見有三種差別，無雜亂失。",
    "T29n1562_028:0500a29": "謂或有見唯顛倒轉，或復有見全增益轉，或",
    "T29n1562_028:0500b01": "復有見少增益轉。於此三中，唯倒轉者癡力",
    "T29n1562_028:0500b02": "勝故立癡行名，餘二見強立為現行，故立二",
    "T29n1562_028:0500b03": "行無雜亂失。貪瞋俱轉雖有無明，劣故不",
    "T29n1562_028:0500b04": "言癡便猛利。由此二惑緣有事轉，故此品中",
    "T29n1562_028:0500b05": "癡非增上。惑為顯示生死無初，說煩惱生因",
    "T29n1562_028:0500b06": "同異類，如彼經說：諸貪瞋癡莫不皆因無明",
    "T29n1562_028:0500b07": "而起。或為訶毀不正見故，言習邪見癡便增",
    "T29n1562_028:0500b08": "長。如彼經言：夫名智者，能滅無智；此增癡",
    "T29n1562_028:0500b09": "故，不名智者，乃至廣說。故應勤求契經實義，",
    "T29n1562_028:0500b10": "不應執見即是無明，後釋頌中當更遮遣。大",
    "T29n1562_028:0500b11": "德邏摩作如是說：非邪見體即是無明，然諸",
    "T29n1562_028:0500b12": "貪欲瞋恚邪見，由異種類貪瞋癡三為各",
    "T29n1562_028:0500b13": "別根而得增長。此亦非理，如何貪瞋可名貪",
    "T29n1562_028:0500b14": "欲瞋恚異類？又癡何故但為邪見根，不為根",
    "T29n1562_028:0500b15": "增長貪欲瞋恚？貪瞋何故非邪見根？然彼不",
    "T29n1562_028:0500b16": "能辯其意旨，故彼所說非稱經義。有說：無智",
    "T29n1562_028:0500b17": "唯是智無，是故無明非有為性。若爾，除佛，餘",
    "T29n1562_028:0500b18": "無學果應有無明，無遍智故。若謂別說前際",
    "T29n1562_028:0500b19": "等無智為無明故無如是過者，不爾，智無無",
    "T29n1562_028:0500b20": "差別故。夫言無者，性相俱無，如何可言屬此",
    "T29n1562_028:0500b21": "屬彼？或復彼應說，二智無別相，謂以何為相，",
    "T29n1562_028:0500b22": "名前際智等無、念無間智等無？復以何為相，",
    "T29n1562_028:0500b23": "二俱遮智？一是無明、一非無明，此有何理？故",
    "T29n1562_028:0500b24": "彼所說亦非經義。有說：於是處明無謂無明，",
    "T29n1562_028:0500b25": "如世間言無鹽食等，亦非離色等應成無明",
    "T29n1562_028:0500b26": "故。若謂一切煩惱明無說名無明，亦不應理，",
    "T29n1562_028:0500b27": "以於結縛隨眠等門離欲貪等別說有故，又",
    "T29n1562_028:0500b28": "前所說過隨逐故。又若一切煩惱為體，此無",
    "T29n1562_028:0500b29": "明體亦應是見，是則與見應不相應？由此亦",
    "T29n1562_028:0500c01": "非貪等俱轉，執無明體即貪等故。不應即貪",
    "T29n1562_028:0500c02": "等與貪等相應，煩惱應無互相應理。又亦應",
    "T29n1562_028:0500c03": "說無明染心，以貪欲體即無明故。若謂此經",
    "T29n1562_028:0500c04": "據差別說，亦應據別說能染慧，是則應許別",
    "T29n1562_028:0500c05": "有無明能染污慧，不應謂總，以總無明非別",
    "T29n1562_028:0500c06": "性故。由是應許別有無明。其義云何？頌曰：",
    "T29n1562_028:0500c07": "明所治無明，　　如非親實等。",
    "T29n1562_028:0500c08": "論曰：如諸親友，所對怨敵親友相違名非親",
    "T29n1562_028:0500c09": "友，非異親友所餘一切中平等類非親友無。",
    "T29n1562_028:0500c10": "諦語名實，此所對治虛誑言論名為非實，非",
    "T29n1562_028:0500c11": "異於實所餘一切色香等類亦非實無。等言",
    "T29n1562_028:0500c12": "為顯非天非白非法非愛非義事等。阿素洛",
    "T29n1562_028:0500c13": "等，天等相違得非天等名，非異無天等。如是",
    "T29n1562_028:0500c14": "無明別有體實，是明所治，非異非無。云何知",
    "T29n1562_028:0500c15": "然？猶如識等，說從緣有，為他緣故。復有誠證，",
    "T29n1562_028:0500c16": "頌曰：",
    "T29n1562_028:0500c17": "說為結等故，　　非惡慧見故，",
    "T29n1562_028:0500c18": "與見相應故，　　說能染慧故。",
    "T29n1562_028:0500c19": "論曰：經說無明，以為結縛隨眠及漏枙瀑流",
    "T29n1562_028:0500c20": "等，非餘眼等及體全無可得說為結縛等",
    "T29n1562_028:0500c21": "事，故有別法說名無明，如惡妻子名無妻",
    "T29n1562_028:0500c22": "子。如是惡慧應名無明，彼非無明，有是見故。",
    "T29n1562_028:0500c23": "諸染污慧名為惡慧，於中有見，故非無明。見",
    "T29n1562_028:0500c24": "是推尋猛叡決斷，不可說彼名為愚癡。若爾，",
    "T29n1562_028:0500c25": "無明應是非見諸染污慧。此亦非理，以許無",
    "T29n1562_028:0500c26": "明見相應故。無明若是慧，應見不相應，無二",
    "T29n1562_028:0500c27": "慧體共相應故。不可說見非無明俱，非不愚",
    "T29n1562_028:0500c28": "癡見成倒故，又說無明能染慧故。如契經說：",
    "T29n1562_028:0500c29": "貪欲染心令不解脫，無明染慧令不清淨。非",
    "T29n1562_028:0501a01": "慧還能染於慧體，如貪異類能染於心，無明",
    "T29n1562_028:0501a02": "亦應異慧能染。亦不可說無明與慧雖不相",
    "T29n1562_028:0501a03": "應而能為染，如貪為染必與心俱，心心所法",
    "T29n1562_028:0501a04": "無等起染，但有自性相應染故。不可自體自",
    "T29n1562_028:0501a05": "體相應，是故無明定非惡慧。經主於此假作",
    "T29n1562_028:0501a06": "救言：如何不許諸染污慧間雜善慧？令不清",
    "T29n1562_028:0501a07": "淨說為能染，如貪染心令不解脫。豈必現",
    "T29n1562_028:0501a08": "起與心相應方說能染？然由貪力損縛於",
    "T29n1562_028:0501a09": "心令不解脫，後轉滅彼貪熏習時心便解",
    "T29n1562_028:0501a10": "脫。如是無明染污於慧令不清淨，非慧相",
    "T29n1562_028:0501a11": "應，但由無明損濁於慧。如是分別，何理相",
    "T29n1562_028:0501a12": "違？今詳彼言，非善分別，離相應品不能染",
    "T29n1562_028:0501a13": "故。若相應貪，心相應故能染於心；不相應貪，",
    "T29n1562_028:0501a14": "以未斷故亦能染者，則非阿羅漢應無不染",
    "T29n1562_028:0501a15": "心。若謂彼貪有染不染，曾所未見。又成非",
    "T29n1562_028:0501a16": "愛失，貪纏正現前，應有不染故。又若相間雜",
    "T29n1562_028:0501a17": "名能染者，則諸無漏慧亦應被染。又無染慧",
    "T29n1562_028:0501a18": "雜有染慧，應令有染轉成無染，能治力強非",
    "T29n1562_028:0501a19": "所治故。又諸善慧正現行時染定非有，諸染",
    "T29n1562_028:0501a20": "污慧正現行時善定非有，說誰能染？復染於",
    "T29n1562_028:0501a21": "誰？若現有非有能互相染，則應畢竟無得解",
    "T29n1562_028:0501a22": "脫義。若滅熏習便解脫者，熏習本無，更何所",
    "T29n1562_028:0501a23": "滅？設有熏習，亦非能染，非無明體，前已說",
    "T29n1562_028:0501a24": "故。滅不滅位竟有何別？故說無明能染慧",
    "T29n1562_028:0501a25": "故，非慧為性，理無傾動。若有別法說名無",
    "T29n1562_028:0501a26": "明，應說以何為別法性。且有別法，謂不了知，",
    "T29n1562_028:0501a27": "此即無明，何勞推究。應定何法名不了知，方",
    "T29n1562_028:0501a28": "可說為無明自性。唯薄伽梵於一切法，正知",
    "T29n1562_028:0501a29": "正說，若性若相；餘唯總了，何苦推徵？然我於",
    "T29n1562_028:0501b01": "斯見如是相，謂有別法能損慧能，是倒見",
    "T29n1562_028:0501b02": "因、障觀德失，於所知法不欲行轉、蔽心心",
    "T29n1562_028:0501b03": "所，是謂無明。如何定知此有別法？以如貪",
    "T29n1562_028:0501b04": "欲說永離故，謂契經言：離貪欲故心便解",
    "T29n1562_028:0501b05": "脫，離無明故慧得解脫。又此如明說為",
    "T29n1562_028:0501b06": "因故，謂契經說：無明為因起諸雜染，明為因",
    "T29n1562_028:0501b07": "故離諸雜染。又說如邪見有近對治故，謂契",
    "T29n1562_028:0501b08": "經說：諸邪見斷由正見生，諸無明離由明慧",
    "T29n1562_028:0501b09": "起。又契經說是一法故，謂契經說：若有苾",
    "T29n1562_028:0501b10": "芻能斷一法，我正記彼所作已辦，即是無",
    "T29n1562_028:0501b11": "明。又說如闇有對治故，如伽他說：",
    "T29n1562_028:0501b12": "「諸有能斷愚，　　於所愚不惑，",
    "T29n1562_028:0501b13": "彼轉滅愚惑，　　如日出除闇。」",
    "T29n1562_028:0501b14": "若謂闇體非別實物，但以明無為其體者，此",
    "T29n1562_028:0501b15": "不應理，明應爾故。若謂明生有緣可得，闇則",
    "T29n1562_028:0501b16": "不爾，理亦不然，生緣各別，如水等故。謂或有",
    "T29n1562_028:0501b17": "水生無外聚緣，或有水生待外聚緣力。地等",
    "T29n1562_028:0501b18": "不爾，餘隨所應，故法生緣各有差別。如是明",
    "T29n1562_028:0501b19": "起必待餘緣，闇則但由違緣，非有同類因力",
    "T29n1562_028:0501b20": "及俱生緣其體得生。有違何理？又見闇體有",
    "T29n1562_028:0501b21": "品別故，非但明無可有品別。若謂是處明分",
    "T29n1562_028:0501b22": "有無，故闇得成微中麁者，亦不應理，無法體",
    "T29n1562_028:0501b23": "無，無容得成品類別故。又有非有不同處故。",
    "T29n1562_028:0501b24": "又闇與影眼識境故，如青等色其體實有，非",
    "T29n1562_028:0501b25": "五識身能緣假法，如前已辯。又闇與影界",
    "T29n1562_028:0501b26": "所攝故，實有義成。又如烟雲，障餘色故，闇",
    "T29n1562_028:0501b27": "亦應爾，其體非無。若謂闇中眼識不起，由明",
    "T29n1562_028:0501b28": "非有，非闇障故，理亦不然，緣明所隔遠處暗",
    "T29n1562_028:0501b29": "色眼識生故，不見闇中餘色物故。若謂闇處",
    "T29n1562_028:0501c01": "餘有色物無明攝益，非闇障故，理亦不然，",
    "T29n1562_028:0501c02": "彼可疑故。此中理趣如前已辨。又此如香",
    "T29n1562_028:0501c03": "體非非有，可久習近故，相不分明故，攝益",
    "T29n1562_028:0501c04": "眼因故。若謂由光損眼勢用，此光無處眼",
    "T29n1562_028:0501c05": "增益者，亦不應理，久住其中觀此還能為",
    "T29n1562_028:0501c06": "損因故。若謂闇體非實有法，明不俱故、無",
    "T29n1562_028:0501c07": "色相故，此亦不然，雜明隔明現可得故。豈不",
    "T29n1562_028:0501c08": "明處闇體必無，有對皆然，何獨明闇？又契經",
    "T29n1562_028:0501c09": "說：黑闇為緣，明界可了。非無有法能作他緣，",
    "T29n1562_028:0501c10": "故闇有體。又闇如日可出現故，如言日沒闇",
    "T29n1562_028:0501c11": "便出現，無法不應有出現義。又說緣杌而現",
    "T29n1562_028:0501c12": "影故，杌既是假，影應非實。此難不然，如腹雖",
    "T29n1562_028:0501c13": "是假，而生實飢渴，前已成故。又可領觸猶如",
    "T29n1562_028:0501c14": "受故。又世尊告婆澁波言：於意云何，豈不緣",
    "T29n1562_028:0501c15": "杌而現於影？根本若斷，此法不生，乃至廣說。",
    "T29n1562_028:0501c16": "非於無法可說此言。又契經言：如入密室見",
    "T29n1562_028:0501c17": "闇充滿。非於無體可有如斯見充滿義。又契",
    "T29n1562_028:0501c18": "經說：以眾光明破諸黑闇。闇若非有，其體本",
    "T29n1562_028:0501c19": "無，豈更須破？又契經說：若不斷本，如影必",
    "T29n1562_028:0501c20": "隨，乃至廣說。由如是等眾多理教，故知影闇",
    "T29n1562_028:0501c21": "其體實有。由此所言，無明如闇，有對治故，其",
    "T29n1562_028:0501c22": "理極成。是故無明定有別法，無知為體，非但",
    "T29n1562_028:0501c23": "明無。然此無知略有二種，謂染、不染。此二何",
    "T29n1562_028:0501c24": "別？有作是說：若能障智是染無知，不染無",
    "T29n1562_028:0501c25": "知唯智非有。今詳二種無知相別，謂由此",
    "T29n1562_028:0501c26": "故立愚智殊，如是名是染無知相；若由此故，",
    "T29n1562_028:0501c27": "或有境中，智不及愚，是第二相。又若斷已，佛",
    "T29n1562_028:0501c28": "與二乘皆無差別，是第一相；若有斷已，佛與",
    "T29n1562_028:0501c29": "二乘有行不行，是第二相。又若於事自共相",
    "T29n1562_028:0502a01": "愚，是名第一染無知相；若於諸法味勢熟德",
    "T29n1562_028:0502a02": "數量處時同異等相不能如實覺，是不染無",
    "T29n1562_028:0502a03": "知。此不染無知，即說名習氣。有古師說：習氣",
    "T29n1562_028:0502a04": "相言有不染污心所差別，染不染法數習所",
    "T29n1562_028:0502a05": "引，非一切智相續現行，令心心所不自在轉，",
    "T29n1562_028:0502a06": "是名習氣。非唯智無，無法無容能為因故。亦",
    "T29n1562_028:0502a07": "不應說有如是類心及心所總名習氣，不染",
    "T29n1562_028:0502a08": "無知前已說故，謂此無知為自性住心等為",
    "T29n1562_028:0502a09": "體、為有差別？若自性住心等為體，佛亦應有",
    "T29n1562_028:0502a10": "不染無知。若有差別，能差別者可是無知，非",
    "T29n1562_028:0502a11": "所差別。現見善等品類差別心心所中，必有",
    "T29n1562_028:0502a12": "別法為能差別，非即一切，如善品中必有信",
    "T29n1562_028:0502a13": "等，不善品中有無慚等，染污品中有放逸",
    "T29n1562_028:0502a14": "等。如是等類心心所中，必有別法為能差",
    "T29n1562_028:0502a15": "別。故知此中亦有別法能為差別者，是不染",
    "T29n1562_028:0502a16": "無知。今詳彼言有太過失，諸異生等心心所",
    "T29n1562_028:0502a17": "法，皆不如實覺味勢熟等相，然不見生餘心",
    "T29n1562_028:0502a18": "所故。又一一念彼心心所差別而生，應念念",
    "T29n1562_028:0502a19": "中各有別別無知法起。若謂有異相令無知",
    "T29n1562_028:0502a20": "差別，即此足能差別心品，何須別計不染無",
    "T29n1562_028:0502a21": "知？是故即於味勢熟等不勤求解惠與異相",
    "T29n1562_028:0502a22": "法俱為因，引生後同類慧，此慧於解又不勤",
    "T29n1562_028:0502a23": "求，復為因引生不勤求解慧，如是展轉無始",
    "T29n1562_028:0502a24": "時來，因果相仍習以成性。故即於彼味等境",
    "T29n1562_028:0502a25": "中，數習於解無堪能智，此所引劣智，名不染",
    "T29n1562_028:0502a26": "無知。即此俱生心心所法總名習氣，理定應",
    "T29n1562_028:0502a27": "然。或諸有情，有煩惱位所有無染心及相續，",
    "T29n1562_028:0502a28": "由諸煩惱間雜所熏，有能順生煩惱氣分，故",
    "T29n1562_028:0502a29": "諸無染心及眷屬，似彼行相差別而生，由數",
    "T29n1562_028:0502b01": "習力相繼而起，故離過身中仍名有習氣，一",
    "T29n1562_028:0502b02": "切智者永斷不行。然於已斷見所斷位，通染",
    "T29n1562_028:0502b03": "不染心相續中，有餘順生煩惱習性，是見所",
    "T29n1562_028:0502b04": "斷煩惱氣分，於中染者說名類性，金剛道斷",
    "T29n1562_028:0502b05": "皆不現行。若不染者，名見所斷煩惱習氣，亦",
    "T29n1562_028:0502b06": "彼道斷，由根差別有行不行。若於已斷修所",
    "T29n1562_028:0502b07": "斷位，唯於不染心相續中，有餘順生煩惱習",
    "T29n1562_028:0502b08": "性，是修所斷煩惱氣分，名修所斷煩惱習氣。",
    "T29n1562_028:0502b09": "是有漏故，無學已斷，隨根勝劣有行不行。世",
    "T29n1562_028:0502b10": "尊已得法自在故，彼如煩惱畢竟不行，故佛",
    "T29n1562_028:0502b11": "獨稱善淨相續。即由此故行無誤失，得不共",
    "T29n1562_028:0502b12": "法、三念住等。又由此故，密意說言唯佛獨名",
    "T29n1562_028:0502b13": "得無學果。大德邏摩作如是說：有不染法名",
    "T29n1562_028:0502b14": "為習氣，如不善因所招異熟。世尊昔在菩薩",
    "T29n1562_028:0502b15": "位中，三無數劫修諸加行，雖有煩惱而能漸",
    "T29n1562_028:0502b16": "除煩惱所引不染習氣，白法習氣漸令增長。",
    "T29n1562_028:0502b17": "後於永斷諸漏得時，前諸習氣有滅不滅，以",
    "T29n1562_028:0502b18": "於長時修加行故，證得無上諸漏永盡。然佛",
    "T29n1562_028:0502b19": "猶有白法習氣，言習氣有滅不滅故。如是所",
    "T29n1562_028:0502b20": "說理亦可然，而彼不能顯其體性。不染習氣",
    "T29n1562_028:0502b21": "其體是何？非但虛言令生實解？經言類性其",
    "T29n1562_028:0502b22": "體是何？有作是言：我慢為體。彼違經說，以",
    "T29n1562_028:0502b23": "契經中於我慢外說類性故。經言：我今如是",
    "T29n1562_028:0502b24": "知已、如是見已，諸所有愛、諸所有見、諸所有",
    "T29n1562_028:0502b25": "類性、諸我我所執、我慢執隨眠，斷遍知故，無",
    "T29n1562_028:0502b26": "影寂滅。故知類性，異於我慢。有說餘慢是類性",
    "T29n1562_028:0502b27": "攝。彼說不然，諸言流至我慢中故，我慢執言",
    "T29n1562_028:0502b28": "攝諸慢盡，應如愛等各攝無遺，然於此中勝",
    "T29n1562_028:0502b29": "者別說。我我所執是諸見根，故於見中別顯",
    "T29n1562_028:0502c01": "二種，為攝疑恚說隨眠言，勝煩惱中無明未",
    "T29n1562_028:0502c02": "說，為別顯彼說類性言，遍與惑俱、遍往諸趣",
    "T29n1562_028:0502c03": "故名類性。類是行義。是類之體，得類性名。",
    "T29n1562_028:0502c04": "說一切有部順正理論卷第二十八"
}