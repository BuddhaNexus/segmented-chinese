{
    "T52n2108_002:0448c17": "集沙門不應拜俗等事卷第二",
    "T52n2108_002:0448c19": "弘福寺沙門釋彥悰纂錄",
    "T52n2108_002:0448c20": "故事篇第一(下)",
    "T52n2108_002:0448c21": "論晉廬山遠公沙門不敬王者論一首(并序)",
    "T52n2108_002:0448c22": "詔偽楚桓玄許沙門不致禮詔一首",
    "T52n2108_002:0448c23": "啟侍中卞嗣之等執沙門應敬奏四首(并桓楚答",
    "T52n2108_002:0448c24": "三首)",
    "T52n2108_002:0448c25": "夏赫連勃勃令沙門致拜事一首",
    "T52n2108_002:0448c26": "事宋孝武帝抑沙門致拜事一首",
    "T52n2108_002:0448c27": "齊武帝論沙門抗禮事一首",
    "T52n2108_002:0448c28": "隋煬帝勅沙門致拜事一首(并大興善寺沙門明贍答)",
    "T52n2108_002:0448c29": "論洛濱翻經館沙門釋彥琮福田論一首",
    "T52n2108_002:0449a01": "(并序)",
    "T52n2108_002:0449a02": "晉廬山釋慧遠沙門不敬王者論一首(并序)",
    "T52n2108_002:0449a03": "昔咸康中。庾將軍疑諸沙門抗禮萬乘。至元",
    "T52n2108_002:0449a04": "興中。桓太尉亦同此議。于時朝士名賢答者",
    "T52n2108_002:0449a05": "甚眾。雖言未悟時並互有其美徒。咸盡所懷",
    "T52n2108_002:0449a06": "而理蘊于情。遂令無上道服毀於塵俗。亮致",
    "T52n2108_002:0449a07": "之心屈乎人事。悲夫。斯乃交喪之所由。千載",
    "T52n2108_002:0449a08": "之否運。深懼大法之將淪。感前事之不忘。",
    "T52n2108_002:0449a09": "故著五篇究敘其意。豈曰淵壑之待晨露。蓋",
    "T52n2108_002:0449a10": "是申其罔極。亦庶後之君子崇敬佛教者。或",
    "T52n2108_002:0449a11": "詳而覽焉。",
    "T52n2108_002:0449a12": "在家第一",
    "T52n2108_002:0449a13": "原夫佛教所明大要。以出處為異。出家之人",
    "T52n2108_002:0449a14": "凡有四科。其弘通利物則功侔帝王。化兼治",
    "T52n2108_002:0449a15": "道。至於感俗悟時。亦無世不有。但所遇有行",
    "T52n2108_002:0449a16": "藏。故以廢興為隱顯耳。其中可得論者。請略",
    "T52n2108_002:0449a17": "而言。在家奉法則是順化之民。情未變俗迹",
    "T52n2108_002:0449a18": "同方內。故有天屬之愛。奉主之禮。禮敬有本。",
    "T52n2108_002:0449a19": "遂因之而成教本其所因則功由在昔。是故",
    "T52n2108_002:0449a20": "因親以教愛。使民知有自然之恩。因嚴以教",
    "T52n2108_002:0449a21": "敬。使民知有自然之重。二者之來寔由冥應。",
    "T52n2108_002:0449a22": "應不在今則宜尋其本。故以罪對為刑罰。使",
    "T52n2108_002:0449a23": "懼而後慎。以天堂為爵賞。使悅而後動。此皆",
    "T52n2108_002:0449a24": "即其影響之報而明於教。以因順為通而不",
    "T52n2108_002:0449a25": "革其自然也。何者夫厚身存生以有封為滯",
    "T52n2108_002:0449a26": "累。根深因在我倒未忘。方將以情欲為苑囿",
    "T52n2108_002:0449a27": "聲色為遊觀。沈湎世樂不能自勉而特出。是",
    "T52n2108_002:0449a28": "故教之所檢以此為崖。而不明其外耳。其外",
    "T52n2108_002:0449a29": "未明則大同於順化。故不可受其德而遺其",
    "T52n2108_002:0449b01": "禮。霑其惠而廢其敬。是故悅釋迦之風者。輒",
    "T52n2108_002:0449b02": "先奉親而獻君。變俗投簪者。必待命而順",
    "T52n2108_002:0449b03": "動。若君親有疑。則退求其志以俟同悟。斯乃",
    "T52n2108_002:0449b04": "佛教之所以重資生助王化於治道者也。論",
    "T52n2108_002:0449b05": "者立言之旨。貌有所同。故位夫內外之分。",
    "T52n2108_002:0449b06": "以明在三之志。略敘經意宜寄所懷。",
    "T52n2108_002:0449b07": "出家第二",
    "T52n2108_002:0449b08": "出家則是方外之賓。迹絕於物。其為教也。達",
    "T52n2108_002:0449b09": "患累緣於有身。不存身以息患。知生生由於",
    "T52n2108_002:0449b10": "稟化。不順化以求宗。求宗不由於順化。順化",
    "T52n2108_002:0449b11": "則不重運通之資。息患不由於存身。存身則",
    "T52n2108_002:0449b12": "不貴厚生之益。此理之與形乖。道之與俗反",
    "T52n2108_002:0449b13": "者也。若斯人者自誓始於落簪。立志形乎變",
    "T52n2108_002:0449b14": "服。是故凡在出家。皆遯世以求其志。變俗",
    "T52n2108_002:0449b15": "以達其道。變俗則服章不得與世典同禮。遯",
    "T52n2108_002:0449b16": "世則宜須高尚其跡。夫然。故能拯溺俗於沈",
    "T52n2108_002:0449b17": "流。拔玄根於重劫。遠通三乘之津。廣開天人",
    "T52n2108_002:0449b18": "之路。如令一夫全德。則道洽六親澤流天",
    "T52n2108_002:0449b19": "下。雖不處王侯之位。亦已協契皇極在宥生",
    "T52n2108_002:0449b20": "民矣。是故內乖天屬之重而不違其孝。外闕",
    "T52n2108_002:0449b21": "奉主之恭而不失其敬。從此而觀。故知越化",
    "T52n2108_002:0449b22": "表以求宗。則理深而義篤。照泰息以語仁。則",
    "T52n2108_002:0449b23": "功末而惠淺。若然者雖將面冥山而旋步。猶",
    "T52n2108_002:0449b24": "或恥聞其風。豈況與夫順化之民尸祿之賢。",
    "T52n2108_002:0449b25": "同其孝敬者哉。",
    "T52n2108_002:0449b26": "求宗不順化第三",
    "T52n2108_002:0449b27": "問曰。尋夫老氏之意。天地以得一為大。王侯",
    "T52n2108_002:0449b28": "以體順為尊。得一故為萬化之本。體順故有",
    "T52n2108_002:0449b29": "運通之功。然則明宗必存乎體極。求極必由",
    "T52n2108_002:0449c01": "於順化。是故先賢以為美談。眾論所不能",
    "T52n2108_002:0449c02": "異。夫眾論者則義無所取。而云不順化何耶。",
    "T52n2108_002:0449c03": "答曰。凡在有方同稟生於大化。雖群品萬殊",
    "T52n2108_002:0449c04": "精麁異貫。統極而言。唯有靈與無靈耳。有靈",
    "T52n2108_002:0449c05": "則有情於化。無靈則無情於化。無情於化化",
    "T52n2108_002:0449c06": "畢而生。盡生不由情故形朽而化滅。有情於",
    "T52n2108_002:0449c07": "化感物而動。動必以情故其生不絕。其生不",
    "T52n2108_002:0449c08": "絕。則其化彌廣而形彌積。情彌滯而累彌深。",
    "T52n2108_002:0449c09": "其為患也。焉可勝言哉。是故經稱。泥洹不變",
    "T52n2108_002:0449c10": "以化盡為宅。三界流動以罪苦為場。化盡則",
    "T52n2108_002:0449c11": "因緣永息。流動則受苦無窮。何以明其然。夫",
    "T52n2108_002:0449c12": "生以形為桎梏。而生由化有化以情感。則神",
    "T52n2108_002:0449c13": "滯其本而智昏其照。介然有封。則所存唯己",
    "T52n2108_002:0449c14": "所涉唯動。於是靈轡失御生塗日開。方隨貪",
    "T52n2108_002:0449c15": "愛於長流。豈一受而已哉。是故反本求宗者。",
    "T52n2108_002:0449c16": "不以生累其神。超落塵封者。不以情累其生。",
    "T52n2108_002:0449c17": "不以情累其生則生可滅。不以生累其神則",
    "T52n2108_002:0449c18": "神可冥。冥神絕境。故謂之泥洹。泥洹之名豈",
    "T52n2108_002:0449c19": "虛稱也哉。請推而實之。天地雖以生生為大。",
    "T52n2108_002:0449c20": "而未能令生者不化。王侯雖以存存為功。未",
    "T52n2108_002:0449c21": "能令存者無患。是故前論云。達患累緣於有",
    "T52n2108_002:0449c22": "身。不存身以息患。知生生由於稟化。不順化",
    "T52n2108_002:0449c23": "以求宗。義存於此。義存於此。斯沙門之所以",
    "T52n2108_002:0449c24": "抗禮萬乘高尚其事。不爵王侯而霑其惠者",
    "T52n2108_002:0449c25": "也。",
    "T52n2108_002:0449c26": "體極不兼應第四",
    "T52n2108_002:0449c27": "問曰。歷觀前史。上皇已來。在位居宗者。未始",
    "T52n2108_002:0449c28": "異其原本。本不可二。是故百代同典咸一其",
    "T52n2108_002:0449c29": "統。所謂唯天為大。唯堯則之。如此則非智有",
    "T52n2108_002:0450a01": "所不照。自無外可照。非照有所不盡。自無理",
    "T52n2108_002:0450a02": "可盡。以此推視聽之外。廓無所寄。理無所",
    "T52n2108_002:0450a03": "寄。則宗可明。今諸沙門不悟文表之意。而惑",
    "T52n2108_002:0450a04": "教表之文。其為謬也。固已全矣。若復顯然",
    "T52n2108_002:0450a05": "有驗。此乃希世之聞。",
    "T52n2108_002:0450a06": "答曰。夫幽宗曠邈神道精微。可以理尋。難以",
    "T52n2108_002:0450a07": "事詰。既涉乎教則以因時為檢。雖應世之具",
    "T52n2108_002:0450a08": "優劣萬差。至於曲成在用感。即民心而通其",
    "T52n2108_002:0450a09": "分。分至則止其智之所不知。而不開其外者",
    "T52n2108_002:0450a10": "也。若然則非體極者之所不兼。兼之者不可",
    "T52n2108_002:0450a11": "並御耳。是以古之語大道者。五變而形名可",
    "T52n2108_002:0450a12": "舉。九變而賞罰可言。此但方內之階差。而猶",
    "T52n2108_002:0450a13": "不可頓設。況其外者乎。請復推而廣之。以遠",
    "T52n2108_002:0450a14": "其類。六合之外存而不論者。非不可論。論之",
    "T52n2108_002:0450a15": "或乖。六合之內論而不辯者。非不可辯。辯之",
    "T52n2108_002:0450a16": "或疑。春秋經世先王之志。辯而不議者。非不",
    "T52n2108_002:0450a17": "可議。議之惑亂。此三者皆即其身耳目之所",
    "T52n2108_002:0450a18": "不至。以為關鍵。而不開視聽之外者也。因此",
    "T52n2108_002:0450a19": "而求聖人之意。則內外之道可合而明矣。常",
    "T52n2108_002:0450a20": "以為道法之與名教。如來之與堯孔。發致雖",
    "T52n2108_002:0450a21": "殊潛相影響。出處誠異終期則同。詳而辯之",
    "T52n2108_002:0450a22": "指歸可見。理或有先合而後乖。有先乖而後",
    "T52n2108_002:0450a23": "合。先合而後乖者。諸佛如來則其人也。先乖",
    "T52n2108_002:0450a24": "而後合者。歷代君王未體極之主。斯其流也。",
    "T52n2108_002:0450a25": "何以明之。經云。佛有自然神妙之法。化物以",
    "T52n2108_002:0450a26": "權廣隨所入。或為靈仙轉輪聖王。或為卿相",
    "T52n2108_002:0450a27": "國師道士。若此之倫在所變現。諸王君子莫",
    "T52n2108_002:0450a28": "知為誰。此所謂合而後乖者也。或有始創大",
    "T52n2108_002:0450a29": "業而功化未就。迹有參差。故所受不同。或期",
    "T52n2108_002:0450b01": "功於身後。或顯應於當年。聖王師之而成教",
    "T52n2108_002:0450b02": "者。亦不可稱算。雖援引無方。必歸塗有會。此",
    "T52n2108_002:0450b03": "所謂乖而後合者也。若令乖而後合。則擬步",
    "T52n2108_002:0450b04": "通塗者。必不自崖於一撿。若令合而後乖。",
    "T52n2108_002:0450b05": "則釋迦之與堯孔歸致不殊。斷可知矣。是故",
    "T52n2108_002:0450b06": "自乖而求其合。則知理會之必同自。合而求",
    "T52n2108_002:0450b07": "其乖則悟體極之多方。但見形者之所不兼。",
    "T52n2108_002:0450b08": "故惑眾塗而駭其異耳。因茲而觀。天地之道",
    "T52n2108_002:0450b09": "功盡於運化。帝王之德理極於順通。若以對",
    "T52n2108_002:0450b10": "夫獨絕之教不變之宗。固不得同年而語其",
    "T52n2108_002:0450b11": "優劣。亦已明矣。",
    "T52n2108_002:0450b12": "神不滅第五",
    "T52n2108_002:0450b13": "問曰。論旨以化盡為至極。故造極者。必違化",
    "T52n2108_002:0450b14": "而求宗。求宗不由於順化。是以引歷代君王。",
    "T52n2108_002:0450b15": "使同之佛教。令體極之至以權居統。此雅論",
    "T52n2108_002:0450b16": "之所託。自必於大通者也。求之實當理則不",
    "T52n2108_002:0450b17": "然。何者夫稟氣極於一生。生盡則消液而同",
    "T52n2108_002:0450b18": "無。神雖妙物。故是陰陽之化耳。既化而為生。",
    "T52n2108_002:0450b19": "又化而為死。既聚而為始。又散而為終。因此",
    "T52n2108_002:0450b20": "而推。固知神形俱化原無異統。精麁一氣始",
    "T52n2108_002:0450b21": "終同宅。宅全則氣聚而有靈。宅毀則氣散而",
    "T52n2108_002:0450b22": "照滅。散則反所受於大本。滅則復歸於無物。",
    "T52n2108_002:0450b23": "反覆終始窮皆自然之數耳。孰為之哉。若全",
    "T52n2108_002:0450b24": "本則異氣。數合則同化。爾為神之處形。猶火",
    "T52n2108_002:0450b25": "之在木。其生必並其毀必滅。形離則神散而",
    "T52n2108_002:0450b26": "罔寄。木朽則火寂而靡託。理之然矣。假使同",
    "T52n2108_002:0450b27": "異之分昧而難明。有無之說必存乎聚散。聚",
    "T52n2108_002:0450b28": "散。氣變之總名。萬化之生滅。故莊子曰。人之",
    "T52n2108_002:0450b29": "生氣之聚。聚則為生。散則為死。生為彼徒",
    "T52n2108_002:0450c01": "苦。吾又何患。古之善言道者。必有以得之。",
    "T52n2108_002:0450c02": "若異然邪。至理極於一生。生盡不化義可尋",
    "T52n2108_002:0450c03": "也。",
    "T52n2108_002:0450c04": "答曰。夫神者何耶。精極而為靈者也。精極",
    "T52n2108_002:0450c05": "則非卦象之所圖。故聖人以妙物而為言。雖",
    "T52n2108_002:0450c06": "有上智猶不能定其體狀窮其幽致而談者。",
    "T52n2108_002:0450c07": "以常識生疑多同自亂。其為誣也。亦已深矣。",
    "T52n2108_002:0450c08": "將言之是乃言夫不可言。今於不可之中。復",
    "T52n2108_002:0450c09": "相與而依俙。神也者圓應無主妙盡無名。感",
    "T52n2108_002:0450c10": "物而動。假數而行。感物而非物。故物化而不",
    "T52n2108_002:0450c11": "滅。假數而非數。故數盡而不窮。有情則可以",
    "T52n2108_002:0450c12": "物感。有識則可以數求。數有精麁故。其性各",
    "T52n2108_002:0450c13": "異。智有明暗故。其照不同。推此而論。則知化",
    "T52n2108_002:0450c14": "以情感神以化傳。情為化之母。神為情之根。",
    "T52n2108_002:0450c15": "情有會物之道。神有冥移之功。但悟徹者反",
    "T52n2108_002:0450c16": "本。惑理者逐物耳。古之論道者。亦未有所同。",
    "T52n2108_002:0450c17": "請引而明之。莊子發玄音於太宗曰。大塊勞",
    "T52n2108_002:0450c18": "我以生息我以死。又以生為人羈死為反真。",
    "T52n2108_002:0450c19": "此所謂知生為大患。以無生為反本者也。文",
    "T52n2108_002:0450c20": "子稱黃帝之言曰。形有靡而神不化。以不化",
    "T52n2108_002:0450c21": "乘化。其變無窮。莊子亦云。特犯人之形而猶",
    "T52n2108_002:0450c22": "喜若人之形。萬化而未始有極。此所謂知生",
    "T52n2108_002:0450c23": "不盡於一化。方逐物而不反者也。二子之論",
    "T52n2108_002:0450c24": "雖未究其實。亦嘗傍宗而有聞焉。論者不尋",
    "T52n2108_002:0450c25": "方生方死之說。而或聚散於一化。不思神道",
    "T52n2108_002:0450c26": "有妙物之靈。而謂精麁同盡。不亦悲乎。火木",
    "T52n2108_002:0450c27": "之喻原自聖兼。失其流統。故幽興莫尋。微言",
    "T52n2108_002:0450c28": "遂淪於常教。令談者資之以成疑。向使時無",
    "T52n2108_002:0450c29": "悟宗之匠。則不知有先覺之明。冥傳之巧沒",
    "T52n2108_002:0451a01": "世靡聞。何者夫情數相感其化無端。因緣密",
    "T52n2108_002:0451a02": "構潛相傳寫。自非達觀孰識其變。請為論者",
    "T52n2108_002:0451a03": "驗之以實。火之傳於薪。猶神之傳於形。火之",
    "T52n2108_002:0451a04": "傳異薪。猶神之傳異形。前薪非後薪。則知指",
    "T52n2108_002:0451a05": "窮之術妙。前形非後形。則悟情數之感深。惑",
    "T52n2108_002:0451a06": "者見形朽於一生。便以為神情俱喪。猶覩火",
    "T52n2108_002:0451a07": "窮於一木。謂終期都盡耳。此曲從養生之談。",
    "T52n2108_002:0451a08": "非遠尋其類者也。就如來論。假令神形俱化",
    "T52n2108_002:0451a09": "始自天本愚智資生同稟所受問所受之於",
    "T52n2108_002:0451a10": "形耶。為受之於神耶。若受之於形。凡在有形",
    "T52n2108_002:0451a11": "皆化而為神矣。若受之於神。是為以神傳神。",
    "T52n2108_002:0451a12": "則丹朱與帝堯齊聖。重華與瞽叟等靈。其可",
    "T52n2108_002:0451a13": "然乎。其可然乎。如其不可。固知冥緣之構著",
    "T52n2108_002:0451a14": "於在昔。明暗之分定於形初。雖靈鈞善運。猶",
    "T52n2108_002:0451a15": "不能變性之自然。況降茲已還乎。驗之以理",
    "T52n2108_002:0451a16": "則微言而有徵。効之以事則無惑於大通。",
    "T52n2108_002:0451a17": "論成。後有退居之賓。步朗月而宵遊。相與",
    "T52n2108_002:0451a18": "共集法堂。因而問曰。敬尋雅論大歸可見。殆",
    "T52n2108_002:0451a19": "無所聞。一日試重研究。蓋所未盡亦少許處",
    "T52n2108_002:0451a20": "耳。意以為沙門德式。是變俗之殊制。道家之",
    "T52n2108_002:0451a21": "名器。施於君親固宜略於形敬。今所疑者。謂",
    "T52n2108_002:0451a22": "甫創難就之業。遠期化表之功。潛澤無現法",
    "T52n2108_002:0451a23": "之効。來報玄而未應。乃令王公獻供信士屈",
    "T52n2108_002:0451a24": "體。得無坐受其德陷乎。早計之累虛霑其惠。",
    "T52n2108_002:0451a25": "同夫素餐之譏耶。主人良久乃應曰。請為諸",
    "T52n2108_002:0451a26": "賢近取其類。有人於此。奉宣時命遠通殊方",
    "T52n2108_002:0451a27": "九譯之俗。問王者當資以糇糧錫以輿服不。",
    "T52n2108_002:0451a28": "答曰然。主人曰。類可尋矣。夫稱沙門者何耶。",
    "T52n2108_002:0451a29": "謂其能發蒙俗之幽昏。啟化表之玄路。方將",
    "T52n2108_002:0451b01": "以兼忘之道。與天下同往。使希高者挹其遺",
    "T52n2108_002:0451b02": "風。漱流者味其餘津。若然雖大業未就。觀其",
    "T52n2108_002:0451b03": "超步之跡。所悟固以弘矣。然且袈裟非朝宗",
    "T52n2108_002:0451b04": "之服。鉢盂非廊廟之器。沙門塵外之人。不應",
    "T52n2108_002:0451b05": "致敬王者。然則運通之功。資存之益。尚未酬",
    "T52n2108_002:0451b06": "其始誓之心。況答三業之勞乎。又斯人者形",
    "T52n2108_002:0451b07": "雖有待情無近寄。視夫四事之供。若鷦蚊之",
    "T52n2108_002:0451b08": "過乎其前者耳。濡沫之惠復焉足語哉。眾賓",
    "T52n2108_002:0451b09": "於是始悟冥塗以開[跳兆+(轍車)]為功。息心以淨畢為",
    "T52n2108_002:0451b10": "道。乃欣然怡襟詠言而退。",
    "T52n2108_002:0451b11": "桓楚許沙門不致禮詔一首",
    "T52n2108_002:0451b12": "桓楚得廬山遠公書及論。以太亨二年十",
    "T52n2108_002:0451b13": "二月三日。乃下詔停沙門致敬事。詔曰。門下",
    "T52n2108_002:0451b14": "佛法宏誕所未能了。推其篤至之情故。寧與",
    "T52n2108_002:0451b15": "其敬耳。今事既在己苟所不了。且當寧從其",
    "T52n2108_002:0451b16": "略。諸人勿復使禮也。便皆使聞知。",
    "T52n2108_002:0451b17": "侍中卞嗣之等執沙門應致敬啟四首(并桓楚",
    "T52n2108_002:0451b18": "答三首)",
    "T52n2108_002:0451b19": "初啟　侍中臣嗣之。給事黃門侍郎臣袁恪",
    "T52n2108_002:0451b20": "之等言。詔書如右。神道冥昧聖詔幽遠　陛",
    "T52n2108_002:0451b21": "下所弘者大爰逮道人奉佛者耳。率土之民",
    "T52n2108_002:0451b22": "莫非王臣。而以向化法服。便抗禮萬乘之主。",
    "T52n2108_002:0451b23": "愚情所未安。拜起之禮豈虧其道。尊卑大倫",
    "T52n2108_002:0451b24": "不宜都廢。若許其名教之外闕其拜敬之儀",
    "T52n2108_002:0451b25": "者。請一斷引見啟可紀識。謹啟。",
    "T52n2108_002:0451b26": "桓玄一報曰。何緣爾。便宜奉詔。",
    "T52n2108_002:0451b27": "二啟　侍中臣嗣之等啟事重被明詔。崇沖",
    "T52n2108_002:0451b28": "挹之至。履謙光之道。愚情眷眷竊有未安。治",
    "T52n2108_002:0451b29": "道雖殊理至同歸。尊親法教不乖老子。稱四",
    "T52n2108_002:0451c01": "大者。其尊一也。沙門所乘雖異跡不超世。豈",
    "T52n2108_002:0451c02": "得不同乎天民。陛下誠欲弘之於上。然卑高",
    "T52n2108_002:0451c03": "之禮經治之典。愚謂宜俯順群心永為來式。",
    "T52n2108_002:0451c04": "請如前啟。謹啟。",
    "T52n2108_002:0451c05": "桓玄二報曰。置之使自己亦是兼愛九流。各",
    "T52n2108_002:0451c06": "遂其道也。",
    "T52n2108_002:0451c07": "三啟　侍中祭酒臣嗣之言。重被詔如右",
    "T52n2108_002:0451c08": "　陛下至得圓虛使吹萬自己。九流各殉其",
    "T52n2108_002:0451c09": "美。顯昧並極其致。靈澤幽流無思不懷。群方",
    "T52n2108_002:0451c10": "所以資通。天人所以交暢。臣聞。佛教以神慧",
    "T52n2108_002:0451c11": "為本。道達為功。自斯以還蓋是斂麁之用",
    "T52n2108_002:0451c12": "耳。神理緬邈。求之於自形。而上者虔肅拜起",
    "T52n2108_002:0451c13": "無虧於持戒。若行道不失其為恭王法齊敬",
    "T52n2108_002:0451c14": "於率土。道憲兼隆內外咸得矣。臣前受外任。",
    "T52n2108_002:0451c15": "聽承疎短。乃不知去春已有明論。近在直被",
    "T52n2108_002:0451c16": "詔。便率其愚情不懼允合還此方見斯事。屢",
    "T52n2108_002:0451c17": "經神筆。宗致悠邈理析微遠。非臣駑鈍所能",
    "T52n2108_002:0451c18": "擊讚。沙門禮已行之前代。今大明既昇道化",
    "T52n2108_002:0451c19": "無外。經國大倫不可有闕。請如先所啟。攝外",
    "T52n2108_002:0451c20": "施行。謹啟。",
    "T52n2108_002:0451c21": "桓玄三報曰。自有內外兼弘者。何其於用前",
    "T52n2108_002:0451c22": "代理。卿區區惜此。更非讚其道也。",
    "T52n2108_002:0451c23": "四啟　侍中祭酒臣嗣之言。重奉詔。自有內",
    "T52n2108_002:0451c24": "外兼弘者。聖旨淵通道冠百王。伏讀仰歎所",
    "T52n2108_002:0451c25": "愚淺所逮。尊主祇法臣下之節。是以拳拳頻",
    "T52n2108_002:0451c26": "執所守。明詔超邈遠略常均。臣暗短不達。追",
    "T52n2108_002:0451c27": "用愧悚。輒奉詔付外宣攝遵承。謹啟。永始元",
    "T52n2108_002:0451c28": "年十二月二十四日上。",
    "T52n2108_002:0451c29": "宋孝武帝抑沙門致拜事一首",
    "T52n2108_002:0452a01": "宋孝武。大明六年九月。有司奏曰。臣聞。邃拱",
    "T52n2108_002:0452a02": "凝居非期宏峻。拳跪盤伏豈止敬恭。將以照",
    "T52n2108_002:0452a03": "張四維締制八宇。故雖儒法支派名墨條分。",
    "T52n2108_002:0452a04": "至於崇親嚴上厥繇靡爽。惟浮圖為教遏自",
    "T52n2108_002:0452a05": "龍埠。反經提傳訓遐事遠。諫生鎣識恒俗稱",
    "T52n2108_002:0452a06": "難。宗旨緬邈微言淪隔。拘文蔽道在未彌",
    "T52n2108_002:0452a07": "扇。遂迺凌越典度偃倨尊戚。失隨方之眇",
    "T52n2108_002:0452a08": "迹。迷襲化之淵義。夫佛法以謙儉自拘忠虔",
    "T52n2108_002:0452a09": "為道。不輕比丘逢人必拜。目連桑門遇長則",
    "T52n2108_002:0452a10": "禮。寧有屈膝四輩而間禮二親。稽首耆臘而",
    "T52n2108_002:0452a11": "直骸萬乘者哉。故咸康創議元興載述。而事",
    "T52n2108_002:0452a12": "屈偏黨道挫餘分。今鴻源遙洗群流仰鏡。萬",
    "T52n2108_002:0452a13": "仙賮寶百神聳職。而畿輦之內含弗臣之甿。",
    "T52n2108_002:0452a14": "階席之間延抗禮之客。懼非所以澄一風範",
    "T52n2108_002:0452a15": "詳示景則者也。臣等參議。以為沙門接見皆",
    "T52n2108_002:0452a16": "當盡禮。虔敬之容依其本制。則朝徽有序。乘",
    "T52n2108_002:0452a17": "方兼遂矣。帝從之。",
    "T52n2108_002:0452a18": "釋彥悰曰。孝武傳云。帝即位二三年間。方逞",
    "T52n2108_002:0452a19": "其欲。拒諫足以敗德。令天下失望。有世祖",
    "T52n2108_002:0452a20": "才明而少以禮度自蕭若思。武皇之節儉追",
    "T52n2108_002:0452a21": "太祖之寬恕。則漢之文景曾何足云。從大明",
    "T52n2108_002:0452a22": "六年至景明元年。凡四載令拜國主而僧竟",
    "T52n2108_002:0452a23": "不行。豈非理勃天常固使綸言徒設耶。",
    "T52n2108_002:0452a24": "夏赫連勃勃令沙門致拜事一首",
    "T52n2108_002:0452a25": "晉恭帝元熙中赫連勃勃據夏州。略二秦之",
    "T52n2108_002:0452a26": "地。行五刑之虐。便言佛佛。謂已是人中之",
    "T52n2108_002:0452a27": "佛。堪受僧禮。乃畫佛像披於背上。令沙門禮",
    "T52n2108_002:0452a28": "像即為拜我。後為震死。葬後復震。出屍題為",
    "T52n2108_002:0452a29": "無道之字。尋為北代所吞。為天下笑焉。",
    "T52n2108_002:0452b01": "齊武帝論沙門抗禮事一首",
    "T52n2108_002:0452b02": "齊武帝。大明中勅定林上寺僧法獻。長干寺",
    "T52n2108_002:0452b03": "僧玄暢。於三吳沙簡僧尼。時暢獻二僧皆少",
    "T52n2108_002:0452b04": "習律檢。不競當世。與武帝共語。每稱名而不",
    "T52n2108_002:0452b05": "坐。後中興僧鍾於乾和殿見帝。帝問。鍾如宜",
    "T52n2108_002:0452b06": "鍾。答貧道比苦氣。帝嫌之。迺問尚書王儉。北",
    "T52n2108_002:0452b07": "地沙門與王共語。何所稱又正殿坐不。儉答。",
    "T52n2108_002:0452b08": "漢魏佛法未是大興。不見記傳。自偽國稍盛",
    "T52n2108_002:0452b09": "皆稱貧道亦預坐。及晉初亦然。中代有庾氷",
    "T52n2108_002:0452b10": "桓玄等。欲使沙門盡敬。朝議紛紜事皆休寢。",
    "T52n2108_002:0452b11": "宋之中朝亦頗令致禮。而尋竟不行。自爾迄",
    "T52n2108_002:0452b12": "今。多預坐而稱貧道。帝曰。暢獻二僧道業如",
    "T52n2108_002:0452b13": "此。尚自稱名。況復餘者。挹拜則太甚稱名",
    "T52n2108_002:0452b14": "亦無嫌。自爾沙門皆稱名於帝王。自暢獻始",
    "T52n2108_002:0452b15": "也。",
    "T52n2108_002:0452b16": "隋煬帝勅沙門致拜事一首(并興善寺沙門明贍",
    "T52n2108_002:0452b17": "答)",
    "T52n2108_002:0452b18": "隋煬帝。大業中改革前政。令沙門拜帝及諸",
    "T52n2108_002:0452b19": "官長等。懸之雜令。至五年南郊謁帝。大張文",
    "T52n2108_002:0452b20": "物廣位群僚。于時佛道二眾依前跱立。有勅",
    "T52n2108_002:0452b21": "云。條式久行。何因不拜。黃老士女聞便致禮。",
    "T52n2108_002:0452b22": "唯僧尼儼然。時興善寺沙門明贍答帝曰。僧",
    "T52n2108_002:0452b23": "等據佛戒。不合禮俗。帝曰。宋武之時僧何致",
    "T52n2108_002:0452b24": "拜。贍曰。宋武狂勃。不拜便有嚴誅。陛下有",
    "T52n2108_002:0452b25": "道。不拜不懼顯戮。帝令問對。僧尼遂散。贍",
    "T52n2108_002:0452b26": "明旦至闕重參有司。募敢死者對詔謝過。內",
    "T52n2108_002:0452b27": "史為通昨不拜之罪。帝夷然不述。乃盡京僧",
    "T52n2108_002:0452b28": "尼設齋。人別施錢帛。後帝至西郊。顧謂蘇威",
    "T52n2108_002:0452b29": "曰。朕謂京師無僧。昨南郊中亦有人焉。拜事",
    "T52n2108_002:0452c01": "因寢。",
    "T52n2108_002:0452c02": "洛濱翻經館沙門釋彥琮福田論一首(并序)",
    "T52n2108_002:0452c03": "昔在東晉太尉桓玄議。令沙門敬於王者。廬",
    "T52n2108_002:0452c04": "山法師高名碩德。傷智幢之欲屈。憂戒寶之",
    "T52n2108_002:0452c05": "將沈。乃作沙門不敬王者論。論不設敬之儀。",
    "T52n2108_002:0452c06": "當時遂寢。然以緝詞隱密援例杳深。後學披",
    "T52n2108_002:0452c07": "覽難見文意。聊因暇日輒復申敘。更號福田",
    "T52n2108_002:0452c08": "論云。",
    "T52n2108_002:0452c09": "忽有嘉客來自遠方。遙附桓氏重述前議。主",
    "T52n2108_002:0452c10": "人正念久之。抗聲應曰。客似未聞福田之要。",
    "T52n2108_002:0452c11": "吾今相為論之。夫云福田者何也。三寶之謂",
    "T52n2108_002:0452c12": "也。功成妙智道登圓覺。佛也。玄理幽寂正教",
    "T52n2108_002:0452c13": "精誠。法也。禁戒守真威儀出俗。僧也。皆是四",
    "T52n2108_002:0452c14": "生導首六趣舟航。高越天人重踰金石。譬乎",
    "T52n2108_002:0452c15": "珍寶劣相擬議。佛以法主標尊。法以佛師居",
    "T52n2108_002:0452c16": "本。僧為弟子崇是佛法。可謂尊卑同位本末",
    "T52n2108_002:0452c17": "共門。語事三種論體一致。處五十之載。弘八",
    "T52n2108_002:0452c18": "萬之典。所說指歸唯此至極。寢聲滅影。盡雙",
    "T52n2108_002:0452c19": "林之運。刻檀書葉。留一化之軌。聖賢間起",
    "T52n2108_002:0452c20": "稟學相承。和合為群住持是寄。金人照於漢",
    "T52n2108_002:0452c21": "殿。像法通於洛浦。並宗先覺俱襲舊章。圖方",
    "T52n2108_002:0452c22": "外以發心。棄世間而立德。官榮無以動其意。",
    "T52n2108_002:0452c23": "親屬莫能累其報。衣則裁於壞色。髮則落",
    "T52n2108_002:0452c24": "於毀容。不戴冠而作儀。豈束帶而為飾。上天",
    "T52n2108_002:0452c25": "之帝猶恒設禮。下土之王固當致敬。有經有",
    "T52n2108_002:0452c26": "律斯法未殊。若古若今其道無滯。推帝王之",
    "T52n2108_002:0452c27": "重。亞神祇之大。八荒欽德四海歸仁。僧尼朝",
    "T52n2108_002:0452c28": "拜非所聞也。如懷異旨請陳雅見。",
    "T52n2108_002:0452c29": "客曰。周易云。天地之大德曰生。聖人之大寶",
    "T52n2108_002:0453a01": "曰位。老子云。域中有四大。王居一焉。竊以。",
    "T52n2108_002:0453a02": "莫非王土。建之以國。莫非王臣。繫之以主。則",
    "T52n2108_002:0453a03": "天法地覆載兆民。方春比夏生長萬物。照以",
    "T52n2108_002:0453a04": "日月之光。潤以雲雨之氣。六合則咸宗如海。",
    "T52n2108_002:0453a05": "百姓則共仰如辰。戎夷革面馬牛迴首。蛇尚",
    "T52n2108_002:0453a06": "荷於隋侯。魚猶感於漢帝。豈有免其編戶假",
    "T52n2108_002:0453a07": "其法門忘度脫之寬仁。遺供養之弘造。高大",
    "T52n2108_002:0453a08": "自許卑恭頓廢。譬諸禽獸將何別乎。必若能",
    "T52n2108_002:0453a09": "獲神通得成聖果。道被天下理在言外。然今",
    "T52n2108_002:0453a10": "空事剔除尚增三毒。虛改服飾猶染六塵。戒",
    "T52n2108_002:0453a11": "忍弗修定智無取。有乖明誨不異凡俗。詎應",
    "T52n2108_002:0453a12": "恃宣讀之勞而抗禮萬乘。藉形容之別而闕",
    "T52n2108_002:0453a13": "敬一人。昔比丘接足於居士。菩薩稽首於慢",
    "T52n2108_002:0453a14": "眾。斯文復彰其趣。安在如以權道難沿佛性",
    "T52n2108_002:0453a15": "可尊。況是君論云。非神降伯陽開萬齡之",
    "T52n2108_002:0453a16": "範。仲尼敷百王之則。至於謁拜必遵朝典。",
    "T52n2108_002:0453a17": "猶有沙門敢為凌慢。此而可忍。孰可容乎。",
    "T52n2108_002:0453a18": "弊風難革惡流易久。不遇明皇誰能刊正。忽",
    "T52n2108_002:0453a19": "起非常之變。多招無信之譏。至言有憑。幸垂",
    "T52n2108_002:0453a20": "詳覽。",
    "T52n2108_002:0453a21": "主人曰。吾所立者內也。子所難者外也。內則",
    "T52n2108_002:0453a22": "通於法理。外則局於人事。相望懸絕詎可同",
    "T52n2108_002:0453a23": "年。斯謂學而未該聞而不洽。子之所惑吾當",
    "T52n2108_002:0453a24": "為辯。試舉其要總有七條。無德不報一也。無",
    "T52n2108_002:0453a25": "善不攝二也。方便無礙三也。寂滅無榮四也。",
    "T52n2108_002:0453a26": "儀不可越五也。服不可亂六也。因不可忘七",
    "T52n2108_002:0453a27": "也。初之四條對酬難意。後之三條引出成式。",
    "T52n2108_002:0453a28": "吾聞天不言而四時行。王不言而萬國治。帝",
    "T52n2108_002:0453a29": "有何力民無能名。成而不居為而不恃。斯乃",
    "T52n2108_002:0453b01": "先王之盡善。大人之至德。同霑庶類齋預率",
    "T52n2108_002:0453b02": "賓。幸殊草木差非蟲鳥。戴圓履方俯仰懷惠。",
    "T52n2108_002:0453b03": "食粟飲水飽滿銜澤。況復矜許出家慈聽入",
    "T52n2108_002:0453b04": "道。斷麁業於已往。祈妙果於將來。既蒙重",
    "T52n2108_002:0453b05": "恩還思厚答。方憑萬善之益。豈在一身之敬。",
    "T52n2108_002:0453b06": "追以善答稱報乃深。微以身敬收利蓋淺。",
    "T52n2108_002:0453b07": "良由僧失軌儀俗減餘慶。僧不拜俗佛已明",
    "T52n2108_002:0453b08": "言。若知可信理當遵立。如謂難依事應除廢。",
    "T52n2108_002:0453b09": "何容崇之欲求其福。卑之復責其禮。即令從",
    "T52n2108_002:0453b10": "禮便同其俗。猶云請福未見其潤。此則存而",
    "T52n2108_002:0453b11": "似棄僧而類民。非白非黑無所名也。是謂第",
    "T52n2108_002:0453b12": "一無德不報。法既漸衰人亦稍末。罕有其聖。",
    "T52n2108_002:0453b13": "誠如所言。雖處凡流仍持忍鎧。縱虧戒學尚",
    "T52n2108_002:0453b14": "談智典。如塔之貴似佛之尊。歸之則善生。毀",
    "T52n2108_002:0453b15": "之則罪積。猛心始發。割愛難而能捨。弘願終",
    "T52n2108_002:0453b16": "期。成覺逈而能趣。斯故剔髮之辰天魔遙",
    "T52n2108_002:0453b17": "慴。染衣之日帝釋遠懽。妓女聊披無漏遂",
    "T52n2108_002:0453b18": "滿。醉人暫剪有緣即結。龍子賴而息驚。象王",
    "T52n2108_002:0453b19": "見而止怖。威靈斯在儀服是因。幼未受具對",
    "T52n2108_002:0453b20": "揚佛旨。小不可輕光顯僧力。波離既度釋子",
    "T52n2108_002:0453b21": "伏心。尼陀亦歸匿王屈意。乃知若老若少可",
    "T52n2108_002:0453b22": "師者法。無賤無豪所存者道。然賢愚之際默",
    "T52n2108_002:0453b23": "語之間。生熟相似去取非易。肉眼分別恐不",
    "T52n2108_002:0453b24": "逢實。信心平等或有值真。纔滿四人即成一",
    "T52n2108_002:0453b25": "眾。僧既弘納佛亦通在。食看沸水之異。方遣",
    "T52n2108_002:0453b26": "施僧。衣見織金之奇。乃令奉眾。僧之威德不",
    "T52n2108_002:0453b27": "亦大矣。足可以號良田之最為聖教之宗。是",
    "T52n2108_002:0453b28": "謂第二無善不攝。若論淨名之功早昇雲地。",
    "T52n2108_002:0453b29": "臥疾之意本超世境。久行神足咸歎辯才。新",
    "T52n2108_002:0453c01": "學頂禮誠謝法施。事是權宜式非常准。隨時",
    "T52n2108_002:0453c02": "暫變其例乃多。別有空藏弗恭如來無責。沙",
    "T52n2108_002:0453c03": "彌志願和上推奉。一往直觀悉可驚怪。再尋",
    "T52n2108_002:0453c04": "釋典莫匪通塗。不輕大士獨興高跡。驚彼上",
    "T52n2108_002:0453c05": "慢之流。設茲下心之拜。偏行一道直用至誠。",
    "T52n2108_002:0453c06": "既非三慧詎是恒式。因機作法足為希有。假",
    "T52n2108_002:0453c07": "弘教化難著律儀。大聖發二智之明。制五篇",
    "T52n2108_002:0453c08": "之約。廢其爵齒存其戒夏。始終通訓利鈍齊",
    "T52n2108_002:0453c09": "仰。耆幼有序先後無雜。未以一士別業。而令",
    "T52n2108_002:0453c10": "七眾普行。不然之理分明可見。昔妻死歌而",
    "T52n2108_002:0453c11": "鼓盆。身葬瀛而[打丁+親]土。此亦匹夫之節。豈概",
    "T52n2108_002:0453c12": "明王之制乎。況復覺典沖邃聖言幽密。局",
    "T52n2108_002:0453c13": "執一邊殊乖四辯。是謂第三方便無礎。且復",
    "T52n2108_002:0453c14": "周之柱史久牽王役。魯之司冠已居國宰。宗",
    "T52n2108_002:0453c15": "歸道德始曰無名。訓在詩書終云不作。祖述",
    "T52n2108_002:0453c16": "堯舜憲章文武。毱躬恭敬非此而誰。巢許之",
    "T52n2108_002:0453c17": "風望古仍邁。夷齊之操擬今尚迫焉似高攀",
    "T52n2108_002:0453c18": "十力遠度四流。厭斯有為之苦。欣彼無餘之",
    "T52n2108_002:0453c19": "滅。不繫慮於公庭。未流情於王事。自然解脫。",
    "T52n2108_002:0453c20": "固異儒老之儔矣。是謂第四寂滅無榮。至如",
    "T52n2108_002:0453c21": "祭祀鬼神望秩川嶽。國容盛典書契美談。神",
    "T52n2108_002:0453c22": "輩為王所敬。僧猶莫致於禮。僧眾為神所禮。",
    "T52n2108_002:0453c23": "王寧反受於敬。上下參差翻違正法。衣裳顛",
    "T52n2108_002:0453c24": "倒何足相方。令神擁護之來。在僧祈請之至。",
    "T52n2108_002:0453c25": "會關呪力竟無拜理。是謂第五儀不可越。本",
    "T52n2108_002:0453c26": "皇王之奮起。必真人之託生。上德雖祕於淨",
    "T52n2108_002:0453c27": "心。外像仍標於俗狀。是以道彰緇服則情勤",
    "T52n2108_002:0453c28": "宜猛業隱玄門則形恭應絕。求之故實備有前",
    "T52n2108_002:0453c29": "聞。國主頻婆父王淨飯。昔之斯等咸已克聖。",
    "T52n2108_002:0454a01": "專修信順每事歸依。縱見凡僧還想崇佛。不",
    "T52n2108_002:0454a02": "以跪親為孝。許非不孝之罪。不以拜君為敬。",
    "T52n2108_002:0454a03": "豈是不敬之愆。所法自殊所篤已別。體無混",
    "T52n2108_002:0454a04": "雜制從於此。是謂第六服不可亂。謹案多羅",
    "T52n2108_002:0454a05": "妙典釋迦真說。乃云。居剎利而稱尊。藉般若",
    "T52n2108_002:0454a06": "而為護。四信不壞十善無虧。奉佛事僧積功",
    "T52n2108_002:0454a07": "累德。然後日精月像之降。赤光白氣之感。",
    "T52n2108_002:0454a08": "金輪既轉珠寶復懸。膺天順民御圖握鏡。始",
    "T52n2108_002:0454a09": "開五常之術。終弘八政之道。亦宜覆觀宿命",
    "T52n2108_002:0454a10": "追憶本因。敬佛教而崇僧寶。益戒香而增慧",
    "T52n2108_002:0454a11": "力。自可天基轉高。比梵宮之遠大。聖壽恒固。",
    "T52n2108_002:0454a12": "同劫石之長久。然則雷霆勢極龍虎威隆。慶",
    "T52n2108_002:0454a13": "必賴兼赫便怒及。出言布令風行草偃。既抑",
    "T52n2108_002:0454a14": "僧禮誰敢鱗張。但恐有損冥功無資盛業。竭",
    "T52n2108_002:0454a15": "誠盡命如斯而已。是謂第七因不可忘。略宣",
    "T52n2108_002:0454a16": "吾志粗除子惑。欲得博聞宜尋大典。",
    "T52n2108_002:0454a17": "客曰。主人向之所引理例寔繁自雖庸暗頗",
    "T52n2108_002:0454a18": "亦承覽。文總幽明辯包內外。所謂祭典尚有",
    "T52n2108_002:0454a19": "餘惑。周易云。一陰一陽之謂道。陰陽不測之",
    "T52n2108_002:0454a20": "謂神。竊以。昧隱神路隔絕人境。欲行祠法要",
    "T52n2108_002:0454a21": "藉禮官。本置奉常專司太祝。縱知鬼事終入",
    "T52n2108_002:0454a22": "臣伍。真佛已潛聖僧又滅。空信冥道全涉幽",
    "T52n2108_002:0454a23": "神。季葉凡夫薄言迴向。共視閑逸相學剃",
    "T52n2108_002:0454a24": "剪。職掌壇會。所以加其法衣。主守塔坊。所",
    "T52n2108_002:0454a25": "以蠲其俗役。纔觸王網即墜民貫。既同典禮",
    "T52n2108_002:0454a26": "詎合稱寶。朝敬天子固是恒儀。苦執強梁定",
    "T52n2108_002:0454a27": "非通識。宋氏舊制其風不遠。唯應相襲。更欲",
    "T52n2108_002:0454a28": "何辭。",
    "T52n2108_002:0454a29": "主人曰。客但知其一。未曉其二。請息攀緣少",
    "T52n2108_002:0454b01": "加聽採。吾聞鬼者歸也。死之所入。神者靈",
    "T52n2108_002:0454b02": "也。形之所宗。鬼劣於人唯祇惡趣。神勝於色",
    "T52n2108_002:0454b03": "普該情道。心有靈智。稱之曰神。隱而難知。謂",
    "T52n2108_002:0454b04": "為不測。銓其體用或動或靜。品其性欲有陰",
    "T52n2108_002:0454b05": "有陽。周易之旨。蓋此之故。殊塗類於一氣。微",
    "T52n2108_002:0454b06": "言闕於六識。設教之漸斷可知焉。鬼報冥通",
    "T52n2108_002:0454b07": "潛來密去。標以神號特用茲耳。甞試言之。",
    "T52n2108_002:0454b08": "受父母之遺。稟乾坤之分。可以存乎氣。可以",
    "T52n2108_002:0454b09": "立乎形。至若已之神道。必是我之心業。未曾",
    "T52n2108_002:0454b10": "感之於乾坤得之於父母。識含胎藏彌亘虛",
    "T52n2108_002:0454b11": "空。意帶熏習漫盈世界。去而復生。如火焰之",
    "T52n2108_002:0454b12": "連出。來而更逝。若水波之續轉。根之莫見其",
    "T52n2108_002:0454b13": "始。究之豈覿其終。濁之則為凡。澄之則為聖。",
    "T52n2108_002:0454b14": "神理幽細固難詳矣。神之最高謂之大覺。思",
    "T52n2108_002:0454b15": "議所弗得名相孰能窮。真身本無遷謝。生盲",
    "T52n2108_002:0454b16": "自不瞻覩。託想追於舊蹤。傾心翫於遺法。若",
    "T52n2108_002:0454b17": "欲荷傳持之任。啟要妙之門。賴此僧徒膺茲",
    "T52n2108_002:0454b18": "佛付。假慈雲為內影。憑帝威為外力。玄風遠",
    "T52n2108_002:0454b19": "及。至於是乎。教通三世眾別四部。二從於道",
    "T52n2108_002:0454b20": "二守於俗。從道則服像尊儀。守俗則務典供",
    "T52n2108_002:0454b21": "事。像尊謂比丘比丘尼也。典供謂優婆塞優",
    "T52n2108_002:0454b22": "婆夷也。所像者尊則未參神位。所典者供則",
    "T52n2108_002:0454b23": "下預臣班。原典供之人。同主祭之役。吾非當",
    "T52n2108_002:0454b24": "職子何錯引。由子切言發吾深趣。理既明矣。",
    "T52n2108_002:0454b25": "勿復惑諸在宋之季。暫行此抑彼亦乖真不",
    "T52n2108_002:0454b26": "煩涉論。邊鄙風俗未見其美忽遣同之可怪",
    "T52n2108_002:0454b27": "之極。",
    "T52n2108_002:0454b28": "客曰。有旨哉斯論也。蒙告善道。請從退歸",
    "T52n2108_002:0454b29": "　論曰。桓庾二君之威權。可謂迴天轉日矣。而",
    "T52n2108_002:0454c01": "何王執理終竟不屈。向使佛教有妖妄。二公",
    "T52n2108_002:0454c02": "不體悟。孰能若此逆鱗耶。仲尼云。歲寒而",
    "T52n2108_002:0454c03": "後知松柏之後凋。誠哉遠法師。骨梗罕輩望",
    "T52n2108_002:0454c04": "重當年。向無雅論理舉。曷以傾桓楚之心乎。",
    "T52n2108_002:0454c05": "觀其遺文。足知若人之命代必死而可作余",
    "T52n2108_002:0454c06": "歸眾為之。宋孝武晚年。鳳德既衰百姓失望。",
    "T52n2108_002:0454c07": "受臣下扇動。抑高尚之跡渙汗設而不行者。",
    "T52n2108_002:0454c08": "何豈非悖理而然乎。偽夏政虐淫刑愈於商",
    "T52n2108_002:0454c09": "紂。皇天降罰不亦宜哉。王儉獻讜言於齊君。",
    "T52n2108_002:0454c10": "明贍陳切對於隋后。竟全方外之節。諒道藉",
    "T52n2108_002:0454c11": "人弘者歟。琮上人福田論。理例宏博恢張教",
    "T52n2108_002:0454c12": "義美矣。",
    "T52n2108_002:0454c13": "余綿鏡前哲垂文。足為後賢准的。望古追慨。",
    "T52n2108_002:0454c14": "因而編錄焉。",
    "T52n2108_002:0454c15": "贊曰。猗歟何君。拔萃出群。危言輔政。克著",
    "T52n2108_002:0454c16": "元勳。美哉王令歸心至極。不憚威權確乎秉",
    "T52n2108_002:0454c17": "直。遠公孤潔不濇在涅。書論既陳桓楚屈",
    "T52n2108_002:0454c18": "節。孝武縱欲赫連肆暴。拒諫淫刑詳諸雅",
    "T52n2108_002:0454c19": "誥。王儉獻可齊后是思。贍僧切對隋君納",
    "T52n2108_002:0454c20": "之。洛濱高士飛文擅美。見重當今良有以",
    "T52n2108_002:0454c21": "矣。",
    "T52n2108_002:0454c22": "集沙門不應拜俗等事卷第二(故事下)"
}