{
    "T50n2061_012:0778a02": "宋高僧傳卷第十二",
    "T50n2061_012:0778a04": "宋左街天壽寺通慧大師",
    "T50n2061_012:0778a05": "賜紫沙門贊寧等奉　勅撰",
    "T50n2061_012:0778a06": "之五習禪篇第三之五正傳二十人附見四人",
    "T50n2061_012:0778a07": "唐杭州大慈山寰中傳唐杭州大慈山寰中傳",
    "T50n2061_012:0778a08": "釋寰中，姓盧氏，河東蒲坂人也。稟靈特異，",
    "T50n2061_012:0778a09": "挺質殊倫，身支𦟛亭，頂骨圓峻，其聲若鐘響，",
    "T50n2061_012:0778a10": "其色猶脂凝。學通終古，辭實豐贍。年二十",
    "T50n2061_012:0778a11": "五，隨計中甲科，然未塞其懷，復思再捷。無",
    "T50n2061_012:0778a12": "何，遭母之憂，遂廬于墓所。及服闋，徑往北",
    "T50n2061_012:0778a13": "京童子寺出家。二稔未周，諸經皆覽。明年，往",
    "T50n2061_012:0778a14": "嵩嶽登戒，肄習律部。於茲博通，忽慕上乘，",
    "T50n2061_012:0778a15": "決往百丈山，深得玄旨。後隱南嶽常樂寺，",
    "T50n2061_012:0778a16": "結茅于山椒。諫議大夫崔公深重其操，因別",
    "T50n2061_012:0778a17": "立方丈。虞淵景晞，一飯永日。然其乏水，羸",
    "T50n2061_012:0778a18": "瓶遠求。俄爾深宵，有虎嘷嘯廬側，詰旦視",
    "T50n2061_012:0778a19": "之，果濫泉坼地而湧，足其汲用。後之杭，浙",
    "T50n2061_012:0778a20": "江之北有山號大慈。居未久，檀信爰臻。旋",
    "T50n2061_012:0778a21": "成巨院，四方僧侶參禮如雲。屬武宗廢教，",
    "T50n2061_012:0778a22": "中衣短褐，或請居戴氏別墅焉。大中壬申",
    "T50n2061_012:0778a23": "歲，太守劉公首命剃染，重盛禪林。壬午歲二",
    "T50n2061_012:0778a24": "月十五日囑累，聲畢而終。時漸溽暑，驗其身",
    "T50n2061_012:0778a25": "一無變異，而頂門燠潤。冬，窆于塔所，享年",
    "T50n2061_012:0778a26": "八十三，法臘五十四。有說：常樂寺山虎跑泉，",
    "T50n2061_012:0778a27": "當中公滅日，忽焉乾涸。異哉！止資中之受",
    "T50n2061_012:0778a28": "用耳。至乾符丁酉歲，勅「諡大師」，號性空，塔",
    "T50n2061_012:0778a29": "名定慧也。縉雲太守段成式為真讚焉。",
    "T50n2061_012:0778b01": "唐洛陽韶山寰普傳唐洛陽韶山寰普傳",
    "T50n2061_012:0778b02": "釋寰普者，不知何許人也。稟形淳粹，克性",
    "T50n2061_012:0778b03": "謙冲。居于醜夷，下風請業汪汪然，其識度",
    "T50n2061_012:0778b04": "輒難擬議。具戒之後，經論溫尋。然後杖錫南",
    "T50n2061_012:0778b05": "遊澧陽，遇夾山而得心契，有參學舉問，垂",
    "T50n2061_012:0778b06": "手携歸，不使一機失其開誘。其所不薦，勸",
    "T50n2061_012:0778b07": "令披覽經法，亦近秀、寂之遺風耳。",
    "T50n2061_012:0778b08": "唐衡山昂頭峯日照傳唐衡山昂頭峯日照傳",
    "T50n2061_012:0778b09": "釋日照，姓劉氏，岐下人也。家世豪盛，幼承",
    "T50n2061_012:0778b10": "庭訓，博覽經籍，復於《莊》、《老》，而宿慧發揮，思",
    "T50n2061_012:0778b11": "從釋子。即往長安大興善寺曇光法師下，稟",
    "T50n2061_012:0778b12": "學納戒，傳受經法，靡所不精。因遊嵩嶽，",
    "T50n2061_012:0778b13": "問圓通之訣，欣然趨入。後遊南嶽，登昂頭",
    "T50n2061_012:0778b14": "峯，直拔蒼翠，便有終焉之志。庵居二十載，",
    "T50n2061_012:0778b15": "屬會昌武宗毀教，照深入巖窟，飯栗飲流",
    "T50n2061_012:0778b16": "而延喘息。大中宣宗重興佛法，率徒六十",
    "T50n2061_012:0778b17": "許人還就昂頭山舊基，結苫蓋，構舍宇。復",
    "T50n2061_012:0778b18": "居一十五年，學人波委。咸通中示滅，春秋一",
    "T50n2061_012:0778b19": "百八歲。至三年二月三日入塔，立碑存焉。",
    "T50n2061_012:0778b20": "天下謂其禪學為昂頭照是歟。",
    "T50n2061_012:0778b21": "唐朗州德山院宣鑒傳唐朗州德山院宣鑒傳",
    "T50n2061_012:0778b22": "釋宣鑒，姓周氏，劍南人也。生惡葷羶，少多",
    "T50n2061_012:0778b23": "英敏，宿齎異操，懇願出塵。大龍不屈於小",
    "T50n2061_012:0778b24": "庭，俊鶚必騰其層漢，既除美飾，當預僧流。",
    "T50n2061_012:0778b25": "從受近圓，即窮律藏，其諸性相，貫習偕通。",
    "T50n2061_012:0778b26": "聞重湖間禪道大興，乃抗志雲遊，造龍潭信",
    "T50n2061_012:0778b27": "禪師，則石頭宗師之二葉也。始唯獨居一室，",
    "T50n2061_012:0778b28": "鑒強供侍之。一夕龍潭持一枝火授鑒，鑒",
    "T50n2061_012:0778b29": "接而行數步，且曰：「久聞龍潭到來，龍之與",
    "T50n2061_012:0778c01": "潭，俱不見歟？」信曰：「子親到矣。」機與教符，日",
    "T50n2061_012:0778c02": "親丈室三十餘年。後止澧陽。居無何，屬武",
    "T50n2061_012:0778c03": "宗搜揚。洎大中還復法儀。咸通初，武陵太",
    "T50n2061_012:0778c04": "守薛延望堅請，始居德山，其道芬馨，四海禪",
    "T50n2061_012:0778c05": "徒輻湊。伏、臘，堂中常有半千人矣。其於訓",
    "T50n2061_012:0778c06": "授，天險海深，難窺邊際。雪峯參見，鑒深肯",
    "T50n2061_012:0778c07": "重。以咸通六年乙酉歲十二月三日，忽告諸",
    "T50n2061_012:0778c08": "徒曰：「捫空追響，勞汝神邪？夢覺覺非，復",
    "T50n2061_012:0778c09": "有何事？」言訖安坐而化，春秋八十四，僧臘六",
    "T50n2061_012:0778c10": "十五。身據床坐，卓然七日如生在焉。天下",
    "T50n2061_012:0778c11": "言激箭之禪道者，有德山門風焉。今襄、鄧、",
    "T50n2061_012:0778c12": "漢東法孫極盛者是。",
    "T50n2061_012:0778c13": "唐明州棲心寺藏奐傳唐明州棲心寺藏奐傳",
    "T50n2061_012:0778c14": "釋藏奐，俗姓朱氏，蘇州華亭人也。母方娠及",
    "T50n2061_012:0778c15": "誕，常聞異香。為兒時甞墮井，有神人接持",
    "T50n2061_012:0778c16": "而出。丱歲出家，禮道曠禪師。及弱冠，詣嵩",
    "T50n2061_012:0778c17": "嶽受具。母每思念涕泣，因一目不視，迨其",
    "T50n2061_012:0778c18": "歸省，即日而明。母喪哀毀，廬墓間頗有徵",
    "T50n2061_012:0778c19": "祥，孝感如是，由此顯名。尋遊方訪道，復",
    "T50n2061_012:0778c20": "詣五洩山，遇靈默大師。一言辨析，旨趣符",
    "T50n2061_012:0778c21": "合，顯晦之道，日月之所然也。會昌、大中，衰",
    "T50n2061_012:0778c22": "而復盛。唯奐居之，熒不能惑，焚不能熱，溺",
    "T50n2061_012:0778c23": "不能濡者也。洎周洛再構長壽寺，勅度居",
    "T50n2061_012:0778c24": "焉。時內典焚毀，梵夾煨燼，手緝散落，實為",
    "T50n2061_012:0778c25": "大藏。尋南海楊公收典姑蘇，請奐歸于故",
    "T50n2061_012:0778c26": "林，以建精舍。大中十二年，鄞水檀越任景求",
    "T50n2061_012:0778c27": "捨宅為院，迎奐居之。剡寇求甫率徒二千，",
    "T50n2061_012:0778c28": "執兵晝入，奐瞑目宴坐，色且無撓。盜眾皆悸",
    "T50n2061_012:0778c29": "懾，叩頭謝過。寇平，州奏請改額為棲心寺，",
    "T50n2061_012:0779a01": "以旌奐之德焉。凡一動止，禪者必集，環堂",
    "T50n2061_012:0779a02": "擁榻，堵立雲會。奐學識泉涌，指鑒岐分。詰難",
    "T50n2061_012:0779a03": "排疑之眾，攻堅索隱之士，皆立褰苦霧，坐",
    "T50n2061_012:0779a04": "泮堅氷，一言入神，永破沈惑。以咸通七年",
    "T50n2061_012:0779a05": "秋八月三日現疾告終，享年七十七，僧臘",
    "T50n2061_012:0779a06": "五十七。預命香水剃髮，謂弟子曰：「吾七日",
    "T50n2061_012:0779a07": "在矣。」及期而滅。門人號慕，乃權窆天童巖。",
    "T50n2061_012:0779a08": "已周三載，一日異香凝空，遠近郁烈。弟子相",
    "T50n2061_012:0779a09": "謂曰：「昔師囑累『令三載後當焚我身』，今異",
    "T50n2061_012:0779a10": "香若此。」乃發塔視之，儼若平生。以其年八",
    "T50n2061_012:0779a11": "月三日依西域法焚之，獲舍利數千粒，其",
    "T50n2061_012:0779a12": "色紅翠。十三年，弟子戒休齎舍利，述行狀，",
    "T50n2061_012:0779a13": "詣闕請諡。奉勅褒誄，易名曰心鑑，塔曰壽",
    "T50n2061_012:0779a14": "相。奐在洛下長壽寺謂眾曰：「昔四明天童",
    "T50n2061_012:0779a15": "山僧曇粹是吾前生也，有墳塔存焉。」相去遼",
    "T50n2061_012:0779a16": "遠，人有疑者，及追驗事實，皆如其言。初任",
    "T50n2061_012:0779a17": "生將迎奐，人或難之。對曰：「治宅之始，有異",
    "T50n2061_012:0779a18": "僧令大其門，二十年之後，當有聖者居",
    "T50n2061_012:0779a19": "之。」比奐至止，果二十年矣。又奐將離姑蘇，",
    "T50n2061_012:0779a20": "為徒眾留擁，乃以椶拂與之曰：「吾在此",
    "T50n2061_012:0779a21": "矣，汝何疑焉？」暨乎潛行，眾方諭其深旨。又",
    "T50n2061_012:0779a22": "令寺之西北隅可為五百墩以鎮之。或曰：",
    "T50n2061_012:0779a23": "「力何可致？」奐曰：「不然，作一墩植五株柏，",
    "T50n2061_012:0779a24": "可也。」凡微言奧旨，皆此類也。刺史崔琪撰塔",
    "T50n2061_012:0779a25": "碑，金華縣尉邵朗題額焉。",
    "T50n2061_012:0779a26": "唐真定府臨濟院義玄傳唐真定府臨濟院義玄傳",
    "T50n2061_012:0779a27": "釋義玄，俗姓邢，曹州南華人也。參學諸方，",
    "T50n2061_012:0779a28": "不憚艱苦。因見黃檗山運禪師，鳴啄同時，",
    "T50n2061_012:0779a29": "了然通徹。乃北歸鄉土，俯徇趙人之請，住",
    "T50n2061_012:0779b01": "于城南臨濟焉。罷唱經論之徒，皆親堂室，",
    "T50n2061_012:0779b02": "示人心要，頗與德山相類。以咸通七年丙",
    "T50n2061_012:0779b03": "戌歲四月十日示滅。勅諡慧照大師，塔號",
    "T50n2061_012:0779b04": "澄虛。言教頗行于世，今恒陽號臨濟禪宗",
    "T50n2061_012:0779b05": "焉。",
    "T50n2061_012:0779b06": "唐洛京廣愛寺從諫傳唐洛京廣愛寺從諫傳鑒宗",
    "T50n2061_012:0779b07": "釋從諫，姓張氏，本南陽人也，徙居廣陵，生",
    "T50n2061_012:0779b08": "于淮甸焉。為性倜儻，器宇崇峙，於閭里間，",
    "T50n2061_012:0779b09": "為時畏服。遇相工曰：「子身長八尺，眉目秀",
    "T50n2061_012:0779b10": "朗，他日必荷榮寄。」諫曰：「心不願仕，於榮寄",
    "T50n2061_012:0779b11": "何有？」相工曰：「所寄荷不可測也。」越壯室之",
    "T50n2061_012:0779b12": "年，忽深信佛理，遂捨妻孥，求僧披剃焉。甫",
    "T50n2061_012:0779b13": "登戒地，頗護心珠，因悟禪那，頓了玄理。",
    "T50n2061_012:0779b14": "方數十載，同好之者自遠而來請問。諫一一",
    "T50n2061_012:0779b15": "指訂，俾其開覺。尋遊洛下廣愛寺挂錫。時",
    "T50n2061_012:0779b16": "禪客鱗集，如孝子之事父母焉。洛中有請",
    "T50n2061_012:0779b17": "諫設食，必排位對賓頭盧尊者，其為人之",
    "T50n2061_012:0779b18": "欽奉皆此類矣。屬會昌五年詔廢佛塔廟，",
    "T50n2061_012:0779b19": "令沙門復桑梓，亦例澄汰。乃烏帽麻衣，潛",
    "T50n2061_012:0779b20": "于皇甫氏之溫泉別業。後岡上喬木駢欝，巨",
    "T50n2061_012:0779b21": "石砥平，諫於夏中常就此入定，或補毳事。",
    "T50n2061_012:0779b22": "忽遇頹雲駛雨，霆電擊石，烈風兼至，凡在此",
    "T50n2061_012:0779b23": "者驚奔恐懾。諫唯欣然加趺而坐，若無所",
    "T50n2061_012:0779b24": "聞者。或問諫，曰：「惡畜生何爾！」大中初，宣皇",
    "T50n2061_012:0779b25": "詔興釋氏，諫還歸洛邑舊居。其子一日自",
    "T50n2061_012:0779b26": "廣陵來覲，適與諫遇於院門，威貌嚴莊，不",
    "T50n2061_012:0779b27": "復可識。乃問曰：「從諫大德所居？」諫指之東",
    "T50n2061_012:0779b28": "南可尋。其子既去，遂闔門不出，其割裂愛",
    "T50n2061_012:0779b29": "網又若此也。咸通七年丙戌歲夏五月，忽出",
    "T50n2061_012:0779c01": "詣檀越家辭別曰：「善建福業，貧道秋初當",
    "T50n2061_012:0779c02": "遠行，故相聞耳。」至秋七月朔旦，旦盥手焚",
    "T50n2061_012:0779c03": "香，念慈氏如來已，右脇而臥，呼門人玄章，",
    "T50n2061_012:0779c04": "誡之曰：「人身難得而易失，急急，於物無心，",
    "T50n2061_012:0779c05": "無為流轉，無生滅法，一切現存。今乃生也有",
    "T50n2061_012:0779c06": "涯，暫與爾別。」是日無疾而化，行年八十餘",
    "T50n2061_012:0779c07": "矣。玄章等奉遺旨，送屍于建春門外尸陀林",
    "T50n2061_012:0779c08": "中，施諸鳥獸。三日復視之，肌貌如生，一無",
    "T50n2061_012:0779c09": "近者。遂以餅餌覆之，經宿有狐狼迹，唯啖",
    "T50n2061_012:0779c10": "所覆，身且儼如。乃議用外國法焚之，收合",
    "T50n2061_012:0779c11": "餘燼，起白塔于道傍。人尤歸信，香火不絕",
    "T50n2061_012:0779c12": "焉。次有杭州徑山院釋鑒宗，湖州長城人也。",
    "T50n2061_012:0779c13": "姓錢氏，即禮部侍郎徽之孫。父晟有疾，宗",
    "T50n2061_012:0779c14": "割股肉饋啖之，紿云「他畜之肉」。未幾病間，",
    "T50n2061_012:0779c15": "孝譽聞于親里，乃求出家。時州開元寺有",
    "T50n2061_012:0779c16": "上都臨壇十望大德內供奉高閑，閑善草、隷，",
    "T50n2061_012:0779c17": "嘗對懿宗御前書，甚高華望，宗誓禮為師。",
    "T50n2061_012:0779c18": "後出學，涉通《淨名》、《思益經》，遂常講習。閑公亦",
    "T50n2061_012:0779c19": "示其筆法，漸得鳳毛焉。倏往謁鹽官悟空",
    "T50n2061_012:0779c20": "大師，隨眾參請，頓徹心源。却復故鄉，勸人",
    "T50n2061_012:0779c21": "營福。咸通三年辛巳，巡歷名山，遂止天目",
    "T50n2061_012:0779c22": "東峯徑山焉。道俗歸心，恢揚法教。出弟子",
    "T50n2061_012:0779c23": "尤者天童山咸啟、勅賜紫衣背山行真、大慈山行滿，皆",
    "T50n2061_012:0779c24": "分枝化物，至七年丙戌閏三月五日示滅。",
    "T50n2061_012:0779c25": "遷塔于大寂巖下。梁乾化五年，吳越國王尚",
    "T50n2061_012:0779c26": "父錢氏表請追諡大師曰無上，祖門傳號",
    "T50n2061_012:0779c27": "為徑山第二祖。時吳興沈修者自號白牙先",
    "T50n2061_012:0779c28": "生，述德為讚記焉。",
    "T50n2061_012:0779c29": "唐洪州洞山良价傳唐洪州洞山良价傳",
    "T50n2061_012:0780a01": "釋良价，俗姓俞氏，會稽諸暨人也。少孺從師",
    "T50n2061_012:0780a02": "于五洩山寺。年至二十一，方往嵩山具戒",
    "T50n2061_012:0780a03": "焉。登即遊方，見南泉禪師，深領玄契。續造",
    "T50n2061_012:0780a04": "雲巖，疑滯頓寢。大中末，於新豐山大行禪",
    "T50n2061_012:0780a05": "法。後盛化豫章高安洞山，今筠州也。价以",
    "T50n2061_012:0780a06": "咸通十年己丑三月朔旦，命剃髮披衣，令鳴",
    "T50n2061_012:0780a07": "鐘，奄然而往。時弟子輩悲號，价忽開目而起",
    "T50n2061_012:0780a08": "曰：「夫出家之人心不依物，是真修行。勞生",
    "T50n2061_012:0780a09": "息死，於悲何有？淪喪於情，太麁著乎？」召主",
    "T50n2061_012:0780a10": "事僧令營齋：「齋畢，吾其逝矣！」然眾心戀慕，",
    "T50n2061_012:0780a11": "從延其日。至於七辰，食具方備，价亦隨齋，",
    "T50n2061_012:0780a12": "謂眾曰：「此齋名愚癡也。」蓋責其無般若",
    "T50n2061_012:0780a13": "歟。及僧唱隨意，曰：「僧家勿事太率，臨行之",
    "T50n2061_012:0780a14": "際，喧動如斯。」至八日浴訖，端坐而絕，春秋",
    "T50n2061_012:0780a15": "六十三，法臘四十二。勅諡禪師曰悟本，塔",
    "T50n2061_012:0780a16": "號慧覺矣。",
    "T50n2061_012:0780a17": "系曰：其却留累日，古亦有之。如价之來去",
    "T50n2061_012:0780a18": "自由者，近世一人而已。",
    "T50n2061_012:0780a19": "唐蘇州藏廙傳唐蘇州藏廙傳",
    "T50n2061_012:0780a20": "釋藏廙，俗姓程，衢州信安人也。幼歲神氣朗",
    "T50n2061_012:0780a21": "暢，貌質魁然。元和中告親求出家，志不可",
    "T50n2061_012:0780a22": "却，直造長沙嶽麓，投靈智律師請事剃",
    "T50n2061_012:0780a23": "染。智師察其強願不群，乃攝度之。既披法",
    "T50n2061_012:0780a24": "服，尋於武陵開元寺智總律師受具足尸",
    "T50n2061_012:0780a25": "羅，當長慶三年也。因聽律範，旋窮篇聚，",
    "T50n2061_012:0780a26": "語同業曰：「教門繁廣，然有總門。總門之急，",
    "T50n2061_012:0780a27": "勿過捨筏。」遂遍參禪宗，遇馬素門下高足",
    "T50n2061_012:0780a28": "住龍牙山，知廙法器，異日告之曰：「蘊界不",
    "T50n2061_012:0780a29": "真，佛生非我。子之正本，當何所名？復從誰",
    "T50n2061_012:0780b01": "得？」廙一言領會，千轍同歸。龍牙曰：「我法眼",
    "T50n2061_012:0780b02": "不蒙掩矣。」既遂所求，大得安靜，却迴柯山，",
    "T50n2061_012:0780b03": "蓋避會昌之搜揚也。至大中六年，郡牧崔",
    "T50n2061_012:0780b04": "公壽重之，於州龍興寺別構禪室，延居之。",
    "T50n2061_012:0780b05": "數年，北至嘉禾，信士歸依，請留住至德伽藍。",
    "T50n2061_012:0780b06": "又往姑蘇，時崔公鈞作守此郡，聞廙名久，",
    "T50n2061_012:0780b07": "請居南禪院。咸通八年，浙西廉使周公寶命",
    "T50n2061_012:0780b08": "住招隱寺。其年秋，却返嘉禾，信士呂京捨",
    "T50n2061_012:0780b09": "別墅造今永安院。時乾符中，群寇紛紜，禪侶",
    "T50n2061_012:0780b10": "分散。廙曰：「盜終不至此。」及期，寇從別道",
    "T50n2061_012:0780b11": "行，果無所損，其先見如此。五年十月十二",
    "T50n2061_012:0780b12": "日，滿院陰雲，雉鳴烏噪，安坐而化，弟子號哭，",
    "T50n2061_012:0780b13": "却穌，至六年三月中辰前別眾後終，享年八",
    "T50n2061_012:0780b14": "十二，僧臘五十六。時澹交為廙作真讚。至",
    "T50n2061_012:0780b15": "乾寧中，僧神贊進狀，乞追諡號塔名。名士吳",
    "T50n2061_012:0780b16": "重裕書碑。",
    "T50n2061_012:0780b17": "唐福州怡山院大安傳唐福州怡山院大安傳",
    "T50n2061_012:0780b18": "釋大安，姓陳氏，閩城人也。幼年入道，頓拂",
    "T50n2061_012:0780b19": "塵蒙。元和十二年，勅建州浦城縣乾元寺置",
    "T50n2061_012:0780b20": "兜率壇，始全戒足。時天雨桂子及地生朱",
    "T50n2061_012:0780b21": "草，刺史元錫手疏其瑞，上達冕旒，遂迴御",
    "T50n2061_012:0780b22": "札，詔改鳳棲寺號靈感壇焉。安因往洪",
    "T50n2061_012:0780b23": "井，路出上元，忽逢一老父曰：「子往南昌，必",
    "T50n2061_012:0780b24": "有所得。」及咨參律學，夜聞二僧談論，遽",
    "T50n2061_012:0780b25": "了三乘之旨，乃以所習付之同人。之臨川，",
    "T50n2061_012:0780b26": "見石鞏山慧藏禪師。藏之提唱，必持弓弩以",
    "T50n2061_012:0780b27": "擬學人。安膜拜未興，唱曰：「看箭。」安神色",
    "T50n2061_012:0780b28": "不撓，答對不差。石鞏乃投弩曰：「幾年射，始",
    "T50n2061_012:0780b29": "中半人也矣。」安遊五臺，入龍池沐浴，雖",
    "T50n2061_012:0780c01": "久寖漣漪，殊無奮暴雨雹之怪，觀者驚悚。",
    "T50n2061_012:0780c02": "後止溈山，禮大圓禪師，復證前聞而為量",
    "T50n2061_012:0780c03": "果也。時豫章廉使贈太尉崔貞孝公，則魏公",
    "T50n2061_012:0780c04": "之季父，深契玄機，敦安之道，飛疏召之，厥",
    "T50n2061_012:0780c05": "譽愈昌。咸通十四年，詔宜號延聖大師，賜",
    "T50n2061_012:0780c06": "紫袈裟一副。中和二年示疾，所止法堂巨梁",
    "T50n2061_012:0780c07": "中折。三年癸卯十月二十二日，坐化于怡山",
    "T50n2061_012:0780c08": "丈室，春秋九十一，臘六十七。續詔贈圓智大",
    "T50n2061_012:0780c09": "師，塔號證真。安不嘗唾地，不處溫房，隨",
    "T50n2061_012:0780c10": "化而衣，天雨而浴。諮法弟子慧長入關，揚",
    "T50n2061_012:0780c11": "安之德，故有追諡也。博陵司空相國仰慕",
    "T50n2061_012:0780c12": "前烈，遂著文頌德。詩人周朴篤重安，時入",
    "T50n2061_012:0780c13": "山致禮焉。",
    "T50n2061_012:0780c14": "唐長沙石霜山慶諸傳唐長沙石霜山慶諸傳洪諲令達",
    "T50n2061_012:0780c15": "釋慶諸，俗姓陳，廬陵新淦玉笥鄉人也。乃祖",
    "T50n2061_012:0780c16": "厥考，咸不為吏，清言放蕩焉。諸始十三，禮",
    "T50n2061_012:0780c17": "紹鑾禪翁為師，於洪井西山剃䰂。二十三，",
    "T50n2061_012:0780c18": "往嵩山受具戒，便就東洛學毘柰耶。既",
    "T50n2061_012:0780c19": "知聽制，終謂漸宗，迴抵南嶽，入大溈山。次",
    "T50n2061_012:0780c20": "屆雲巖，遇道吾，垂問知意，方為二夏之僧。",
    "T50n2061_012:0780c21": "得石霜山，便議終焉之志。道吾躬至石霜",
    "T50n2061_012:0780c22": "山，日勤執侍，往還問答，語在別錄。諸貌古氣",
    "T50n2061_012:0780c23": "真，世無能識。時洞山新滅，俄為遠方禪侶",
    "T50n2061_012:0780c24": "圍遶，因入深山無人之境，結茅宴坐。時眾",
    "T50n2061_012:0780c25": "追尋，倏有見者，皆號哭交請「出為吾曹。諸",
    "T50n2061_012:0780c26": "將安往？」由是晨夕被遊學者扣擊，可無希",
    "T50n2061_012:0780c27": "聲以應之乎？如是二十年間，堂中老宿，長坐",
    "T50n2061_012:0780c28": "不臥，屹若椔杌，天下謂之「石霜枯木眾」是",
    "T50n2061_012:0780c29": "也。南方謂之叢林者，翻禪那為功德叢林",
    "T50n2061_012:0781a01": "也，為四方清則者無出其右。以光啟四年",
    "T50n2061_012:0781a02": "戊申歲二月己亥示疾，終于山院，享齡八十",
    "T50n2061_012:0781a03": "二，僧臘五十九。越三月十五日葬于寺西北",
    "T50n2061_012:0781a04": "隅二百許步，門弟子等結墳塔作螺髻形。",
    "T50n2061_012:0781a05": "夏四月一日廣化寺釋子處訥追慕往德，恐",
    "T50n2061_012:0781a06": "遺美聲，命南嶽玄泰纂錄言行。諸方弟子",
    "T50n2061_012:0781a07": "分行其道焉。勅諡普會大師，塔曰法相。次",
    "T50n2061_012:0781a08": "餘杭徑山院釋洪諲，俗姓吳，吳興人也。年纔",
    "T50n2061_012:0781a09": "十九，於開元寺禮無上大師出家落飾，精",
    "T50n2061_012:0781a10": "加佛事，罔怠巾缾。二十二，遣往嵩嶽會善",
    "T50n2061_012:0781a11": "寺受滿足律儀，俾誦《大比丘戒》，匝七日念",
    "T50n2061_012:0781a12": "終，遂習毘尼。尋傳經講，自謂為僧有逸群",
    "T50n2061_012:0781a13": "事業，而歸禮本師，曰：「汝於十二時中，將何",
    "T50n2061_012:0781a14": "報答四恩三有？」諲聞斯詰，憮然失措，三日",
    "T50n2061_012:0781a15": "忘食。本師却招誘提耳，方明本事。如是往",
    "T50n2061_012:0781a16": "還雲嶽，次溈山，各為切磋，蔚成匠手。俄而",
    "T50n2061_012:0781a17": "會昌中例遭黜退，眾人悲泣者，惋歎者，諲晏",
    "T50n2061_012:0781a18": "如也。曰：「大丈夫鍾此厄會，豈非命也夫？何",
    "T50n2061_012:0781a19": "作兒女之情乎？」時於長沙遇信士羅晏，召",
    "T50n2061_012:0781a20": "居家供施。蓋諲執白衣比丘法，初無差失，",
    "T50n2061_012:0781a21": "涉于二載，若門賓焉。大中初，除滅法之律，",
    "T50n2061_012:0781a22": "乃復厥儀，還故鄉西峯院。至咸通六年，",
    "T50n2061_012:0781a23": "上徑山覲本師。明年，無上大師遷神，眾請",
    "T50n2061_012:0781a24": "諲嗣其法位。始唯百許僧，後盈千數。于時",
    "T50n2061_012:0781a25": "四眾共居，肅然無過。僖宗皇帝賜院額曰",
    "T50n2061_012:0781a26": "乾符鎮國。中和三年，仍賜紫袈裟。景福二",
    "T50n2061_012:0781a27": "年，吳越國王尚父錢氏奏舉登賜法濟大師。",
    "T50n2061_012:0781a28": "光化四年九月二十八日，辭眾而卒。霅溪戚",
    "T50n2061_012:0781a29": "長史寫貌，武肅王為真讚，傳法弟子廬山栖",
    "T50n2061_012:0781b01": "賢寺寂公、臨川義直、功臣院令達。達於兩",
    "T50n2061_012:0781b02": "浙大行道化，卒諡歸寂大師焉。初，諲有先",
    "T50n2061_012:0781b03": "見之明。武肅王家居石鑑山，及就戍應募",
    "T50n2061_012:0781b04": "為軍，諲一見握手，屏左右而謂之曰：「好",
    "T50n2061_012:0781b05": "自愛。他日貴極，當與佛法為主。」後累立戰",
    "T50n2061_012:0781b06": "功，為杭牧，故奏署諲師號，見必拜跪，檀施",
    "T50n2061_012:0781b07": "豐厚，異於常數。終時執喪禮，念微時之言",
    "T50n2061_012:0781b08": "矣。",
    "T50n2061_012:0781b09": "唐洪州雲居山道膺傳唐洪州雲居山道膺傳",
    "T50n2061_012:0781b10": "釋道膺，姓王氏，薊門玉田人也。生而特異，神",
    "T50n2061_012:0781b11": "彩朗然。處于童丱，崆峒稟氣。宿心拔俗，爭",
    "T50n2061_012:0781b12": "離火宅之門；拭目尋師，遂攝鍛金之子。師",
    "T50n2061_012:0781b13": "授經法，誦徹復求。年偶蹉跎二十五，方於范",
    "T50n2061_012:0781b14": "陽延壽寺受具足戒。乃令習聲聞律儀，膺",
    "T50n2061_012:0781b15": "歎曰：「大丈夫可為桎梏所拘邪！」由是擁線",
    "T50n2061_012:0781b16": "衲，振錫環，萃翠微山問道三載。宴居，忽",
    "T50n2061_012:0781b17": "覩二使者冠服頗異，勉膺曰：「胡弗南方參",
    "T50n2061_012:0781b18": "知識邪？」未幾，有僧自豫章至，盛稱洞上禪",
    "T50n2061_012:0781b19": "師言要。膺感動神機，遂專造焉。如是洞上",
    "T50n2061_012:0781b20": "垂接，復能領會。曾問曰：「我聞思大禪師向倭",
    "T50n2061_012:0781b21": "國為王，虛耶？實耶？」對曰：「若是思師，佛亦不",
    "T50n2061_012:0781b22": "作，況國王乎？」自爾洞上印許。初住三峯，後",
    "T50n2061_012:0781b23": "就雲居提唱。時唐之季，鍾氏據有洪井，傾",
    "T50n2061_012:0781b24": "委信誠。每一延請入州，則預潔甘子堂以",
    "T50n2061_012:0781b25": "禮之。乃表于昭宗，賜紫袈裟一副并師號",
    "T50n2061_012:0781b26": "焉，都不留意。所化之徒，寒暑相交，不下一",
    "T50n2061_012:0781b27": "千餘眾。牛頭香樹圍遶者皆是栴檀，金翅鳥",
    "T50n2061_012:0781b28": "王軒翔者不齊尺鷃；四方饋供，千里風從。",
    "T50n2061_012:0781b29": "如荊南帥成汭遣齎檀施，動盈鉅萬。以天",
    "T50n2061_012:0781c01": "復元年辛酉秋示疾，至明年正月三日而",
    "T50n2061_012:0781c02": "化焉。豫章南平王鍾氏供其喪葬。時諸道禪",
    "T50n2061_012:0781c03": "子各依鄉土所尚者，隨靈龕到處，列花樹",
    "T50n2061_012:0781c04": "帳幔，粉麪之饌，謂之卓祭。一期凶禮之盛，勿",
    "T50n2061_012:0781c05": "過于時也，猗歟！膺出世度人，滿足三十年，",
    "T50n2061_012:0781c06": "遺愛可知也。",
    "T50n2061_012:0781c07": "唐縉雲連雲院有緣傳唐縉雲連雲院有緣傳",
    "T50n2061_012:0781c08": "釋有緣，俗姓馮，東川梓潼人也。小學之年往",
    "T50n2061_012:0781c09": "成都福感寺，事定蘭開士——即宣宗師矣。隨侍",
    "T50n2061_012:0781c10": "出入，多在內中。一旦宣召，帝以筆書其衫",
    "T50n2061_012:0781c11": "背云：「此童子與朕有緣」，由茲召體矣。大中",
    "T50n2061_012:0781c12": "九年，遇白公敏中出鎮益部，開戒壇，即於",
    "T50n2061_012:0781c13": "淨眾寺具尸羅也。續於京輦聽習經律五",
    "T50n2061_012:0781c14": "臘。後身披布褐，手執墨勅，海內遊行。參見",
    "T50n2061_012:0781c15": "小馬神照，凡同時叢林禪祖無不禮謁者。",
    "T50n2061_012:0781c16": "乃居滁州華山，及南遊至武夷山，時廉使",
    "T50n2061_012:0781c17": "李誨為築禪室。乾符三年，至縉雲龍泉大賽",
    "T50n2061_012:0781c18": "山立院。因奏祠部給額，號龍安。勅度七",
    "T50n2061_012:0781c19": "僧，住十八載。安而能遷，止連雲院焉。太守",
    "T50n2061_012:0781c20": "盧約者，以諶諒之誠，請入州開元寺別院，",
    "T50n2061_012:0781c21": "四事供施焉。天祐丁卯歲四月八日，示疾，至",
    "T50n2061_012:0781c22": "六月朔日終于廨署，報齡七十三，臘五十二。",
    "T50n2061_012:0781c23": "遺旨囑制置揚習司空主喪務，於寺南園",
    "T50n2061_012:0781c24": "茶毘。火滅，散分舍利數百粒。後收四十九",
    "T50n2061_012:0781c25": "粒并遺骨一缾，瘞于石塔。晉開運三年乙巳",
    "T50n2061_012:0781c26": "歲，文泰律師撰塔碑焉。",
    "T50n2061_012:0781c27": "唐福州雪峯廣福院義存傳唐福州雪峯廣福院義存傳",
    "T50n2061_012:0781c28": "釋義存，長慶二年壬寅生于泉州南安縣曾",
    "T50n2061_012:0781c29": "氏。自王父而下，皆友僧親佛，清淨謹愿。存",
    "T50n2061_012:0782a01": "生而鼻逆葷血。乳抱中，或聞鐘磬，或見僧",
    "T50n2061_012:0782a02": "像，其容必動，以是別垂愛於膝下。九歲請",
    "T50n2061_012:0782a03": "出家，怒而未允。十二從家君遊蒲田玉㵎",
    "T50n2061_012:0782a04": "寺，有律師慶玄，持行高潔。遽拜之曰：「我師",
    "T50n2061_012:0782a05": "也。」遂留為童侍焉。十七落髮。來謁芙蓉山",
    "T50n2061_012:0782a06": "恒照大師，見而奇之，故止其所。至宣宗中",
    "T50n2061_012:0782a07": "興釋氏，其道也涅而不緇，其身也褎然而出。",
    "T50n2061_012:0782a08": "北遊吳、楚、梁、宋、燕、秦，受具足戒於幽州寶剎",
    "T50n2061_012:0782a09": "寺訖，巡名山，扣諸禪宗，突兀飄颻，雲翔鳥",
    "T50n2061_012:0782a10": "逝。爰及武陵，一面德山，止於珍重而出。其",
    "T50n2061_012:0782a11": "徒數百，咸莫測之。德山曰：「斯無階也，吾得",
    "T50n2061_012:0782a12": "之矣。」咸通九年，歸于芙蓉之故山。其年，圓智",
    "T50n2061_012:0782a13": "大師亦自溈山擁徒至于怡山王真君上昇",
    "T50n2061_012:0782a14": "之地。其徒孰就師已嗣德山纍纍而款關，存拒而久",
    "T50n2061_012:0782a15": "之。則有行實者，始以存同而議曰：「我之道",
    "T50n2061_012:0782a16": "魏魏乎，法門圍遶之所，不可造次，其地宜",
    "T50n2061_012:0782a17": "若布金之形勝可矣。府之西二百里有山",
    "T50n2061_012:0782a18": "焉，環控四邑，峭拔萬仞，崷崒以支圓碧，培",
    "T50n2061_012:0782a19": "塿以覛群青。怪石古松，棲蟄龜鶴，靈湫邃󱐙，",
    "T50n2061_012:0782a20": "隱見龍雷。山之巔，先冬而雪，盛夏而寒。其樹",
    "T50n2061_012:0782a21": "皆別垂藤蘿，䒠茸而以為之衣，交錯而不",
    "T50n2061_012:0782a22": "呈其形，奇姿異景，不可殫狀。雖霍童、武",
    "T50n2061_012:0782a23": "夷，無以加之。實閩越之神秀，而古仙之未",
    "T50n2061_012:0782a24": "攸居，誠有待於我也。祈以偕行去。」秋七",
    "T50n2061_012:0782a25": "月，穿雲躡蘚，陟險昇幽，將及之，存曰：「真",
    "T50n2061_012:0782a26": "吾居也」。其夕山之神果効靈，翌日巖谷爽朗，",
    "T50n2061_012:0782a27": "煙霞飛動。雲庵既立，月構旋隆，繇是柅法輪",
    "T50n2061_012:0782a28": "於無為，樹空門於有地。行實乃請名其山，",
    "T50n2061_012:0782a29": "曰雪峯。以其冬雪夏寒，取鷲嶺、猴江之義，",
    "T50n2061_012:0782b01": "斯則庚寅。逮于乙未，存以山而道任，山以",
    "T50n2061_012:0782b02": "存而名出，天下之釋子，不計華夏，趨之若",
    "T50n2061_012:0782b03": "召。乾符中，觀察使京兆韋公、中和中司空穎",
    "T50n2061_012:0782b04": "川陳公，每渴醍醐而不克就飲，交使馳",
    "T50n2061_012:0782b05": "懇，存為之入府，從人願也。其時內官有",
    "T50n2061_012:0782b06": "復命于京，語其道其儕之拔俗悟空者，",
    "T50n2061_012:0782b07": "請蛻浮華而來脫屣。僖宗皇帝聞之，翰林",
    "T50n2061_012:0782b08": "學士訪於閩人陳延効，得其實奏。於是乃",
    "T50n2061_012:0782b09": "錫真覺大師之號，仍以紫袈裟俾延効授",
    "T50n2061_012:0782b10": "焉。存受之如不受，衣之如不衣。居累夏，",
    "T50n2061_012:0782b11": "辛亥歲朔，遽然杖屨。其徒啟而不答，雲以隨",
    "T50n2061_012:0782b12": "之，東浮于丹丘、四明。明年，屬王侍中之始",
    "T50n2061_012:0782b13": "據閩越，乃洗兵於法雨，致禮於禪林，馥存",
    "T50n2061_012:0782b14": "之道，常東望頂手。後二年自吳還閩，大加",
    "T50n2061_012:0782b15": "禮異。及閩王王氏誓眾養民之外，雅隆其",
    "T50n2061_012:0782b16": "道，凡齋僧構剎，必請問焉。為之增宇、設像、",
    "T50n2061_012:0782b17": "鑄鐘以嚴其山，優施以充其眾。時則迎而",
    "T50n2061_012:0782b18": "館之于府之東西甲第。每將儼油幢、聆法",
    "T50n2061_012:0782b19": "論，未嘗不移時。僅乎一紀，勤勤懇懇，熊羆",
    "T50n2061_012:0782b20": "之士，因之投跡檀那；漁獵之逸，其或弭心鱗",
    "T50n2061_012:0782b21": "羽。戊辰年春三月示疾，閩王走醫，醫至粒",
    "T50n2061_012:0782b22": "藥以授，存曰：「吾非疾也，不可罔子之工。」卒",
    "T50n2061_012:0782b23": "不餌之。其後札偈以遺法子，函翰以別王",
    "T50n2061_012:0782b24": "庭。夏五月二日，鳥獸悲鳴，雲木慘悴。其夜十",
    "T50n2061_012:0782b25": "有八刻時滅度，俗壽八十有七，僧臘五十有",
    "T50n2061_012:0782b26": "九。以其月十五日塔而藏之。爾日奔走，閩",
    "T50n2061_012:0782b27": "之僧尼士庶，巷無居人。閩王漣如出涕，且",
    "T50n2061_012:0782b28": "曰：「師其捨予，一何遽乎！」遣子延稟躬祭奠",
    "T50n2061_012:0782b29": "之，復齋僧焉。存之行化四十餘年，四方之僧",
    "T50n2061_012:0782c01": "爭趨法席者不可勝算矣，冬夏不減一千",
    "T50n2061_012:0782c02": "五百徒之環足其趨也。馳而愈離，辯而愈",
    "T50n2061_012:0782c03": "惑。其庶幾者，一曰師備，擁徒于玄沙今安國也；次",
    "T50n2061_012:0782c04": "曰可休，擁徒于越州洞巖；次曰智孚，擁徒",
    "T50n2061_012:0782c05": "于信州鵝湖；其四曰惠稜，擁徒于泉州招",
    "T50n2061_012:0782c06": "慶；其五曰神晏，住福州之鼓山。分燈化物，",
    "T50n2061_012:0782c07": "皆膺聖獎，賜紫袈裟，而玄沙級宗一大師",
    "T50n2061_012:0782c08": "焉。",
    "T50n2061_012:0782c09": "系曰：雪峯道也恢廓乎！駿奔四海學人。所出",
    "T50n2061_012:0782c10": "門生形色不類，何邪？玄沙乘《楞嚴》而入道，",
    "T50n2061_012:0782c11": "識見天殊，其猶諺曰「青成藍，藍謝青，師何",
    "T50n2061_012:0782c12": "常，在明經。」故有過師之說。一則雪峯自述，",
    "T50n2061_012:0782c13": "塔銘已盡其致也。一則玄沙安立三句，決",
    "T50n2061_012:0782c14": "擇群見，極成洞過歟！今江表多尚斯學，此",
    "T50n2061_012:0782c15": "學虛通，無繫了達，逍遙勿拘，知「乘急」也。雪",
    "T50n2061_012:0782c16": "峯化眾，切乎杜默禪坐，知「戒急」也。其能各",
    "T50n2061_012:0782c17": "捨一緩，以成一全，則可乎！",
    "T50n2061_012:0782c18": "唐朗州蘇溪元安傳唐朗州蘇溪元安傳",
    "T50n2061_012:0782c19": "釋元安，俗姓淡，鳳翔麟遊人也。丱年於岐陽",
    "T50n2061_012:0782c20": "懷恩寺從兄祐律師出家。唯經與論，無不",
    "T50n2061_012:0782c21": "窮該。乃問道翠微，次臨濟，各飡法味，若飫",
    "T50n2061_012:0782c22": "香積之盂也。斵彫復朴，逍遙自如。聞夾山",
    "T50n2061_012:0782c23": "道盛德至，造澧陽當稽問轇轕，又增明淨。",
    "T50n2061_012:0782c24": "後開樂普山，尋居蘇溪，答詶請益，多偶句華",
    "T50n2061_012:0782c25": "美，為四海傳焉。以昭宗光化元年戊午十二",
    "T50n2061_012:0782c26": "月遷滅，享壽六十五，法臘四十六矣。臨終",
    "T50n2061_012:0782c27": "告眾，頗多警策辭句云。",
    "T50n2061_012:0782c28": "唐明州雪竇院恒通傳唐明州雪竇院恒通傳招賢岑師",
    "T50n2061_012:0782c29": "釋恒通，俗姓李，邢州平恩人也。家傳士族，",
    "T50n2061_012:0783a01": "幼而知學。蘇秦顯達，猶懷二頃之田；元亮孤",
    "T50n2061_012:0783a02": "高，不羨五斗之祿。縱越掞天擲地，拖紫腰",
    "T50n2061_012:0783a03": "金，瞬息浮華，豈裨來業？父母終禮，年甫十",
    "T50n2061_012:0783a04": "三，潛入鵲山訪道依師。既罷丘墳，唯披釋",
    "T50n2061_012:0783a05": "典，精虔懺誦，懇侍巾瓶，不弭初終，蒙恩剃",
    "T50n2061_012:0783a06": "度。年二十，於本州開元寺具戒。後往京兆薦",
    "T50n2061_012:0783a07": "福寺聽習經律。七八年間，尋窮藏教，乃曰：",
    "T50n2061_012:0783a08": "「摩騰入漢，譯著斯文。聖胄來梁，復明何事？」",
    "T50n2061_012:0783a09": "因辭北闕，逕詣南方，遇招賢岑大師。大師",
    "T50n2061_012:0783a10": "問曰：「何處人也？」曰：「邢州人也。」招賢曰：「我道",
    "T50n2061_012:0783a11": "不從彼來。」通曰：「和尚還住此無？」於是有滯",
    "T50n2061_012:0783a12": "皆伸，無疑不決。後指洞山、石霜，皆往參焉。",
    "T50n2061_012:0783a13": "招賢示滅，通以弟子禮事之。咸通末，遊宣",
    "T50n2061_012:0783a14": "城，尚書崔璵素奉禪門，攀迎莊肅，覩通儀",
    "T50n2061_012:0783a15": "表拔俗，問答往還，崔甚悅服。於謝仙山奏",
    "T50n2061_012:0783a16": "置禪院，號瑞聖，請以居之。四方毳衲之徒，",
    "T50n2061_012:0783a17": "不邀自聚。博陵方議奏薦師號，堅讓遂寢。",
    "T50n2061_012:0783a18": "中和末，文德初，群寇兢起。通領徒至四明。大",
    "T50n2061_012:0783a19": "順二年，郡牧黃君晟請留居雪竇焉，蔚然盛",
    "T50n2061_012:0783a20": "化。天祐二年七月示疾，越九日躬入浴室，",
    "T50n2061_012:0783a21": "却坐繩床，集眾焚香，勤勤付囑，合掌而逝。",
    "T50n2061_012:0783a22": "春秋七十二，夏臘五十二。以其年八月七日",
    "T50n2061_012:0783a23": "遷石塔于院之西南二百餘步。或曰：「通臨終",
    "T50n2061_012:0783a24": "言：『我龐勛也』。」此非也。高僧無作為《行錄》而",
    "T50n2061_012:0783a25": "無此說。若觀年臘，龐勛豈正弱冠來逃難",
    "T50n2061_012:0783a26": "邪？",
    "T50n2061_012:0783a27": "唐袁州仰山慧寂傳唐袁州仰山慧寂傳",
    "T50n2061_012:0783a28": "釋慧寂，俗姓葉，韶州湞昌人也。登年十五，",
    "T50n2061_012:0783a29": "懇請出家，父母都不聽允止。十七再求堂",
    "T50n2061_012:0783b01": "親，猶豫未決。其夜有白光二道從曹溪發",
    "T50n2061_012:0783b02": "來，直貫其舍。時父母乃悟是子至誠之所",
    "T50n2061_012:0783b03": "感也。寂乃斷左無名指及小指，器藉跪致",
    "T50n2061_012:0783b04": "堂階曰：「答謝劬勞如此！」父母知其不可留，",
    "T50n2061_012:0783b05": "捨之，依南華寺通禪師下削染。年及十八，",
    "T50n2061_012:0783b06": "尚為息慈。營持道具，行尋知識。先見耽源，",
    "T50n2061_012:0783b07": "數年，良有所得。後參大溈山禪師，提誘哀",
    "T50n2061_012:0783b08": "之。棲泊十四五載，而足跛，時號跛脚驅烏。",
    "T50n2061_012:0783b09": "凡於商攉，多示其相。時韋宙就寂請伽",
    "T50n2061_012:0783b10": "陀，乃將紙畫規圓相，圓圍下注云：「思而知",
    "T50n2061_012:0783b11": "之，落第二頭。云不思而知，落第三首。」乃封",
    "T50n2061_012:0783b12": "呈達。自爾有若干勢以示學人，謂之仰山",
    "T50n2061_012:0783b13": "門風也。海眾摳衣得道者，不可勝計。往往",
    "T50n2061_012:0783b14": "有神異之者，倐來忽去，人皆不測。後勅追",
    "T50n2061_012:0783b15": "諡「大師」，曰智通，塔號妙光矣。今傳《仰山法",
    "T50n2061_012:0783b16": "示成圖相》，行于代也。",
    "T50n2061_012:0783b17": "唐天台紫凝山慧恭傳唐天台紫凝山慧恭傳",
    "T50n2061_012:0783b18": "釋慧恭，俗姓羅氏，福州閩人也。家傳儒素，",
    "T50n2061_012:0783b19": "不交非類。母妊之初，夢所居湧出浮圖，上",
    "T50n2061_012:0783b20": "參于天。迨恭誕生，嶷然聰悟。年十七，舉進",
    "T50n2061_012:0783b21": "士，名隨計車。將到京闕，因遊終南山奉日",
    "T50n2061_012:0783b22": "寺，目祖師遺像，釋然世網，遂求出家。操執",
    "T50n2061_012:0783b23": "僧事，備歷艱辛。二十有二，適值新創安國",
    "T50n2061_012:0783b24": "寺受具足戒。尋乃遊方，緣嶮涉荒，而無難",
    "T50n2061_012:0783b25": "色。嘗遇黑蛇傷指，不求醫而毒螫自銷。見",
    "T50n2061_012:0783b26": "魑魅占山，諭罪福而妖物遄息。至武陵德",
    "T50n2061_012:0783b27": "山，詣宣鑒禪師，領會風飛，由茲道合。因挂",
    "T50n2061_012:0783b28": "錫，施門人禮。鑒公順世後，遊玉山。至信州，",
    "T50n2061_012:0783b29": "刺史營西禪院而禮之，其徒數百人。居歲",
    "T50n2061_012:0783c01": "餘，以郛郭喧繁，復入福州長溪馬冠山。自",
    "T50n2061_012:0783c02": "馬冠抵泉州富陽山，所至之所，檀施臻集，",
    "T50n2061_012:0783c03": "徒侶解鉢，禪坊立就，其為士庶嚮奉如此。",
    "T50n2061_012:0783c04": "景福三年，與門人遊天台，州牧京兆杜雄留",
    "T50n2061_012:0783c05": "之而止。杜因創瑞龍院於紫凝山，祈恭興",
    "T50n2061_012:0783c06": "揚法席，以悟淪迷。緇俗雲馳，香花山積。天",
    "T50n2061_012:0783c07": "復三年癸亥十二月午時，命眾聲鐘，顧瞻",
    "T50n2061_012:0783c08": "左右，促言云去。加趺瞑目，儼然而化，春秋八",
    "T50n2061_012:0783c09": "十四，僧夏六十二。闡圓頓之宗，居道德之",
    "T50n2061_012:0783c10": "最，歿無易名，塔無題榜，足見浮名為桎",
    "T50n2061_012:0783c11": "梏耳。門人上足師遂植松負土，力崇塔廟，",
    "T50n2061_012:0783c12": "所謂法空不壞因緣矣。因緣有之，孝行曷",
    "T50n2061_012:0783c13": "傷于道云。",
    "T50n2061_012:0783c14": "唐杭州龍泉院文喜傳唐杭州龍泉院文喜傳",
    "T50n2061_012:0783c15": "釋文喜，姓朱氏，嘉禾禦兒人也。母氏方娠，夢",
    "T50n2061_012:0783c16": "吞桃三蔕，至誕彌不味葷羶。七歲，詣本邑",
    "T50n2061_012:0783c17": "常樂寺僧清國下出家，國即喜之渭陽也。勒",
    "T50n2061_012:0783c18": "誦經并懺文十卷，方遂削染。往越州開元",
    "T50n2061_012:0783c19": "寺學《法華經》，集《天台文句》，即時敷演，則救",
    "T50n2061_012:0783c20": "螘分中便能講訓也。開成二年屆趙郡，受近",
    "T50n2061_012:0783c21": "圓，登習《四分律》。屬會昌澄汰，變素服，內祕",
    "T50n2061_012:0783c22": "之心無改。遇大中初年例重懺度，於鹽官",
    "T50n2061_012:0783c23": "齊豐寺講說。後往禮大慈山性空禪師，誨",
    "T50n2061_012:0783c24": "之曰：「子何不學善財遍參乎？」咸通壬午歲",
    "T50n2061_012:0783c25": "至豫章觀音院，見仰山，喜於言下了其心",
    "T50n2061_012:0783c26": "契。仰山令典常住。一日有異貌僧就求齋",
    "T50n2061_012:0783c27": "食，喜減己食饋之。仰山預知，故問曰：「此果",
    "T50n2061_012:0783c28": "位僧求食，汝供給周旋否？」答曰：「輟己分迴",
    "T50n2061_012:0783c29": "施。」曰：「汝大得利益。」七年，旋浙右，止千頃山，",
    "T50n2061_012:0784a01": "築室居之。十年，餘杭劉嚴合、馬徵請居龍",
    "T50n2061_012:0784a02": "泉古城院，凡十一年。乾符己亥歲，巢寇掠地",
    "T50n2061_012:0784a03": "至餘杭，喜避地湖州餘不亭，刺史杜孺休請",
    "T50n2061_012:0784a04": "住仁王院。光啟三年，武肅王錢氏始牧杭",
    "T50n2061_012:0784a05": "郡，降疏請住龍泉廨署，今慈光院是也。大",
    "T50n2061_012:0784a06": "順元年，威勝軍節使董昌、武肅王同年發表薦",
    "T50n2061_012:0784a07": "論，兩賜紫衣。乾寧四年奏師號，曰無著。光",
    "T50n2061_012:0784a08": "化三年示疾，十月二十七日加趺坐而終于",
    "T50n2061_012:0784a09": "州郭廨署，春秋八十，僧夏六十。終時方丈上",
    "T50n2061_012:0784a10": "發白色光，竹樹變白。十一月二十二日，遷",
    "T50n2061_012:0784a11": "塔于靈隱山西塢。喜形貌古朴，骨強而瘦，戒",
    "T50n2061_012:0784a12": "德禪門真知識也。初，喜寓居霅川。廣明元",
    "T50n2061_012:0784a13": "年夏，有蝗飛翳天，下食田苗。喜自將拄杖",
    "T50n2061_012:0784a14": "懸挂袈裟，標于畎澮中。其蟲將下，遂厲聲",
    "T50n2061_012:0784a15": "叱之，悉翻飛而去。十頃之苗斯年獨稔，其感",
    "T50n2061_012:0784a16": "通如此。或云所傳得馬祖細衲袈裟以為",
    "T50n2061_012:0784a17": "信寶矣。遷葬之後，天復二年壬戌八月中，宣",
    "T50n2061_012:0784a18": "城帥田頵應杭將許思叛渙，縱兵大掠。發",
    "T50n2061_012:0784a19": "喜塔，見肉身不壞，如入禪定，髮爪俱長。武",
    "T50n2061_012:0784a20": "肅王奇之，遣裨將邵志祭後，重封瘞焉。",
    "T50n2061_012:0784a21": "唐明州伏龍山惟靖傳唐明州伏龍山惟靖傳",
    "T50n2061_012:0784a22": "釋惟靖，吳門人也。年三十許，形奇貌古，且類",
    "T50n2061_012:0784a23": "憨癡，入國寧寺，巡僧房唱曰：「要人出家",
    "T50n2061_012:0784a24": "請留下。」至經藏院，見二眾闍黎大德慧政，",
    "T50n2061_012:0784a25": "便跪拜伸誠，願容執侍。政公允納，與翦飾。",
    "T50n2061_012:0784a26": "於天台受具，暫歸謝政，便尋訪名山。有知",
    "T50n2061_012:0784a27": "識處，必經寒燠。自爾勤於禪法，未嘗發",
    "T50n2061_012:0784a28": "言，即居定光禪師廢金地道場。侵星赴禪",
    "T50n2061_012:0784a29": "林寺晨粥，而多虎豹，隨到寺門，虎踞地若",
    "T50n2061_012:0784b01": "伺候。靖出，復隨至金地。遲明，巨迹極多。靖恐",
    "T50n2061_012:0784b02": "人知，以鋤滅虎跡。俄患背疽，困睡，有鴆鳥",
    "T50n2061_012:0784b03": "糞于瘡所，非久全愈。又虞氷雪，備粳粒半",
    "T50n2061_012:0784b04": "斗，每日以銚合菜煮食，寘粳於地窖中。過",
    "T50n2061_012:0784b05": "期，用米常滿不耗。靖乃築之而云：「吾被此",
    "T50n2061_012:0784b06": "物知，非理也。」尋居伏龍山，山可瞰海，峯勢",
    "T50n2061_012:0784b07": "岧嶢，昔僧鑒諸曾隱于是。諸即唐王相國之",
    "T50n2061_012:0784b08": "母弟也，能文習道，刺史多往謁之。靖續遁",
    "T50n2061_012:0784b09": "此山，刺史黃晟常請出州，供施繁委。末於",
    "T50n2061_012:0784b10": "奉川北山置院示疾坐終，享齡七十餘。窆",
    "T50n2061_012:0784b11": "于山下，塋塔存焉。",
    "T50n2061_012:0784b12": "宋高僧傳卷第十二"
}