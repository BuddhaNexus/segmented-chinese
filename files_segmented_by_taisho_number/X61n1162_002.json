{
    "X61n1162_002:0546c04": "淨土資糧全集卷之二",
    "X61n1162_002:0546c06": "古杭雲棲寺蓮池禪師　袾宏　校正",
    "X61n1162_002:0546c07": "[橘-矛+隹]李桐邑淨業弟子　莊廣還　輯",
    "X61n1162_002:0546c08": "淨土起信章",
    "X61n1162_002:0546c09": "大阿彌陀經疑城胎生分",
    "X61n1162_002:0546c10": "佛告彌勒。汝見彼剎有胎生否。對云。見胎生者。何因",
    "X61n1162_002:0546c11": "緣故。彼剎而有胎生。佛言。若有眾生修諸功德。願生",
    "X61n1162_002:0546c12": "彼剎。後有悔心。亦復疑惑。不信有彼佛剎。不信有往",
    "X61n1162_002:0546c13": "生者。亦不信布施作善。後世得福。其人雖爾。續有念",
    "X61n1162_002:0546c14": "心。暫信暫不信。志意猶豫。無所專據。臨命終時。佛乃",
    "X61n1162_002:0546c15": "化現其身。令彼目見。口雖不能言。其心即喜。乃悔。不",
    "X61n1162_002:0546c16": "免作諸善以悔過。故其過差少。亦生彼剎。惟不能前",
    "X61n1162_002:0546c17": "至佛所。方入其剎邊地。見七寶城。即入其中。於蓮華",
    "X61n1162_002:0546c18": "中生。受身自然長大。飲食亦皆自然。其快樂如忉利",
    "X61n1162_002:0546c19": "天人。唯於城中。經五百歲不得見佛。不聞經法不見",
    "X61n1162_002:0546c20": "菩薩聲聞聖眾。無由供養於佛。修習菩薩功德。以此",
    "X61n1162_002:0546c21": "為苦。示其小謫。是故彼剎名為胎生。當知生疑惑者。",
    "X61n1162_002:0546c22": "失大利益。若有眾生。信受經法。奉持齋戒。作諸功德。",
    "X61n1162_002:0546c23": "至心迴向。命終。即於七寶池蓮華中生。跏趺而坐。須",
    "X61n1162_002:0546c24": "臾之間。身相光明。智慧威神。如諸菩薩。安得名為胎",
    "X61n1162_002:0547a01": "生。他方諸大菩薩。發心欲見阿彌陀佛。及諸菩薩聲",
    "X61n1162_002:0547a02": "聞。恭敬供養。命終。往於極樂世界。七寶池。蓮華中化",
    "X61n1162_002:0547a03": "生。自然即時見佛。安得名為胎生。",
    "X61n1162_002:0547a04": "(還)謹按淨業之人。自古雖有暫信暫疑者。而末",
    "X61n1162_002:0547a05": "法之中。殆又甚焉。何哉。良以淨土法門。經論昭",
    "X61n1162_002:0547a06": "然。觀者烏得不信。及聞六祖愚人願東願西之",
    "X61n1162_002:0547a07": "說。黃檗黃葉止啼之喻。天衣去則實不去之言。",
    "X61n1162_002:0547a08": "楊次公將錯就錯之頌。又烏得不疑。信於彼而",
    "X61n1162_002:0547a09": "疑於此。二者所以相持而無專據也。殊不知六",
    "X61n1162_002:0547a10": "祖三師。實為得道者。豈一無所為。而直為是謗",
    "X61n1162_002:0547a11": "經背聖之談。以啟萬世之疑乎。故蓮師於六祖",
    "X61n1162_002:0547a12": "之說。詳為之辨。天衣之言。深為之解。於楊次公",
    "X61n1162_002:0547a13": "之頌。則曰蘊藉不少。盖有獨觀其深者。胡今人",
    "X61n1162_002:0547a14": "不逆其志而徒泥其詞。遂以為詆訶淨土。豈其",
    "X61n1162_002:0547a15": "然乎。雖然。六祖三師。可信可疑。姑置弗論。獨永",
    "X61n1162_002:0547a16": "明淨土文。有希從昔賢。恭稟佛勑。定不謬誤之",
    "X61n1162_002:0547a17": "語。旨哉斯言。足為定論。更無可疑者。儻猶未釋",
    "X61n1162_002:0547a18": "然。吾將西向合掌曰。疑城之設。正為是人。",
    "X61n1162_002:0547a19": "考證胎生蓮池疏云。問。下品之外。復有胎",
    "X61n1162_002:0547a20": "生。為實有否。答。表信力不堅故。實無胎生。如剎",
    "X61n1162_002:0547a21": "帝利。其子犯法。幽之內宮。處以華觀。玩好珍奇。",
    "X61n1162_002:0547a22": "服御豐俻。但鎻其兩足。不得自在。此胎生喻也。",
    "X61n1162_002:0547a23": "若深自悔責。求離本處。即得往詣無量壽佛所。",
    "X61n1162_002:0547a24": "又菩薩處胎經云。西方去此有懈慢界。國土七",
    "X61n1162_002:0547b01": "寶。其樂無比。發意欲生彌陀佛國。而染著於此。",
    "X61n1162_002:0547b02": "不能前進。亦疑城邊地類也。如是皆由信不切",
    "X61n1162_002:0547b03": "故。",
    "X61n1162_002:0547b04": "經論昭然疏云。經之專談淨土者。如觀無量",
    "X61n1162_002:0547b05": "壽佛經。鼓音王經。後出阿彌陀偈經。大小阿彌",
    "X61n1162_002:0547b06": "陀經是也。復有諸經。雖不專談淨土。其中勸讚",
    "X61n1162_002:0547b07": "往生。如華嚴行願品。以此十願導歸極樂。是也。",
    "X61n1162_002:0547b08": "如法華則云。誦斯經者。當生極樂世界。是也。又",
    "X61n1162_002:0547b09": "如觀佛三昧。十住斷結諸經。帶說淨土。層疊非",
    "X61n1162_002:0547b10": "一。是也。其餘讚詠淨土。為論。如十疑寶王等。為",
    "X61n1162_002:0547b11": "文。如龍舒無盡等。為集。如決疑指歸等。為錄。如",
    "X61n1162_002:0547b12": "淨土自信等。為傳。如淨土略傳等。為偈。如徑路",
    "X61n1162_002:0547b13": "修行等。為賦。如神棲安養等。為詩。如諸家懷淨",
    "X61n1162_002:0547b14": "土等。所有言辭。不可勝載。由此觀之。淨土烏得",
    "X61n1162_002:0547b15": "不信哉。",
    "X61n1162_002:0547b16": "六祖鈔云。壇經曰。東方人造惡。念佛求生西",
    "X61n1162_002:0547b17": "方。西方人造惡。念佛求生何國。又云。愚人願東",
    "X61n1162_002:0547b18": "願西。後人執此。遂疑六祖說無西方。故為四辯。",
    "X61n1162_002:0547b19": "一曰為門不同。盖晉宋而下。競以禪觀相高。直",
    "X61n1162_002:0547b20": "指單傳之意。幾於晦塞。於時達磨始倡。諸祖繼",
    "X61n1162_002:0547b21": "興。惟欲大明此道。而此道無佛無眾生。今西方",
    "X61n1162_002:0547b22": "者。正開示眾生趣向佛故。此道舉心即錯。動念",
    "X61n1162_002:0547b23": "即乖。今西方者。正教人起心念佛故。此道心境",
    "X61n1162_002:0547b24": "俱寂。今西方者。正以佛國為境。發心求生故。是",
    "X61n1162_002:0547c01": "雖理無二致。而門庭施設不同。隨時逐机。法自",
    "X61n1162_002:0547c02": "應爾。假使纔弘直指。復讚西方。則直指之意。終",
    "X61n1162_002:0547c03": "無由明矣。故六祖與淨土諸師。易地則皆然也。",
    "X61n1162_002:0547c04": "二曰。似毀實讚。盖六祖東西之說。祇是勸人要",
    "X61n1162_002:0547c05": "須實心為善。空願無益。何曾說無西方。正經中",
    "X61n1162_002:0547c06": "必以多善根得生彼國之謂也。惡得云毀。三曰。",
    "X61n1162_002:0547c07": "不為初機盖六祖自云。吾戒定慧。接最上乘人。",
    "X61n1162_002:0547c08": "今初心下凡。以秋毫世智藐視西方。妄說般若。",
    "X61n1162_002:0547c09": "非徒無益而又害之。故壇經者。慎勿示之初機。",
    "X61n1162_002:0547c10": "苟投非器。便落狂魔。誠可嘆惜。四曰。記錄有訛。",
    "X61n1162_002:0547c11": "盖壇經又言西方去此十萬八千里。是錯以五",
    "X61n1162_002:0547c12": "天竺為極樂也。五竺震旦。同為娑婆穢土。何須",
    "X61n1162_002:0547c13": "分別願東願西。而極樂自去此娑婆十萬億土。",
    "X61n1162_002:0547c14": "盖壇經皆學人記錄寧保無訛。古謂盡信書。不",
    "X61n1162_002:0547c15": "如無書者。此也。況西方千佛所讚。今乃疑千佛",
    "X61n1162_002:0547c16": "之言。信一祖之語。佛尚不足信。況於祖乎。則智",
    "X61n1162_002:0547c17": "者當為世人決疑起信。弘讚流通。即是報佛深",
    "X61n1162_002:0547c18": "恩。如其違背聖言。故為魔說。其罪可勝言哉。",
    "X61n1162_002:0547c19": "黃檗斷際禪師黃檗心要曰。如來所說。皆為",
    "X61n1162_002:0547c20": "化人。如將黃葉為金。止小兒啼。決定不實。又云。",
    "X61n1162_002:0547c21": "淨土佛事皆成業。乃名佛障。障汝心故。盖由師",
    "X61n1162_002:0547c22": "傳直指。與六祖同方。正蓮師所謂為門不同。與",
    "X61n1162_002:0547c23": "前壇經均一義也。又何足疑哉。",
    "X61n1162_002:0547c24": "天衣懷禪師師語弟子云。生則決定生。去則",
    "X61n1162_002:0548a01": "實不去。不觀諸淨土或問讚佛偈乎。心包太虗。",
    "X61n1162_002:0548a02": "量周沙界。盖以十方虗空。無量無邊。被我心量",
    "X61n1162_002:0548a03": "都盧包了。看來十萬億國。在我心中。心無界限。",
    "X61n1162_002:0548a04": "去至何所。狀其易穢而淨。似有所往。豈曰從此",
    "X61n1162_002:0548a05": "向彼。如世間經城過邑之往耶。故曰。去則實不",
    "X61n1162_002:0548a06": "去。",
    "X61n1162_002:0548a07": "楊次公公將化。有頌云。將錯就錯。西方極樂。",
    "X61n1162_002:0548a08": "盖以唯心淨土。自性阿彌。恐修淨業者。但知西",
    "X61n1162_002:0548a09": "方之有淨土阿彌。而不知吾心之淨土。自性之",
    "X61n1162_002:0548a10": "阿彌。故言此以警之。非謂修淨土之錯也。故蓮",
    "X61n1162_002:0548a11": "師謂次公參禪悟性。而復歸淨土。將錯就錯之",
    "X61n1162_002:0548a12": "言。蘊藉不少。",
    "X61n1162_002:0548a13": "淨土指歸論十種信心",
    "X61n1162_002:0548a14": "欲了生死。脩行淨業。當發十種信心。念念不忘。決",
    "X61n1162_002:0548a15": "生淨土。一信佛所說法。金口誠言。真實不虗。二信",
    "X61n1162_002:0548a16": "凡夫在迷。識神不滅。六趣循環不息。三信此土脩",
    "X61n1162_002:0548a17": "行。未得道果。不免輪迴。四信未出輪迴。雖生天上。",
    "X61n1162_002:0548a18": "不免墮落。五信極樂世界眾生生者永無退轉。六",
    "X61n1162_002:0548a19": "信眾生發願。願生淨土。決定往生。七信一稱佛名。",
    "X61n1162_002:0548a20": "能滅八十一刼生死重罪。八信念佛之人。阿彌陀",
    "X61n1162_002:0548a21": "佛神通光明。攝取不捨。九信念佛之人。十方世界",
    "X61n1162_002:0548a22": "恒沙諸佛。同以神力時常護念。十信既生淨土壽",
    "X61n1162_002:0548a23": "命無量。一生當得無上菩提。於此十種。不能深信。",
    "X61n1162_002:0548a24": "生疑惑者。雖念佛而不得往生矣。",
    "X61n1162_002:0548b01": "攷證決生淨土歸元直指曰。昔有明琛能",
    "X61n1162_002:0548b02": "畵蛇。作常山蛇勢。及為蛇論。生身變作蛇。李伯",
    "X61n1162_002:0548b03": "時畵馬。作打輥馬勢。活現馬形。驗此二事。顯明",
    "X61n1162_002:0548b04": "念佛定成佛。一心信淨土。必生淨土矣。",
    "X61n1162_002:0548b05": "龍舒淨土起信文",
    "X61n1162_002:0548b06": "佛與菩薩。憫念眾生沉淪苦海。無由得出。故自以",
    "X61n1162_002:0548b07": "誓願威力。招誘人生淨土。人唯恐不信耳。若信心",
    "X61n1162_002:0548b08": "肯往。雖有罪惡。亦無不生。盖不慈悲不足為佛。不",
    "X61n1162_002:0548b09": "濟度眾生。不足為佛。不有大威力。不足為佛。為其",
    "X61n1162_002:0548b10": "慈悲。故見眾生沉於苦海而欲濟度。為其有大威",
    "X61n1162_002:0548b11": "力。故能遂濟度之心。成濟度之功。此所以為佛也。",
    "X61n1162_002:0548b12": "經云。大醫王能治一切病。不能治命盡之人。佛能",
    "X61n1162_002:0548b13": "度一切眾生。不能度不信之人。盖信者一念也。若",
    "X61n1162_002:0548b14": "人在生。時心念要去。身則隨去。心念要住。身則隨",
    "X61n1162_002:0548b15": "住。是身常隨念。然猶有念欲去。而身被牽繫者。身",
    "X61n1162_002:0548b16": "壞時。唯一念而已。一念到處。則無不到。是以一念",
    "X61n1162_002:0548b17": "生淨土。則必生淨土。況佛與菩薩。又招引人往生",
    "X61n1162_002:0548b18": "乎。",
    "X61n1162_002:0548b19": "考證不信之人宗鏡錄曰。不信之人。千佛",
    "X61n1162_002:0548b20": "不能救。如華嚴經中說信為手。如人有手。至於",
    "X61n1162_002:0548b21": "寶所。隨意採取。若當無手。空無所獲。如是入佛",
    "X61n1162_002:0548b22": "去者。有信心手。隨意採取道法之寶。若無信心。",
    "X61n1162_002:0548b23": "空無所得。",
    "X61n1162_002:0548b24": "招引往生西資鈔云。得生淨土。是假他力。彌",
    "X61n1162_002:0548c01": "陀願攝。釋迦勸讚。諸佛護念。如彼大海。既得巨",
    "X61n1162_002:0548c02": "舟。仍有良導。加以便風。必速到彼岸也。若無信",
    "X61n1162_002:0548c03": "心。不肯登舟。遲留惡國者。誰之過歟。",
    "X61n1162_002:0548c04": "又",
    "X61n1162_002:0548c05": "人驟聞淨土之景象。多不信之。無足恠也。盖拘於",
    "X61n1162_002:0548c06": "目前所見。遂謂目前所不見者。亦如此而已。故處",
    "X61n1162_002:0548c07": "此娑婆濁世。不信其有清淨佛土。所以生長於胞",
    "X61n1162_002:0548c08": "胎。不知彼有蓮華之化生。壽不過百年。不知彼有",
    "X61n1162_002:0548c09": "河沙之壽數。衣食必由於營作。不知彼有自然之",
    "X61n1162_002:0548c10": "衣食。快樂常襍於憂惱。不知彼有純一之快樂。然",
    "X61n1162_002:0548c11": "則佛之言。不可以目前所不見而不信也。況佛切",
    "X61n1162_002:0548c12": "戒人以妄語。必不自妄語以誑人。世人妄語者。非",
    "X61n1162_002:0548c13": "以規利則以避害。佛無求於世。何規利之有。佛視",
    "X61n1162_002:0548c14": "死生如刀斫虗空。何避害之有。是佛無所用其妄",
    "X61n1162_002:0548c15": "語也。世間中人以上者。猶不肯妄語以喪其行止。",
    "X61n1162_002:0548c16": "況佛乎。故先賢云。佛言不信。何言可信。昔有以忠",
    "X61n1162_002:0548c17": "臣為奸黨者。刻之於石。天雷擊之。今以金寶綵色。",
    "X61n1162_002:0548c18": "鐫刻裝繪。以為輪藏。貯佛之言。供以香華。嚴以神",
    "X61n1162_002:0548c19": "龍。使其言之妄。則又甚於奸黨之碑。何為歷千百",
    "X61n1162_002:0548c20": "歲而天雷不擊之哉。以其言之誠也。是淨土之說。",
    "X61n1162_002:0548c21": "更無可疑者。況自古及今。修此者感應甚多。尤不",
    "X61n1162_002:0548c22": "可以不信者也。",
    "X61n1162_002:0548c23": "考證雷擊石碑宋徽宗時。蔡京以元祐黨",
    "X61n1162_002:0548c24": "人司馬光等二十餘人。為奸邪。刻於石碑。而禁",
    "X61n1162_002:0549a01": "錮之。立之端門。而天雷擊仆焉。",
    "X61n1162_002:0549a02": "又",
    "X61n1162_002:0549a03": "此世界中。人生皆如水泡。生滅不常。幸而至七十",
    "X61n1162_002:0549a04": "者。古來猶稀。人只見眼前老者。不思不待(老而)去者",
    "X61n1162_002:0549a05": "多矣。況世間無非是苦。但不思省。故不覺知。不稱",
    "X61n1162_002:0549a06": "意時。固為苦矣。如或稱意。亦無多時。或自己大限。",
    "X61n1162_002:0549a07": "忽然而至。平生罪惡。不止於食肉衣絲。不思則已。",
    "X61n1162_002:0549a08": "思之誠可畏也。自少至老。自生至死積累既多。纏",
    "X61n1162_002:0549a09": "綿堅固。無由解脫。閉眼之後。不免隨業(緣去)杳杳冥",
    "X61n1162_002:0549a10": "冥。知在何處。或墮地獄。受諸極苦。或為畜生。受人",
    "X61n1162_002:0549a11": "宰殺。或生餓鬼。饑火燒身。或入脩羅。嗔恨所迫。雖",
    "X61n1162_002:0549a12": "有善業。得生天上人間。受盡福報。依舊輪迴。漂流",
    "X61n1162_002:0549a13": "汩沒。無有出期。唯有西方淨土。[宋-木+取]為超脫輪迴之",
    "X61n1162_002:0549a14": "捷徑。色身難得。趂康徤時。辦此大事。當常作念云。",
    "X61n1162_002:0549a15": "吾曾自無始已來。輪迴六道。不曾知此法門。故不",
    "X61n1162_002:0549a16": "得出離。今日知之。豈可不即時下手。年高者固當",
    "X61n1162_002:0549a17": "勉力。年少者亦不可因循。命終往生極樂世界。迴",
    "X61n1162_002:0549a18": "視死入陰府。見閻王受恐怖者。不可同年而語矣。",
    "X61n1162_002:0549a19": "攷證隨業緣去王居士曰。神者。我也。形者。",
    "X61n1162_002:0549a20": "我所舍也。我有去來。故舍有成壞。且神之來也。",
    "X61n1162_002:0549a21": "何自而來哉。盖隨業緣而來。神之去也。何自而",
    "X61n1162_002:0549a22": "去哉。盖隨業緣而去。業緣者何哉。其所作者。人",
    "X61n1162_002:0549a23": "間之業。神則隨之而生於人間。所作者。天上之",
    "X61n1162_002:0549a24": "業。神則隨之而生於天上。若作阿修羅之業。神",
    "X61n1162_002:0549b01": "則隨之而生於阿脩羅。若作三惡道之業神則",
    "X61n1162_002:0549b02": "隨之。而生於三惡道。是輪迴六趣。無有出期。然",
    "X61n1162_002:0549b03": "則神者。自無始以來。投胎易殻。不得久留於一",
    "X61n1162_002:0549b04": "所。所以然者何哉。以吾所造之業。非久而不盡",
    "X61n1162_002:0549b05": "者。故神之舍於業也。業盡則形壞。形壞。則神無",
    "X61n1162_002:0549b06": "所舍。又隨吾今世所造之業而往矣。譬如人造",
    "X61n1162_002:0549b07": "屋宇。必居其中。人造飲食。必享其味。故造如是",
    "X61n1162_002:0549b08": "業。必受如是報。盖自然之理也。然則吾今世所",
    "X61n1162_002:0549b09": "為。豈可以不慎哉。欲直脫輪迴。永離苦惱者。無",
    "X61n1162_002:0549b10": "如西方淨土。故不可以不修也○淨土指歸曰。",
    "X61n1162_002:0549b11": "善惡二輪。苦樂二報。皆三業所造。四緣所生。若",
    "X61n1162_002:0549b12": "一念心嗔恚邪婬。即地獄業。慳貪不施。即餓鬼",
    "X61n1162_002:0549b13": "業。愚癡暗蔽。即畜生業。我慢貢高。即修羅業。堅",
    "X61n1162_002:0549b14": "持五戒。即人業。精修十善。即天業。證悟人空。即",
    "X61n1162_002:0549b15": "聲聞業。知緣性離。即緣覺業。六度齊修。即菩薩",
    "X61n1162_002:0549b16": "業。真慈平等。即佛業。",
    "X61n1162_002:0549b17": "又",
    "X61n1162_002:0549b18": "譬如人入大城中。必先覔安下處。却出幹事。抵暮",
    "X61n1162_002:0549b19": "昏黑。則有投宿之地。覔安下處者。修淨土之謂也。",
    "X61n1162_002:0549b20": "抵暮昏黑者。大限到來之謂也。有投宿之地者。生",
    "X61n1162_002:0549b21": "蓮華中。不落惡趣之謂也。又如春月遠行。先須俻",
    "X61n1162_002:0549b22": "雨具。驟雨忽至。則無淋漓狼狽之患。先俻雨具者。",
    "X61n1162_002:0549b23": "修淨土之謂也。驟雨忽至者。大命將盡之謂也。無",
    "X61n1162_002:0549b24": "淋漓狼狽之患者。不至沉淪惡趣。受諸苦惱之謂",
    "X61n1162_002:0549c01": "也。且先覔安下處者。不害其幹事。先俻雨具者。不",
    "X61n1162_002:0549c02": "害其遠行。是修淨土者。皆不妨一切世務。人何為",
    "X61n1162_002:0549c03": "而不修乎。",
    "X61n1162_002:0549c04": "又",
    "X61n1162_002:0549c05": "世有專於參禪者。云唯心淨土。豈復更有淨土。自",
    "X61n1162_002:0549c06": "性阿彌。不必更見阿彌。此言似是而非也。何則。西",
    "X61n1162_002:0549c07": "方淨土。有理有跡。論其理。則能淨其心。故一切皆",
    "X61n1162_002:0549c08": "淨。誠為唯心淨土矣。論其跡。則實有極樂世界。佛",
    "X61n1162_002:0549c09": "丁寧詳復言之。豈妄語哉。又或信有淨土。而泥唯",
    "X61n1162_002:0549c10": "心之說。乃謂西方不足生者。謂參禪悟性。超越佛",
    "X61n1162_002:0549c11": "祖。阿彌不足見者。皆失之矣。何則。此言其高。竊恐",
    "X61n1162_002:0549c12": "不易到。彼西方淨土。無貪無戀。無嗔無癡。吾心能",
    "X61n1162_002:0549c13": "無貪無戀。無嗔無癡乎。彼西方淨土。思衣得衣。思",
    "X61n1162_002:0549c14": "食得食。欲靜則靜。欲去則去。吾思衣而無衣。則寒",
    "X61n1162_002:0549c15": "惱其心。思食而無食。則饑惱其心。欲靜而不得靜。",
    "X61n1162_002:0549c16": "則羣動惱其心。欲去而不得去。則擊累惱其心。是",
    "X61n1162_002:0549c17": "所謂唯心淨土者。誠不易得也。彼阿彌陀佛。福重",
    "X61n1162_002:0549c18": "山海。力挈天地。變地獄為蓮華。易於反掌。觀無盡",
    "X61n1162_002:0549c19": "之世界。如在目前。吾之福力。尚不能自為。常恐宿",
    "X61n1162_002:0549c20": "業深重。墜於地獄。況乃變作蓮華乎。隔壁之事猶",
    "X61n1162_002:0549c21": "不能知。況乃見無盡世界乎。是所謂自性阿彌者。",
    "X61n1162_002:0549c22": "誠不易到也。然則吾心可以為淨土。而猝未能為",
    "X61n1162_002:0549c23": "淨土。吾性可以為阿彌。而猝未能為阿彌。烏得忽",
    "X61n1162_002:0549c24": "淨土而不修。捨阿彌而不欲見乎。故修西方。見佛",
    "X61n1162_002:0550a01": "而得道則甚易。若止在此世界。欲參禪悟性。超越",
    "X61n1162_002:0550a02": "佛祖為甚難。況修淨土者。不礙於參禪。何參禪者。",
    "X61n1162_002:0550a03": "必薄淨土而不為也。由此言之。唯心淨土。自性阿",
    "X61n1162_002:0550a04": "彌者。大而不要。高而不切。修未到者。悞人多矣。不",
    "X61n1162_002:0550a05": "若脚踏實地。持誦修行。則人人必生淨土。徑脫輪",
    "X61n1162_002:0550a06": "迴。與虗言無實者。天地相遠矣。",
    "X61n1162_002:0550a07": "又曰。參禪大悟。遂脫生死輪迴。固為上矣。然至此",
    "X61n1162_002:0550a08": "者。百無二三。若修西方。則直出輪迴。而生死自如。",
    "X61n1162_002:0550a09": "萬不漏一。若不修西方。不免隨業緣去。雖如青草",
    "X61n1162_002:0550a10": "堂。戒禪師。真如喆。惠古。皆汩沒輪迴。誠可畏也。",
    "X61n1162_002:0550a11": "攷證唯心淨土淨土指歸曰。欲達唯心淨",
    "X61n1162_002:0550a12": "土。先了諸法互融。世人不解。遂執方寸之心為",
    "X61n1162_002:0550a13": "淨土。以經中佛說國土莊嚴。悉是表顯。皆無實",
    "X61n1162_002:0550a14": "法。自招謗法之咎。須知心外無法。故曰唯心。經",
    "X61n1162_002:0550a15": "云。如百千燈光照一室。其光徧滿。無壞無襍。十",
    "X61n1162_002:0550a16": "方諸佛。九界眾生。色心依正。至於一塵一毛。隨",
    "X61n1162_002:0550a17": "舉一法。皆百千燈中之一燈也。行人一念如在",
    "X61n1162_002:0550a18": "東一燈。彌陀淨土。如在西一燈。以其光徧滿故。",
    "X61n1162_002:0550a19": "一即一切。一切即一。心外無土。土外無心。此即",
    "X61n1162_002:0550a20": "事之理。唯心淨土也。以無壞無襍故。此燈彼燈。",
    "X61n1162_002:0550a21": "不相混亂。心自是心。佛自是佛。淨土自是淨土。",
    "X61n1162_002:0550a22": "即此土眾生。念彼土之佛。而求往生。此即理之",
    "X61n1162_002:0550a23": "事。西方淨土也。雖分事理。實非兩途。若局於西",
    "X61n1162_002:0550a24": "方。而不達唯心。則得事失理。雖未能稱理。佛神",
    "X61n1162_002:0550b01": "力故。亦得往生。雖居下品。亦無退轉。若局自心。",
    "X61n1162_002:0550b02": "而不求西方。則事理俱失。以不求生。故不得往",
    "X61n1162_002:0550b03": "生。此失事也。以不知心外無法故。定執此方寸",
    "X61n1162_002:0550b04": "為心。昧心法圓融之旨。此失理也。",
    "X61n1162_002:0550b05": "青草堂龍舒淨土文云。宋時青草堂。年九十",
    "X61n1162_002:0550b06": "餘。有曾家婦人。常為齋供。及布施衣物。和尚感",
    "X61n1162_002:0550b07": "其恩。乃言老僧與夫人作兒子。一日此婦生子。",
    "X61n1162_002:0550b08": "使人看青草堂。已坐化矣。所生子。即曾魯公也。",
    "X61n1162_002:0550b09": "以前世為僧。甞修福慧。故少年登高科。其後作",
    "X61n1162_002:0550b10": "宰相。雖然如此。亦悞矣。不生西方。見佛了生死。",
    "X61n1162_002:0550b11": "乃念區區恩惠。為人作子。則不脫貪愛。永在輪",
    "X61n1162_002:0550b12": "迴。失計甚矣。",
    "X61n1162_002:0550b13": "戒禪師又云。五祖戒禪師。乃東坡前身。此亦",
    "X61n1162_002:0550b14": "大悞也。若前為僧。參禪兼脩西方。則必往生淨",
    "X61n1162_002:0550b15": "土。何至生此世界。多受苦惱哉。聞東坡南行。唯",
    "X61n1162_002:0550b16": "帶阿彌陀佛一軸。人問其故。答云。此軾生西方",
    "X61n1162_002:0550b17": "公據也。東坡至此。方為得計。亦以宿植善根。明",
    "X61n1162_002:0550b18": "達過人。方悟此理也。",
    "X61n1162_002:0550b19": "真如喆又云。有喆老者。坐禪四十年不睡。精",
    "X61n1162_002:0550b20": "苦如此。若修西方。必作不退轉地菩薩。即生死",
    "X61n1162_002:0550b21": "自如矣。不知修此。乃生大富貴處。一生多受苦",
    "X61n1162_002:0550b22": "惱。可哀也哉。或云。喆老之精修。今生多受憂苦。",
    "X61n1162_002:0550b23": "何也。答云。佛言假令百千劫。所作業不忘。因緣",
    "X61n1162_002:0550b24": "會遇時。果報還自受。永嘉大師亦云。了則業障",
    "X61n1162_002:0550c01": "本來空。未了應須還宿債。喆老若生西方。則宿",
    "X61n1162_002:0550c02": "債不須還也。",
    "X61n1162_002:0550c03": "惠古又云。有惠古長老。亦名行尊宿也。死而",
    "X61n1162_002:0550c04": "生於宰相家。後生登高科。世固以為榮矣。然亦",
    "X61n1162_002:0550c05": "甚失計也。何則。楞伽經謂世間修行人。如澄濁",
    "X61n1162_002:0550c06": "水。澄之雖清。未去濁脚。攪之復濁。古老之謂也。",
    "X61n1162_002:0550c07": "如生西方。見佛得道。復來生此世間。則刷去濁",
    "X61n1162_002:0550c08": "脚。純為清水。雖攪之不復濁矣。今生富貴家。後",
    "X61n1162_002:0550c09": "生登高科。譬如大象入泥。一步深如一步。奈之",
    "X61n1162_002:0550c10": "何哉。故雖名行尊宿。亦不可不修西方。古老足",
    "X61n1162_002:0550c11": "以鑒矣。",
    "X61n1162_002:0550c12": "汩沒列子云。與齎俱入。與汩俱出○齎。水臍",
    "X61n1162_002:0550c13": "也。從上入下而沒。汩。水泡也。從下汎上而出。故",
    "X61n1162_002:0550c14": "云汩沒。",
    "X61n1162_002:0550c15": "又",
    "X61n1162_002:0550c16": "按楞嚴經云。有十種僊。皆壽千萬載。數盡復入輪",
    "X61n1162_002:0550c17": "迴。為不曾了得真性。故與六道眾生。同名七趣。是",
    "X61n1162_002:0550c18": "皆輪迴中人也。世人學僊者。萬不得一。縱使得之。",
    "X61n1162_002:0550c19": "亦不免輪迴。為著於形神而不能捨去也。且形神",
    "X61n1162_002:0550c20": "者。乃真性中所現之妄想。非為真實。故寒山詩云。",
    "X61n1162_002:0550c21": "饒汝得僊人。恰似守屍鬼。非若佛家之生死自如。",
    "X61n1162_002:0550c22": "而無所拘也。近自數百年來。學僊者豈止千萬。終",
    "X61n1162_002:0550c23": "皆死亡。埋於下土。欲求長生。莫如淨土。生淨土者。",
    "X61n1162_002:0550c24": "壽數無量。其為長生也大矣。不知修此法門。而學",
    "X61n1162_002:0551a01": "神僊。豈不惑哉。或云。淨土乃閉眼後事。有何證驗。",
    "X61n1162_002:0551a02": "答云。淨土傳備載感應。豈無證驗哉。況神僊者。有",
    "X61n1162_002:0551a03": "所得。則秘而不傳。佛法門唯恐傳之不廣。是其慈",
    "X61n1162_002:0551a04": "悲廣大。未易測量。非神僊之可比也。",
    "X61n1162_002:0551a05": "(還)謹按往生集云。後魏曇鸞。從陶隱居得仙。經",
    "X61n1162_002:0551a06": "十卷。欣然自得。以為神僊必可致也。後遇僧菩",
    "X61n1162_002:0551a07": "提留支。問云。佛道有長生乎。能却老為不死乎。",
    "X61n1162_002:0551a08": "支云。長生不死。吾佛道也。遂以十六觀經與之。",
    "X61n1162_002:0551a09": "汝可誦此。三界無復生。六道無復往。盈虗消息。",
    "X61n1162_002:0551a10": "禍福成敗。無得而至。其為壽也。有劫石焉。有河",
    "X61n1162_002:0551a11": "沙焉。沙石之數有限。壽量之數無窮。此吾金僊",
    "X61n1162_002:0551a12": "氏之長生也。彎深信之。遂焚僊經而專修觀經。",
    "X61n1162_002:0551a13": "雖寒暑之變。疾病之來。亦不懈怠。一日令弟子",
    "X61n1162_002:0551a14": "高聲念阿彌陀佛。西向叩頭而亡。是時僧俗同",
    "X61n1162_002:0551a15": "聞管絃絲竹之聲。從西而來。良久乃止。蓮師贊",
    "X61n1162_002:0551a16": "曰。黃冠者恒言曰。釋氏有死。神僊長生。今支公",
    "X61n1162_002:0551a17": "謂佛有長生。僊無長生。此論痛快簡當。高出千",
    "X61n1162_002:0551a18": "古。鸞法師捨偽歸真。如脫敝屣。豈非宿有正因",
    "X61n1162_002:0551a19": "者哉。不特此也。又按明宗集云。呂洞賓初參黃",
    "X61n1162_002:0551a20": "龍。言下頓契。乃作偈曰。棄却瓢囊摵碎琴。如今",
    "X61n1162_002:0551a21": "不戀汞中金。自從一見黃龍後。始覺從前錯用",
    "X61n1162_002:0551a22": "心。嗚呼。洞賓已得僊道者。而其言尚如此。則僊",
    "X61n1162_002:0551a23": "道之不如佛道。益可知矣。而今人猶不能捨僊",
    "X61n1162_002:0551a24": "求佛。如鸞法師焉。謂之何哉。",
    "X61n1162_002:0551b01": "考證金僊氏或問。釋迦佛成道記云。金輪",
    "X61n1162_002:0551b02": "作王。註云。金輪王統治四天下。由是淩虗。周遊",
    "X61n1162_002:0551b03": "四天。一切國土。見金輪飛至。皆自臣伏。以此得",
    "X61n1162_002:0551b04": "名金仙。然歟。否歟。答。恐不重在此。還以法身金",
    "X61n1162_002:0551b05": "剛不壞。故名金僊。雖然。諸佛皆金剛不壞者。何",
    "X61n1162_002:0551b06": "獨以金仙歸之釋迦佛。或者有取於金輪。亦未",
    "X61n1162_002:0551b07": "可知也。",
    "X61n1162_002:0551b08": "三界六道三界者。自阿鼻大地獄。至他化自",
    "X61n1162_002:0551b09": "在天。皆名欲界。以有情欲也。上有色界。止有色",
    "X61n1162_002:0551b10": "身。無男女之形。又上有無色界。亦無色身。止有",
    "X61n1162_002:0551b11": "魂識如鬼神。總名三界也○須彌山四傍。謂之",
    "X61n1162_002:0551b12": "四天王天。又上。則謂之帝釋天。又上雲層四重",
    "X61n1162_002:0551b13": "天。總名欲界也。又上雲層十八重天。總名色界",
    "X61n1162_002:0551b14": "也。又上空層四重天。總名無色界也。諸天詳于",
    "X61n1162_002:0551b15": "後○龍舒居士曰。欲明六道。先明十二緣。",
    "X61n1162_002:0551b16": "十二緣初門曰。一念心起。即具十二因緣。出",
    "X61n1162_002:0551b17": "大集經中○又曰。因緣者。十二法展轉能感果。",
    "X61n1162_002:0551b18": "故名因。互相由藉而有。謂之緣也。因緣相續。則",
    "X61n1162_002:0551b19": "生死往還無際。若知無明。不起取有。則三界二",
    "X61n1162_002:0551b20": "十五有。生死俱息。是為出世之要術也。",
    "X61n1162_002:0551c01": "十二緣之圖",
    "X61n1162_002:0551c13": "因情生此十二緣。造成三界六道輪迴之業。不",
    "X61n1162_002:0551c14": "得斷絕。往西方。則情滅而性現。故永劫無輪迴。",
    "X61n1162_002:0551c15": "初門。一無明因眼見色而生愛心。即是無",
    "X61n1162_002:0551c16": "明。",
    "X61n1162_002:0551c17": "二行為愛造業。即名為行。",
    "X61n1162_002:0551c18": "三識至心專念。故名為識。",
    "X61n1162_002:0551c19": "四名色識其色行。是名名色。",
    "X61n1162_002:0551c20": "五六入六處生貪。是名六入。",
    "X61n1162_002:0551c21": "六觸因入求愛。名之為觸。",
    "X61n1162_002:0551c22": "七受貪着心。名之為受。",
    "X61n1162_002:0551c23": "八愛纏綿不捨。名之為愛。",
    "X61n1162_002:0551c24": "九取求是等法。名之為取。",
    "X61n1162_002:0552a01": "十有如是法生。是名為有。",
    "X61n1162_002:0552a02": "十一生次第不斷。名之為生。",
    "X61n1162_002:0552a03": "十二老死次第斷故。名之為死。",
    "X61n1162_002:0552a04": "龍舒居士曰。無明。謂暗昧真性。行。謂動作。識。謂",
    "X61n1162_002:0552a05": "魂識。名。謂受想行識。色。謂色身。六入。謂六根。觸。",
    "X61n1162_002:0552a06": "謂觸六根者。因暗昧真性故。不能寂然不動。乃",
    "X61n1162_002:0552a07": "生魂識。因有名色。遂有六入。因六入。故有觸。因",
    "X61n1162_002:0552a08": "觸。故受。因受。故愛。因愛。故取。因取。故常有之。因",
    "X61n1162_002:0552a09": "此復受生。因生。故有老死。相牽不斷。故名十二",
    "X61n1162_002:0552a10": "緣。",
    "X61n1162_002:0552a11": "三界六道之圖",
    "X61n1162_002:0552a23": "有十二緣之業。造成三界六道輪迴之報。不得",
    "X61n1162_002:0552a24": "解脫。生西方。則業斷而報空。故永無墜墮。",
    "X61n1162_002:0552b01": "六道又名六趣。趣者到也。言我所作之業。運",
    "X61n1162_002:0552b02": "到彼處也。",
    "X61n1162_002:0552b03": "一地獄道四教儀曰。又名泥犂。而言地獄者。",
    "X61n1162_002:0552b04": "此處在地之下。謂八寒八熱等大獄。各有眷屬。",
    "X61n1162_002:0552b05": "其中最苦者。隨其作業。各有輕重。經劫數等。其",
    "X61n1162_002:0552b06": "最重者。一日之中。八萬四千生死。經劫無量。作",
    "X61n1162_002:0552b07": "上品十惡五逆者。感此道身○佛祖統紀曰。四",
    "X61n1162_002:0552b08": "洲地獄者。南洲有正有邊。東西洲有邊無正。北",
    "X61n1162_002:0552b09": "洲邊正俱無。正獄在地下二萬由旬。邊者。在地",
    "X61n1162_002:0552b10": "上鐵圍山間。三洲人造業。皆來南洲正獄。及東",
    "X61n1162_002:0552b11": "西南洲邊獄。受其苦報。又云。地獄有三種。熱獄",
    "X61n1162_002:0552b12": "八。受燒惱苦。寒獄八。受寒凍苦。三邊獄。受別業",
    "X61n1162_002:0552b13": "報。名輕繫。亦名孤獨○五無間獄。在熱地獄第",
    "X61n1162_002:0552b14": "八者是也。造十惡五逆。墮此獄耳。趣苦無間。舍",
    "X61n1162_002:0552b15": "身生報故。受苦無間。中無樂故。時無間。定一劫",
    "X61n1162_002:0552b16": "故。命無間。中不絕故。形無間。一人多人皆滿故。",
    "X61n1162_002:0552b17": "二畜生道四教儀曰。此道徧諸處。披毛戴角。",
    "X61n1162_002:0552b18": "鱗甲羽毛。四足多足。有足無足。水陸空行。互相",
    "X61n1162_002:0552b19": "吞噉。受苦無窮。作中品十惡五逆者。感此道身",
    "X61n1162_002:0552b20": "○僧肇曰。癡慢徧重。多墮畜生。",
    "X61n1162_002:0552b21": "三餓鬼道四教儀曰。此道亦徧諸處。有福德",
    "X61n1162_002:0552b22": "者。作山林塚廟神。無福德者。居不淨處不得飲",
    "X61n1162_002:0552b23": "食。常受鞭打。填河塞海。受苦無量。作下品五逆",
    "X61n1162_002:0552b24": "十惡。感此道身。華嚴疏曰。有三種。重者。饑火節",
    "X61n1162_002:0552c01": "爛。不聞水漿之名。中者。伺求蕩滌膿血糞穢。輕",
    "X61n1162_002:0552c02": "者。時薄一飽。僧肇曰。慳貪無福。多墮餓鬼。",
    "X61n1162_002:0552c03": "四阿修羅道四教儀曰。此翻無酒。或在海岸",
    "X61n1162_002:0552c04": "海底。宮殿嚴飾。常好戰鬪。在因之時。懷猜忌心。",
    "X61n1162_002:0552c05": "雖行五常。欲勝他故。作下品十善。感此道身○",
    "X61n1162_002:0552c06": "法數云。有四類。鬼畜人天也。鬼者。居大海邊。胎",
    "X61n1162_002:0552c07": "生。天中降德貶墜。人趣攝。畜者。居大海邊。卵生。",
    "X61n1162_002:0552c08": "護法乘通行空。鬼趣攝。人者。為人慢強無德。濕",
    "X61n1162_002:0552c09": "生。下劣生海水心。畜趣攝。天者。居半須彌山巖",
    "X61n1162_002:0552c10": "窟。化生。執得世界力無畏。天趣攝。",
    "X61n1162_002:0552c11": "五人道四教儀曰。四洲不同。東弗婆提。壽二",
    "X61n1162_002:0552c12": "百五十歲。南閻浮提。壽一百歲。西瞿耶尼。壽五",
    "X61n1162_002:0552c13": "百歲。北鬱單越。壽一千歲。命無中夭。聖人不生",
    "X61n1162_002:0552c14": "其中。皆苦樂相間。在因之時。行五常五戒。行中",
    "X61n1162_002:0552c15": "品十善。感此道身○長水云。人四生者。毗舍佉",
    "X61n1162_002:0552c16": "母。卵生三十二子。胎生者。常人也。濕生。即奈女",
    "X61n1162_002:0552c17": "從菴羅樹濕氣而生。化生。即劫初之人。二禪福",
    "X61n1162_002:0552c18": "將盡。下生贍部州。是也。旁生具四者。如地行羅",
    "X61n1162_002:0552c19": "剎。及鬼子母。皆是胎生。故知有胎生鬼。餘皆化",
    "X61n1162_002:0552c20": "生也。",
    "X61n1162_002:0552c21": "六天道二十八天不同。欲界六天。色界十八",
    "X61n1162_002:0552c22": "天。無色界四天也。初欲界六天者。一四王天。居",
    "X61n1162_002:0552c23": "須彌山腹。二忉利天。居須彌山頂。自有三十三",
    "X61n1162_002:0552c24": "天。盖四方各有八天。四八三十二天。帝釋善法",
    "X61n1162_002:0553a01": "堂天。總帥三十二天。共三十三天。總名忉利天",
    "X61n1162_002:0553a02": "也。已上二天。單修上品十善。得生其中。三夜摩",
    "X61n1162_002:0553a03": "天。四兜率天。五化樂天。六他化自在天。已上四",
    "X61n1162_002:0553a04": "天。空居。修上品十善。兼坐禪未到定。得生其中。",
    "X61n1162_002:0553a05": "次色界十八天者。分為四禪。初禪三天。梵眾。梵",
    "X61n1162_002:0553a06": "輔。大梵也。二禪三天。少光。無量光。光音也。三禪",
    "X61n1162_002:0553a07": "三天。少淨。無量淨。徧淨也。四禪九天。無雲。福生。",
    "X61n1162_002:0553a08": "廣果。已上三天。凡夫住處。修上品十善坐禪者。",
    "X61n1162_002:0553a09": "得生其中。無想天。外道所居。無煩。無熱。善見。善",
    "X61n1162_002:0553a10": "現。色究竟。已上五天。第三果居處。上之九天離",
    "X61n1162_002:0553a11": "欲初散。未出色籠。故名色界。坐得禪定。故得禪",
    "X61n1162_002:0553a12": "名。三無色界四天者。空處。識處。無所有處。非非",
    "X61n1162_002:0553a13": "想處。已上四天。只有四陰。而無色蘊。故得名也。",
    "X61n1162_002:0553a14": "上來所釋。從地獄至非非想天。雖然苦樂不同。",
    "X61n1162_002:0553a15": "未免生而復死。死已還生。故名生死。",
    "X61n1162_002:0553a16": "劫石佛祖統紀曰。兜率銖衣拂青石○註云。",
    "X61n1162_002:0553a17": "石廣一由旬。厚半由旬。兜率天人過百年。以六",
    "X61n1162_002:0553a18": "銖衣一拂。至石消盡。乃為一大劫。非轆轤小劫",
    "X61n1162_002:0553a19": "也。",
    "X61n1162_002:0553a20": "河沙恒河沙。恒河。亦云殑伽河。阿耨達池。四",
    "X61n1162_002:0553a21": "面各出一河。東銀牛口。出殑伽河。南北西各出",
    "X61n1162_002:0553a22": "水流入海。惟恒河沙。極細而多。故以此喻壽數",
    "X61n1162_002:0553a23": "之多也。",
    "X61n1162_002:0553a24": "永明壽禪師戒人勿輕淨土文",
    "X61n1162_002:0553b01": "設問曰。但見性悟道。便超生死。何用繫念彼佛。求",
    "X61n1162_002:0553b02": "生淨土。答曰。真修行人。應自審察。如人飲水。冷煖",
    "X61n1162_002:0553b03": "自知。今存龜鑑以破多惑。諸仁者當觀自己行解。",
    "X61n1162_002:0553b04": "見性悟道。受如來記。紹祖師位。能如馬鳴龍樹否。",
    "X61n1162_002:0553b05": "得無礙辯才。證法華三昧。能如天台智者否。宗說",
    "X61n1162_002:0553b06": "皆通。行解兼修。能如忠國師否。此諸大士。皆明垂",
    "X61n1162_002:0553b07": "言教。深勸往生。盖是自利利他。豈肯誤人自誤。況",
    "X61n1162_002:0553b08": "大雄贊歎。金口丁寧。希從昔賢。恭稟佛勑。定不謬",
    "X61n1162_002:0553b09": "誤也。仍往生傳所載。古今高士事跡。顯著非一。宜",
    "X61n1162_002:0553b10": "觀覽以自照知。又當自度。臨命終時。生死去住。定",
    "X61n1162_002:0553b11": "得自在否。自無始來。惡業重障。定不現前。此一報",
    "X61n1162_002:0553b12": "身。定脫輪迴否。三途惡道。異類中行。出沒自由。定",
    "X61n1162_002:0553b13": "無苦惱否。天上人間。十方世界。隨意寄托。定無滯",
    "X61n1162_002:0553b14": "礙否。若也了了。自信得及。何善如之。若其未也。莫",
    "X61n1162_002:0553b15": "以一時貢高。却致永劫沉淪。自失善利。將復誰尤。",
    "X61n1162_002:0553b16": "嗚呼哀哉。何嗟及矣。",
    "X61n1162_002:0553b17": "考證貢高淨名經曰。我心憍慢者。為現大",
    "X61n1162_002:0553b18": "力士。消伏諸貢高。令住無上道○僧肇曰。慢心",
    "X61n1162_002:0553b19": "自高。如山峯不停水。菩薩現力士伏貢高心。然",
    "X61n1162_002:0553b20": "後潤以法水。",
    "X61n1162_002:0553b21": "丞相鄭清之勸修淨土文",
    "X61n1162_002:0553b22": "人皆謂修淨土不如禪教律。余獨謂禪教律法門。",
    "X61n1162_002:0553b23": "莫如修淨土。夫真淨明妙。虗徹靈通。凡在智愚。皆",
    "X61n1162_002:0553b24": "具此性。根塵幻境。相與淪胥。生死輪迴。窮劫不斷。",
    "X61n1162_002:0553c01": "故釋氏以禪教律假說方便。使之從門而入。俱得",
    "X61n1162_002:0553c02": "超悟。惟無量壽佛獨出一門。曰修行淨土。如單方",
    "X61n1162_002:0553c03": "治病。簡要直截。一念之專。即到彼岸。不問緇白。皆",
    "X61n1162_002:0553c04": "可奉行。但知為化愚俗淺近之說。其實則成佛道",
    "X61n1162_002:0553c05": "捷徑之途。今之學佛者。不過禪教律。究竟圓頓莫",
    "X61n1162_002:0553c06": "如禪。非利根上器。神領意解者。則未免墮頑空之",
    "X61n1162_002:0553c07": "失。研究三乘莫如教。非得魚忘筌。因指見月者。則",
    "X61n1162_002:0553c08": "未免鑽故紙之病。護善遮惡莫如律。非身心清淨。",
    "X61n1162_002:0553c09": "表裏一如。則未免自纏縛之苦。總而觀之。論其所",
    "X61n1162_002:0553c10": "入。則禪教律。要其所歸。則戒定慧。不由禪教律而",
    "X61n1162_002:0553c11": "得戒定慧者。其唯淨土之一門乎。方念佛時。口誦",
    "X61n1162_002:0553c12": "心惟。諸惡莫作。豈非戒。繫念淨境。幻塵俱滅。豈非",
    "X61n1162_002:0553c13": "定。念實無念。心華湛然。豈非慧。人能屏除萬慮。一",
    "X61n1162_002:0553c14": "意西方。則不施棒喝。而悟圓頓機。不閱大藏經。而",
    "X61n1162_002:0553c15": "得正法眼。不持四威儀中。而得大自在。不垢不淨。",
    "X61n1162_002:0553c16": "無纏無脫。當是時也。孰為戒定慧。孰為禪教律。我",
    "X61n1162_002:0553c17": "心佛心。一無差別。此修淨土之極致也。八功德水。",
    "X61n1162_002:0553c18": "金蓮華臺。又何必疑哉。",
    "X61n1162_002:0553c19": "攷證禪教律不如修淨土蓮師疏云。禪教",
    "X61n1162_002:0553c20": "律三宗。無不求生淨土。禪如永明。以宗門柱石。",
    "X61n1162_002:0553c21": "而上上品生。圓照以獨秉單傳。而標名蓮境。教",
    "X61n1162_002:0553c22": "如僧叡。弘輔什師。而蓮華出榻。四明中興台教。",
    "X61n1162_002:0553c23": "而西向坐亡。律如靈芝。生事毗尼。而死生安養。",
    "X61n1162_002:0553c24": "清照大闡律學。而說偈西歸。若廣舉之。不可勝",
    "X61n1162_002:0554a01": "數。以此觀之。三宗之不如修淨土可知矣。",
    "X61n1162_002:0554a02": "因指見月楞嚴經曰。如人以手指月示人。彼",
    "X61n1162_002:0554a03": "人應當看月。若復觀指。以為月體。此人豈惟忘",
    "X61n1162_002:0554a04": "失月輪。人忘其指。何以故。以所標指為明月故。",
    "X61n1162_002:0554a05": "豈惟忘指。亦復不識明之與暗。何以故。即以指",
    "X61n1162_002:0554a06": "體為月明性。明暗二性無所了故。",
    "X61n1162_002:0554a07": "鑽故紙神贊禪師。一日在窓下看經。蜂子投",
    "X61n1162_002:0554a08": "紙窓求出。師有偈曰。空門不肯出。投窓也大癡。",
    "X61n1162_002:0554a09": "百年鑽故紙。何日出頭時。",
    "X61n1162_002:0554a10": "得魚忘筌筌捕魚竹器。",
    "X61n1162_002:0554a11": "不施棒喝明宗集曰。慈明禪師示眾。以拄杖",
    "X61n1162_002:0554a12": "擊禪床一下。云。大眾還會麼。不見道。一擊忘所",
    "X61n1162_002:0554a13": "知。更不假脩持。諸方達道者。咸言上上機。且道",
    "X61n1162_002:0554a14": "祖師禪。有甚長處。若向言中取則。誤賺後人。直",
    "X61n1162_002:0554a15": "饒棒下承當。孤負先聖。萬法本閑。惟人自閙○",
    "X61n1162_002:0554a16": "善華嚴。問諸禪者曰。甞聞禪宗一喝。能轉凡成",
    "X61n1162_002:0554a17": "聖。今一喝。若能入吾宗五教。是為正宗。若不能。",
    "X61n1162_002:0554a18": "是為邪說。繼成禪師振聲喝一喝。問善曰。聞麼。",
    "X61n1162_002:0554a19": "曰聞。師曰。汝既聞此一喝。是有。能入小乘教。須",
    "X61n1162_002:0554a20": "臾又問曰。汝聞麼。曰不聞。師曰。既不聞。適來一",
    "X61n1162_002:0554a21": "喝。是無。能入始教。遂[(厂@((既-旡)-日+口))*頁]善曰。我初一喝。汝既道",
    "X61n1162_002:0554a22": "有。喝久聲消。汝復道無。道無。則元初實有。道有。",
    "X61n1162_002:0554a23": "則而今實無。不有不無。能入終教。我有一喝之",
    "X61n1162_002:0554a24": "時。有非是有。因無故有。無一喝之時。無非是無。",
    "X61n1162_002:0554b01": "因有故無。即有即無。能入頓教。須知我此一喝。",
    "X61n1162_002:0554b02": "不作一喝用。有無不及。情解俱忘。道有之時。纖",
    "X61n1162_002:0554b03": "塵不立。道無之時。橫徧虗空。即此一喝。入百千",
    "X61n1162_002:0554b04": "萬億喝。百千萬億喝。入此一喝。是謂能入圓教",
    "X61n1162_002:0554b05": "○觀此二事。則德山棒。臨濟喝。皆可類推矣。",
    "X61n1162_002:0554b06": "戒定慧法寶壇經曰。六祖謂志誠曰。汝師說",
    "X61n1162_002:0554b07": "戒定慧行相如何。誠曰。秀大師說。諸惡莫作。名",
    "X61n1162_002:0554b08": "為戒。諸善奉行。名為慧。自靜其意。名為定。祖曰。",
    "X61n1162_002:0554b09": "汝師戒定慧。接大乘人。吾戒定慧。接最上乘人。",
    "X61n1162_002:0554b10": "吾所說法。不離自性。離體說法。名為相法。自性",
    "X61n1162_002:0554b11": "常迷。須知一切萬法。皆從自性起用。是真戒定",
    "X61n1162_002:0554b12": "慧法。偈曰。心地無非自性戒。心地無癡自性慧。",
    "X61n1162_002:0554b13": "心地無亂自性定。不增不減自金剛。身去身來",
    "X61n1162_002:0554b14": "本三昧○永嘉集曰。戒中三。應須具。一攝律儀",
    "X61n1162_002:0554b15": "戒。謂斷一切惡。二攝善法戒。謂修一切善。三饒",
    "X61n1162_002:0554b16": "益有情戒。謂誓度一切眾生。定中三。應須別。一",
    "X61n1162_002:0554b17": "安住定。謂妙性天然。本自非動。二引起定。謂澄",
    "X61n1162_002:0554b18": "心寂泊。發瑩增明。三辦事定。謂水凝清。萬像斯",
    "X61n1162_002:0554b19": "鑒。慧中三。應須別。一人空慧。謂了陰非我。即陰",
    "X61n1162_002:0554b20": "中無我。如龜毛兔角。二法空慧。謂了陰等諸法。",
    "X61n1162_002:0554b21": "緣假非實。如境像水月。三空空慧。謂了境智俱",
    "X61n1162_002:0554b22": "空。是空亦空○此說與秀師同意。但人非上智。",
    "X61n1162_002:0554b23": "當以此二說為始。",
    "X61n1162_002:0554b24": "正法眼明宗集曰。世尊拈花。迦葉微笑。世尊",
    "X61n1162_002:0554c01": "曰。吾有正法眼藏。涅槃妙心。付與迦葉○或問",
    "X61n1162_002:0554c02": "何以謂之正法眼。明宗集曰。人眼內不可容一",
    "X61n1162_002:0554c03": "物。金屑雖貴。入即為害。行人之心。亦猶夫眼。不",
    "X61n1162_002:0554c04": "可一有所著也。若最上乘。則心無所著矣。故謂",
    "X61n1162_002:0554c05": "之正法眼。",
    "X61n1162_002:0554c06": "蓮池禪師淨土疑辯",
    "X61n1162_002:0554c07": "或問淨土之說。盖表法耳。智人宜直悟禪宗。而今",
    "X61n1162_002:0554c08": "只管讚說淨土。將非執著事相。不明理性。答。歸元",
    "X61n1162_002:0554c09": "性無二。方便有多門。曉得此意。禪宗淨土。殊途同",
    "X61n1162_002:0554c10": "歸。子之所疑。當下氷釋。昔人於此。遞互闡揚。不一",
    "X61n1162_002:0554c11": "而足。如中峯大師。道禪者。淨土之禪。淨土者。禪之",
    "X61n1162_002:0554c12": "淨土。而修之者。必貴一門深入。此數語。尤萬世不",
    "X61n1162_002:0554c13": "易之定論也。故大勢至菩薩。得念佛三昧。而曰以",
    "X61n1162_002:0554c14": "念佛心入無生忍。普賢菩薩。入華嚴不思議解脫。",
    "X61n1162_002:0554c15": "而曰願命終時生安樂剎。是二大士。一侍娑婆教",
    "X61n1162_002:0554c16": "主。一侍安養導師。宜應各立門戶。而乃和會圓融。",
    "X61n1162_002:0554c17": "兩不相礙。此皆人所嘗聞習知。那得尚執偏見。且",
    "X61n1162_002:0554c18": "爾云。淨土表法者。豈不以淨心即是淨土。豈復更",
    "X61n1162_002:0554c19": "有七寶世界。則亦將謂善心即是天堂。豈復更有",
    "X61n1162_002:0554c20": "夜摩忉利。惡心即是地獄。豈復更有刀劍鑊湯。愚",
    "X61n1162_002:0554c21": "癡即是畜生。豈復更有披毛戴角等耶。又爾喜談",
    "X61n1162_002:0554c22": "理性。厭說事相。都緣要顯我是高僧。怕人說我不",
    "X61n1162_002:0554c23": "通理性。噫。若真是理性洞明。便知事外無理。相外",
    "X61n1162_002:0554c24": "無性。本自交徹。何須定要捨事求理。離相覔性。況",
    "X61n1162_002:0555a01": "土分四種。汝謂只有寂光真土。更無實報莊嚴等",
    "X61n1162_002:0555a02": "土乎。若一味說無相話以圖高妙。則心為淨土之",
    "X61n1162_002:0555a03": "說。新學後生。看得兩本經論。便能言之。何足為難。",
    "X61n1162_002:0555a04": "且汝既心淨土淨。隨處淨土。吾試問汝。還肯就犬",
    "X61n1162_002:0555a05": "豕馬牛。同槽而飲噉否。還肯入丘塚。與臭腐屍骸",
    "X61n1162_002:0555a06": "同睡眠否。還肯洗摩飼哺伽摩羅疾。膿血屎尿諸",
    "X61n1162_002:0555a07": "惡疾人。積月累年否。於斯數者歡喜安隱。略不介",
    "X61n1162_002:0555a08": "意。許汝說高山平地總西方。其或外為忍勉。內起",
    "X61n1162_002:0555a09": "疑嫌。則是淨穢之境未空。憎愛之情尚在。而乃開",
    "X61n1162_002:0555a10": "口高談大聖人過量境界。撥無佛國。蔑視往生。可",
    "X61n1162_002:0555a11": "謂欺天誑人。甘心自昧。苦哉苦哉。又汝若有大量",
    "X61n1162_002:0555a12": "力。有大誓願。願於生死海。頭出頭沒。行菩薩行。更",
    "X61n1162_002:0555a13": "無畏怯。則淨土之生。吾不汝強。如或慮此土境風",
    "X61n1162_002:0555a14": "浩大。作主不得。慮諸佛出世難值。修學無由。慮忍",
    "X61n1162_002:0555a15": "力未固。不能於三界險處。度脫眾生。慮盡此報身。",
    "X61n1162_002:0555a16": "未能永斷生死。不忍後有。慮後有既在。捨身受身。",
    "X61n1162_002:0555a17": "前路茫茫。未知攸往。則棄淨土而不生。其失非細。",
    "X61n1162_002:0555a18": "此淨土法門。似淺而深。似近而遠。似難而易。似易",
    "X61n1162_002:0555a19": "而難。他日汝當自知。今但諦信。速宜謹言。毋恣口",
    "X61n1162_002:0555a20": "業。自祻祻人。貽苦報於無窮也。",
    "X61n1162_002:0555a21": "攷證土分四種淨土或問曰。先聖有云。唯此",
    "X61n1162_002:0555a22": "一心。具四種土。一曰。凡聖同居。二曰。方便有餘。",
    "X61n1162_002:0555a23": "三曰。實報無障礙。四曰。常寂光也○一凡聖同",
    "X61n1162_002:0555a24": "居者。自分二類。初曰同居穢。次曰同居淨。初同",
    "X61n1162_002:0555b01": "居穢者。娑婆之類是也。居其中者。有凡有聖。而",
    "X61n1162_002:0555b02": "凡聖各二。凡居二者。一惡眾生。即四趣也。二善",
    "X61n1162_002:0555b03": "眾生。即人天也。聖居二者。一實聖。即四果。辟支。",
    "X61n1162_002:0555b04": "通教。六地。則十住。圓。十信。後心。通惑雖盡。報身",
    "X61n1162_002:0555b05": "猶在。皆名實也。二權聖。謂方便實報寂光土中。",
    "X61n1162_002:0555b06": "法身菩薩。及妙覺佛。謂有緣應生同居。皆是權",
    "X61n1162_002:0555b07": "也。是等與凡共住。故云凡聖同居。四趣共住。故",
    "X61n1162_002:0555b08": "云穢土也。次同居淨。且如極樂國。雖果報殊勝。",
    "X61n1162_002:0555b09": "非餘可比。然亦凡聖同居。何以故。雖無四趣。而",
    "X61n1162_002:0555b10": "有人天。以生彼土者。未必悉是得道之人。如經",
    "X61n1162_002:0555b11": "云。犯重罪者。臨終念佛往生。故知雖具惑染。亦",
    "X61n1162_002:0555b12": "得居也。聖居類前可知。但以無四惡趣。故名為",
    "X61n1162_002:0555b13": "淨○二方便有餘土者。二乘三種菩薩。證方便",
    "X61n1162_002:0555b14": "道者之所居也。何則。若脩二觀。斷通惑。盡塵沙",
    "X61n1162_002:0555b15": "別惑。無明未斷。捨分段身。而生界外。受法性身。",
    "X61n1162_002:0555b16": "即有變易。所居之土。名有餘者。無明未斷也。名",
    "X61n1162_002:0555b17": "方便者。方便行人之所居也。故釋論云。出三界",
    "X61n1162_002:0555b18": "外有淨土。聲聞辟支佛出生其中。受法性身。非",
    "X61n1162_002:0555b19": "分段生也○實報無障礙土者。無有二乘。純諸",
    "X61n1162_002:0555b20": "法身菩薩所居。破無明。顯法性。得真實果。而無",
    "X61n1162_002:0555b21": "明未盡。潤無漏業。受法性報身。亦名果報國。仁",
    "X61n1162_002:0555b22": "王經云。三賢十聖住果報。是也。以觀實相。法真",
    "X61n1162_002:0555b23": "無漏。所得果報。故名為實。修因無定。色心無礙。",
    "X61n1162_002:0555b24": "故名實報無障礙土。華嚴名因陀羅網世界。是",
    "X61n1162_002:0555c01": "也○四常寂光土者。妙覺極智。所照如如法界",
    "X61n1162_002:0555c02": "之理。名之為國。亦名法性土。但真如佛性。非身",
    "X61n1162_002:0555c03": "非土。而說身土。離身無土。離土無身。名其土者。",
    "X61n1162_002:0555c04": "一法二義。普賢現毗盧遮那住處。名常寂光○",
    "X61n1162_002:0555c05": "前二土是應。即應佛所居。第三亦應亦報。即報",
    "X61n1162_002:0555c06": "佛所居。第四但是真淨非應。般若名秘密藏。諸",
    "X61n1162_002:0555c07": "佛如來所遊居處。真常究竟。極為淨土。由是觀",
    "X61n1162_002:0555c08": "之。所謂微塵國土者。唯吾心中之土也。",
    "X61n1162_002:0555c09": "附因果篇(王龍舒云人有不信因果從而不信淨土故以此篇附之起信)",
    "X61n1162_002:0555c10": "總論因果",
    "X61n1162_002:0555c11": "大阿彌陀經曰。天地之間。五道昭明。業報相生轉相",
    "X61n1162_002:0555c12": "承受。美惡慘毒。皆自當之。孰使如是。理之自然。善人",
    "X61n1162_002:0555c13": "行善。從樂入樂。從明入明。惡人行惡。從苦入苦。從暗",
    "X61n1162_002:0555c14": "入暗。世人昧此。惡道不絕。屍轉其中。世世累劫。無由",
    "X61n1162_002:0555c15": "出離。是為大患。痛不可言唯脩淨土。直得超去。",
    "X61n1162_002:0555c16": "宗鏡錄曰。起一念慮知之心。隨善惡而行十道。一。",
    "X61n1162_002:0555c17": "火塗道。二。血塗道。三。刀塗道。四。阿修羅道。五。人道。",
    "X61n1162_002:0555c18": "六。天道。七。魔羅道。八。尼乾道。九。色無色道。十。二乘",
    "X61n1162_002:0555c19": "道。前九種心。是生死。如蚕自縛。後一種心。是涅槃。",
    "X61n1162_002:0555c20": "如麞獨跳。雖得自脫。未具佛法。皆由妄心。迷此真",
    "X61n1162_002:0555c21": "境。",
    "X61n1162_002:0555c22": "考證五道六道中去阿修羅。即為五道○",
    "X61n1162_002:0555c23": "宗鐃錄曰。五道由心。心體常淨。雖徧五道。不受",
    "X61n1162_002:0555c24": "彼色。則淪五趣而不墜矣。",
    "X61n1162_002:0556a01": "十道宗鏡錄曰。一者其心念念專貪嗔癡。攝",
    "X61n1162_002:0556a02": "之不還。拔之不出。日增月累。起上品十惡。如五",
    "X61n1162_002:0556a03": "扇提羅者。此發地獄之心。行火塗道。二。若其心",
    "X61n1162_002:0556a04": "念念欲多眷屬。如海吞流。如火焚薪。起中品十",
    "X61n1162_002:0556a05": "惡。如調達誘眾者。此發畜生心。行血塗道。三。若",
    "X61n1162_002:0556a06": "其心念念欲得名聞。四遠八方。稱揚欽詠。內無",
    "X61n1162_002:0556a07": "實德。虗比聖賢。起下品十惡。如摩犍提者。此發",
    "X61n1162_002:0556a08": "鬼心。行刀塗道。四。若其心念念常欲勝彼。不耐",
    "X61n1162_002:0556a09": "下人。輕他珍己。如鵄高飛下視。而外揚仁義禮",
    "X61n1162_002:0556a10": "智信。起下品善心。行阿修羅道。五。若其心念念",
    "X61n1162_002:0556a11": "欣世間樂。安其臭身。悅其癡心。此起中品善心。",
    "X61n1162_002:0556a12": "行於人道。六。若其心念念知三惡苦多。人間苦",
    "X61n1162_002:0556a13": "樂相間。天上純樂。為天上樂。折伏麤心。此上品",
    "X61n1162_002:0556a14": "善心。行於天道。七。若其心念念欲大威勢。身口",
    "X61n1162_002:0556a15": "意纔有所作。一切弭從。此發欲界主心。行魔羅",
    "X61n1162_002:0556a16": "道。八。若其心念念欲得利智辯聰。高才勇哲。鑒",
    "X61n1162_002:0556a17": "達六合。十方顒顒。此發智心。行尼乾道。九。若其",
    "X61n1162_002:0556a18": "心念念五塵六欲。外樂盖微。三禪之樂。猶如石",
    "X61n1162_002:0556a19": "泉。其樂內重。此發梵心。行色無色道。十。若其心",
    "X61n1162_002:0556a20": "念念知善惡輪環。凡夫耽湎。聖賢所呵。破惡猶",
    "X61n1162_002:0556a21": "淨慧。淨慧由淨禪。淨禪由淨戒。尚此三法。如飢",
    "X61n1162_002:0556a22": "如渴。此發無漏心。行二乘道○五扇提羅。摩犍",
    "X61n1162_002:0556a23": "提。皆外道人也。魔羅道。尼乾道。皆外道名也。外",
    "X61n1162_002:0556a24": "道有九師。九十五種。此類是歟○調達。即誘阿",
    "X61n1162_002:0556b01": "闍世太子囚執父王。欲行篡逆者也。",
    "X61n1162_002:0556b02": "楞嚴經曰。造十習因。受六交報。十習因者。一者婬習。",
    "X61n1162_002:0556b03": "二者貪習。三者慢習。四者嗔習。五者詐習。六者誑習。",
    "X61n1162_002:0556b04": "七者怨習。八者見習。九者枉習。十者訟習。六交報者。",
    "X61n1162_002:0556b05": "一者見報。二者聞報。三者齅報。四者味報。五者觸報。",
    "X61n1162_002:0556b06": "六者思報。此六識造業。所招惡報。從六根出。各各招",
    "X61n1162_002:0556b07": "引惡果。臨終神識墮無間獄。見受明暗二苦相。聞受",
    "X61n1162_002:0556b08": "開閉二苦相。齅受通塞二苦相。味受吸吐二苦相。觸",
    "X61n1162_002:0556b09": "受合離二苦相。思受不覺覺知二苦相。一一受苦無",
    "X61n1162_002:0556b10": "量。",
    "X61n1162_002:0556b11": "宗鏡錄曰。十習因既作。六交報寧亡。皆是一念惡",
    "X61n1162_002:0556b12": "覺心。生顛倒想。起對境作因成之假隨情運相續",
    "X61n1162_002:0556b13": "之心。不以智眼正觀。遂陷凡夫業道。雖則一期狥",
    "X61n1162_002:0556b14": "意。罔思萬劫沉身。",
    "X61n1162_002:0556b15": "考證十習楞嚴經云。十方如來。色目行婬。",
    "X61n1162_002:0556b16": "同名欲火。菩薩見欲。如避火坑。色目多求。同名",
    "X61n1162_002:0556b17": "貪水。菩薩見貪。如避瘴海。色目我慢。名飲癡水。",
    "X61n1162_002:0556b18": "菩薩見慢。如避巨海。色目瞋恚。名利刀劍。菩薩",
    "X61n1162_002:0556b19": "見瞋。如避誅戮。色目奸偽。同名讒賊。菩薩見詐。",
    "X61n1162_002:0556b20": "如畏豺虎。色目欺誑。同名劫殺。菩薩見誑。如避",
    "X61n1162_002:0556b21": "蛇虺。色目怨家。名違害鬼。菩薩見怨。如飲酖酒。",
    "X61n1162_002:0556b22": "色目惡見。同名見坑。菩薩見諸虗妄偏執。如入",
    "X61n1162_002:0556b23": "毒壑。色目怨謗。同名讒虎。菩薩見狂。如遭霹靂。",
    "X61n1162_002:0556b24": "訟習交諠。發於覆藏。同名陰賊。菩薩觀覆。如戴",
    "X61n1162_002:0556c01": "高山。履於巨海。",
    "X61n1162_002:0556c02": "萬劫沉身發隱曰。佛過瓜田。顧阿難言。爪上",
    "X61n1162_002:0556c03": "之土。大地之土。孰為多少。阿難對言。爪土至微。",
    "X61n1162_002:0556c04": "大地無盡。佛言得人身者。如爪上之土。失人身",
    "X61n1162_002:0556c05": "者。如大地之土。又須達為佛營立精舍。蟻子在",
    "X61n1162_002:0556c06": "地。佛告須達。此蟻毗婆尸佛時。已在此地。今經",
    "X61n1162_002:0556c07": "七佛。恒受蟻身。尚未能脫。由此觀之。人身難得",
    "X61n1162_002:0556c08": "如爪上土。寧不信然。所以者何。經云。五戒堅持。",
    "X61n1162_002:0556c09": "方得人身。五戒不持。人天路絕。持戒難。則人身",
    "X61n1162_002:0556c10": "不易明矣。況作十習因。又甚於五戒之不持。臨",
    "X61n1162_002:0556c11": "終墮無間獄。受六交報。又不止於人身之難得",
    "X61n1162_002:0556c12": "而已。萬劫沉身。不亦宜乎。",
    "X61n1162_002:0556c13": "(還)謹按十道所以廣五道之未備。十習所以補",
    "X61n1162_002:0556c14": "十業之未周。是如因愈繁。則果愈密。業愈重。則",
    "X61n1162_002:0556c15": "報愈深。然則淨業之士。勿以五道無依。十業無",
    "X61n1162_002:0556c16": "犯。而遽自足也哉。唯能觀心實相。則萬緣俱寂。",
    "X61n1162_002:0556c17": "萬法俱忘。無道無業。何戒何犯。所謂不可思議",
    "X61n1162_002:0556c18": "之功德在是矣。惜乎凡夫貪著其事。此佛菩薩",
    "X61n1162_002:0556c19": "所以丁寧告戒也。噫。其可忽諸。",
    "X61n1162_002:0556c20": "龍舒淨土文曰。人有不信因果。從而不信淨土者。",
    "X61n1162_002:0556c21": "夫因果烏可以不信乎。經云。要知前世因。今生受",
    "X61n1162_002:0556c22": "者是。要知後世果。今生作者是。若不信此語。何不",
    "X61n1162_002:0556c23": "以目前事觀之。人生所以有貧富。有貴賤。有苦樂",
    "X61n1162_002:0556c24": "勞逸。有榮辱壽夭。其禍福種種不同。雖曰天命。天",
    "X61n1162_002:0557a01": "豈私於人哉。盖以人前生所為不同。故今生受報",
    "X61n1162_002:0557a02": "亦不同。而天特主之耳。是以此身謂之報身。報身",
    "X61n1162_002:0557a03": "者。報我前世所為。故生此身也。天何容心哉。世間",
    "X61n1162_002:0557a04": "官府。猶不以賞罰無故而加於人。況天地造化。豈",
    "X61n1162_002:0557a05": "以禍福無故而加於人乎。是知前世所為有善惡。",
    "X61n1162_002:0557a06": "故以禍福而報之也。以其不能純乎善。故不得純",
    "X61n1162_002:0557a07": "受福報。乃有富貴而苦夭者。有貧賤而樂壽者。有",
    "X61n1162_002:0557a08": "榮寵而悴辱者。其為果報。各隨其所為。纖毫不差。",
    "X61n1162_002:0557a09": "故云。種桃得桃。種李得李。未有種麻而得豆。種粟",
    "X61n1162_002:0557a10": "而得黍者。惟種時少。收穫時多。故作善惡時甚小。",
    "X61n1162_002:0557a11": "受禍福之報甚大。故云。春種一粒粟。秋收萬顆子。",
    "X61n1162_002:0557a12": "人生為善惡。果報還如此。盖造化自然之理也。",
    "X61n1162_002:0557a13": "又曰。人有見目前善惡未有報者。而遂以因果為",
    "X61n1162_002:0557a14": "不足信。殆不知善惡未有報者。非無報也。但遲速",
    "X61n1162_002:0557a15": "耳。佛甞謂阿難云。人有今世為善。死墮地獄者何。",
    "X61n1162_002:0557a16": "今世之善未熟。前世之惡已熟也。今世為惡。死生",
    "X61n1162_002:0557a17": "天堂者何。今世之惡未熟。前世之善已熟也。熟處",
    "X61n1162_002:0557a18": "先受報。譬如欠債。急處先還。左氏謂欒武子(名書)。有",
    "X61n1162_002:0557a19": "德可以庇其子。故其子黶。雖為惡而可以免祻。黶",
    "X61n1162_002:0557a20": "子盈為善。而黶之惡乃累之。故盈雖善及於難。止",
    "X61n1162_002:0557a21": "於世間目前可見者言之。善惡之報尚有如此者。",
    "X61n1162_002:0557a22": "況隔世乎。豈可以目前未見果報。而遂不信因果。",
    "X61n1162_002:0557a23": "因以不信淨土也。",
    "X61n1162_002:0557a24": "(還)謹按此文。前論因果之常。後論因果之變。今",
    "X61n1162_002:0557b01": "人於其常者。忽之而不信。於其變者。藉之以為",
    "X61n1162_002:0557b02": "口實焉。宜其恣行十惡而弗顧也。哀哉。",
    "X61n1162_002:0557b03": "考證一粒萬顆藏經云。昔有惡生王遊觀",
    "X61n1162_002:0557b04": "林苑。見一金猫入西南地。遣人發掘。獲一銅盆。",
    "X61n1162_002:0557b05": "盛金錢。漸至五里。皆是金錢。王見奇事。應當問",
    "X61n1162_002:0557b06": "佛。佛即答言。是王宿生福報。昔毗婆尸佛時。有",
    "X61n1162_002:0557b07": "一比丘。於大道衢安鉢。而作是言。若復有人。能",
    "X61n1162_002:0557b08": "捨財寶入此鉢中。當來大富。有一樵人得三文",
    "X61n1162_002:0557b09": "錢。聞此語已。生歡喜心。誠心發願。捨入鉢中。去",
    "X61n1162_002:0557b10": "舍五里。轉加歡喜。時樵人。今王是也。緣施三錢。",
    "X61n1162_002:0557b11": "福報獲五里金錢。又得國王位。受福無盡○宗",
    "X61n1162_002:0557b12": "鏡錄云。如阿那律。供辟支佛之一食。後盖空器",
    "X61n1162_002:0557b13": "而百味具足。獲金人而用盡還生。又如金色王。",
    "X61n1162_002:0557b14": "施辟支佛一飯。後滿閻浮提。於七日內。唯雨七",
    "X61n1162_002:0557b15": "寶。一切人民。貧窮永斷。由此三事觀之。餘可類",
    "X61n1162_002:0557b16": "推矣。所謂種一粒。收萬顆。斯言詎不信乎。",
    "X61n1162_002:0557b17": "晉欒氏左傳。晉欒盈被愬出奔。過周。辭于行",
    "X61n1162_002:0557b18": "人曰。昔陪臣書。能輸力於王室。王施惠焉。其子",
    "X61n1162_002:0557b19": "黶。不能保任其父之勞。大君若不棄書之力。亡",
    "X61n1162_002:0557b20": "臣猶有所逃。若棄書之力。思黶之罪。臣戮餘矣。",
    "X61n1162_002:0557b21": "將歸死於尉氏矣○盈奔齊。齊人納諸曲沃。其",
    "X61n1162_002:0557b22": "令尹胥午。伏之而觴曲沃人。午言曰。今日得欒",
    "X61n1162_002:0557b23": "孺子何如。對曰。得之而為之死。猶不死也。皆嘆",
    "X61n1162_002:0557b24": "有泣者○由是觀之。則武子之德。與黶之惡。可",
    "X61n1162_002:0557c01": "槩見矣。黶之汰侈嗜酒。又何足言哉。至於盈之",
    "X61n1162_002:0557c02": "善足以感人。其或泣或嘆者。又可徵也。然則武",
    "X61n1162_002:0557c03": "子之德。足以庇黶。黶之惡。所以累盈。不從可知",
    "X61n1162_002:0557c04": "乎。",
    "X61n1162_002:0557c05": "小因果說曰。有脩橋人。有毀橋人。此天堂地獄之",
    "X61n1162_002:0557c06": "小因也。有坐轎人。有荷轎人。此天堂地獄之小果",
    "X61n1162_002:0557c07": "也。觸類長之。皆可見矣。常如是存心以脩淨土。上",
    "X61n1162_002:0557c08": "品上生。復何疑哉。",
    "X61n1162_002:0557c09": "宗鏡錄曰。玉食錦袍。鶉衣藜藿。席門金屋。千駟一",
    "X61n1162_002:0557c10": "瓢。皆因最初一念而造。心跡纔現。果報難逃。以過",
    "X61n1162_002:0557c11": "去善惡為因。現今苦樂為果。絲毫匪濫。孰能免之。",
    "X61n1162_002:0557c12": "猶響之隨聲。影之隨形。必然之理也。唯除悟道。定",
    "X61n1162_002:0557c13": "力所排。若處世幻之中。焉有能脫之者。經偈云。假",
    "X61n1162_002:0557c14": "使百千劫。所作業不忘。因緣會遇時。果報還自受。",
    "X61n1162_002:0557c15": "則才命論云。貧者無立錐之地。刁彝則田逾千頃。",
    "X61n1162_002:0557c16": "餓者無擔石之儲。李衡則木號千奴。無禮必斃。跖",
    "X61n1162_002:0557c17": "何事而獨壽。行善則吉。託何事而早終。",
    "X61n1162_002:0557c18": "考證才命論史記云。孫叔敖盡忠於國。及",
    "X61n1162_002:0557c19": "自沒。其子無立錐之地○漢書云。刁彝官尚書",
    "X61n1162_002:0557c20": "郎。不修德行。有田萬頃奴婢千人○魏志云。華",
    "X61n1162_002:0557c21": "歆效官清貧。家無擔石之儲○晉書云。李衡植",
    "X61n1162_002:0557c22": "橘千株。號為木奴千頭○莊子云。盜跖從者九",
    "X61n1162_002:0557c23": "千。橫行天下。侵暴諸侯。而享壽考○論語疏云。",
    "X61n1162_002:0557c24": "項託七歲為孔子師。而早夭焉。",
    "X61n1162_002:0558a01": "慈心功德錄曰。佛言善惡報應有二種。一者果報。",
    "X61n1162_002:0558a02": "今生作善惡業。來世受苦樂報也。二者花報。今生",
    "X61n1162_002:0558a03": "作善惡業。今生即受苦樂報也。",
    "X61n1162_002:0558a04": "(還)謹按果報。人所難知者。故冥然罔覺。花報。人",
    "X61n1162_002:0558a05": "所目覩者。而亦悍然不顧焉。謂之何哉。噫。可悲",
    "X61n1162_002:0558a06": "也夫。",
    "X61n1162_002:0558a07": "論十業善報",
    "X61n1162_002:0558a08": "淨名經曰。十善是菩薩淨土。菩薩成佛時。命不中夭。",
    "X61n1162_002:0558a09": "大富。梵行。所言誠諦。常以軟語。眷屬不離。善和諍訟。",
    "X61n1162_002:0558a10": "言必饒益。不嫉不恚。正見眾生。來生其國。",
    "X61n1162_002:0558a11": "僧肇曰。命不中夭。不殺報也。大富。不盜報也。梵行。",
    "X61n1162_002:0558a12": "不婬報也。所言誠諦。不妄語報也。常以輭語。不惡",
    "X61n1162_002:0558a13": "口報也。眷屬不離。善和諍訟。不兩舌報也。言必饒",
    "X61n1162_002:0558a14": "益。不綺語報也。恚嫉邪見。心患之尤者。故別立三",
    "X61n1162_002:0558a15": "善。",
    "X61n1162_002:0558a16": "(還)謹按恚嫉邪見。失不貪欲。必闕文也。肇云別",
    "X61n1162_002:0558a17": "立三善。其義未詳。或曰。三業不行。邪變三善。未",
    "X61n1162_002:0558a18": "知是否。",
    "X61n1162_002:0558a19": "論十業惡報",
    "X61n1162_002:0558a20": "楞嚴經曰。佛謂想愛女色。心結不離。故有婬慾。則諸",
    "X61n1162_002:0558a21": "世間。父母子孫相生不絕。是等則以欲貪為本。食愛",
    "X61n1162_002:0558a22": "血味。心滋不止。故有食肉。則諸世間卵化濕胎。隨力",
    "X61n1162_002:0558a23": "彊弱。遞相吞食。是等則以殺貪為本。以人食羊。羊死",
    "X61n1162_002:0558a24": "為人。人死為羊。食餘眾生。亦復如是。死死生生。互來",
    "X61n1162_002:0558b01": "相噉。惡業俱生。窮未來際。若此。則以盜貪為本。汝負",
    "X61n1162_002:0558b02": "我命。我還汝債。以是因緣。窮百千劫。常在纏縛。此殺",
    "X61n1162_002:0558b03": "盜婬三者為之根本。以是因緣。惡業果報。相續不",
    "X61n1162_002:0558b04": "已。",
    "X61n1162_002:0558b05": "華嚴經曰。殺生之罪。能令眾生墮三惡道。若生人中。",
    "X61n1162_002:0558b06": "得二種果報。一者短命。二者多病。偷盜之罪。亦令眾",
    "X61n1162_002:0558b07": "生墮三惡道。若生人中。得二種果報。一者貧窮。二者",
    "X61n1162_002:0558b08": "共財不得自在。邪婬之罪。亦令眾生墮三惡道。若生",
    "X61n1162_002:0558b09": "人中。得二種果報。一者妻不貞良。二者不得隨意眷",
    "X61n1162_002:0558b10": "屬。",
    "X61n1162_002:0558b11": "慈心功德錄曰。因果錄云。殺生有三種惡報。一者",
    "X61n1162_002:0558b12": "正報。受三塗身。二者餘報。若生人中。多病橫死。三",
    "X61n1162_002:0558b13": "者冤報。若所殺眾生。在毒虫中。必遭其螫。在人中。",
    "X61n1162_002:0558b14": "必遭其殺。",
    "X61n1162_002:0558b15": "又曰。問。昔有眾生常在刀山劍樹之上。支節斷壞",
    "X61n1162_002:0558b16": "痛毒辛酸。何罪所致。佛言。以前世宰殺為業。故獲",
    "X61n1162_002:0558b17": "斯報。昔有眾生。甞被牛頭以鐵叉。叉入鑊中煑之",
    "X61n1162_002:0558b18": "令爛。還即吹活。而復煑之。何罪所致。佛言。前世屠",
    "X61n1162_002:0558b19": "殺眾生。湯灌燖毛。故獲斯報。",
    "X61n1162_002:0558b20": "龍舒居士淨土文曰。唐張鍾馗。殺雞為業。忽見一",
    "X61n1162_002:0558b21": "人著緋。驅群雞來啄目四畔。兩目流血。受大痛苦。",
    "X61n1162_002:0558b22": "又唐張善和。殺牛為業。臨終。見牛數頭。作人言云。",
    "X61n1162_002:0558b23": "汝殺我。善和大恐。告妻云。便入地獄也(雖有僧勸念阿彌陀",
    "X61n1162_002:0558b24": "佛。即便徃生。此宿有善業所致。不可觀為常法)",
    "X61n1162_002:0558c01": "水懺云。二戒偷。眾生作賊。常在雪山。寒風所吹。皮",
    "X61n1162_002:0558c02": "肉剝裂。",
    "X61n1162_002:0558c03": "律儀要略云。經載一沙彌。盜常住菓七枚。一沙彌。",
    "X61n1162_002:0558c04": "盜眾生餅數番。一沙彌。盜眾生。石蜜少許。俱墮地",
    "X61n1162_002:0558c05": "獄。故經云。寧就斷手。不取非財。噫。可不戒歟。",
    "X61n1162_002:0558c06": "楞嚴載寶蓮香比丘尼。私行婬慾。自言婬慾非殺",
    "X61n1162_002:0558c07": "非偷。無有罪報。遂感身出猛火。生陷地獄。故經云。",
    "X61n1162_002:0558c08": "婬慾而生。不如貞潔而死。噫。可不戒歟(上身三業惡報)。",
    "X61n1162_002:0558c09": "華嚴經曰。妄言之罪。亦令眾生墮三惡道。若生人中。",
    "X61n1162_002:0558c10": "得二種果報。一者多被誹謗。二者為他所誑。兩舌之",
    "X61n1162_002:0558c11": "罪。亦令眾生墮三惡道。若生人中。得二種果報。一者",
    "X61n1162_002:0558c12": "眷屬乖離。二者親族敝惡。惡口之罪。亦令眾生墮三",
    "X61n1162_002:0558c13": "惡道。若生人中。得二種果報。一者常聞惡聲。二者言",
    "X61n1162_002:0558c14": "多爭訟。綺語之罪。亦令眾生墮三惡道。若生人中。得",
    "X61n1162_002:0558c15": "二種果報。一者言無人受。二者語不明了。",
    "X61n1162_002:0558c16": "化書口業詩云。人生口業報非輕。莫把邪言作課",
    "X61n1162_002:0558c17": "程。妄言以虗為實事。綺辭增百作千名。血從砭石",
    "X61n1162_002:0558c18": "流無已。罪積陰司貫已盈。犂舌不須求地獄。眼前",
    "X61n1162_002:0558c19": "公案甚分明。",
    "X61n1162_002:0558c20": "考證　本傳云。龜城之民。祝期生。有口才。人小",
    "X61n1162_002:0558c21": "有過惡。則既傳揚之。又增飾之。以無為有。以一",
    "X61n1162_002:0558c22": "為十。以疑似為端的。以偶然為故犯。以不得已",
    "X61n1162_002:0558c23": "為優為。以錯悞為情實。至於面折之。眾辱之。所",
    "X61n1162_002:0558c24": "習既久。不知其非。中年得舌黃之疾。使人砭刺",
    "X61n1162_002:0559a01": "出血。一歲之間。疾五七作。每作。出血一二升。率",
    "X61n1162_002:0559a02": "以為常。一日與其徒。語鬼神奠酹之事。皆訶罵",
    "X61n1162_002:0559a03": "之。忽自以手探舌出。以爪犂之。涎血淋漓。如屠",
    "X61n1162_002:0559a04": "猪狗。觀者千百。乃自宣其過曰。人之口業不可",
    "X61n1162_002:0559a05": "作也。如此月餘。舌枯。遂不能食而死。",
    "X61n1162_002:0559a06": "律儀要略曰。經載沙彌輕笑一老比丘。讀經聲如",
    "X61n1162_002:0559a07": "狗吠。而老比丘者。是阿羅漢。因教沙彌急懺。僅免",
    "X61n1162_002:0559a08": "地獄。猶墮狗身。惡言一句。為害至此。故經云。夫士",
    "X61n1162_002:0559a09": "處世。斧在口中。所以斬身。由其惡言。噫。可不戒歟。",
    "X61n1162_002:0559a10": "四十二章經曰。佛言。有愚人。聞佛道守大仁慈。以惡",
    "X61n1162_002:0559a11": "來。以善往。故來罵佛。佛默然不答。愍其狂愚使然。罵",
    "X61n1162_002:0559a12": "止。問曰。子以禮從人。其人不納。其禮如何。曰持歸。今",
    "X61n1162_002:0559a13": "子罵我。我亦不納。子自持歸。祻子身矣。",
    "X61n1162_002:0559a14": "(還)謹按沙彌之事。則經言豈不信然。噫。以惡口",
    "X61n1162_002:0559a15": "加人。其祻如此。以妄言綺語兩舌加人。其罪如",
    "X61n1162_002:0559a16": "之何哉。夫惡口加人。人所明知。猶知所避。以妄",
    "X61n1162_002:0559a17": "言綺語兩舌加人。人所不覺。其中人必深。而祻",
    "X61n1162_002:0559a18": "之不從末減可知矣(上口四業惡報)。",
    "X61n1162_002:0559a19": "華嚴經曰。貪欲之罪。亦令眾生墮三惡道。若生人中。",
    "X61n1162_002:0559a20": "得二種果報。一者心不知足。二者多欲無厭。嗔恚之",
    "X61n1162_002:0559a21": "罪。亦令眾生墮三惡道。若生人中。得二種果報。一者",
    "X61n1162_002:0559a22": "長被他人求其長短。二者常被他人之所惱害。邪見",
    "X61n1162_002:0559a23": "之罪。亦令眾生墮三惡道。若生人中。得二種果報。一",
    "X61n1162_002:0559a24": "者生邪見家。二者其心諂曲。",
    "X61n1162_002:0559b01": "龍舒淨土文曰。有官員二人。求夢於二相廟中。以",
    "X61n1162_002:0559b02": "問前程。其夜一人。夢見有人持簿一扇。揭開版云。",
    "X61n1162_002:0559b03": "此汝同來官人前程也。視之。乃自小官排至宰相。",
    "X61n1162_002:0559b04": "仍有勾者。問勾之者何也。答云。此官人愛財。世間",
    "X61n1162_002:0559b05": "不義取一項。此間勾一項。若急改過。尚可作監司。",
    "X61n1162_002:0559b06": "其人聞。更不敢妄取財。其後果至監司。又何仙姑",
    "X61n1162_002:0559b07": "時。有一主簿家。忽有天書降。不識字畫。往問仙姑。",
    "X61n1162_002:0559b08": "仙姑言。主簿受金十兩。折祿五年。以此觀之。不義",
    "X61n1162_002:0559b09": "之財。誠可畏也。",
    "X61n1162_002:0559b10": "又曰。昔有二僧同修行。一人作福而多嗔。一僧常",
    "X61n1162_002:0559b11": "戒之。不從。後多嗔者死。戒之者。附客舟至江上[邱-丘+共]",
    "X61n1162_002:0559b12": "亭。其廟神甚靈。能與人言。謂戒之者曰。我是汝同",
    "X61n1162_002:0559b13": "修行僧。以多嗔故。墮於此為神。有人施絹十疋。可",
    "X61n1162_002:0559b14": "為我作追薦。次於洪州西山上見我。僧如其言。果",
    "X61n1162_002:0559b15": "於西山上。見死蟒一條。長一二里。嗔恨之報如此。",
    "X61n1162_002:0559b16": "呂氏集云。昔有一人。與呂公同訪一僧。其僧適臥",
    "X61n1162_002:0559b17": "床上。見一小蛇。從僧頂門出。頃之。復入頂門中。問。",
    "X61n1162_002:0559b18": "何為有此蛇。呂公答云。此人必性毒多嗔恨者。毒",
    "X61n1162_002:0559b19": "氣已化成此蛇。身歿之後。其為蛇無疑矣(上意三業惡報)。",
    "X61n1162_002:0559b20": "(還)謹按上士修行。善無不為。惡無不去。雖不昧",
    "X61n1162_002:0559b21": "因果。於因果奚容心哉。今淨名之善報。所以為",
    "X61n1162_002:0559b22": "求福者告也。華嚴之惡報。所以為懼祻者告也。",
    "X61n1162_002:0559b23": "其皆中下之信士乎。至於小人。則以不信之心",
    "X61n1162_002:0559b24": "橫於中。無忌憚之行肆於外。撥因果而排罪福。",
    "X61n1162_002:0559c01": "善報不能為之勸。惡報不能為之懲。吾末如之",
    "X61n1162_002:0559c02": "何也已。噫。可慨也夫。",
    "X61n1162_002:0559c03": "考證不昧因果明宗集曰。百丈禪師時。有",
    "X61n1162_002:0559c04": "一老人隨眾聽法。眾退。唯老人不去。師問汝是",
    "X61n1162_002:0559c05": "何人。曰。某非人也。於過去迦葉佛時。曾在此山。",
    "X61n1162_002:0559c06": "因學人問大修行人。還落因果也無。某云。不落",
    "X61n1162_002:0559c07": "因果。遂五百生墮野狐身。今請和尚代一轉語。",
    "X61n1162_002:0559c08": "貴脫野狐身。師曰。汝問。老人曰。大修行還落因",
    "X61n1162_002:0559c09": "果也無。師曰。不昧因果。老人於言下大悟。遂脫",
    "X61n1162_002:0559c10": "野狐身。",
    "X61n1162_002:0559c12": "淨土資糧全集卷之二"
}