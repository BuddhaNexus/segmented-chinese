{
    "X38n0695_005:0731c03": "佛說梵網經菩薩心地品下略疏卷五",
    "X38n0695_005:0731c05": "姚秦三藏法師　鳩摩羅什　譯",
    "X38n0695_005:0731c06": "廣州寶象林沙門　弘贊　述",
    "X38n0695_005:0731c07": "○第十六為利倒說戒。",
    "X38n0695_005:0731c08": "無利養而倒說經文。不私遺而隱沒義理。非訓授",
    "X38n0695_005:0731c09": "之方。失師範之道。為利惜法。實乖弘化之行願。",
    "X38n0695_005:0731c10": "若佛子。應好心先學大乘威儀經律。廣開解義味。",
    "X38n0695_005:0731c11": "好心者。非為利養之惡念。本發自利利他之大心。",
    "X38n0695_005:0731c12": "然欲利他。首應自利。故須先學。威儀經律。正是大",
    "X38n0695_005:0731c13": "士修進之要道。化他之軌轍。由學經律。故得內正",
    "X38n0695_005:0731c14": "身心。外具威儀。所謂持淨戒則梵行具足。堂堂僧",
    "X38n0695_005:0731c15": "相。眾德威嚴。而令人可畏。動靜合則。顒顒可觀。儀",
    "X38n0695_005:0731c16": "端表正。則令人可敬。斯為出家之道品。人天之師",
    "X38n0695_005:0731c17": "範。內懷獅子之德。外現象王之儀。遂感人天讚仰。",
    "X38n0695_005:0731c18": "龍神欽伏也。開解義味者。開是通達無礙。解是契",
    "X38n0695_005:0731c19": "悟無疑。由通達契悟經律宗趣義理之深味。然後",
    "X38n0695_005:0731c20": "利他。方能感益。不然則自誤誤人矣。",
    "X38n0695_005:0731c21": "見後新學菩薩。有從百里千里來求大乘經律。應如",
    "X38n0695_005:0731c22": "法為說一切苦行。若燒身燒臂燒指。若不燒身臂指",
    "X38n0695_005:0731c23": "供養諸佛。非出家菩薩。乃至餓虎狼獅子。一切餓鬼。",
    "X38n0695_005:0731c24": "悉應捨身肉手足。而供養之。然後一一次第為說正",
    "X38n0695_005:0732a01": "法。使心開意解。",
    "X38n0695_005:0732a02": "應如法為說者。一切眾生從無始來。由身口意業。",
    "X38n0695_005:0732a03": "造十惡五逆之罪。今欲入大乘法門。首當教令懺",
    "X38n0695_005:0732a04": "悔先罪。然罪既從三業而生。還將三業而懺。故使",
    "X38n0695_005:0732a05": "燒身臂指。以滅其罪。罪滅則障消。聞法遂得心開",
    "X38n0695_005:0732a06": "意解。非是佛受斯供。使眾生。生大苦痛。況懺罪心。",
    "X38n0695_005:0732a07": "不如作罪心猛。若能燒身臂。則罪滅無餘。復由眾",
    "X38n0695_005:0732a08": "生世世慳貪。生死不能解脫。今令捨身以飼鬼獸。",
    "X38n0695_005:0732a09": "損己利物。正大士之本懷。如摩訶薩埵王子。以身",
    "X38n0695_005:0732a10": "飼餓虎。至成正覺。故經云。盡大地無針許處。不是",
    "X38n0695_005:0732a11": "釋迦如來捨身命處。況此五蘊身心。本自空寂。無",
    "X38n0695_005:0732a12": "我我所。眾生不了。妄執為我。今欲使達蘊空。捨之",
    "X38n0695_005:0732a13": "如棄弊屣。是故先為說諸苦行。以廓其心。堅其志。",
    "X38n0695_005:0732a14": "固其願。悟蘊空。離我執。以修初度檀波羅蜜。上供",
    "X38n0695_005:0732a15": "諸佛。下施群生。成就悲敬二田。則入道有門。後乃",
    "X38n0695_005:0732a16": "一一次第為說三十心之正法。使心開明。意獲解",
    "X38n0695_005:0732a17": "悟。則登位證果無難。是為順正理說。不顛倒說也。",
    "X38n0695_005:0732a18": "今不言在家菩薩者。王臣有國政。士庶必供家。家",
    "X38n0695_005:0732a19": "國未能免。四大豈能忘。初學凡夫。縱未得性地。無",
    "X38n0695_005:0732a20": "生慧解。雖不能捨身。而苦行事。不可不知。問。既已",
    "X38n0695_005:0732a21": "捨身。將何為彼說法。答。此中制意。正明身尚可捨。",
    "X38n0695_005:0732a22": "況希利倒說。亦謂先施食。令生欣樂。後聞說則法",
    "X38n0695_005:0732a23": "喜充心。如舍利弗。以飯餧餓狗。使饑除心安。然後",
    "X38n0695_005:0732a24": "為說法要。命終托生婆羅門家。至成阿羅漢果。或",
    "X38n0695_005:0732b01": "有先許其施。彼聞法已。然後捨身。斯乃財法二施。",
    "X38n0695_005:0732b02": "方稱大士本心。豈為財悋法。大違菩薩之行願乎。",
    "X38n0695_005:0732b03": "而菩薩為利養故。應答不答。倒說經律文字。無前無",
    "X38n0695_005:0732b04": "後。謗三寶說者。犯輕垢罪。",
    "X38n0695_005:0732b05": "此文分三。一為利養故。祕惜說。有問而不順理正",
    "X38n0695_005:0732b06": "答。別為左答。二為利養故。倒亂說。擅改經律文義。",
    "X38n0695_005:0732b07": "前後失序。三為利養故。誹謗說。逆佛本源心地。背",
    "X38n0695_005:0732b08": "經律義理。乖大乘宗趣。是謗三寶說。前第十重戒。",
    "X38n0695_005:0732b09": "由謗無三寶。故結重罪。今惟秘惜妄答倒說。故犯",
    "X38n0695_005:0732b10": "輕垢。感報如僧護經。高座法師。誠可鑒之。",
    "X38n0695_005:0732b11": "○第十七恃勢乞求戒。",
    "X38n0695_005:0732b12": "倚勢強索。逼惱他人。無慈孝心。乖知足行。",
    "X38n0695_005:0732b13": "若佛子。自為飲食錢財利養名譽故。親近國王王子。",
    "X38n0695_005:0732b14": "大臣百官。恃作形勢。乞索打拍牽挽。橫取錢物。一切",
    "X38n0695_005:0732b15": "求利。名為惡求多求。教他人求。都無慈心。無孝順心",
    "X38n0695_005:0732b16": "者。犯輕垢罪。",
    "X38n0695_005:0732b17": "言自為。顯非為眾。為飲食等。明非為道。為眾雖忘",
    "X38n0695_005:0732b18": "身。而亦不得恃勢。為道雖忘利。而亦不得邀譽。大",
    "X38n0695_005:0732b19": "士慈心愍念貧乏。常思惠施他人。等視眾生。如己",
    "X38n0695_005:0732b20": "父母。恒應遜己。以修慈孝之道。豈當倚恃王臣豪",
    "X38n0695_005:0732b21": "勢。非理強求。甚至打拍現威。壓取財物。復加牽拖",
    "X38n0695_005:0732b22": "挽拽。苦逼橫索。不順正理。如此一切求利。是不善",
    "X38n0695_005:0732b23": "取。名為惡求。求索無厭。非寡欲知足。名為多求。或",
    "X38n0695_005:0732b24": "教他人倚勢。而為己乞。或教他人恃勢。而自索取。",
    "X38n0695_005:0732c01": "或假借書敕。或聲傳豪力。一切皆犯。",
    "X38n0695_005:0732c02": "○第十八無解作師戒。",
    "X38n0695_005:0732c03": "自無慧解。不達性相。強授他戒。令人盡生戒不沾",
    "X38n0695_005:0732c04": "身。既無心地之正因。永失成佛之極果。過非小也。",
    "X38n0695_005:0732c05": "若佛子。應學十二部經。誦戒者。日日六時。持菩薩戒。",
    "X38n0695_005:0732c06": "解其義理。佛性之性。",
    "X38n0695_005:0732c07": "夫為師範。先當博學三藏聖教。明了十二部經。熟",
    "X38n0695_005:0732c08": "誦菩薩戒律。依律行持。解律義理。深契本源中道",
    "X38n0695_005:0732c09": "佛性之性宗。無令人誤墮聲聞偏空之性。及外道",
    "X38n0695_005:0732c10": "斷常妄計之性。涅槃經云。佛性者。即第一義空。第",
    "X38n0695_005:0732c11": "一義空者。名為中道。中道者。名為佛性。佛性者。名",
    "X38n0695_005:0732c12": "大涅槃也。六時者。謂誦未通利。必須晝三夜三。精",
    "X38n0695_005:0732c13": "勤熟習。既得通利。當深窮理趣。探賾十二部經之",
    "X38n0695_005:0732c14": "義味。縱己通利。日誦非過。天龍八部聞之。誠為感",
    "X38n0695_005:0732c15": "益。如窺基法師。日誦戒經。上生經。各一徧。斯之謂",
    "X38n0695_005:0732c16": "也。十二部經者。一修多羅(此云契經。凡如來所說經中長行之文是也)。",
    "X38n0695_005:0732c17": "二祗夜(此云重頌。謂誦上長行之文)。三受記(佛為三乘弟子授作佛記)。四伽",
    "X38n0695_005:0732c18": "陀(此云孤起頌。非誦長行之文。略云偈)。五優陀那(此云無問自說。謂不待人請。而佛自",
    "X38n0695_005:0732c19": "說也)。六尼陀那(此云因緣)。七本生(說菩薩行因。本所曾為事)。八本事(說聲",
    "X38n0695_005:0732c20": "聞弟子前世等事)。九方等(亦云方廣。眾機普被曰方。四教並談曰等。又正理為方。包富名",
    "X38n0695_005:0732c21": "廣。謂大乘方等經典。其義廣大。等如虗空也)。十未曾有(說三寶等希有功德)。十一",
    "X38n0695_005:0732c22": "譬喻(為鈍根者。假譬喻以曉示之)。十二論義(廣解諸經中之義理也)。此十",
    "X38n0695_005:0732c23": "二部經。三乘同學。大小共持。故律制比丘。解通三",
    "X38n0695_005:0732c24": "藏。十臘滿足。方許為師。縱不能通經論二藏。而律",
    "X38n0695_005:0733a01": "藏必須明了。況菩薩藏。文奧理豐。權實兩宗。率難",
    "X38n0695_005:0733a02": "窮其淵府。如不達權實性相宗趣。為人作授戒師",
    "X38n0695_005:0733a03": "者。危哉。",
    "X38n0695_005:0733a04": "而菩薩不解一句一偈。及戒律因緣。詐言能解者。即",
    "X38n0695_005:0733a05": "為自欺誑。亦欺誑他人。一一不解。一切法不知。而為",
    "X38n0695_005:0733a06": "他人作師授戒者。犯輕垢罪。",
    "X38n0695_005:0733a07": "解謂解悟。非為讀文。故不言誦。而言解也。知也。一",
    "X38n0695_005:0733a08": "句一偈。對上十二部經之多不能解悟。以至最少",
    "X38n0695_005:0733a09": "之一句一偈。亦不能解會。則以何法。為人作師範",
    "X38n0695_005:0733a10": "耶。然如來所說一言一字。攝無量義。一句一偈。包",
    "X38n0695_005:0733a11": "一切法。如阿之一字。海墨書之難窮。故華嚴云。無",
    "X38n0695_005:0733a12": "量無邊法門海。一言演說盡無餘。疏云。於無字中",
    "X38n0695_005:0733a13": "一義。攝盡或教或義。或性或心。故云良以一文之",
    "X38n0695_005:0733a14": "妙。攝義無遺。以一是一切之一故。稱性之一也。又",
    "X38n0695_005:0733a15": "諸行無常偈。能解一句。則便能通達一切諸法。而",
    "X38n0695_005:0733a16": "寂滅二字。盡力亦不能道得。況能知樂之一字受",
    "X38n0695_005:0733a17": "用乎。如昔解脫和尚。感諸佛現於空中。說偈曰。諸",
    "X38n0695_005:0733a18": "佛寂滅甚深法。曠劫修行今乃得。若能開曉此法",
    "X38n0695_005:0733a19": "眼。一切諸佛皆歡喜。解即問曰。寂滅之法。若為可",
    "X38n0695_005:0733a20": "說得教人耶。諸佛即隱。以聲告曰。方便智為燈。照",
    "X38n0695_005:0733a21": "見心境界。欲究真實法。一切無所見。若能解悟此",
    "X38n0695_005:0733a22": "偈。即便了達三藏十二部經。故舍利弗聞法身偈。",
    "X38n0695_005:0733a23": "即證初果。愚路三月受持半頌。成阿羅漢。為諸尼",
    "X38n0695_005:0733a24": "眾略說法要。皆證聖果。曹溪聞應無所住。頓悟心",
    "X38n0695_005:0733b01": "宗。善解法華涅槃諸經。了達八識等論。是以一句",
    "X38n0695_005:0733b02": "一偈。其義難量。初學無知。不可輕視。故增一經云。",
    "X38n0695_005:0733b03": "一偈之中。便出三十七品。及諸法門。迦葉問曰。何",
    "X38n0695_005:0733b04": "者一偈。阿難答云。諸惡莫作。眾善奉行。自淨其意。",
    "X38n0695_005:0733b05": "是諸佛教。瓔珞經云。以一句義。演出無量諸佛法",
    "X38n0695_005:0733b06": "藏。從劫至劫。乃至百劫。不能究盡一句之義。故知",
    "X38n0695_005:0733b07": "如來秘要之法。不可思議。非是小根所能測度。律",
    "X38n0695_005:0733b08": "鈔云。佛言。善解一字。名為律師。一字者。律字也。是",
    "X38n0695_005:0733b09": "知律之一字。乃毗尼之宗旨。宗旨若悟。則無法不",
    "X38n0695_005:0733b10": "達。故云律者。萬法之所由出也。戒律因緣者。如舍",
    "X38n0695_005:0733b11": "那傳戒於千佛。千佛傳於千百億釋迦。初在菩提",
    "X38n0695_005:0733b12": "樹下及妙光堂說何法。次第至天王宮。說何法。乃",
    "X38n0695_005:0733b13": "至佛口放光。為諸國王王子等。授戒因緣等事。是",
    "X38n0695_005:0733b14": "也。昧本心是曰自欺誑。誤前人是曰欺誑他。既為",
    "X38n0695_005:0733b15": "人授戒。而一一戒律不能解。一切經法不能知。實",
    "X38n0695_005:0733b16": "自惑而惑人。故得罪。罪雖輕垢。而自誑誤人。其過",
    "X38n0695_005:0733b17": "實重。此戒下三眾。及在家二眾不制。以其無師範",
    "X38n0695_005:0733b18": "位。非僧寶也。尼略制。由聲聞戒中。許作三師。而彼",
    "X38n0695_005:0733b19": "智淺寡聞。菩薩戒則不許為師。寶雲經云。具足十",
    "X38n0695_005:0733b20": "法。名律師。一善解毗尼所起。二善解毗尼甚深處。",
    "X38n0695_005:0733b21": "三善解毗尼細微事。四善解毗尼此事得。彼事不",
    "X38n0695_005:0733b22": "得。五善解毗尼性重戒。六善解毗尼制重戒。七善",
    "X38n0695_005:0733b23": "解毗尼制起因緣。八善解聲聞毗尼。九善解辟支",
    "X38n0695_005:0733b24": "佛毗尼。十善解菩薩毗尼。能如此者。為人作授戒",
    "X38n0695_005:0733c01": "師。可謂無愧矣。",
    "X38n0695_005:0733c02": "○第十九兩舌戒。",
    "X38n0695_005:0733c03": "憎嫉賢良。遘扇二邊。傳此語向彼說。傳彼言向此",
    "X38n0695_005:0733c04": "語。壞他和合。令生鬬亂。故云兩舌。誠非慈心善心。",
    "X38n0695_005:0733c05": "若佛子。以惡心故。見持戒比丘。手捉香爐。行菩薩行。",
    "X38n0695_005:0733c06": "而鬬遘兩頭。謗欺賢人。無惡不造者。犯輕垢罪。",
    "X38n0695_005:0733c07": "謗欺賢人。憎嫉良善。令生鬬亂。不得安修。是為惡",
    "X38n0695_005:0733c08": "心也。手捉香爐。乃略舉大士萬行之一法耳。亦表",
    "X38n0695_005:0733c09": "菩薩修行六度萬行。不忘敬佛。及五分法身之香",
    "X38n0695_005:0733c10": "也。鬬遘兩頭者。鬬是鬬亂。遘是遘遇。謂遇此人即",
    "X38n0695_005:0733c11": "說彼人之過。遇彼人即說此人之失。令他鬬亂。乖",
    "X38n0695_005:0733c12": "六和敬也。或作搆。乃架也。造也。結也。架虗言。造是",
    "X38n0695_005:0733c13": "非。令他彼此結恨也。兩頭即彼此也。縱是實言。及",
    "X38n0695_005:0733c14": "不傳彼此語。但於二邊說令離散。皆犯也。謗欺者。",
    "X38n0695_005:0733c15": "謗是毀謗。欺是欺陵。謂種種毀謗欺陵讒嫉賢良。",
    "X38n0695_005:0733c16": "故云無惡不造也。若向人說他過失。即屬說四眾",
    "X38n0695_005:0733c17": "過戒。若兼自讚。即屬自讚毀他戒。二俱犯重。此戒",
    "X38n0695_005:0733c18": "惟直令他彼此鬬亂離間。故犯輕垢。言持戒比丘",
    "X38n0695_005:0733c19": "者。即出家菩薩。為七眾之首。故知言比丘。則已該",
    "X38n0695_005:0733c20": "七眾。乃至讒亂人之君臣。離間人之父子兄弟朋",
    "X38n0695_005:0733c21": "友。悉犯。不犯者。惡人和集。欲作惡事。或惡知識。惡",
    "X38n0695_005:0733c22": "伴儻。及作非法。無義利事。破令離散。猶生多功德。",
    "X38n0695_005:0733c23": "故不犯也。",
    "X38n0695_005:0733c24": "○第二十不行放救戒。",
    "X38n0695_005:0734a01": "見危難而不方便救濟。覩死亡而不闡揚大法。實",
    "X38n0695_005:0734a02": "乖孝順之心。慈悲之道也。",
    "X38n0695_005:0734a03": "若佛子。以慈心故。行放生業。一切男子是我父。一切",
    "X38n0695_005:0734a04": "女人是我母。我生生無不從之受生。故六道眾生。皆",
    "X38n0695_005:0734a05": "是我父母。而殺而食者。即殺我父母。亦殺我故身。一",
    "X38n0695_005:0734a06": "切地水。是我先身。一切火風。是我本體。故常行放生。",
    "X38n0695_005:0734a07": "生生受生。常住之法。教人放生。若見世人殺畜生時。",
    "X38n0695_005:0734a08": "應方便救護。解其苦難。常教化講說菩薩戒。救度眾",
    "X38n0695_005:0734a09": "生。",
    "X38n0695_005:0734a10": "菩薩以無緣慈。度有情界。故行放生之事業。世人",
    "X38n0695_005:0734a11": "秖識現生父母。而迷多生遠親。妄認現前四大色",
    "X38n0695_005:0734a12": "身為自己。而迷天地同根。萬物同體之至理。故起",
    "X38n0695_005:0734a13": "人我心。眾生見。互相欺陵。而殺而食。惟知自安。不",
    "X38n0695_005:0734a14": "念他苦。由是不救危拯厄。解其患難。大士今悟無",
    "X38n0695_005:0734a15": "始劫來。託胎受身。徧歷諸趣。故六道中。一切男子",
    "X38n0695_005:0734a16": "女人。皆我父母。奚忍殺食。良由迷自清淨之法身。",
    "X38n0695_005:0734a17": "妄攬地水火風四大血肉暖息。為自身相。六塵緣",
    "X38n0695_005:0734a18": "影。為自心相。除此之外。終無有物。可為身心。是故",
    "X38n0695_005:0734a19": "我與眾生。同稟四大為形。故曰本體先身。既知本",
    "X38n0695_005:0734a20": "體先身。何當自啗。寧不傷心。彼安即是我安。故當",
    "X38n0695_005:0734a21": "常行放生。一切眾生身心未空。生死豈免。故於三",
    "X38n0695_005:0734a22": "界六道中。生生受生不息。此是常住恒常不易之",
    "X38n0695_005:0734a23": "法。自既了達。亦當教人放生。俾知生死輪迴不息。",
    "X38n0695_005:0734a24": "而悟本源心地。不生不滅之體性也。應方便救護",
    "X38n0695_005:0734b01": "者。當以種種善巧方便。勸令放免。若自無財。可化",
    "X38n0695_005:0734b02": "他人贖脫。言苦難者。或被鞭撻繫縛殺戮等之痛",
    "X38n0695_005:0734b03": "苦。臨危之厄難也。教化講說菩薩戒者。解其苦難。",
    "X38n0695_005:0734b04": "是利樂其身。今講說戒。是以法資其心。由法資心。",
    "X38n0695_005:0734b05": "則貪嗔癡諸煩惱解脫。得復自本源心地。誠大士。",
    "X38n0695_005:0734b06": "救度眾生不悖遠親。而順同體之慈悲。不違行願。",
    "X38n0695_005:0734b07": "而施有情之無畏也。倘不信六道眾生。皆我父母",
    "X38n0695_005:0734b08": "者。如法句喻經云。舍衛城中。有一長者。財富無數。",
    "X38n0695_005:0734b09": "為人慳貪。不好布施。夫妻二人同坐。著一小兒中",
    "X38n0695_005:0734b10": "央。共食鷄肉。數數取肉著兒口中。佛知此長者應",
    "X38n0695_005:0734b11": "度。化作沙門在前告言。多少布施。可得大福。長者",
    "X38n0695_005:0734b12": "即罵言。汝為道人。而無羞恥。室家坐食。何為唐突。",
    "X38n0695_005:0734b13": "沙門曰。卿自愚癡。不知羞恥。長者曰。吾及室家。自",
    "X38n0695_005:0734b14": "共娛樂。何故羞恥。沙門曰。卿殺父妻母。供養怨家。",
    "X38n0695_005:0734b15": "不知慚恥。案上鷄者。是卿先世父。以慳貪故。常生",
    "X38n0695_005:0734b16": "鷄中。為卿所食。此小兒者。往作羅剎。卿作賈客。乘",
    "X38n0695_005:0734b17": "船入海。墮羅剎國中。為羅剎所食。如是五百世。壽",
    "X38n0695_005:0734b18": "盡來生。為卿作子。以卿餘罪未畢。故來欲相害耳。",
    "X38n0695_005:0734b19": "今妻者。是卿先世母。以恩愛深固。今還與卿作婦。",
    "X38n0695_005:0734b20": "生死輪轉。周旋五道。誰能知者。佛即現神通。令識",
    "X38n0695_005:0734b21": "宿命。長者尋即懺悔。便受五戒。佛為說法。得須陀",
    "X38n0695_005:0734b22": "洹道(五道者。六道。除阿修羅。以修羅攝天鬼畜道中)。",
    "X38n0695_005:0734b23": "若父母兄弟死亡之日。應請法師。講菩薩戒經律。福",
    "X38n0695_005:0734b24": "資亡者。得見諸佛。生人天上。若不爾者。犯輕垢罪。",
    "X38n0695_005:0734c01": "前自講說。是教化救度眾生。以及多生父母。今請",
    "X38n0695_005:0734c02": "他講。是救度己親。現生父母眷屬。以此大乘戒律。",
    "X38n0695_005:0734c03": "是舍那所傳。諸佛之本源。眾生之根本。涅槃之初",
    "X38n0695_005:0734c04": "門。人天之徑路。存者聞之一歷耳根。永為佛種。亡",
    "X38n0695_005:0734c05": "者資其冥福。往生諸佛淨土。或托質天上人間。福",
    "X38n0695_005:0734c06": "樂無盡。是知講演戒法。功莫大焉。昔唐新羅國。僧",
    "X38n0695_005:0734c07": "統律師。於本國皇龍寺。講菩薩戒七晝宵。天降甘",
    "X38n0695_005:0734c08": "露。祥雲密靄。覆彼講堂。四眾驚歎。得未曾有。以此",
    "X38n0695_005:0734c09": "證知。存亡獲益。豈可得而思議耶。若不爾者。是總",
    "X38n0695_005:0734c10": "結上文。謂生不救其危難。死不度其冥識。俱犯輕",
    "X38n0695_005:0734c11": "垢也。第三十九戒。亦令講說。以救存亡。大同此戒",
    "X38n0695_005:0734c12": "也。",
    "X38n0695_005:0734c13": "如是十戒。應當學。敬心奉持。如滅罪品中。廣明一一",
    "X38n0695_005:0734c14": "戒。",
    "X38n0695_005:0734c15": "總結上之國使戒。至此不行放救戒。斯是略述十",
    "X38n0695_005:0734c16": "戒之網要。如欲詳明性相。當閱大本滅罪品。",
    "X38n0695_005:0734c17": "○第二十一瞋打報讐戒。",
    "X38n0695_005:0734c18": "瞋打不報。免怨憎會苦。有讐不報。息累劫冤愆。況",
    "X38n0695_005:0734c19": "大土以慈心。忍心。平等心。觀諸眾生。猶己親之無",
    "X38n0695_005:0734c20": "異乎。",
    "X38n0695_005:0734c21": "若佛子。不得以瞋報瞋。以打報打。若殺父母兄弟六",
    "X38n0695_005:0734c22": "親。不得加報。若國主。為他人弑者。亦不得加報。殺生",
    "X38n0695_005:0734c23": "報生。不順孝道。",
    "X38n0695_005:0734c24": "以冤報冤。非大士之平等慈心。以瞋打報瞋打。乖",
    "X38n0695_005:0735a01": "菩薩之無生法忍。殺彼生而報我生。生生奚益。瞋",
    "X38n0695_005:0735a02": "彼怨而報我怨。怨怨寧息。豈惟六道眾生皆我父",
    "X38n0695_005:0735a03": "母。亦是未來諸佛世尊。若殺若報。大違孝道。誠非",
    "X38n0695_005:0735a04": "佛子。若在家菩薩。君父之讐。自有世禮權法。不預",
    "X38n0695_005:0735a05": "本源心地戒律。然世間之讐。亦有不報者。如長生",
    "X38n0695_005:0735a06": "王子。無忘父囑。不報梵施王讐。而梵施與女妻之。",
    "X38n0695_005:0735a07": "還復其國。倘會同根同體。實相無相。而彼生我生",
    "X38n0695_005:0735a08": "安在。則世禮權法。亦無處可施矣。出家已悟真如",
    "X38n0695_005:0735a09": "實際。能所性空。而心地無二。同一本源。則不執權",
    "X38n0695_005:0735a10": "教。逆本源。悖心地。順生死流於長劫也。",
    "X38n0695_005:0735a11": "尚不畜奴婢。打拍罵辱。日日起三業。口罪無量。況故",
    "X38n0695_005:0735a12": "作七逆之罪。",
    "X38n0695_005:0735a13": "出家菩薩。尚不多畜徒眾。以妨修道業。故圓覺經。",
    "X38n0695_005:0735a14": "教諸菩薩。三月策修。不繫徒眾。是以羅漢誨徒。猶",
    "X38n0695_005:0735a15": "有相似煩惱。南嶽天台。而有鐵輪五品之歎。況畜",
    "X38n0695_005:0735a16": "奴婢。長三惡業。傷本慈心。乖解脫道。至彼譏嫌。敗",
    "X38n0695_005:0735a17": "壞正法。如同世俗。釋子安在乎。打拍是身業。罵辱",
    "X38n0695_005:0735a18": "是口業。身口未發。瞋心先起。是為意業。作成名罪。",
    "X38n0695_005:0735a19": "問。既言三業。云何獨標口罪。答由起瞋心。故行打",
    "X38n0695_005:0735a20": "拍。打拍必先罵辱。罵辱時。語語惡口。獲罪不可勝",
    "X38n0695_005:0735a21": "計。故云無量。如來於聲聞戒經中。亦以誡口業為",
    "X38n0695_005:0735a22": "先。是知三業。口業是最。故特首標。如此之過。悉由",
    "X38n0695_005:0735a23": "畜之咎也。尚不畜奴婢打罵。況故作七逆。當知斯",
    "X38n0695_005:0735a24": "是喻辭。舉重以誡輕耳。在家須云聽畜。然不得非",
    "X38n0695_005:0735b01": "理打罵。長自罪業。增彼怨結。於心地戒。實有虧違。",
    "X38n0695_005:0735b02": "若以慈心折伏。順理教誡。乃大士化道之權宜。攝",
    "X38n0695_005:0735b03": "受之方便也。",
    "X38n0695_005:0735b04": "而出家菩薩。無慈心報讐。乃至六親中。故報者。犯輕",
    "X38n0695_005:0735b05": "垢罪。",
    "X38n0695_005:0735b06": "此結上文。明非在家大士。乃出家菩薩。讐無大小",
    "X38n0695_005:0735b07": "親疎。一切不得加報。若菩薩恩惠於人。人以怨報。",
    "X38n0695_005:0735b08": "慈心勸化。反被毀辱。宜應自念。由我宿業因緣所",
    "X38n0695_005:0735b09": "感。正當喜受。以滅前愆。況我是行菩薩道人。應受",
    "X38n0695_005:0735b10": "一切眾生。種種罵辱。若我起一念反報之心。不但",
    "X38n0695_005:0735b11": "失我菩提行願。而且墜落三途。受諸劇苦。又我此",
    "X38n0695_005:0735b12": "五蘊身心。無我我所。誰受毀辱。作是觀時。心如須",
    "X38n0695_005:0735b13": "彌。不為八風所動。亦如太虗。五色所不能汙也。大",
    "X38n0695_005:0735b14": "論云。菩薩化生。雖見眾生種種煩惱。不肯受化。反",
    "X38n0695_005:0735b15": "瞋菩薩。菩薩爾時。猶如大醫。治人鬼病。病者反罵。",
    "X38n0695_005:0735b16": "醫於爾時。不責病者。同其瞋恚。即知此人為鬼所",
    "X38n0695_005:0735b17": "使。菩薩亦爾。知諸眾生。為煩惱鬼之所驅使。海意",
    "X38n0695_005:0735b18": "經云。佛言。海意。設復有人。以惡心來瞋恚罵辱。即",
    "X38n0695_005:0735b19": "作是念。是人懈怠。遠離白法。我今發起精進。勤求",
    "X38n0695_005:0735b20": "修習。植諸善本。勿生厭足。乃願是人先坐道場。我",
    "X38n0695_005:0735b21": "當最後取成正覺。乃至我依此法。云何是瞋。云何",
    "X38n0695_005:0735b22": "非瞋。二中伺察。俱不可得。又是瞋非瞋。若自若他",
    "X38n0695_005:0735b23": "瞋與瞋者。皆不可得。斯不可得。尚離此見。是即名",
    "X38n0695_005:0735b24": "忍。若能如是者。是為怨親等觀。而讐不可得矣。",
    "X38n0695_005:0735c01": "○第二十二憍慢不請法戒。",
    "X38n0695_005:0735c02": "懷憍恣傲慢。故不敬人。恃聰明有智。故不請法。自",
    "X38n0695_005:0735c03": "失己利。復闕化道之益也。",
    "X38n0695_005:0735c04": "若佛子。初始出家。未有所解。而自恃聰明有智。或恃",
    "X38n0695_005:0735c05": "高貴年宿。或恃大姓高門。大解大福。大富饒財七寶。",
    "X38n0695_005:0735c06": "以此憍慢。而不咨受先學法師經律。",
    "X38n0695_005:0735c07": "初始出家。故不識法敬人。無正契悟。故未有所解",
    "X38n0695_005:0735c08": "也。按文恃七事。故生憍慢。一恃世智聰。二恃高貴",
    "X38n0695_005:0735c09": "位。三恃年臘尊。四恃門族大。五恃見解大。六恃福",
    "X38n0695_005:0735c10": "德大。七恃富饒大。由恃此。而慢山高聳。自阻前進。",
    "X38n0695_005:0735c11": "故有先學知識。而寸步不移。致失咨受之大益。華",
    "X38n0695_005:0735c12": "嚴經云。善男子。菩薩由善知識任持。不墮惡趣。由",
    "X38n0695_005:0735c13": "善知識教導。而得出離世間。由善知識依止覺道。",
    "X38n0695_005:0735c14": "除業惑障。出生死城。至清淨處。乃至應於自身起",
    "X38n0695_005:0735c15": "病苦想。於善知識起醫王想。隨所教令。作良藥想。",
    "X38n0695_005:0735c16": "所修正行。作除病想。大乘四法經云。諸苾芻盡壽。",
    "X38n0695_005:0735c17": "乃至逢遇喪命因緣。必定不得捨善知識。所言善",
    "X38n0695_005:0735c18": "知識者。善閑三藏。了達心宗。知真識妄。知病識藥。",
    "X38n0695_005:0735c19": "調治眾生。種種身心之病故也(餘如華嚴經廣明)。",
    "X38n0695_005:0735c20": "其法師者。或小姓。年少。卑門。貧窮。下賤。諸根不具。而",
    "X38n0695_005:0735c21": "實有德。一切經律盡解。而新學菩薩。不得觀法師種",
    "X38n0695_005:0735c22": "姓。而不來咨受法師第一義諦者。犯輕垢罪。",
    "X38n0695_005:0735c23": "所有一切大乘菩薩經律。皆是最上甚深中道之",
    "X38n0695_005:0735c24": "理。絕有絕無。不一不異。審諦不虗。更無有法過於",
    "X38n0695_005:0736a01": "此者。褒美稱之曰第一義諦也。新學無知。輒自高",
    "X38n0695_005:0736a02": "舉。故於此七境而生憍慢。小姓對上大姓。年少對",
    "X38n0695_005:0736a03": "上年宿。卑門對上高門。貧窮對上富饒。下賤對上",
    "X38n0695_005:0736a04": "高貴。諸根不具。對上聰明智解。而實有德盡解。對",
    "X38n0695_005:0736a05": "上未有所解。於此七境上。隨觀一事。而生憍慢。不",
    "X38n0695_005:0736a06": "來咨受。失大法利。故犯。大般若經云。有餘菩薩。輕",
    "X38n0695_005:0736a07": "餘菩薩。經一念頃。經於一劫。遠於佛道。還經一劫。",
    "X38n0695_005:0736a08": "更修佛道。故不自高。亦不下他。地持經云。菩薩於",
    "X38n0695_005:0736a09": "善知識。聽受經法。於說法人。有五處。不憶念。淨心",
    "X38n0695_005:0736a10": "專聽。一者不念破戒。謂不念言。此犯律儀人。不應",
    "X38n0695_005:0736a11": "從彼聽受經法。二者不念下姓。謂不念言。我不從",
    "X38n0695_005:0736a12": "彼下姓之人。聽受經法。三者不念醜陋。謂不念言",
    "X38n0695_005:0736a13": "我不從彼醜陋人聽受經法。四者不念壞味。謂不",
    "X38n0695_005:0736a14": "念言。我不從彼不正語人。聽受經法。但依於義。不",
    "X38n0695_005:0736a15": "依於味。五者不念壞美語。謂不念言。我不從彼麤",
    "X38n0695_005:0736a16": "言說人。聽受經法。如是五處。不憶念已。是菩薩勤",
    "X38n0695_005:0736a17": "攝正法。於說法人。不起嫌想。若下根菩薩。起見人",
    "X38n0695_005:0736a18": "過。心退。不樂聽法。當知是菩薩。不能自度。智慧退",
    "X38n0695_005:0736a19": "減(不正語者。謂言音不正。而實通達理義也)。莊嚴寶王經。除蓋障菩薩。",
    "X38n0695_005:0736a20": "白佛言。世尊。我今於何處。令我得六字大明陀羅",
    "X38n0695_005:0736a21": "尼。佛言。波羅奈大城。有一法師。而常作意受持課",
    "X38n0695_005:0736a22": "誦六字大明陀羅尼。彼法師者。難可值遇。見彼同",
    "X38n0695_005:0736a23": "見如來無異。乃至不得輕慢。生疑慮心。退失汝菩",
    "X38n0695_005:0736a24": "薩之地。反受沉淪。彼之法師。戒行缺犯。而有妻子。",
    "X38n0695_005:0736b01": "大小便利。觸污袈裟。無有威儀。時除蓋障菩薩。受",
    "X38n0695_005:0736b02": "佛敕已。即與無數菩薩。持其天蓋。種種供具。而往",
    "X38n0695_005:0736b03": "供養法師。求六字陀羅尼。是故求法。不應自恃見",
    "X38n0695_005:0736b04": "過。而生輕慢。懈怠之心。自招不如意報。圓覺經云。",
    "X38n0695_005:0736b05": "佛告普覺菩薩言。善男子。末世眾生。將發大心。求",
    "X38n0695_005:0736b06": "善知識。欲修行者。當求一切正知見人。心不住相。",
    "X38n0695_005:0736b07": "不著聲聞緣覺境界。雖現塵勞。心恒清淨。示現諸",
    "X38n0695_005:0736b08": "過。讚歎梵行。不令眾生入不律儀。求如是人。即得",
    "X38n0695_005:0736b09": "成就阿耨多羅三藐三菩提。末世眾生。見如是人。",
    "X38n0695_005:0736b10": "應當供養。不惜身命。乃至示現種種過患。於彼善",
    "X38n0695_005:0736b11": "友。不起惡念。即能究竟成就正覺。心華發明。照十",
    "X38n0695_005:0736b12": "方剎。疏云。菩薩化現。權道難測。或為利益。或有別",
    "X38n0695_005:0736b13": "緣。所作非儀。暫乖真教。秖得貶己承非。不得飾非",
    "X38n0695_005:0736b14": "說理。以誤凡下。此乃不同邪人。自造諸過。復說非",
    "X38n0695_005:0736b15": "梵行事。為其真實。令無量人。墮大險趣。但為同事",
    "X38n0695_005:0736b16": "攝故。雖現諸過。而常讚歎真實梵行。故論云。壞見",
    "X38n0695_005:0736b17": "之人。雖不壞行。不堪與眾生為其道眼。雖壞行。而",
    "X38n0695_005:0736b18": "不壞見者。是則人天真勝福田。然為師之難。為徒",
    "X38n0695_005:0736b19": "不易。勿因此誡。誤敬麤人。已諳其道。當此遵承。又",
    "X38n0695_005:0736b20": "此藥治於徒。師勿錯服。服之增病。無藥可治。以縛",
    "X38n0695_005:0736b21": "解縛。無有是處。若誤敬麤人。何殊敬獼猴為帝釋。",
    "X38n0695_005:0736b22": "妄服其法。無異認瓦礫為黃金。未具慧眼。誰鑒是",
    "X38n0695_005:0736b23": "非。但當取其正言。勿受彼之非語。一念既差。千生",
    "X38n0695_005:0736b24": "途錯。如經所說。當自警之。毋致後悔難追也。前第",
    "X38n0695_005:0736c01": "六不供給請法。第七懈怠不聽。此制憍慢不請。若",
    "X38n0695_005:0736c02": "慢怠不敬。不迎。懈怠見過。不往咨問。亦同此戒。",
    "X38n0695_005:0736c03": "○第二十三憍慢僻說戒。",
    "X38n0695_005:0736c04": "恃解倚勢輕人。而顛倒僻說法相。隱沒經律義理。",
    "X38n0695_005:0736c05": "而深違大士訓導軌範。",
    "X38n0695_005:0736c06": "若佛子。佛滅度後。欲以好心受菩薩戒時。於佛菩薩",
    "X38n0695_005:0736c07": "形像前。自誓受戒。當以七日佛前懺悔。得見好相。便",
    "X38n0695_005:0736c08": "得戒。若不得好相。應二七三七。乃至一年。要得好相。",
    "X38n0695_005:0736c09": "得好相已。便得佛菩薩形像前受戒。若不得好相。雖",
    "X38n0695_005:0736c10": "佛像前受戒。不名得戒。",
    "X38n0695_005:0736c11": "如來生死大患永滅。超度四流。化盡有緣。而歸真",
    "X38n0695_005:0736c12": "際。故曰滅度。好心者。上求諸佛無上妙道。下教眾",
    "X38n0695_005:0736c13": "生發大菩提心也。自誓受戒者。謂千里內。無有智",
    "X38n0695_005:0736c14": "有力。能解能授。曾受得菩薩戒之法師。方許於佛",
    "X38n0695_005:0736c15": "菩薩像前。七日發弘誓願。懺悔三世罪業。得見好",
    "X38n0695_005:0736c16": "相。準法自受。若不得好相。增重慚愧。深心尅責。悲",
    "X38n0695_005:0736c17": "泣流淚。復應二七三七。乃至一年懺悔。要得好相",
    "X38n0695_005:0736c18": "為期。得好相已。然後一一依法在佛菩薩像前受。",
    "X38n0695_005:0736c19": "若不知受法。無由得戒也。好相者。或於懺悔時。或",
    "X38n0695_005:0736c20": "於禪定中。或於夢中。見華。見光。見佛菩薩摩頂。如",
    "X38n0695_005:0736c21": "真表律師。志求戒法。誓要彌勒親授。遂登山頂石",
    "X38n0695_005:0736c22": "上。晝夜苦到懺悔。經於七日。見地藏菩薩現身。手",
    "X38n0695_005:0736c23": "持金鍚。為表作戒前策發。表倍加勇猛。至二七日。",
    "X38n0695_005:0736c24": "有大惡鬼。推表墜於巖下。魔相百端。表重加精勵。",
    "X38n0695_005:0737a01": "至三七日。見山川平滿。成銀色世界。彌勒菩薩。儀",
    "X38n0695_005:0737a02": "從圍繞。垂手摩表頂曰。善哉大丈夫。求戒如是。須",
    "X38n0695_005:0737a03": "彌山可手攘却。汝心終不退也。乃躬付三衣瓦鉢。",
    "X38n0695_005:0737a04": "為授戒法。仍賜名曰。真表。南嶽慧思禪師。夢梵僧",
    "X38n0695_005:0737a05": "四十二人。更加羯磨。受具足戒。昔沙門道進。求曇",
    "X38n0695_005:0737a06": "無讖法師。受菩薩戒。讖云。且悔過。彼竭誠七晝夜",
    "X38n0695_005:0737a07": "懺已。復往求受。讖大怒。進自念。正我業障未消耳。",
    "X38n0695_005:0737a08": "更竭誠禮懺。首尾三年。夢見釋迦如來。與諸菩薩。",
    "X38n0695_005:0737a09": "授以戒法。進次日詣讖欲說所夢。未至數十步。讖",
    "X38n0695_005:0737a10": "驚起。唱言。善哉善哉。已感戒矣。吾當更為汝作證。",
    "X38n0695_005:0737a11": "乃次第於佛像前。為說戒相。後從進受者。千有餘",
    "X38n0695_005:0737a12": "人。傳授此法。迄至末代。皆讖之餘軌。時河西王沮",
    "X38n0695_005:0737a13": "渠蒙遜。子景環。奉進為師。後請進往高昌國。值歲",
    "X38n0695_005:0737a14": "荒餓。進割身肉。以救饑民。因此捨命矣。古人被呵。",
    "X38n0695_005:0737a15": "及魔相百端。志無退屈。由加精勵。三年竭誠。不生",
    "X38n0695_005:0737a16": "一念疲厭之心。故能感格。如響之應聲。今人求戒。",
    "X38n0695_005:0737a17": "師若難之。或一言以勉勵之。即瞋惱填胸。拂袖千",
    "X38n0695_005:0737a18": "里。斯不但自失戒益。而且獲罪非輕。今時復有從",
    "X38n0695_005:0737a19": "師受已。則便長往無返。豈復親師咨問。有受無持。",
    "X38n0695_005:0737a20": "誠為苦海弊囊也。所言好相。相有邪正。魔事頗多。",
    "X38n0695_005:0737a21": "未易分辯。當須善為審察。不可率爾以為好相。得",
    "X38n0695_005:0737a22": "地菩薩。魔尚現作佛身。與之授記。而末世凡夫可",
    "X38n0695_005:0737a23": "不慎哉。",
    "X38n0695_005:0737a24": "若先受菩薩戒法師前受戒時。不須要見好相。何以",
    "X38n0695_005:0737b01": "故。是法師。師師相授。故不須好相。是以法師前受戒",
    "X38n0695_005:0737b02": "時。即得戒。以生至重心故。便得戒。若千里內。無能授",
    "X38n0695_005:0737b03": "戒師。得佛菩薩形像前自誓受戒。而要見好相。",
    "X38n0695_005:0737b04": "師師相授者。謂舍那授與釋迦。釋迦授與彌勒。如",
    "X38n0695_005:0737b05": "是二十餘菩薩。次第授受。相承傳來。如燈燈續燄。",
    "X38n0695_005:0737b06": "故不假別見於相。雖戒由心發。必藉師傳方得。所",
    "X38n0695_005:0737b07": "以無師自受實難。猶鑽木求火。功力稍歇。則火不",
    "X38n0695_005:0737b08": "可得。有師為受故易。如燈接燄。燄燄相續。不假多",
    "X38n0695_005:0737b09": "力。是則師之關係。誠非小也。然時當末法。知法之",
    "X38n0695_005:0737b10": "師。誠為難遇。設得遇者。必須至誠。生慇重心。難遭",
    "X38n0695_005:0737b11": "想。視同如佛。方能感發心地大戒。若其師傳來不",
    "X38n0695_005:0737b12": "真。如燈絕燄。縱受亦不得戒。反獲假名之愆。授受",
    "X38n0695_005:0737b13": "得罪。不可不慎。問。雖不得戒。而受者至誠。寧無少",
    "X38n0695_005:0737b14": "益。答。若其精持無犯。亦獲戒善。如世行十善。雖不",
    "X38n0695_005:0737b15": "知受十善法。而亦得其福。但不得為人作授戒師。",
    "X38n0695_005:0737b16": "如人認鑞為銀。以鍮為金。愛護保持。非全無益。亦",
    "X38n0695_005:0737b17": "能貿得一衣一食。惟不可諄諄對人說是真金銀",
    "X38n0695_005:0737b18": "耳。若千里內。有明經律戒師。而輕忽怠慢。不往求",
    "X38n0695_005:0737b19": "受。而自誓受者。不得戒。縱見好相。亦是魔境。無師",
    "X38n0695_005:0737b20": "自受。如表之堅心。有師為授。如進之竭誠。可謂萬",
    "X38n0695_005:0737b21": "世司南。千古玄範。況曇無讖。自古疑其是伊波勒",
    "X38n0695_005:0737b22": "菩薩。應跡託化。傳來此土。既是菩薩應跡。猶勉進",
    "X38n0695_005:0737b23": "竭誠三載。然有師尚令要見好相。方感大益。如其",
    "X38n0695_005:0737b24": "無師自受。豈易易哉。今人求受。不辨是非得失。不",
    "X38n0695_005:0737c01": "擇明師良導。師既不知法律。焉能開發道心。教識",
    "X38n0695_005:0737c02": "罪福兩途。懺滌業愆之法。使身心清淨。方堪納受",
    "X38n0695_005:0737c03": "淨戒。故彌勒菩薩。付百八籤。與真表。教令來求戒",
    "X38n0695_005:0737c04": "者。先使懺悔。期滿擲籤。以驗煩惱。罪滅不滅之相。",
    "X38n0695_005:0737c05": "是知讖勉進之三載。法自有來。先聖後賢。同一軌",
    "X38n0695_005:0737c06": "轍。故瓔珞經云。若有欲來受戒者。菩薩法師。先為",
    "X38n0695_005:0737c07": "解說讀誦。使其人心開意解。生樂著心。然後為受。",
    "X38n0695_005:0737c08": "其受者。入諸佛界。菩薩數中。超過三劫生死之苦。",
    "X38n0695_005:0737c09": "是故應受。又云其受者。過度四魔。越三界苦。從生",
    "X38n0695_005:0737c10": "至生。不失此戒。常隨行人。乃至成佛。菩薩優婆塞",
    "X38n0695_005:0737c11": "五戒威儀經云。有二事失菩薩戒。一捨菩提願。二",
    "X38n0695_005:0737c12": "增上惡心。除是二事。若捨此身。戒終不失。從是以",
    "X38n0695_005:0737c13": "後。生生之處。常有此戒。若不憶念。更遇善友受者。",
    "X38n0695_005:0737c14": "不名新得。如經所說。故知菩薩大戒。有受法。而無",
    "X38n0695_005:0737c15": "捨法。授受須當自重。瓔珞經云。法師能於一切國",
    "X38n0695_005:0737c16": "土中。教化一人出家受菩薩戒者。是法師。其福勝",
    "X38n0695_005:0737c17": "造八萬四千塔。況復二人三人。乃至百千人。福果",
    "X38n0695_005:0737c18": "不可稱量。",
    "X38n0695_005:0737c19": "若法師。自倚解經律。大乘學戒。與國王太子百官。以",
    "X38n0695_005:0737c20": "為善友。而新學菩薩來問。若經義律義。輕心。惡心。慢",
    "X38n0695_005:0737c21": "心。不一一好答問者。犯輕垢罪。",
    "X38n0695_005:0737c22": "上求師受戒者。當生至重心。敬師如佛。如求摩尼",
    "X38n0695_005:0737c23": "大寶。心無厭倦。得之當珍重保持。今為人師範者。",
    "X38n0695_005:0737c24": "應以慈心悲心。視求法者。如同赤子。凡有請問。一",
    "X38n0695_005:0738a01": "一開示。令生歡喜。不可內倚能解能學。以輕新學。",
    "X38n0695_005:0738a02": "不為好答。外恃所交勢位。以慢於人。不答來問。輕",
    "X38n0695_005:0738a03": "心者。藐視他人。惡心者。無慈接物。慢心者。恃己陵",
    "X38n0695_005:0738a04": "他。由此三心。故不好答。或於自徒則傾心。猶恐未",
    "X38n0695_005:0738a05": "盡。他眾則言有不了。誠非師道。有乖平等大心。若",
    "X38n0695_005:0738a06": "知前人是惡見。來覓過失。不答則能調伏。或不敬",
    "X38n0695_005:0738a07": "順大乘。或根性闇鈍。聞深法。反生邪見。或聞已。向",
    "X38n0695_005:0738a08": "惡人說。破壞正法。如是等。不答無犯。",
    "X38n0695_005:0738a09": "○第二十四不習學佛戒。",
    "X38n0695_005:0738a10": "捨本求末。而習二乘。棄真取偽。而學外道。正所謂",
    "X38n0695_005:0738a11": "棄珍寶而拾瓦礫。敬獼猴而為帝釋。敬獼猴是不",
    "X38n0695_005:0738a12": "識人。拾瓦礫是不識法。非大士之正見。昧菩薩之",
    "X38n0695_005:0738a13": "本行也。",
    "X38n0695_005:0738a14": "若佛子。有佛經律大乘法。正見。正性。正法身。而不能",
    "X38n0695_005:0738a15": "勤學修習。",
    "X38n0695_005:0738a16": "佛經律者。是總舉菩薩藏大乘教法。顯非小乘經",
    "X38n0695_005:0738a17": "律。故云大乘法也。正見者。大乘經律。原具本源心",
    "X38n0695_005:0738a18": "地正見之玄解。正性者。由具心地之正解。故契心",
    "X38n0695_005:0738a19": "地之玄因。即舍那之佛性也。正法身者。由悟舍那",
    "X38n0695_005:0738a20": "佛性。即我自性。而修六度萬行。行解相應。事理雙",
    "X38n0695_005:0738a21": "融。而證真常果德之妙體。是曰正法身。如是大乘",
    "X38n0695_005:0738a22": "經律心地之正因正果。而不勤修習。是大士自迷",
    "X38n0695_005:0738a23": "正行。反入邪途也。",
    "X38n0695_005:0738a24": "而捨七寶。反學邪見。二乘。外道。俗典。阿毗曇。雜論。一",
    "X38n0695_005:0738b01": "切書記。是斷佛性。障道因緣。非行菩薩道者。若故作",
    "X38n0695_005:0738b02": "者。犯輕垢罪。",
    "X38n0695_005:0738b03": "金銀七寶。世間以為最珍。能濟貧苦。令身安樂。今",
    "X38n0695_005:0738b04": "此心地大乘教法。於諸法中。最為珍勝。能除眾生",
    "X38n0695_005:0738b05": "無法饉乏。令獲功德法財。莊嚴舍那萬德之軀。故",
    "X38n0695_005:0738b06": "喻之為寶也。邪見者。二乘外道。乃至書記。無心地",
    "X38n0695_005:0738b07": "之正教。故曰邪見。二乘有偏空之邪。外道有妄執",
    "X38n0695_005:0738b08": "謬計之邪。俗典撥無三世因果之邪。阿毗曇。此云",
    "X38n0695_005:0738b09": "無比法。是小乘論。共有數百卷。雜論者。一切小乘",
    "X38n0695_005:0738b10": "諸論。及外道僧佉等論。百論云。九十六道。並不能",
    "X38n0695_005:0738b11": "得諸法實相。故順聲聞道者。皆悉是邪(九十五種道。兼小乘",
    "X38n0695_005:0738b12": "教。故成九十六)。俗典書記者。一切世間書籍傳記。天竺則",
    "X38n0695_005:0738b13": "悉曇章。毗伽羅。五明等論記。此方則經史子集等",
    "X38n0695_005:0738b14": "書也。斷佛性者。二乘偏空。而無心地正因。故失成",
    "X38n0695_005:0738b15": "佛之果德。外道謬計斷常。而迷中道正教。是斷正",
    "X38n0695_005:0738b16": "覺之種性也。障道因緣者。心執邪解為因。謬修邪",
    "X38n0695_005:0738b17": "行為緣。由此遮障大乘正道。永失本源心地也。非",
    "X38n0695_005:0738b18": "行菩薩道者。二乘惟以自利。外道邪途。俗典治世。",
    "X38n0695_005:0738b19": "皆非大士上求下化。所修六度萬行之大道。菩薩",
    "X38n0695_005:0738b20": "優婆塞五戒威儀經云。菩薩有佛經藏。不能勤學。",
    "X38n0695_005:0738b21": "乃更勤學外道俗典。犯重垢罪。菩薩戒本經云。菩",
    "X38n0695_005:0738b22": "薩於世典外道邪論愛樂不捨。不作毒想。是名為",
    "X38n0695_005:0738b23": "犯。不犯者。若習小助大。為欲引化二乘。令入大乘。",
    "X38n0695_005:0738b24": "故學二乘之法。菩薩善戒經云。為論義故。為破於",
    "X38n0695_005:0738c01": "邪見故。為知外典虗妄。佛法真實故。為知世事故。",
    "X38n0695_005:0738c02": "不犯。前背大向小戒。以其志向乖違。故制。僻教戒。",
    "X38n0695_005:0738c03": "由其以瞋惡心。教導偏僻。故制。今戒以其安然習",
    "X38n0695_005:0738c04": "小。不思學大。故制。後暫念戒。由其已知習大。則不",
    "X38n0695_005:0738c05": "應起一念自度心。故制。如此四戒義別。不可不知。",
    "X38n0695_005:0738c06": "○第二十五不善知眾戒。",
    "X38n0695_005:0738c07": "為主不善安眾。守物不知用度。自損損他。非大士",
    "X38n0695_005:0738c08": "慈心和心也。",
    "X38n0695_005:0738c09": "若佛子。佛滅度後。為說法主。為行法主。為僧坊主。教",
    "X38n0695_005:0738c10": "化主。坐禪主。行來主。",
    "X38n0695_005:0738c11": "如來在世。則人人親承法化。有漏之法不生。佛滅",
    "X38n0695_005:0738c12": "度後。去聖時遙。有漏之法日長。不無訛替也。然其",
    "X38n0695_005:0738c13": "所弊。多係主者。故今略舉六人。說法主者。代佛宣",
    "X38n0695_005:0738c14": "揚。為眾演說十二部經也。行法主者。行解相應。令",
    "X38n0695_005:0738c15": "眾如說如行也。僧坊主者。梵語摩摩帝。此云寺主。",
    "X38n0695_005:0738c16": "謂造寺比丘。或云是知事人。知理常住僧事。今所",
    "X38n0695_005:0738c17": "謂監院監寺也。僧史略云。詳其寺主。起乎東漢白",
    "X38n0695_005:0738c18": "馬寺也。寺既爰處。人必主之。於時雖無寺主之名。",
    "X38n0695_005:0738c19": "而有知事之者。東晉以來。此職方盛。故梁武造光",
    "X38n0695_005:0738c20": "宅寺。召法雲為主。剏立僧制。此乃東土之規。非關",
    "X38n0695_005:0738c21": "西國本式。元西國以上座為尊。造寺名主。若有事",
    "X38n0695_005:0738c22": "至。共眾評議。眾許方為。不允即止。並無獨任之私。",
    "X38n0695_005:0738c23": "方符大聖之弘化也。教化主者。教人作福。化人為",
    "X38n0695_005:0738c24": "善。令識三寶。是良福田。信向歸依。興崇供養也。坐",
    "X38n0695_005:0739a01": "禪主者。領眾修習諸禪三昧也。行來主者。知眾僧",
    "X38n0695_005:0739a02": "出入往來事。如昔尊者沓婆摩羅子是也。今之所",
    "X38n0695_005:0739a03": "謂知眾知客也。",
    "X38n0695_005:0739a04": "應生慈心。善和鬬諍。善守三寶物。莫無度用。如自己",
    "X38n0695_005:0739a05": "有。而反亂眾鬬諍。恣心用三寶物者。犯輕垢罪。",
    "X38n0695_005:0739a06": "此中二事。皆以慈心為主。故首標之。一以慈心故。",
    "X38n0695_005:0739a07": "善和鬬諍。令眾得安樂住。然諍有四種。謂言諍。覓",
    "X38n0695_005:0739a08": "諍。犯諍。事諍。應與現前毗尼等。七法除滅。如律藏",
    "X38n0695_005:0739a09": "廣明。二應以慈心故。善守三寶物。令眾得如法受",
    "X38n0695_005:0739a10": "用。然善守者。則佛物僧物。各有所屬。無互相混濫。",
    "X38n0695_005:0739a11": "用有節度。無恣情肆意。如用己物也。若佛物。不得",
    "X38n0695_005:0739a12": "作法用僧用。法物不得作佛用僧用。僧物不得作",
    "X38n0695_005:0739a13": "佛用法用。此佛不作彼佛用。此殿不作彼殿。此塔",
    "X38n0695_005:0739a14": "不作彼塔。此經法不作彼經法。此處僧不作彼處",
    "X38n0695_005:0739a15": "僧。常住僧物。現前僧物。不得互相差用。分文升合。",
    "X38n0695_005:0739a16": "一鹽一米。一針一草。一紙一藥。不得私用。今時易",
    "X38n0695_005:0739a17": "過。將來果報難盡。餘如經律詳明。若作佛殿有餘。",
    "X38n0695_005:0739a18": "得作佛像。佛像有餘。當作佛前供具。不得作殿用。",
    "X38n0695_005:0739a19": "佛殿有餘。不得作菩薩殿。佛像菩薩像。不得互相",
    "X38n0695_005:0739a20": "差用。若法物有餘。應寫佛經。并撩理法座。僧物有",
    "X38n0695_005:0739a21": "餘。應貯庫中。供十方僧。飯僧錢。不得作食堂。墮火",
    "X38n0695_005:0739a22": "枷地獄。誠可鑒之。磚錢不作瓦。瓦錢不作磚。寶印",
    "X38n0695_005:0739a23": "經云。佛法二物。不得互用。由無與佛法物作主。復",
    "X38n0695_005:0739a24": "無可咨白。不同僧物。常住招提。互有所咨。佛塔有",
    "X38n0695_005:0739b01": "物。乃至一錢已上。以施主重心故捨。諸天及人。於",
    "X38n0695_005:0739b02": "此物中。而生佛想塔想。乃至風吹爛壞。不得貿寶",
    "X38n0695_005:0739b03": "供養。以如來塔物。無人作價也。寶積經云。佛言。營",
    "X38n0695_005:0739b04": "事比丘。不應於所有物。起自在想。設有少辦事。眾",
    "X38n0695_005:0739b05": "許方作。勿自許用。乃至現前僧物。四方僧物。不相",
    "X38n0695_005:0739b06": "混聚。及佛塔物。更互積聚。應善遮防。如是顛倒。僧",
    "X38n0695_005:0739b07": "祗律云。比丘作寺主。佛塔無物。便作是念。人所以",
    "X38n0695_005:0739b08": "供養僧者。皆蒙佛恩。供佛便為供僧。即持僧物修",
    "X38n0695_005:0739b09": "治塔者。寺主得棄罪。持塔物供僧亦爾。若如法貸",
    "X38n0695_005:0739b10": "用即得。但要疏記分明。某時貸用。某時得當還。交",
    "X38n0695_005:0739b11": "貸時。應僧中讀疏。分明付授。律有明誨。不可師心。",
    "X38n0695_005:0739b12": "罪累千生難逃也。不以慈心安護。故反亂眾。不以",
    "X38n0695_005:0739b13": "慈心善守。故用無節度。致令眾諍。乃犯輕垢。若差",
    "X38n0695_005:0739b14": "互用。即犯重罪。",
    "X38n0695_005:0739b15": "○第二十六獨受利養戒。",
    "X38n0695_005:0739b16": "乖施主平等之心。失大士利他之行。不差僧次。正",
    "X38n0695_005:0739b17": "欲以利歸私。故云獨受。",
    "X38n0695_005:0739b18": "若佛子。先在僧坊中住。後見客菩薩比丘。來入僧坊",
    "X38n0695_005:0739b19": "舍宅城邑。若國王宅舍中。乃至夏坐安居處。及大會",
    "X38n0695_005:0739b20": "中。先住僧應迎來送去。飲食供養。房舍臥具。繩床木",
    "X38n0695_005:0739b21": "床。事事給與。若無物。應賣自身。及男女身。割自身肉",
    "X38n0695_005:0739b22": "賣。供給所須。悉以與之。",
    "X38n0695_005:0739b23": "僧坊。即僧所住寺也。梵語僧伽藍。此云眾園。謂生",
    "X38n0695_005:0739b24": "植佛子道芽聖果處也。或云毗訶羅。此云遊行處",
    "X38n0695_005:0739c01": "(即僧所遊履之寺院)。若云。僧伽羅摩。此云眾院。謂眾僧所住",
    "X38n0695_005:0739c02": "之院。昔摩騰初至。明帝敕於鴻臚寺安置。後雖別",
    "X38n0695_005:0739c03": "建住處。不忘本名。故復名為寺。國王宅舍者。是國",
    "X38n0695_005:0739c04": "王剏造堂房。以安僧也。夏坐安居處者。或王臣檀",
    "X38n0695_005:0739c05": "越。請僧夏三月。於彼處安居也。大會者。或無遮會。",
    "X38n0695_005:0739c06": "或佛涅槃會。或佛降誕成道會。或僧自恣會等。先",
    "X38n0695_005:0739c07": "住者為主人。後到者為客。主當迎客。乃至事事給",
    "X38n0695_005:0739c08": "與之。賣身割肉者。甚言其供客心重。肉尚可割。況",
    "X38n0695_005:0739c09": "於錢財身外之物。而復獨受利養乎。男女者。亦兼",
    "X38n0695_005:0739c10": "制在家菩薩。當不惜身命眷屬。以供客僧也。文中",
    "X38n0695_005:0739c11": "雖云菩薩比丘。而聲聞僧亦預分。主揀在家。及沙",
    "X38n0695_005:0739c12": "彌。沙彌尼。式叉摩那。以其非知僧事人。惟比丘能",
    "X38n0695_005:0739c13": "任其職也。此令禮接供給。下當依次差往赴請。",
    "X38n0695_005:0739c14": "若有檀越來請眾僧。客僧有利養分。僧坊主應次第",
    "X38n0695_005:0739c15": "差客僧受請。而先住僧。獨受請。而不差客僧者。僧坊",
    "X38n0695_005:0739c16": "主得無量罪。畜生無異。非沙門。非釋種姓。犯輕垢罪。",
    "X38n0695_005:0739c17": "檀越者。檀是梵語。此云施。越是超越。謂人能行布",
    "X38n0695_005:0739c18": "施。即便超越貧窮苦海也。客僧者。兼大小乘。十方",
    "X38n0695_005:0739c19": "外來。一切僧眾是也。有利養分者。檀越所施。或食。",
    "X38n0695_005:0739c20": "或衣。或襯。或普請。或限請。體通十方凡聖。無問主",
    "X38n0695_005:0739c21": "客。悉皆平等。故云有分也。次第差者。謂檀越不能",
    "X38n0695_005:0739c22": "普請大眾。限請五人十人。乃至三十五十。當隨上",
    "X38n0695_005:0739c23": "座。依次第差赴。若先日別施主請。已差往赴。今應",
    "X38n0695_005:0739c24": "輪次。續差未赴者受請。不得越次差。若知僧次的",
    "X38n0695_005:0740a01": "至此人。而不差往赴。舊主但犯輕垢。以臨差時。心",
    "X38n0695_005:0740a02": "疑大界外。或有僧來入。是的至人上座。便應讓彼",
    "X38n0695_005:0740a03": "赴請。故的至人。未有專分。舊主但犯不差。得輕垢",
    "X38n0695_005:0740a04": "也。若知界外無僧來。既差已竟。應差的至。而不差。",
    "X38n0695_005:0740a05": "乃故差餘人。差者。受者。明知。二俱犯盜前。方便。若",
    "X38n0695_005:0740a06": "食若襯。計直五錢成重。故云得無量罪。但知有食",
    "X38n0695_005:0740a07": "而不知次第。故不異畜生。違僧常法。故非沙門。犯",
    "X38n0695_005:0740a08": "盜結重。故非釋迦種姓。先不迎接供給。後不與僧",
    "X38n0695_005:0740a09": "物分。皆同得罪。若檀越非為飯僧。而有別緣請舊",
    "X38n0695_005:0740a10": "住人。往者無犯。若檀越意。必欲兼請。而舊住故作",
    "X38n0695_005:0740a11": "留難。得罪。若知其人。檀越見。則不喜。或妨礙彼事。",
    "X38n0695_005:0740a12": "不共往者無犯。一鬼問目連言。我一生已來。恒患",
    "X38n0695_005:0740a13": "饑渴。欲至廁取糞噉之。廁有大力鬼。以杖打我。不",
    "X38n0695_005:0740a14": "得近。何罪所致。目連答言。汝為人時。作佛寺主。有",
    "X38n0695_005:0740a15": "客僧來。慳惜不與食。待客去後。乃與舊僧。慳惜僧",
    "X38n0695_005:0740a16": "物故。今受華報。果入地獄。又一鬼問言。我一生已",
    "X38n0695_005:0740a17": "來。肩上有一銅瓶。盛滿洋銅。灌我頭上。痛不可言。",
    "X38n0695_005:0740a18": "何罪所致。目連答言。汝為人時。作僧維那。知僧事。",
    "X38n0695_005:0740a19": "有一瓶酥。藏著餘處。不行與客僧。待客去後。乃行",
    "X38n0695_005:0740a20": "與舊僧。此酥是招提僧物。一切有分。慳惜僧物故。",
    "X38n0695_005:0740a21": "今受華報。果入地獄。佛告僧護。汝見第四寺者。非",
    "X38n0695_005:0740a22": "是僧寺。亦非比丘。是地獄人。迦葉佛時出家人。常",
    "X38n0695_005:0740a23": "住寺中。有諸檀越送美食來。應現前分。時有客僧",
    "X38n0695_005:0740a24": "來。舊住比丘。以慳心故。待客出去後。方欲分。未及",
    "X38n0695_005:0740b01": "得分。蟲食臭爛。捐棄於外。以是因緣。入地獄中。噉",
    "X38n0695_005:0740b02": "糞食尿。從迦葉佛涅槃已來。受苦不息。又汝見第",
    "X38n0695_005:0740b03": "六寺者。非是僧寺。亦非比丘。是地獄人。迦葉佛時",
    "X38n0695_005:0740b04": "出家人。不打犍椎。默然共飲眾僧甜漿。恐外僧來。",
    "X38n0695_005:0740b05": "慳因緣故。墮地獄中。飲噉鎔銅。受苦至今不息。又",
    "X38n0695_005:0740b06": "汝見第二大肉臺。實非是臺。是地獄人。迦葉佛時",
    "X38n0695_005:0740b07": "是出家人。為僧寺主。選好房舍。而自受用。及與知",
    "X38n0695_005:0740b08": "識。不依律教。隨次分房。不平等故。以是因緣。入於",
    "X38n0695_005:0740b09": "地獄。作大肉臺。受苦萬端。至今不息。餘如僧護經",
    "X38n0695_005:0740b10": "等廣明。",
    "X38n0695_005:0740b11": "○第二十七受別請戒。",
    "X38n0695_005:0740b12": "失十方六和之義利。乖大士孝順之等心也。",
    "X38n0695_005:0740b13": "若佛子。一切不得受別請。利養入己。而此利養。屬十",
    "X38n0695_005:0740b14": "方僧。而別受請。即是取十方僧物入己。及八福田中。",
    "X38n0695_005:0740b15": "諸佛聖人。一一師僧。父母。病人物。自己用故。犯輕垢",
    "X38n0695_005:0740b16": "罪。",
    "X38n0695_005:0740b17": "一切者。謂王臣士庶。出家五眾。在家二眾。欲揀擇",
    "X38n0695_005:0740b18": "別請若干人。而所請之人不得受。以施利皆屬十",
    "X38n0695_005:0740b19": "方眾僧之所共有。若受請。即是取僧物歸己。不但",
    "X38n0695_005:0740b20": "取僧物歸己。亦是奪取八福田中物。歸己自用。以",
    "X38n0695_005:0740b21": "僧得利養襯施。則上供敬田。中奉恩田。下修悲田。",
    "X38n0695_005:0740b22": "故也。不犯者。若請說法受戒。或見機宜。或知彼施",
    "X38n0695_005:0740b23": "主無我。則不營功德。或所請。下至四人之內。有一",
    "X38n0695_005:0740b24": "是僧次者。皆不犯。僧者。和合眾也。一二三人。不名",
    "X38n0695_005:0740c01": "僧。四人以去。乃至百千。方名僧也。",
    "X38n0695_005:0740c03": "佛說梵網經菩薩心地品下略疏卷五",
    "X38n0695_005:0740c05": "音義",
    "X38n0695_005:0740c06": "高座法師佛告僧護。汝見第二高座。實非法師。",
    "X38n0695_005:0740c07": "是地獄人。迦葉佛時。為大法師。邪命說法。得利養",
    "X38n0695_005:0740c08": "處。如理而說。無利養時。法說非法。非法說法。以是",
    "X38n0695_005:0740c09": "因緣。入於地獄。處鐵高座。火燒受苦。至今不息。",
    "X38n0695_005:0740c10": "要道要謂。以一總眾道。為眾理之要。故名要道。",
    "X38n0695_005:0740c11": "宗旨旨是意旨。謂經之所崇。所尊。意旨也。",
    "X38n0695_005:0740c12": "鐵輪五品圓教外凡五品位。一隨喜心。二讀誦。",
    "X38n0695_005:0740c13": "三說法。四兼行六度。五正行六度。鐵輪是圓教十",
    "X38n0695_005:0740c14": "信位。圓聞圓信。而修圓行。由前外凡增進。倍倍深",
    "X38n0695_005:0740c15": "明。得入圓十信也。十信如前釋。昔南嶽慧思禪師。",
    "X38n0695_005:0740c16": "得六根清淨。臨終眾疑師證十地。師曰。吾一生望",
    "X38n0695_005:0740c17": "入銅輪。以領徒太早。損己益他。惟居鐵輪耳。天台",
    "X38n0695_005:0740c18": "智者大師。法嗣南嶽。臨終門人問曰。不審師入何",
    "X38n0695_005:0740c19": "位。師曰。汝懶種善根。問他功德。如盲問乳。實告何",
    "X38n0695_005:0740c20": "益。吾今為破除汝疑。吾不領徒。必淨六根。為他損",
    "X38n0695_005:0740c21": "己。秖五品位耳。",
    "X38n0695_005:0740c22": "須彌山此云妙高山。金。銀。瑠璃。玻[王*梨]。四寶所成。",
    "X38n0695_005:0740c23": "故云妙。出眾山之上。故云高。",
    "X38n0695_005:0740c24": "八風一利。二衰。三毀。四譽。五稱。六譏。七苦。八樂。",
    "X38n0695_005:0741a01": "此八能扇動人心。生於愛憎。故名風。",
    "X38n0695_005:0741a02": "四流欲流有流。見流無明流。",
    "X38n0695_005:0741a03": "曇無讖此云法豐。中天竺人。日誦萬言。善解呪",
    "X38n0695_005:0741a04": "術。五明諸論。於北涼沮渠。玄始元年。至姑臧。齎涅",
    "X38n0695_005:0741a05": "槃前分十卷。并菩薩戒本經來。蒙遜聞讖名。厚遇。",
    "X38n0695_005:0741a06": "請譯之。",
    "X38n0695_005:0741a07": "鑞音拉。錫鑞也。",
    "X38n0695_005:0741a08": "鍮音偷。鍮石銅。似金。",
    "X38n0695_005:0741a09": "四魔煩惱魔。五陰魔。死魔。天子魔。",
    "X38n0695_005:0741a10": "三界欲界。色界。無色界。",
    "X38n0695_005:0741a11": "僧佉此云鵂鶹。是外道名。其人在佛前。八百年",
    "X38n0695_005:0741a12": "出世。得五通。其所造論。名衛世師。此云無勝。有十",
    "X38n0695_005:0741a13": "萬偈。即術數論也。",
    "X38n0695_005:0741a14": "悉曇章悉曇。此云成就所生。本是婆羅賀磨天",
    "X38n0695_005:0741a15": "所作。悉曇章是生字之根本。說之為半。餘章文字",
    "X38n0695_005:0741a16": "具足。說名為滿。又十二章。皆名為半。自餘經書記",
    "X38n0695_005:0741a17": "論為滿。類如此方。由三十六字母。而生諸字也。",
    "X38n0695_005:0741a18": "毗伽羅毗伽羅。亦名毗耶羯剌諵。此云聲名記",
    "X38n0695_005:0741a19": "論。以其廣紀諸法。能詮。故名聲名。記成劫初梵天",
    "X38n0695_005:0741a20": "王說百萬頌。住劫初天帝釋略為十萬頌。河西云。",
    "X38n0695_005:0741a21": "是世間文字之根本。典籍音聲之論。宣通四辨。訶",
    "X38n0695_005:0741a22": "責世法。讚出家法。言詞清雅。義理深邃。雖是外論。",
    "X38n0695_005:0741a23": "而無邪法。將非善權大士之所為也。縱是善權所",
    "X38n0695_005:0741a24": "為。而跡是外道。況多紀世事。非關出世。言詞清雅。",
    "X38n0695_005:0741b01": "是屬世名言。非大士心地大乘之學。故亦不聽習。",
    "X38n0695_005:0741b02": "五明一聲明。釋詁訓字。詮目流別。二工巧明。伎",
    "X38n0695_005:0741b03": "術機關。陰陽曆數。三醫方明。藥石針艾。四呪術明。",
    "X38n0695_005:0741b04": "禁呪閑邪。五因明。考定邪正。研覈真偽。外道言論",
    "X38n0695_005:0741b05": "也。西域凡開蒙誘進。先學十二章。七歲之後。漸授",
    "X38n0695_005:0741b06": "五明也。",
    "X38n0695_005:0741b07": "經史子集經史子集之書。經謂五經。史謂諸國",
    "X38n0695_005:0741b08": "史籍。子謂諸子百家。集謂古今賢良所抄。如御覽",
    "X38n0695_005:0741b09": "之流。故以此四類。攝一切書籍盡。",
    "X38n0695_005:0741b10": "傳記傳謂公羊。穀梁。左傳。記謂周禮。儀禮。禮記。",
    "X38n0695_005:0741b11": "并前五經中之三經。而成九經也。",
    "X38n0695_005:0741b12": "招提此云四方僧。",
    "X38n0695_005:0741b13": "膾音儈。切也。",
    "X38n0695_005:0741b14": "寺主求法高僧傳云。梵語毗訶羅莎弭。此云寺",
    "X38n0695_005:0741b15": "主。謂造寺之人。言摩摩帝者。是胡音。若作番直典",
    "X38n0695_005:0741b16": "掌寺門。及和僧白事者。名毗訶羅波羅。譯為護寺。",
    "X38n0695_005:0741b17": "若鳴揵稚。及監食者。名為羯磨陀那。譯為授事。言",
    "X38n0695_005:0741b18": "維那者。略也。陀那是授。羯磨是事。意道以眾雜事。",
    "X38n0695_005:0741b19": "指授於人。舊云維那者。非也。維是華言。意道綱維。",
    "X38n0695_005:0741b20": "那是梵音。略去羯磨字也。僧史略。譯為知事。亦云",
    "X38n0695_005:0741b21": "悅眾。謂知其事。悅其眾也。南山聲論。以維那翻為",
    "X38n0695_005:0741b22": "次第。謂知僧事之次第也。"
}