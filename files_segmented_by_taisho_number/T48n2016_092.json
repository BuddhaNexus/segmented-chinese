{
    "T48n2016_092:0913c02": "宗鏡錄卷第九十二",
    "T48n2016_092:0913c04": "慧日永明寺主智覺禪師延壽集",
    "T48n2016_092:0913c05": "夫約世諦門中。凡聖夭絕。凡夫心外立法。妄",
    "T48n2016_092:0913c06": "執見聞。聖人既了一心。云何同凡知見。答。",
    "T48n2016_092:0913c07": "聖雖知見。常了物虛。如同幻生。無有執著。如",
    "T48n2016_092:0913c08": "大涅槃經云。迦葉菩薩白佛言。世尊。若以因",
    "T48n2016_092:0913c09": "此煩惱之想生於倒想。一切聖人實有倒想。",
    "T48n2016_092:0913c10": "而無煩惱。是義云何。佛言。善男子。云何聖",
    "T48n2016_092:0913c11": "人而有倒想。迦葉菩薩言。世尊。一切聖人。牛",
    "T48n2016_092:0913c12": "作牛想。亦說是牛。馬作馬想。亦說是馬。男女",
    "T48n2016_092:0913c13": "大小。舍宅車乘。去來亦爾。是名倒想。善男子。",
    "T48n2016_092:0913c14": "一切凡夫。有二種想。一者世流。布想。二者著",
    "T48n2016_092:0913c15": "想。一切聖人唯有世流布想。無有著想。一切",
    "T48n2016_092:0913c16": "凡夫惡覺觀故。於世流布生於著想。一切聖",
    "T48n2016_092:0913c17": "人善覺觀故。於世流布不生著想。是故凡夫。",
    "T48n2016_092:0913c18": "名為倒想。聖人雖知。不名倒想。又以境本自",
    "T48n2016_092:0913c19": "空。何須壞相。以心靈自照。豈假緣生。不同凡",
    "T48n2016_092:0913c20": "夫能所情執知見。故肇論云。夫有所知。則有",
    "T48n2016_092:0913c21": "所不知。以聖心無知。故無所不知。不知之知。",
    "T48n2016_092:0913c22": "乃曰一切知。故經云。聖心無知。無所不知。信",
    "T48n2016_092:0913c23": "矣。是以聖人虛其心而實其照。終日知而未",
    "T48n2016_092:0913c24": "甞知也。如止水鑒影。豈立能所之心。則境智",
    "T48n2016_092:0913c25": "俱空。何有覺知之想。楞伽經云。佛告大慧。",
    "T48n2016_092:0913c26": "為世間以彼惑亂。諸聖亦現。而非顛倒。大慧。",
    "T48n2016_092:0913c27": "如春時焰火輪垂髮。乾闥婆城。幻夢鏡像。世",
    "T48n2016_092:0913c28": "間顛倒。非明智也。然非不現。釋曰。上七喻者。",
    "T48n2016_092:0913c29": "明境即是一而見有殊。然聖人用彼惑亂之",
    "T48n2016_092:0914a01": "境。一同凡現色等諸塵。以聖人無念著故。而",
    "T48n2016_092:0914a02": "非顛倒。然聖人非不見彼惑亂法。見時正同",
    "T48n2016_092:0914a03": "水月鏡像。龍樹菩薩云。日光著塵。微風吹",
    "T48n2016_092:0914a04": "之曠野中轉。名之為焰愚夫見云。謂之野馬。",
    "T48n2016_092:0914a05": "渴人見之。以為流水。業報亦爾。煩惱日光。熱",
    "T48n2016_092:0914a06": "諸行塵。邪憶念風。於生死曠野中。吹之令轉。",
    "T48n2016_092:0914a07": "妄見為人為鬼。為男為女。渴愛染著。耽湎無",
    "T48n2016_092:0914a08": "已。不近聖法。無由識之。夫火日外朗。水鏡內",
    "T48n2016_092:0914a09": "照。光在上為影。光在下為像。像以明傳。而",
    "T48n2016_092:0914a10": "像現於水。形以日映。而光隔為影。二物雖虛。",
    "T48n2016_092:0914a11": "而所待妄有。妄有雖空。而狂惑見之。見之以",
    "T48n2016_092:0914a12": "不狂。則形與影一。像與形同。世法亦爾。眾緣",
    "T48n2016_092:0914a13": "所起。起者之有。與所起之緣。俱為空物。無一",
    "T48n2016_092:0914a14": "異也。而人以虛妄風病顛倒故。不應見而見。",
    "T48n2016_092:0914a15": "不應聞而聞。若得大慧之明。則風狂心息。無",
    "T48n2016_092:0914a16": "此見也。又般若無知者。不同木石。不是有知",
    "T48n2016_092:0914a17": "者。非同情想。古德云。佛見無我。不是無知。但",
    "T48n2016_092:0914a18": "是不知知。不見見。以知是不知知故。即無心",
    "T48n2016_092:0914a19": "而不知。見是不見見故。無色而不見。無色而",
    "T48n2016_092:0914a20": "不見故。由不見見也。無心而不知故。以不知",
    "T48n2016_092:0914a21": "知也。如淨名經云。所見色與盲等者。崇福疏",
    "T48n2016_092:0914a22": "云。譬如五指塗空。空無像現。不以空無像現。",
    "T48n2016_092:0914a23": "便言指不塗空。豈以五指塗空。便欲令空中",
    "T48n2016_092:0914a24": "像現。事亦不然。不妨熾然塗空。空中元無像",
    "T48n2016_092:0914a25": "現。豈以眼根見色。便令如盲。豈以眼根如盲。",
    "T48n2016_092:0914a26": "而便都無所見。不妨滿眼見色。了色本自性",
    "T48n2016_092:0914a27": "空。雖然見色之時。元來與盲無異。但息自分",
    "T48n2016_092:0914a28": "別心。非除法也。法本自空。無所除也。又所聞",
    "T48n2016_092:0914a29": "聲與響等者。豈是不聞。但一切聲。皆如谷響。",
    "T48n2016_092:0914b01": "無執受分別也。所以滿眼見色。滿耳聞聲。不",
    "T48n2016_092:0914b02": "隨不壞。了聲色之正性故。何者。若隨聲色之",
    "T48n2016_092:0914b03": "門。即墮凡夫之執。分別妍醜之相。深著愛憎。",
    "T48n2016_092:0914b04": "領受毀讚之音。妄生欣厭。若壞聲色之相。即",
    "T48n2016_092:0914b05": "同小乘之心。則有三過。一色等性空。無可壞",
    "T48n2016_092:0914b06": "故。若壞方空。非本空故。二由空即真。同法性",
    "T48n2016_092:0914b07": "故。若壞方真。事在理外故。三由即空。不待壞",
    "T48n2016_092:0914b08": "故。壞則斷滅。是以如來五眼。洞照無遺。豈同",
    "T48n2016_092:0914b09": "凡夫生盲。二乘眇目都無見耶。但不隨不壞。",
    "T48n2016_092:0914b10": "離二見之邊邪。非有非空。契一心之中理。則",
    "T48n2016_092:0914b11": "逢緣無礙。觸境無生矣。是以萬物本虛。從心",
    "T48n2016_092:0914b12": "見實。因想念而執無執有。墮惑亂之門。以取",
    "T48n2016_092:0914b13": "著而成幻成狂。受雜染之報。若能反照唯心。",
    "T48n2016_092:0914b14": "大智。鑒窮實相真原。則幻夢頓惺。影像俱寂。",
    "T48n2016_092:0914b15": "然後以不二相。洞見十方。用一心門。統收萬",
    "T48n2016_092:0914b16": "彙。則見無所見。眾相參天。聞無所聞。群音揭",
    "T48n2016_092:0914b17": "地。如此了達。心虛境空。則入大總持門。紹佛",
    "T48n2016_092:0914b18": "乘種性。楞伽經云。謂覺自心現量。外性非性。",
    "T48n2016_092:0914b19": "不妄想相。起佛乘種性。若迷外法。以心取心。",
    "T48n2016_092:0914b20": "則成業幻之門。續眾生種性。首楞嚴經偈云。",
    "T48n2016_092:0914b21": "自心取自心。非幻成幻法。不取無非幻。非幻",
    "T48n2016_092:0914b22": "尚不生。幻法從何立。故知一切染淨諸法。皆",
    "T48n2016_092:0914b23": "從取生。是以云。取我是垢。不取我是淨。若",
    "T48n2016_092:0914b24": "無能取所取之心。亦無是幻非幻之法。非幻",
    "T48n2016_092:0914b25": "實法。尚乃不生。幻起虛蹤。憑何建立。又如心",
    "T48n2016_092:0914b26": "外見法。盡成相待。以無體無力。緣假相依故。",
    "T48n2016_092:0914b27": "所以楞伽經偈云。以有故有無。以無故有有。",
    "T48n2016_092:0914b28": "若無不應受。若有不應想。若開方便。或說有",
    "T48n2016_092:0914b29": "治無。說無破有。即無所礙。如十地毘婆沙論",
    "T48n2016_092:0914c01": "偈云。若用有與無。亦遮亦應聽。雖言心不。著",
    "T48n2016_092:0914c02": "是則無有過。若約正宗。則有無雙泯。故大智",
    "T48n2016_092:0914c03": "度論云。佛有不言無。無不言有。但說諸法實",
    "T48n2016_092:0914c04": "相。譬如日光。不作高下。平等一照。佛亦如是。",
    "T48n2016_092:0914c05": "非令有作無。非令無作有。是知若迷大旨。則",
    "T48n2016_092:0914c06": "見有無。如涅槃論云。無名曰。有無之數。誠",
    "T48n2016_092:0914c07": "已法無不該。理無不統。然其所統俗諦而矣。",
    "T48n2016_092:0914c08": "經曰。真諦何也。涅槃道是。俗諦何耶。有無法",
    "T48n2016_092:0914c09": "是。何者。有者有於無。無者無於有。有無所以",
    "T48n2016_092:0914c10": "稱有。無有所以稱無。然則有生於無。無生",
    "T48n2016_092:0914c11": "於有。離有無無。離無無有。有無相生。其猶",
    "T48n2016_092:0914c12": "高下相傾。有高必有下。有下必有高矣。然則",
    "T48n2016_092:0914c13": "有無雖殊。俱未免于有。此乃言像之所以形。",
    "T48n2016_092:0914c14": "是非之所以生。豈足以統夫幽極。而擬夫神",
    "T48n2016_092:0914c15": "道者乎。是以論稱出有無者。良以有無之",
    "T48n2016_092:0914c16": "數。止乎六境之內。六境之內。非涅槃之宅故。",
    "T48n2016_092:0914c17": "借出以祛之耳。庶希道之流。髣髴幽途。託情",
    "T48n2016_092:0914c18": "絕域。得意忘言。體其非有非無耳。豈曰有無",
    "T48n2016_092:0914c19": "之外。別有妙道而可稱哉。經曰。三無為者。蓋",
    "T48n2016_092:0914c20": "是群生紛擾。生于篤患。篤患之尤。莫先於有。",
    "T48n2016_092:0914c21": "絕有之稱。莫先於無。故借無以明其非有。明",
    "T48n2016_092:0914c22": "其非有。非謂無也。有名曰。論旨云涅槃既不",
    "T48n2016_092:0914c23": "出有無。又不在有無。不在有無。則不可於有",
    "T48n2016_092:0914c24": "無得之矣。不出有無。則不可離有無求之矣。",
    "T48n2016_092:0914c25": "求之無所。便應都無。然復不無其道。其道",
    "T48n2016_092:0914c26": "不無。則幽途可尋。所以千聖同轍。未甞虛返",
    "T48n2016_092:0914c27": "者也。其道既存。而曰不出不在。必有異旨。",
    "T48n2016_092:0914c28": "可得聞乎。無名曰。夫言由名起。名以相生。",
    "T48n2016_092:0914c29": "相因可相。無相無名。無名無說。無說無聞。經",
    "T48n2016_092:0915a01": "云。涅槃非法非非法。無聞無說。非心所知。吾",
    "T48n2016_092:0915a02": "何敢言之。而子欲聞之耶。雖然。善吉有言。",
    "T48n2016_092:0915a03": "眾若能以無心而受。無聽而聽者。吾當以無",
    "T48n2016_092:0915a04": "言言之。庶述其道亦可以言。淨名曰。不離煩",
    "T48n2016_092:0915a05": "惱而得涅槃。天女曰。不出魔界而入佛界。然",
    "T48n2016_092:0915a06": "則玄道在於妙悟。妙悟在於即真。即真則有",
    "T48n2016_092:0915a07": "無齊觀。有無齊觀。則彼己莫二。所以天地與",
    "T48n2016_092:0915a08": "我同根。萬物與我一體。同我則非復有無。異",
    "T48n2016_092:0915a09": "我則乖於會通。所以不出不在。而道存乎其",
    "T48n2016_092:0915a10": "間矣。何者。夫至人虛心冥照。理無不統。懷",
    "T48n2016_092:0915a11": "六合於胸中。而靈鑒有餘。鏡萬像於方寸。而",
    "T48n2016_092:0915a12": "其神常虛。至能拔玄根於未始。即群動以靜",
    "T48n2016_092:0915a13": "心。恬澹淵默。妙契自然。所以處有不有。居",
    "T48n2016_092:0915a14": "無不無。居無不無。故不無於無。處有不有。故",
    "T48n2016_092:0915a15": "不有於有。故能不出有無。而不在有無者也。",
    "T48n2016_092:0915a16": "然則法無有無之相。聖無有無之知。聖無有",
    "T48n2016_092:0915a17": "無之知。則無心於內。法無有無之相。則無數",
    "T48n2016_092:0915a18": "於外。於外無數。於內無心。此彼寂滅。物我冥",
    "T48n2016_092:0915a19": "一。怕爾無眹。乃曰涅槃。涅槃若此。圖度絕",
    "T48n2016_092:0915a20": "矣。豈容責之於有無之內。又可徵之於有無",
    "T48n2016_092:0915a21": "之外耶。釋曰。玄道在於妙悟。妙悟在於即真",
    "T48n2016_092:0915a22": "者。夫幽玄之道。無名無相。淺近之情知莫及。",
    "T48n2016_092:0915a23": "麁浮之意解難量。唯當妙悟之時。方省斯旨。",
    "T48n2016_092:0915a24": "得其旨故。實不思議。心境融通。如同神變。指",
    "T48n2016_092:0915a25": "法界於掌內。收萬像於目前。如鏡照空含。一",
    "T48n2016_092:0915a26": "時平現。既無前後。亦絕中間。妙旨煥然。言思",
    "T48n2016_092:0915a27": "絕矣。可謂妙悟。可謂即真。則有無齊觀。彼己",
    "T48n2016_092:0915a28": "莫二。不出不在。其道在茲乎。問。六塵境界。",
    "T48n2016_092:0915a29": "但依妄念而有差別。若無念之人。還見一切",
    "T48n2016_092:0915b01": "境界不。答。妄念執有前塵。作實知解。妙性",
    "T48n2016_092:0915b02": "不通。遂成差別。若無念之人。非是離念。但是",
    "T48n2016_092:0915b03": "即念無念。念無異相。雖有見聞。皆如幻化。又",
    "T48n2016_092:0915b04": "一念頓圓。常見十法界萬法中道之理。古德",
    "T48n2016_092:0915b05": "問云。若言念唯無念。豈得總不聞不見人畜",
    "T48n2016_092:0915b06": "聲色等耶。答。恒聞見。以聞見即不聞見故。何",
    "T48n2016_092:0915b07": "者。以但聞見聲色等法。即是眼耳等識見聞",
    "T48n2016_092:0915b08": "也。知是畜等色聲。自是意識分別也。然眼等",
    "T48n2016_092:0915b09": "識見聞性無別。但稱色等法得。更無異緣也。",
    "T48n2016_092:0915b10": "意識妄有。了知無體。所知如幻也。故云所見",
    "T48n2016_092:0915b11": "色與盲等。又觀彼色聲等法。從緣生。緣無",
    "T48n2016_092:0915b12": "作者。自性不有。故非人畜等也。又人畜等。由",
    "T48n2016_092:0915b13": "名相起。名相非彼。即妄除也。即此但由見聞",
    "T48n2016_092:0915b14": "等故。即無念心。非謂盲聾人一念無念也。如",
    "T48n2016_092:0915b15": "說聞不聞見不見等是也。故經云。常求無念",
    "T48n2016_092:0915b16": "實相智慧等是也。又但就緣起名見求緣見",
    "T48n2016_092:0915b17": "實。不生。此見。乃名真見。何以故。無見之見。照",
    "T48n2016_092:0915b18": "法界故。所以寶藏論云。無眼無耳謂之離。有",
    "T48n2016_092:0915b19": "見有聞謂之微。無我無造謂之離。有通有達",
    "T48n2016_092:0915b20": "謂之微。又離者涅槃。微者般若。般若。故頓",
    "T48n2016_092:0915b21": "興大用。涅槃故寂滅無餘。無餘故煩惱永盡。",
    "T48n2016_092:0915b22": "大用故聖化無窮。若人不達離微者。雖復苦",
    "T48n2016_092:0915b23": "行頭陀。遠離塵境。斷貪恚癡。法忍成就。經無",
    "T48n2016_092:0915b24": "量劫數。終不入真實。何以故。依止所行故。心",
    "T48n2016_092:0915b25": "有所得。不離顛倒夢想惡覺諸見。若復有人",
    "T48n2016_092:0915b26": "體解離微者。雖復近有妄想習氣。及見煩惱。",
    "T48n2016_092:0915b27": "數數覺知離微之義。此人不久。即入真實無",
    "T48n2016_092:0915b28": "上道也。何以故。了正見根本也。釋曰。離微",
    "T48n2016_092:0915b29": "者。萬法之體用也。離者即體。經中云。自性",
    "T48n2016_092:0915c01": "離故。亦云自性空故。斯乃無名無相。非見非",
    "T48n2016_092:0915c02": "聞。通凡聖之體。為真俗之原。思益經云。知",
    "T48n2016_092:0915c03": "離名為法。即諸佛所師。所謂法也。微者即",
    "T48n2016_092:0915c04": "用。有見有聞。能通能達。以微者妙也。於無見",
    "T48n2016_092:0915c05": "中有見。於無聞中有聞。斯乃不思議之法。",
    "T48n2016_092:0915c06": "微妙難知。唯佛能覺。思益經云。知法名為佛。",
    "T48n2016_092:0915c07": "離微不二體用和融。名之為僧。則一體三寶。",
    "T48n2016_092:0915c08": "常現世間。有佛無佛。性相常住。即正見之本。",
    "T48n2016_092:0915c09": "真實之門矣。故聖人照體是無。約用為有。此",
    "T48n2016_092:0915c10": "有不有。即有以辯於無。當無非無。即無以",
    "T48n2016_092:0915c11": "辯於有。有而不有是妙有。無而不無是真無。",
    "T48n2016_092:0915c12": "故真無是涅槃之體。如太虛不雜於五色。猶",
    "T48n2016_092:0915c13": "明鏡不合於萬像。故稱離也。妙有是般若之",
    "T48n2016_092:0915c14": "用。於不二法內。現妙神通。向無作門中。興大",
    "T48n2016_092:0915c15": "佛事。故稱微也。是以凡夫不達離微故。常",
    "T48n2016_092:0915c16": "被內結所縛外塵所羈。外道即執作斷常。二",
    "T48n2016_092:0915c17": "乘遂證為生滅。若不入宗鏡中。難究離微之",
    "T48n2016_092:0915c18": "妙旨矣。問。無明違理。自性差別者。其事可",
    "T48n2016_092:0915c19": "然。本覺淨法。云何復說恒沙差別功德。答。",
    "T48n2016_092:0915c20": "由對治彼。染法差別故。成始覺萬德差別也。",
    "T48n2016_092:0915c21": "起信論云。對業識等差別染法。故說本覺恒",
    "T48n2016_092:0915c22": "沙性德。如是染淨。皆是真如隨緣顯現。似而",
    "T48n2016_092:0915c23": "無體。染法尚空。淨法何有。淨名經云。見",
    "T48n2016_092:0915c24": "垢實性。即無淨相。又所言淨者。對垢得名。",
    "T48n2016_092:0915c25": "因客塵煩惱不染而染。穢污真性。稱之為垢。",
    "T48n2016_092:0915c26": "因始覺般若不淨而淨。開悟本心。名之為淨。",
    "T48n2016_092:0915c27": "是以真如一心。湛然不動。名義唯客。垢淨本",
    "T48n2016_092:0915c28": "空。祖師云。性本清淨。淨無淨相。方見我心。",
    "T48n2016_092:0915c29": "華嚴經頌云。若有知如來。體相無所有。修習",
    "T48n2016_092:0916a01": "得明了。是人疾作佛。故經云。一切眾生。無",
    "T48n2016_092:0916a02": "始已來常入涅槃。菩提非可修相。非可生相。",
    "T48n2016_092:0916a03": "畢竟無得。無有色相而可得見。見色相者。當",
    "T48n2016_092:0916a04": "知皆是隨染幻用。非是智色不空之相。以智",
    "T48n2016_092:0916a05": "相不可得故。釋云。隨染幻用者。無流法也。",
    "T48n2016_092:0916a06": "染幻性自差別者。是無明法也。以彼無明。迷",
    "T48n2016_092:0916a07": "平等理。是故其性自差別。諸無流法。順平等",
    "T48n2016_092:0916a08": "性空。論其性。即無差別。但隨染法差別相。故",
    "T48n2016_092:0916a09": "說無流有差別耳。又若能觀心性。法爾。顯性",
    "T48n2016_092:0916a10": "起功德。是無盡法門。非論差別。如無盡意菩",
    "T48n2016_092:0916a11": "薩經云。云何菩薩觀心念處。乃至我今當勤",
    "T48n2016_092:0916a12": "修集莊嚴。不離心性。云何心性。云何莊嚴。",
    "T48n2016_092:0916a13": "心性者。猶如幻化。無主無作。無有施設。莊嚴",
    "T48n2016_092:0916a14": "者。所作布施。悉以迴向。嚴淨佛土。乃至以一",
    "T48n2016_092:0916a15": "念智。成阿耨多羅三藐三菩提。舍利弗。是名",
    "T48n2016_092:0916a16": "菩薩正心念處。而不可盡。釋曰。心雖性空。能",
    "T48n2016_092:0916a17": "成萬行。了之而頓圓正覺。修之而廣備莊嚴。",
    "T48n2016_092:0916a18": "故云體性雖空。能成法則。又云。以有空義故。",
    "T48n2016_092:0916a19": "一切法得成。若離此真空之門。無有一法建",
    "T48n2016_092:0916a20": "立。則菩薩行廢。佛道不成。如不依風輪。世界",
    "T48n2016_092:0916a21": "墮壞。問。一切眾生無始無明。種子堅牢。現行",
    "T48n2016_092:0916a22": "濃厚。云何一念而得頓除。答。根隨結使。體",
    "T48n2016_092:0916a23": "性本空。愚夫不了。自生纏縛。若明佛知見。開",
    "T48n2016_092:0916a24": "悟本心。更有何塵境而能障礙乎。寶積經云。",
    "T48n2016_092:0916a25": "佛言。譬如燃燈一切黑闇。皆自無有。無所從",
    "T48n2016_092:0916a26": "來。去無所至。非東方來。去亦不至。南西北方。",
    "T48n2016_092:0916a27": "四維上下。不從彼來。去亦不至。而此燈明。無",
    "T48n2016_092:0916a28": "有是念。我能滅闇。但因燈明。法自無闇。明闇",
    "T48n2016_092:0916a29": "俱空。無作無取。如是迦葉。實智慧生。無智便",
    "T48n2016_092:0916b01": "滅。智與無智。二相俱空。無作無取。迦葉。譬",
    "T48n2016_092:0916b02": "如千歲冥室。未曾見明。若燃燈時。於意云何。",
    "T48n2016_092:0916b03": "闇寧有念。我久住此。不欲去耶。不也。世尊。若",
    "T48n2016_092:0916b04": "燃燈時。是闇無力。而不欲去。必當磨滅。如是",
    "T48n2016_092:0916b05": "迦葉。百千萬劫。久習結業。以一實觀。即皆消",
    "T48n2016_092:0916b06": "滅。其燈明者。聖智慧是。其黑闇者。諸結業是。",
    "T48n2016_092:0916b07": "所言一實觀者。即是唯心真如實觀。離心之",
    "T48n2016_092:0916b08": "外。盡成虛幻。故稱一實境界。亦云實相。實地。",
    "T48n2016_092:0916b09": "實際。實法。乃至名佛知見。聖智慧等。以此一",
    "T48n2016_092:0916b10": "心法。治煩惱病。如熱疾得汗。無有不應手差",
    "T48n2016_092:0916b11": "者。出要之道。唯在茲乎。如大智度論云。爾時",
    "T48n2016_092:0916b12": "菩薩。照明菩薩道。其心安隱。自念。我但斷著",
    "T48n2016_092:0916b13": "心。道自然至。知是事已。念眾生深著世間。而",
    "T48n2016_092:0916b14": "畢竟空。亦空無性。無有住處。眾生難可信受。",
    "T48n2016_092:0916b15": "為令眾生信受是法故。學一切法。修行生",
    "T48n2016_092:0916b16": "起。是度眾生方便法。觀眾生心行所起。知好",
    "T48n2016_092:0916b17": "何法。念何事。何所志願。觀時悉知。眾生所著",
    "T48n2016_092:0916b18": "處。皆是虛誑顛倒憶想分別。故著。無有根本",
    "T48n2016_092:0916b19": "實事。爾時菩薩大歡喜。作是念。眾生易度耳。",
    "T48n2016_092:0916b20": "所以者何。眾生所著。皆是虛誑無實。譬如人",
    "T48n2016_092:0916b21": "有一子。喜不淨中戲。聚土為穀。以草木為鳥",
    "T48n2016_092:0916b22": "獸。而生愛著。人有奪者。瞋恚啼哭。其父知已。",
    "T48n2016_092:0916b23": "此子今雖愛著。此事易離耳。小大自休。何以",
    "T48n2016_092:0916b24": "故。此物非真故。菩薩亦如是。觀眾生愛著不",
    "T48n2016_092:0916b25": "淨臭身及五欲。是無常種種苦因。知是眾生",
    "T48n2016_092:0916b26": "得信等五善根成就時。即能捨離。若小兒所",
    "T48n2016_092:0916b27": "著。實是真物。雖復年至百歲。著之轉深。不可",
    "T48n2016_092:0916b28": "得捨。若眾生所著物。定實有者。雖得信等五",
    "T48n2016_092:0916b29": "根。著之轉深。亦不能離。以諸法皆空。虛誑不",
    "T48n2016_092:0916c01": "實故。得無漏清淨智慧眼時。即能遠離所著。",
    "T48n2016_092:0916c02": "大自慚愧。譬如狂病所作非法。惺悟之後。羞",
    "T48n2016_092:0916c03": "慚無顏。菩薩知眾生易度已。安住般若中。以",
    "T48n2016_092:0916c04": "方便力。教化眾生。是以如來密藏經云。若人",
    "T48n2016_092:0916c05": "父為緣覺。而害。盜三寶物。母為羅漢。而污。不",
    "T48n2016_092:0916c06": "實事謗佛。兩舌間賢聖。惡口罵聖人。壞亂",
    "T48n2016_092:0916c07": "求法者。五逆初業之瞋。奪持戒人物之貪。",
    "T48n2016_092:0916c08": "邊見之癡。是為十惡者。若能知如來說因緣",
    "T48n2016_092:0916c09": "法。無我人眾生壽命。無生無滅。無染無著。本",
    "T48n2016_092:0916c10": "性清淨。又於一切法。知本性清淨。解知信入",
    "T48n2016_092:0916c11": "者。我不說是人。趣向地獄。及諸惡道果。何以",
    "T48n2016_092:0916c12": "故。法無積聚。法無集惱。一切法不生不住。",
    "T48n2016_092:0916c13": "因緣和合而得生起。起已還滅。若心生已滅。",
    "T48n2016_092:0916c14": "一切結使亦生已滅。如是解。無犯處。若有犯",
    "T48n2016_092:0916c15": "有住。無有是處。台教釋云。此經具指四菩提",
    "T48n2016_092:0916c16": "心。若知如來說因緣法。即指初藏教菩提心。",
    "T48n2016_092:0916c17": "若無生無滅。指第二通教菩提心。若本性清",
    "T48n2016_092:0916c18": "淨。指第三別教菩提心。若於一切法。知本性",
    "T48n2016_092:0916c19": "清淨。指第四圓教菩提心。初菩提心。已能除",
    "T48n2016_092:0916c20": "重重十惡。況第二第三第四菩提心耶。行者",
    "T48n2016_092:0916c21": "聞此勝妙功德。當自慶幸。如闇處伊蘭。得光",
    "T48n2016_092:0916c22": "明栴檀。故知見佛罪滅。如阿闍世王之深愆。",
    "T48n2016_092:0916c23": "得道業亡。若鴦崛摩羅之重罪。但了無人無",
    "T48n2016_092:0916c24": "我。緣生性空。無我。則無能受罪之人。性空。又",
    "T48n2016_092:0916c25": "無所受罪之法。人法俱寂。罪垢何生。以心生",
    "T48n2016_092:0916c26": "罪生。心滅罪滅故。若能如是信入。諦了圓明。",
    "T48n2016_092:0916c27": "猶伊蘭之林。布栴檀之香氣。若積闇之室。耀",
    "T48n2016_092:0916c28": "桂燼之光明。能悟此心。功力無量。纔入宗",
    "T48n2016_092:0916c29": "鏡。業海頓枯。如風吹雲。似湯沃雪。猶燈破",
    "T48n2016_092:0917a01": "闇。若火焚薪。如密嚴經頌云。如火燎長楚。須",
    "T48n2016_092:0917a02": "臾作灰燼。智火焚業薪。當知亦如是。又如燈",
    "T48n2016_092:0917a03": "破闇。一念盡無餘。諸業習闇冥。無始之熏聚。",
    "T48n2016_092:0917a04": "牟尼智燈起。剎那皆頓滅。所以大涅槃經云。",
    "T48n2016_092:0917a05": "有智慧時。則無煩惱。故云。夫免三塗惡業者。",
    "T48n2016_092:0917a06": "要須離有無二相。證解一心。方得解脫也。是",
    "T48n2016_092:0917a07": "知迷從自心迷。悟還自心悟。迷悟無性。但任",
    "T48n2016_092:0917a08": "緣興。如華嚴論問云。一切眾生。本有不動智。",
    "T48n2016_092:0917a09": "何故不應真常。何故隨染。答。一切眾生。以此",
    "T48n2016_092:0917a10": "智故而生三界者。為智無性。不能自知是智",
    "T48n2016_092:0917a11": "非智。善惡苦樂等法。為智體無性。但隨緣現。",
    "T48n2016_092:0917a12": "如空中響。應物成音。無性之智。但應緣分別。",
    "T48n2016_092:0917a13": "以分別故。癡愛隨起。因癡愛故。即我所病生。",
    "T48n2016_092:0917a14": "有我所故。自他執業便起。因執取故。號曰末",
    "T48n2016_092:0917a15": "那。執取不斷。名之為識。因識種子。生死相續。",
    "T48n2016_092:0917a16": "以生死故。眾苦無量。以苦無量。方求不苦之",
    "T48n2016_092:0917a17": "道。迷不知苦者。不能發心。知苦求真者。還是",
    "T48n2016_092:0917a18": "本智。會苦緣故。方能知苦。不會苦緣。不能知",
    "T48n2016_092:0917a19": "苦。故知苦緣故。方能發心求無上道。有種性",
    "T48n2016_092:0917a20": "菩薩。以宿世先已知苦。發信解種強者。雖受",
    "T48n2016_092:0917a21": "人天樂果。亦能發心求無上道。是故因智隨",
    "T48n2016_092:0917a22": "迷。因智隨悟。是故如人因地而倒。因地而起。",
    "T48n2016_092:0917a23": "正隨迷時。名之為識。正隨悟之時。名之為智。",
    "T48n2016_092:0917a24": "在纏名識。在覺名智。識之與智。本無自名。但",
    "T48n2016_092:0917a25": "隨迷悟而立其名。故不可繫常繫斷也。此智",
    "T48n2016_092:0917a26": "之與識。但隨迷悟立名。若覓始終。如空中求",
    "T48n2016_092:0917a27": "迹。如影中求人。如身中求我。依住所在。終",
    "T48n2016_092:0917a28": "不可得也。故新長短處所之相也。如此無明",
    "T48n2016_092:0917a29": "及智。無有始終。若得菩提時。無明不滅。何以",
    "T48n2016_092:0917b01": "故。為本無故。更無有滅。若隨無明時。不動智",
    "T48n2016_092:0917b02": "亦不滅。為本無故。亦更無滅。但為隨色聲香",
    "T48n2016_092:0917b03": "所取緣。名為無明。但為知苦發心緣。名之為",
    "T48n2016_092:0917b04": "智。但隨緣名之為有。故體本無也。如空中響。",
    "T48n2016_092:0917b05": "思之可見。是以若入宗鏡。成佛義圓。昇降隨",
    "T48n2016_092:0917b06": "緣。知眾生無永沈之義。聖凡不隔。明諸佛",
    "T48n2016_092:0917b07": "有同體之文。問。上所說一心諸法門海。為",
    "T48n2016_092:0917b08": "復是自行權實法。化他權實法。答。若說隨",
    "T48n2016_092:0917b09": "自意自行權實。則但說一心門。若隨他意化",
    "T48n2016_092:0917b10": "他權實。廣開八萬法。今但說自行權實。本",
    "T48n2016_092:0917b11": "末歸宗。台教云。若佛心中所觀十界十如。皆",
    "T48n2016_092:0917b12": "無上相。唯是一佛法界。如海總眾流千車共",
    "T48n2016_092:0917b13": "一轍。此即自行權實。若隨他等意。則有九法",
    "T48n2016_092:0917b14": "界十如。即是化他權實。隨他則開。隨自則",
    "T48n2016_092:0917b15": "合。橫竪周照。開合自在。雖開無量。無量而一。",
    "T48n2016_092:0917b16": "雖合為一一而無量。雖無量一。而非一非無",
    "T48n2016_092:0917b17": "量。雖非一非無量。而一而無量。問。此自他",
    "T48n2016_092:0917b18": "權實二門。於正理中決定耶。答。但隨化門。",
    "T48n2016_092:0917b19": "無有決定。經云。無有定法。故號阿耨菩提。若",
    "T48n2016_092:0917b20": "執一門。皆成外道。或定一相。即是魔王。是以",
    "T48n2016_092:0917b21": "一切法權。一切法實。一切法亦權亦實。一切",
    "T48n2016_092:0917b22": "法非權非實。台教云。若一切法權。何所不破。",
    "T48n2016_092:0917b23": "如來有所說。尚復是權。況復人師。若一切法",
    "T48n2016_092:0917b24": "皆實者。何所不破。唯此一事實。但一究竟道。",
    "T48n2016_092:0917b25": "寧得眾多究竟道耶。若一切法亦權亦實。復",
    "T48n2016_092:0917b26": "何所不破。一切悉有權有實。不得一向權一",
    "T48n2016_092:0917b27": "向實。若一切法非權非實。復何所不破。何得",
    "T48n2016_092:0917b28": "紛紜。強生建立。古德云。即實而權。則有而不",
    "T48n2016_092:0917b29": "有。即權而實。則無而不無。若雙遮權實。即有",
    "T48n2016_092:0917c01": "無俱非。若雙照權實。則有無俱是。若非遮非",
    "T48n2016_092:0917c02": "照。則是非俱非。而遮而照。則是非俱是。若是",
    "T48n2016_092:0917c03": "非俱是。終日非而不非。若是非俱非。終日是",
    "T48n2016_092:0917c04": "而不是。若是而不是。則非是非非之非。若非",
    "T48n2016_092:0917c05": "而不非。則非是是是之是。是則心該色末。色",
    "T48n2016_092:0917c06": "徹心原。心色一如。何非何是。故知心外有法。",
    "T48n2016_092:0917c07": "是非競生。法外無心。取捨俱喪。問。此宗鏡",
    "T48n2016_092:0917c08": "錄。何教所攝。答。真唯識性。理無偏圓。約見",
    "T48n2016_092:0917c09": "不同。略分五教。一小乘教。唯說六識。不知第",
    "T48n2016_092:0917c10": "八賴耶。二初教。說有賴耶生滅。亦不言有",
    "T48n2016_092:0917c11": "如來藏。三終教。有如來藏。生滅不生滅。和合。",
    "T48n2016_092:0917c12": "為賴耶識。四頓教。總無六七八識等。何以故。",
    "T48n2016_092:0917c13": "以一心真實。從本已來。無有動念。體用無二。",
    "T48n2016_092:0917c14": "是故無有妄法可顯。五一乘圓教。說普賢圓",
    "T48n2016_092:0917c15": "明之智。不言唯識次第。又言。佛子。三界虛偽。",
    "T48n2016_092:0917c16": "唯一心作。亦攝入故。此宗則圓教所攝。乃是",
    "T48n2016_092:0917c17": "如來所說。法門之根本。以如來依此心。成佛",
    "T48n2016_092:0917c18": "故。此心得為如來根本之義。無有一法不收。",
    "T48n2016_092:0917c19": "無有一理不具。如明鏡照物。曷有遺餘。若",
    "T48n2016_092:0917c20": "寶印文成。更無前後。問。凡立五乘之道。皆",
    "T48n2016_092:0917c21": "為運載有心。若境識俱亡。則無乘可說。今約",
    "T48n2016_092:0917c22": "方便乘理。不無。此宗。究竟何乘所攝。答。於",
    "T48n2016_092:0917c23": "諸乘中。一乘所攝。亦云最上之乘。出過諸法",
    "T48n2016_092:0917c24": "頂故。亦云不思議乘。非情識測量故。今所言",
    "T48n2016_092:0917c25": "一乘者。即一心也。以運載為義。若攀緣取",
    "T48n2016_092:0917c26": "境。則運入六趣之門。若妄想不生。運至一實",
    "T48n2016_092:0917c27": "之地。楞伽經云。云何得一乘道覺。謂攝所攝",
    "T48n2016_092:0917c28": "妄想。如實處。不生妄想。是名一乘覺。斯則。了",
    "T48n2016_092:0917c29": "生死妄。即涅槃真。頓悟。一心。更無所趣。乃",
    "T48n2016_092:0918a01": "不覺而。覺稱為大覺。不來而。來名為如來。所",
    "T48n2016_092:0918a02": "以情塵。已遣。人乘即是真歸。心跡未亡。佛",
    "T48n2016_092:0918a03": "乘猶非究竟。何者。有心分別。一切皆邪。無意",
    "T48n2016_092:0918a04": "攀緣。萬途自正。是以無乘之乘為一乘。無教",
    "T48n2016_092:0918a05": "之教為真教。舉足而便登寶所。言下而即契",
    "T48n2016_092:0918a06": "無生。若未能萬境齊觀。一法頓悟。遂乃教",
    "T48n2016_092:0918a07": "開八教。乘出五乘。則寶所程遙。豈唯五百。無",
    "T48n2016_092:0918a08": "生路遠。何啻三祇。論位則天地懸殊。校功則",
    "T48n2016_092:0918a09": "日劫相倍。雖登聖位。猶為絕分之人。經劫練",
    "T48n2016_092:0918a10": "磨。唯得假名之稱。若達斯旨。直入無疑。當迷",
    "T48n2016_092:0918a11": "心而見悟心。全成覺道。即世智而成真智。靡",
    "T48n2016_092:0918a12": "易絲毫。可謂虛明自照。不勞心力矣。問。既",
    "T48n2016_092:0918a13": "有能說。必對所機。此宗鏡錄。當何等機。答。",
    "T48n2016_092:0918a14": "當上上機。若已達者。憑佛旨而印可。若未入",
    "T48n2016_092:0918a15": "者。假教理以發明。又若圓通之人。不俟更述。",
    "T48n2016_092:0918a16": "自覺聖智。無說無示。真如妙性。無得無聞。若",
    "T48n2016_092:0918a17": "闇昧之者。須假助成。因教理而照心。即言詮",
    "T48n2016_092:0918a18": "而體道。若宗明則教息。道顯則言空。絕待真",
    "T48n2016_092:0918a19": "心。境智俱亡矣。如是則方入宗鏡。深達玄門。",
    "T48n2016_092:0918a20": "真能聽佛說經。親談妙旨。可謂得諸法之性。",
    "T48n2016_092:0918a21": "徹一心之原。如首楞嚴經云。阿難。承佛悲",
    "T48n2016_092:0918a22": "救深誨。垂泣。叉手。而白佛言。我雖承佛如是",
    "T48n2016_092:0918a23": "妙音。悟妙明心。元所圓滿常住心地。而我悟",
    "T48n2016_092:0918a24": "佛現說法音。現以緣心允所瞻仰。徒獲此心。",
    "T48n2016_092:0918a25": "未敢認為本元心地。願佛哀愍。宣示圓音。拔",
    "T48n2016_092:0918a26": "我疑根。歸無上道。佛告阿難。汝等尚以緣心",
    "T48n2016_092:0918a27": "聽法。此法亦緣。非得法性。如人以手指月示",
    "T48n2016_092:0918a28": "人。彼人因指當應看月。若復觀指以為月體。",
    "T48n2016_092:0918a29": "此人豈唯亡失月輪。亦亡其指。何以故。以所",
    "T48n2016_092:0918b01": "摽指。為明月故。豈唯亡指。亦復不識明之與",
    "T48n2016_092:0918b02": "暗。何以故。即以指體為月明性。明暗二性。",
    "T48n2016_092:0918b03": "無所了故。汝亦如是。若以分別我說法音。為",
    "T48n2016_092:0918b04": "汝心者。此心自應離分別音。有分別性。譬如",
    "T48n2016_092:0918b05": "有客。寄宿旅亭。暫止便去。終不常住。而掌亭",
    "T48n2016_092:0918b06": "人。都無所去。名為亭主。此亦如是。若真汝",
    "T48n2016_092:0918b07": "心。則無所去。云何離聲無分別性。斯則豈",
    "T48n2016_092:0918b08": "唯聲分別心。分別我容。離諸色相。無分別性。",
    "T48n2016_092:0918b09": "如是乃至分別都無。非色非空。拘舍利等。昧",
    "T48n2016_092:0918b10": "為冥諦。離諸法緣。無分別性。則汝心性。各",
    "T48n2016_092:0918b11": "有所還。云何為主。釋曰。阿難言。而我悟佛現",
    "T48n2016_092:0918b12": "說法音。現以緣心允所瞻仰。徒獲此心。未敢",
    "T48n2016_092:0918b13": "認為本元心地者。阿難尚認緣心聽佛說法",
    "T48n2016_092:0918b14": "音。以為常住真心。取佛定旨。佛言。若執因",
    "T48n2016_092:0918b15": "緣心聽。只得因緣法。以法隨情變。境逐心生",
    "T48n2016_092:0918b16": "故。又定緣佛音聲是自心者。若說法聲斷時。",
    "T48n2016_092:0918b17": "分別心應滅。此心如客。不常住故。今時多迷",
    "T48n2016_092:0918b18": "自性本聞。但隨能所之聞。一向徇他聲流轉。",
    "T48n2016_092:0918b19": "此聲是對因緣所生法。非真實有。但因聲而",
    "T48n2016_092:0918b20": "立名字。因名字而有詮表。若旋復本聞。則脫",
    "T48n2016_092:0918b21": "聲塵之境。所脫之境既虛。能脫之名何立。則",
    "T48n2016_092:0918b22": "能脫所脫皆空。以強記多聞。是識想邊際。本",
    "T48n2016_092:0918b23": "非實故。若因聞見性。則多聞有助顯之功。若",
    "T48n2016_092:0918b24": "背性徇聞。則畜聞成邪思過誤。故文殊頌云。",
    "T48n2016_092:0918b25": "今此娑婆國。聲論得宣明。眾生迷本聞。脩",
    "T48n2016_092:0918b26": "聲故流轉。阿難縱強記。不免落邪思。豈非隨",
    "T48n2016_092:0918b27": "所淪。旋流獲無妄。阿難汝諦聽。我承佛威",
    "T48n2016_092:0918b28": "力。宣說金剛王。如幻不思議。佛母真三昧。",
    "T48n2016_092:0918b29": "汝聞微塵佛。一切祕密門。欲漏不先除。畜",
    "T48n2016_092:0918c01": "聞成過誤。將聞持佛佛。何不自聞聞。聞非自",
    "T48n2016_092:0918c02": "然生。因聲有名字。旋聞與聲脫。能脫欲誰",
    "T48n2016_092:0918c03": "名。一根既返原。六根成解脫。見聞如幻瞖。三",
    "T48n2016_092:0918c04": "界若空華。聞復瞖根除。塵消覺圓淨。故知若",
    "T48n2016_092:0918c05": "耳根歸本原。六根皆寂滅。以六根同一心故。",
    "T48n2016_092:0918c06": "何者。在眼曰見。在耳曰聞。若攝用歸根時。見",
    "T48n2016_092:0918c07": "聞如幻瞖。若攝境歸心時。三界若空華。則瞖",
    "T48n2016_092:0918c08": "滅塵消。覺圓心淨。如是解者。則是因指見月。",
    "T48n2016_092:0918c09": "藉教明宗者也。若執指為月。迷心徇文者。如",
    "T48n2016_092:0918c10": "經云。如人以手。指月示人。彼人因指。當應看",
    "T48n2016_092:0918c11": "月。若復觀指以為月體。此人豈唯亡失月輪。",
    "T48n2016_092:0918c12": "亦亡其指。夫三乘十二分教。如標月指。若能見",
    "T48n2016_092:0918c13": "月。了知所標。若因教明心。從言見性者。則知",
    "T48n2016_092:0918c14": "言教如指。心性如月。直悟道者。終不滯言。實",
    "T48n2016_092:0918c15": "見月人。更不存指。或看經聽法之時。不一一",
    "T48n2016_092:0918c16": "消歸自己。但逐文句名身而轉。即是觀指以",
    "T48n2016_092:0918c17": "為月體。此人豈唯不見自性。亦不辯於教",
    "T48n2016_092:0918c18": "文。指月雙迷。教觀俱失。故經云。此人豈唯",
    "T48n2016_092:0918c19": "亡失月輪。亦亡其指。又既亡其指。非唯不了",
    "T48n2016_092:0918c20": "自心之真妄。亦乃不識教之遮表。錯亂顛倒。",
    "T48n2016_092:0918c21": "莫辯方隅。猶鳥言空。如鼠云即。似形音響。",
    "T48n2016_092:0918c22": "豈合正宗。故經云。豈唯亡指。亦復不識明之",
    "T48n2016_092:0918c23": "與暗。何以故。即以指體為月明性。明暗二性。",
    "T48n2016_092:0918c24": "無所了故。所以證道歌云。吾早年來積學問。",
    "T48n2016_092:0918c25": "亦曾討疏尋經論。分別名相不知休。入海算",
    "T48n2016_092:0918c26": "沙徒自困。却被如來苦訶責。數他珍寶有何",
    "T48n2016_092:0918c27": "益。從來蹭蹬覺虛行。多年枉作風塵客。種性",
    "T48n2016_092:0918c28": "邪。錯知解。不達如來圓頓制。二乘精進勿道",
    "T48n2016_092:0918c29": "心。外道聰明無智慧。亦愚癡。亦小騃。空拳指",
    "T48n2016_092:0919a01": "上生實解。執指為月枉施功。根境法中虛揑",
    "T48n2016_092:0919a02": "怪。不見一法即如來。方得名為觀自在。是以",
    "T48n2016_092:0919a03": "若實真心。不逐他聲而起分別。湛然恒照。性",
    "T48n2016_092:0919a04": "自了故。如掌亭人。都無所去。云何離色離聲。",
    "T48n2016_092:0919a05": "無分別性。此須得旨。親見性時。方知離聲色",
    "T48n2016_092:0919a06": "諸緣。性。自常住。不假前塵。所起知見。則悟無",
    "T48n2016_092:0919a07": "始已來。皆是執聲為聞。而生顛倒。故文殊頌",
    "T48n2016_092:0919a08": "云。旋汝倒聞機。反聞聞自性。性成無上道。",
    "T48n2016_092:0919a09": "圓通實如是。若非色非空。都無分別。不見性",
    "T48n2016_092:0919a10": "之人。到此之時。全歸斷滅。便同外道拘捨離",
    "T48n2016_092:0919a11": "等。己眼不開。昧為冥諦。以冥寂闇昧無知。以",
    "T48n2016_092:0919a12": "為至極。從此復立二十五諦。迷真實心。成外",
    "T48n2016_092:0919a13": "道種。或有禪宗不得旨者。法學起空見人。多",
    "T48n2016_092:0919a14": "拂心境俱空。執無分別。將狂解癡盲。以為至",
    "T48n2016_092:0919a15": "道。然非離因緣求法性。滅妄心。取真心。對增",
    "T48n2016_092:0919a16": "上慢人。初學之者。不可雷同。應須甄別。如經",
    "T48n2016_092:0919a17": "云。離諸法緣無分別性。則汝心性。各有所還。",
    "T48n2016_092:0919a18": "云何為主。阿難言。若我心性。各有所還。則如",
    "T48n2016_092:0919a19": "來說妙明元心。云何無還。唯垂哀愍。為我宣",
    "T48n2016_092:0919a20": "說。佛告阿難。且汝見我。見精明元。此見雖非",
    "T48n2016_092:0919a21": "妙精明心。如第二月。非是月影。汝應諦聽。今",
    "T48n2016_092:0919a22": "當示汝無所還地。阿難。此大講堂洞開。東方。",
    "T48n2016_092:0919a23": "日輪昇天。則有明耀。中夜黑月。雲霧晦暝。則",
    "T48n2016_092:0919a24": "復昏暗。戶牖之隙。則復見通。牆宇之間。則復",
    "T48n2016_092:0919a25": "觀壅。分別之處。則復見緣。頑虛之中。遍是空",
    "T48n2016_092:0919a26": "性。欝[火*勃]之像。則紆昏塵。澄霽斂氛。又觀清",
    "T48n2016_092:0919a27": "淨。阿難。汝咸看此諸變化相。吾今各還本所",
    "T48n2016_092:0919a28": "因處。云何本因。阿難。此諸變化。明還日輪。何",
    "T48n2016_092:0919a29": "以故。無日不明。明因屬日。是故還日。暗還黑",
    "T48n2016_092:0919b01": "月。通還戶牖。壅還牆宇。緣還分別。頑虛還",
    "T48n2016_092:0919b02": "空。欝[火*勃]還塵。清明還霽。則諸世間一切所",
    "T48n2016_092:0919b03": "有。不出斯類。汝見八種見精明性。當欲誰還。",
    "T48n2016_092:0919b04": "何以故。若還於明。則不明時。無復見暗。雖明",
    "T48n2016_092:0919b05": "暗等。種種差別。見無差別。諸可還者。自然非",
    "T48n2016_092:0919b06": "汝。不汝還者。非汝而誰。則知汝心。本妙明淨。",
    "T48n2016_092:0919b07": "汝自迷悶。喪本受輪。於生死中。常被漂溺。是",
    "T48n2016_092:0919b08": "故如來。名可憐愍。故知一切眾生。即今見精",
    "T48n2016_092:0919b09": "明心。非定真妄。昧之則麁。明之則妙。只於八",
    "T48n2016_092:0919b10": "種不還之中。了了見性常住。云何隨境流轉。",
    "T48n2016_092:0919b11": "失本真常。永沒苦輪。常漂死海。大聖憐愍。非",
    "T48n2016_092:0919b12": "不驚嗟。阿難示起疑心。寄破情執。釋迦微細",
    "T48n2016_092:0919b13": "開演。直指覺原。可謂不易凡身。頓成聖體。現",
    "T48n2016_092:0919b14": "於生滅。顯出圓常。宗鏡前後明文。一一全證",
    "T48n2016_092:0919b15": "於此。又江西馬祖和尚。問亮座主。蘊何經業。",
    "T48n2016_092:0919b16": "對云。講三十本經論。師云。正講時將什麼講。",
    "T48n2016_092:0919b17": "對云。將心講。師云。心如工技兒。意如和技",
    "T48n2016_092:0919b18": "者。爭解講他經。對云。不可是虛空講也。師",
    "T48n2016_092:0919b19": "云。却是虛空講得。座主於言下大悟。遂下階",
    "T48n2016_092:0919b20": "禮拜。驀目汗流。師云。者鈍根阿師。用禮拜",
    "T48n2016_092:0919b21": "作什麼。其座主却迴本寺。語學徒言。某一生",
    "T48n2016_092:0919b22": "學業。將謂天下無人敵者。今日被開元寺老",
    "T48n2016_092:0919b23": "宿。一唾淨盡。我爾許多時。皆是誑謼汝。遂散",
    "T48n2016_092:0919b24": "學徒。一入西山。更無消息。又如有學士問馬",
    "T48n2016_092:0919b25": "祖和尚。如水無筋骨。能勝萬斛舟時如何。師",
    "T48n2016_092:0919b26": "云。我遮裏水亦無。舟亦無。說什麼筋骨。又",
    "T48n2016_092:0919b27": "學人問龍潭和尚。久嚮龍潭。及至到來。為什",
    "T48n2016_092:0919b28": "麼。龍亦不見。潭亦不見。師云。却是子親到龍",
    "T48n2016_092:0919b29": "潭。又俗官王常侍。問先洞山和尚。五十二位",
    "T48n2016_092:0919c01": "菩薩中。為甚麼不見妙覺菩薩。師云。却是",
    "T48n2016_092:0919c02": "常侍親見。所以智者大師。一生弘教。雖廣垂",
    "T48n2016_092:0919c03": "開示。唯顯正宗。如止觀中云。究竟指歸何處。",
    "T48n2016_092:0919c04": "言語道斷。心行處滅。永寂如空。又觀心論",
    "T48n2016_092:0919c05": "中云。復以傷念一家門徒。隨逐積年。看心稍",
    "T48n2016_092:0919c06": "久。遂不研覈問心。是以不染內法。著外文字。",
    "T48n2016_092:0919c07": "偷記注而奔走。負經論而浪行。何不絕語置",
    "T48n2016_092:0919c08": "文。破一微塵。讀大千經卷。若能如上聽法講",
    "T48n2016_092:0919c09": "經。提宗問答。方諧祖意。稱可佛心。如遇此機。",
    "T48n2016_092:0919c10": "可歸宗鏡。",
    "T48n2016_092:0919c11": "宗鏡錄卷第九十二",
    "T48n2016_092:0919c12": "　　　　　　戊申歲分司大藏都監開板"
}