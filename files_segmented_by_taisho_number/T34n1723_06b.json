{
    "T34n1723_06b:0770b20": "folio_6b 妙法蓮華經玄贊卷第六末",
    "T34n1723_06b:0770b22": "沙門基撰",
    "T34n1723_06b:0770b23": "信解品1信解品",
    "T34n1723_06b:0770b24": "三門分別：一來意，二釋名，三解妨難。來意有",
    "T34n1723_06b:0770b25": "二：一云鶖子上根，聞法說而喜領；四人中",
    "T34n1723_06b:0770b26": "品，承喻曉而忻悟，故〈譬喻〉後〈信解品〉生。二",
    "T34n1723_06b:0770b27": "云論解七種具足，煩惱性眾生有七增上慢，",
    "T34n1723_06b:0770b28": "為對除此說七譬喻。中前品為第一求勢",
    "T34n1723_06b:0770b29": "力人起顛倒求功德增上慢，求人天妙境",
    "T34n1723_06b:0770c01": "界果報，為此說火宅喻。此品為第二。求聲",
    "T34n1723_06b:0770c02": "聞解脫人一向增上慢，云我乘與如來乘",
    "T34n1723_06b:0770c03": "無別；以如是顛倒取對治專求聲聞解脫，",
    "T34n1723_06b:0770c04": "為此說窮子喻。前以無為乘及後乘無異",
    "T34n1723_06b:0770c05": "說乘是一，勸令入於大乘，彼便迷執。今說",
    "T34n1723_06b:0770c06": "如長者之比窮子，有為乘及初乘是異，勸令",
    "T34n1723_06b:0770c07": "捨於執著。故前品後有此品生。釋名者，",
    "T34n1723_06b:0770c08": "略有四門：一除疑名信、破迷名解。「解」音鞵",
    "T34n1723_06b:0770c09": "買反。四人昔疑自不作佛，故於菩提心不",
    "T34n1723_06b:0770c10": "喜樂，便於正覺亦不能悟，由斯在坐身體",
    "T34n1723_06b:0770c11": "疲懈。既聞喻說同前鶖子，疑悔皆除，故稱",
    "T34n1723_06b:0770c12": "信解。信即忍欲之淨心，解乃印希之妙智。信",
    "T34n1723_06b:0770c13": "已作佛，解佛說意。二信除不信、解破不解。",
    "T34n1723_06b:0770c14": "昔即解三而不信一，或信三而不解一；今",
    "T34n1723_06b:0770c15": "乃解一而亦信三，解三而亦信一。心淨復",
    "T34n1723_06b:0770c16": "知，故名信解。信即能了之心淨，解乃所達之",
    "T34n1723_06b:0770c17": "理明。解深信淺，初後並說。由信故為入大",
    "T34n1723_06b:0770c18": "乘之基，由解故作證真宗之本，兩能雙舉",
    "T34n1723_06b:0770c19": "故名信解。信即印順所聞之名，解乃悟趣",
    "T34n1723_06b:0770c20": "權實之稱，於權於實俱信俱解。三信顯由",
    "T34n1723_06b:0770c21": "他，解明自悟。前云其餘聲聞信佛語故隨",
    "T34n1723_06b:0770c22": "順此經，非己智分，故顯由佛四人方信。既",
    "T34n1723_06b:0770c23": "有信已自比解生，故名信解。信則順他以",
    "T34n1723_06b:0770c24": "心淨，解乃顯己而能知於人。於法並信並",
    "T34n1723_06b:0770c25": "解。四信、解二言各有所簡。鈍根正見信而不",
    "T34n1723_06b:0770c26": "解，利根邪見解而不信，利根正見亦信亦",
    "T34n1723_06b:0770c27": "解，鈍根邪見不信不解。又初心凡夫信而未",
    "T34n1723_06b:0770c28": "解，十地菩薩證解已信，地前趣入由信而解，",
    "T34n1723_06b:0770c29": "一闡提輩不信不解。今為雙簡，是信之解，",
    "T34n1723_06b:0770c30": "非信不解、非解不信，信而解故名為信解。",
    "T34n1723_06b:0770c31": "皆取第三句。信者定趣之淨心，解乃悟會之",
    "T34n1723_06b:0771a01": "深智。於教於理俱信俱解，是比解故。隨增",
    "T34n1723_06b:0771a02": "義者解教實權之趣、信歸一乘之旨，於",
    "T34n1723_06b:0771a03": "理未證故不說解。以義通論俱緣教理，亦",
    "T34n1723_06b:0771a04": "信亦解持業為名。解妨者，依《毘婆沙》說：",
    "T34n1723_06b:0771a05": "聲聞有三品，上根唯一，謂舍利弗，獨六十劫",
    "T34n1723_06b:0771a06": "曾練根故；中根亦一，謂大目連；所餘聲聞皆",
    "T34n1723_06b:0771a07": "屬下性。何故今時四人領悟並為中品？答：鶖",
    "T34n1723_06b:0771a08": "子先悟，未爽彼宗。四人中根，何乖此理？望",
    "T34n1723_06b:0771a09": "聲聞以比況，中品獨是目連，發向大性以",
    "T34n1723_06b:0771a10": "歸心，兼四人而何爽？且如悟空善現、辨說",
    "T34n1723_06b:0771a11": "滿慈、持律婆離、頭陀迦葉，各有一勝，何必",
    "T34n1723_06b:0771a12": "齊能？故四皆中，未乖真趣。問：何故七喻論",
    "T34n1723_06b:0771a13": "名窮子，經中題品乃言信解？答：信解為本，",
    "T34n1723_06b:0771a14": "方能說喻。論從破病窮子為名，經從根本",
    "T34n1723_06b:0771a15": "法名信解。名據勝立，未勞為例。",
    "T34n1723_06b:0771a16": "經「爾時慧命至歡喜踊躍」。贊曰：此品大文",
    "T34n1723_06b:0771a17": "有三：初敘四人之喜敬，次申四人之領述，",
    "T34n1723_06b:0771a18": "後陳四人之荷恩。下頌中云「世尊大恩」下是。",
    "T34n1723_06b:0771a19": "初中有二：初明歡喜，後明虔仰。此初也。「慧",
    "T34n1723_06b:0771a20": "命」者，應云具壽，世俗之徒皆愛身恒之壽，",
    "T34n1723_06b:0771a21": "聖者之輩並寶智慧之命，歎願雙成故",
    "T34n1723_06b:0771a22": "言具壽，單言慧命義便闕也。又真諦「般若",
    "T34n1723_06b:0771a23": "名淨命，據斷德；惠命，據智德」，今言具壽，雙",
    "T34n1723_06b:0771a24": "顯智斷二德，單言惠命義闕也。餘三以姓",
    "T34n1723_06b:0771a25": "為稱，簡小以大標名；善現以德彰題，但",
    "T34n1723_06b:0771a26": "以慧命標德。近聞喻說得未曾有，遠聞",
    "T34n1723_06b:0771a27": "授記復生歡喜，踊躍義通近遠俱說。或未",
    "T34n1723_06b:0771a28": "曾有法即是授記。",
    "T34n1723_06b:0771a29": "經「即從座起至而白佛言」。贊曰：此明虔仰，",
    "T34n1723_06b:0771a30": "表有九義：一從坐起，表從二乘發大心",
    "T34n1723_06b:0771b01": "故。二整衣服，表具任持菩薩戒故。三偏袒",
    "T34n1723_06b:0771b02": "右肩，表作一乘吉祥事故。四右膝著地，表",
    "T34n1723_06b:0771b03": "降昔執二乘心故。五一心，表專求大不",
    "T34n1723_06b:0771b04": "受餘經一句偈故。六合掌，表心冥佛說",
    "T34n1723_06b:0771b05": "識權實故。七曲躬恭敬，表自身心皆俯順",
    "T34n1723_06b:0771b06": "故。八瞻仰尊顏，表心觀教理，覩法化二身",
    "T34n1723_06b:0771b07": "故。九而白佛言，彰信解故。",
    "T34n1723_06b:0771b08": "經「我等居僧之首至三藐三菩提」。贊曰：下第",
    "T34n1723_06b:0771b09": "二段申四人之領述。初長行，後偈頌。長行有",
    "T34n1723_06b:0771b10": "三：初法領，次喻領，後合領。法領有二：初彰",
    "T34n1723_06b:0771b11": "昔不悕，後顯今獲得，「我等今於佛前」下是。",
    "T34n1723_06b:0771b12": "彰昔不悕者，佛昔說權，我得權故，法華會",
    "T34n1723_06b:0771b13": "前未悕得證一乘實法而當作佛。今獲得",
    "T34n1723_06b:0771b14": "者，今聞一乘當得作佛，領佛初權後實化",
    "T34n1723_06b:0771b15": "故。初文有二：初略、後廣。此略有四：一居僧之",
    "T34n1723_06b:0771b16": "首，望重位隆。二年並朽邁，齒過力屈。三自",
    "T34n1723_06b:0771b17": "謂已得涅槃，苦盡心泰。四無所堪任，性拙",
    "T34n1723_06b:0771b18": "情疎。由此四義不復志求，無勝進意故昔",
    "T34n1723_06b:0771b19": "不悕。",
    "T34n1723_06b:0771b20": "經「世尊往昔至心不喜樂」。贊曰：下廣不悕。",
    "T34n1723_06b:0771b21": "初談往事，後釋所由。此初也。初中復二：初",
    "T34n1723_06b:0771b22": "但脩自行。佛說般若等時，唯念空、無相、無",
    "T34n1723_06b:0771b23": "作等，是後不樂大乘，於菩薩法等是。世尊",
    "T34n1723_06b:0771b24": "往昔為諸菩薩說般若時久，我不欣悟，身",
    "T34n1723_06b:0771b25": "有勞倦，遂作三觀。其空攝二行，謂空、無我，",
    "T34n1723_06b:0771b26": "觀眾生為空。無相攝四，滅諦四行。觀涅槃",
    "T34n1723_06b:0771b27": "為無相。無作即是無願，攝所餘十行，苦諦下",
    "T34n1723_06b:0771b28": "二、集道各四，觀諸有為一切無願。此通有",
    "T34n1723_06b:0771b29": "漏無漏，三慧所攝，不言三昧故。餘義皆如",
    "T34n1723_06b:0771b30": "《瑜伽》第十二略纂釋。此依聲聞三種觀說，不",
    "T34n1723_06b:0771c01": "說菩薩觀也。於菩薩法，謂三十七菩提分",
    "T34n1723_06b:0771c02": "法，略為七位：一四念住，身、受、心、法，以慧",
    "T34n1723_06b:0771c03": "為體，謂由念力慧於境住。二四正斷，謂律",
    "T34n1723_06b:0771c04": "儀斷、斷斷、防護斷、脩習斷，以精進為體，精",
    "T34n1723_06b:0771c05": "進起用能脩斷故。三四神足，謂欲、勤、心、觀，",
    "T34n1723_06b:0771c06": "以定為體，為此四種而脩定故。四五根，",
    "T34n1723_06b:0771c07": "謂信、勤、念、定、慧，如名以五為體，出生善",
    "T34n1723_06b:0771c08": "故。五五力，體即五根，難屈伏故，離根別立。",
    "T34n1723_06b:0771c09": "六七覺支，謂擇法、精進、喜、念、定、捨、輕安，三",
    "T34n1723_06b:0771c10": "是別境：擇法、念、定；三是善數：勤、捨、輕安；一",
    "T34n1723_06b:0771c11": "是遍行，謂喜。七八聖道支，謂正見、正思惟、",
    "T34n1723_06b:0771c12": "正語、正業、正命、正念、正定、正精進。其正思",
    "T34n1723_06b:0771c13": "惟以慧為性，能發語言通佛有故。正語、正",
    "T34n1723_06b:0771c14": "業以無瞋癡所發身語為體；無貪所發名",
    "T34n1723_06b:0771c15": "為正命，離五邪命故，俱以無表色思為",
    "T34n1723_06b:0771c16": "體。餘如自名。三十七種合體有九，一慧、二",
    "T34n1723_06b:0771c17": "精進、三定、四信、五念、六喜、七捨、八輕安、九",
    "T34n1723_06b:0771c18": "無表色。遍行有一，謂喜。別境有三，謂念、定、",
    "T34n1723_06b:0771c19": "慧。善有四，謂信、勤、捨、輕安。色法有一，謂無",
    "T34n1723_06b:0771c20": "表。如《無垢稱疏》，菩薩所脩與聲聞異，故菩",
    "T34n1723_06b:0771c21": "提分名菩薩法。第二遊戲神通者，《華嚴經》說：",
    "T34n1723_06b:0771c22": "「菩薩有十法名遊戲神通：一現捨天壽，二",
    "T34n1723_06b:0771c23": "現受生，三現為童子種種戲咲，四現作出",
    "T34n1723_06b:0771c24": "家，五現作苦行，六現向菩提樹，七現降",
    "T34n1723_06b:0771c25": "魔，八現樂寂靜成無上道，九現轉法輪，",
    "T34n1723_06b:0771c26": "十現入涅槃。」與論所說八相有異。第三淨",
    "T34n1723_06b:0771c27": "佛國土者，《無垢稱經》第一有十八種因，合為",
    "T34n1723_06b:0771c28": "八類，謂發起無上菩提心、純意樂、善加行、",
    "T34n1723_06b:0771c29": "增上意樂，此四各如自名。六度為六，合名",
    "T34n1723_06b:0771c30": "止息。四無量、四攝事、巧方便、菩提分，此四",
    "T34n1723_06b:0771c31": "合名發起。凡所脩善皆脩迴向，此如自名。",
    "T34n1723_06b:0772a01": "說息無暇、自守戒行、十善業道，此三名寂",
    "T34n1723_06b:0772a02": "靜。彼經〈香臺品〉說八：一思於有情作諸",
    "T34n1723_06b:0772a03": "善事不希善報。二思代彼受苦，我之善",
    "T34n1723_06b:0772a04": "根悉迴施與。三思於有情其心平等心",
    "T34n1723_06b:0772a05": "無罣礙。四思於有情摧伏憍慢敬愛如佛。",
    "T34n1723_06b:0772a06": "五信解增上，於未聞經無疑無謗。六於他",
    "T34n1723_06b:0772a07": "利養無嫉妬心，於己利養不生憍慢。七",
    "T34n1723_06b:0772a08": "調伏自心，常省已過不譏他犯。八恒無放",
    "T34n1723_06b:0772a09": "逸，常勤脩善。此是八法無毀無傷，從此命",
    "T34n1723_06b:0772a10": "終生餘淨土。廣如淨土章中所說。第四成",
    "T34n1723_06b:0772a11": "就眾生者，外化利物諸利他行。此中即是七",
    "T34n1723_06b:0772a12": "地四菩薩行，謂菩提分行，此名菩薩法。諸神",
    "T34n1723_06b:0772a13": "通行、波羅蜜行，此名淨佛國土、成就有情",
    "T34n1723_06b:0772a14": "行。於此四種大乘之中，不生一念好樂之",
    "T34n1723_06b:0772a15": "意，無堪趣故。",
    "T34n1723_06b:0772a16": "經「所以者何至好樂之心」。贊曰：此釋所由。",
    "T34n1723_06b:0772a17": "有二：一道已滿，無苦心安；二年已邁，齒過",
    "T34n1723_06b:0772a18": "力屈。故於大法既非己望，無一樂心。",
    "T34n1723_06b:0772a19": "經「我等今於佛前至不求自得」。贊曰：顯今獲",
    "T34n1723_06b:0772a20": "得。獲得大乘，當作佛也。有三：一得記心",
    "T34n1723_06b:0772a21": "領，總領初周。二聞法生喜，別領喻說。此",
    "T34n1723_06b:0772a22": "二領悟。三慶獲善利，無量珍寶即大乘也。",
    "T34n1723_06b:0772a23": "經「世尊我等今者至以明斯義」。贊曰：下別陳",
    "T34n1723_06b:0772a24": "喻。有二：初總談說喻，後正陳喻詞。此初也。",
    "T34n1723_06b:0772a25": "以佛前言諸有智者以喻得解，故今亦以",
    "T34n1723_06b:0772a26": "喻領佛意。",
    "T34n1723_06b:0772a27": "經「譬若有人年既幼稚」。贊曰：下陳喻詞。有",
    "T34n1723_06b:0772a28": "二：初喻昔不悕，後喻今獲得，「復經少時父",
    "T34n1723_06b:0772a29": "知子意漸已通泰」下是。即是初喻昔住權",
    "T34n1723_06b:0772a30": "而不悕，後喻聞今實而獲得。初文有六：",
    "T34n1723_06b:0772b01": "一最初發心喻，二「捨父逃逝」下退流生死喻。",
    "T34n1723_06b:0772b02": "三「年既長大」下中還見佛喻。四「父每念子」下",
    "T34n1723_06b:0772b03": "不肯脩大喻。五「父遙見之而語使言」下化以",
    "T34n1723_06b:0772b04": "二乘喻。六「世尊爾時長者有疾」下示大不悕",
    "T34n1723_06b:0772b05": "喻。此即初文。初之四段同前所說，二萬佛",
    "T34n1723_06b:0772b06": "所化以大乘。第五段方便引導生我法中。第",
    "T34n1723_06b:0772b07": "六段法華會前為說般若，但念空等不生",
    "T34n1723_06b:0772b08": "欣樂。今獲得中方是令憶本所行道，為說法",
    "T34n1723_06b:0772b09": "華。「幼」者弱，「稚」者小。最初為十六王子時，教",
    "T34n1723_06b:0772b10": "發大心尚密說故，未廣脩行名為幼稚。",
    "T34n1723_06b:0772b11": "經「捨父逃逝至五十歲」。贊曰：第二退流生死",
    "T34n1723_06b:0772b12": "喻也。《對法》引經云：「若有成世間增上品正",
    "T34n1723_06b:0772b13": "見，雖經歷千生終不墮惡道」。彼據上品最",
    "T34n1723_06b:0772b14": "初發心，今說下品發心，是以退流生死。心",
    "T34n1723_06b:0772b15": "未堅固、不專樂佛，名為捨父。背教違理、",
    "T34n1723_06b:0772b16": "常行惡行，喻如逃逝。逃者避也，逝者往也。",
    "T34n1723_06b:0772b17": "行也去也。「他國」者生死也，久不可樂故。佛",
    "T34n1723_06b:0772b18": "法為自國，久令安樂故。《涅槃經》中以佛法",
    "T34n1723_06b:0772b19": "為他國，非己分故；生死為自國，是己分故。",
    "T34n1723_06b:0772b20": "以此以彼，相待不同，此以有性及發心已",
    "T34n1723_06b:0772b21": "後為自他，彼以無性及未發心前為他自，",
    "T34n1723_06b:0772b22": "亦不相違。前雖以三界總為佛之大宅，今",
    "T34n1723_06b:0772b23": "以為他國者，染、淨體殊，國分他、自。又依凡",
    "T34n1723_06b:0772b24": "說亦不相違。又依大悲生死為宅，若依大",
    "T34n1723_06b:0772b25": "智乃稱他國。下喻說中總有五國：一久住",
    "T34n1723_06b:0772b26": "他國，二遇向本國，三乃遍他國，四經歷國邑，",
    "T34n1723_06b:0772b27": "五并會親族國王大臣。初及第三以生死為",
    "T34n1723_06b:0772b28": "他國，第二以佛法為本國，第四亦總說佛",
    "T34n1723_06b:0772b29": "法說法利寬如國，第五即人王之國，或喻",
    "T34n1723_06b:0772b30": "佛法國之四眾。「或十乃至五十」者，馳流五道，",
    "T34n1723_06b:0772c01": "名言種子各十業道之所資故。",
    "T34n1723_06b:0772c02": "經「年既長大至遇向本國」。贊曰：下第三段",
    "T34n1723_06b:0772c03": "中還見佛喻。即是未退大菩提心前更重",
    "T34n1723_06b:0772c04": "見佛，世世已曾從佛化故，此前逢佛皆化",
    "T34n1723_06b:0772c05": "大乘。文有其三：初子長還國，次父先求覓，",
    "T34n1723_06b:0772c06": "後子遇到城。此初也。於中有六：一根性漸",
    "T34n1723_06b:0772c07": "成，年既長大，習種姓也。二未脩福、慧，加復",
    "T34n1723_06b:0772c08": "窮困。三輪轉四生，馳騁四方。四規出苦道，",
    "T34n1723_06b:0772c09": "以求衣食。五聞思慧心由種姓逼，日日善生",
    "T34n1723_06b:0772c10": "漸漸遊行。六幸逢佛法，遇向本國。初教發",
    "T34n1723_06b:0772c11": "大心。雖退流生死，今者還遇，佛法內住。順",
    "T34n1723_06b:0772c12": "昔所脩，名到本國。「馳奔」騁走也。",
    "T34n1723_06b:0772c13": "經「其父先來至中止一城」。贊曰：第二父先求",
    "T34n1723_06b:0772c14": "覓。有三：一求子止城，二資財甚眾，三客利",
    "T34n1723_06b:0772c15": "豐廣。此初也。「父」者化身。佛雖先來已經化",
    "T34n1723_06b:0772c16": "導，眾生自退，故名先來。「求子不得，中止一",
    "T34n1723_06b:0772c17": "城」，生死中也。「城」者大乘。《無垢稱經》云「為護",
    "T34n1723_06b:0772c18": "法城」，今以大乘法為城也。將說大乘，以",
    "T34n1723_06b:0772c19": "教發心，故城喻大乘法。",
    "T34n1723_06b:0772c20": "經「其家大富至悉皆盈溢」。贊曰：下資財甚",
    "T34n1723_06b:0772c21": "眾。有八。此中有二：一七寶，喻七聖財豐足。",
    "T34n1723_06b:0772c22": "二有為倉、無為庫，諸德悉皆盈溢。《博物志》云：",
    "T34n1723_06b:0772c23": "「松脂入地千年化為茯苓，茯苓千年化為",
    "T34n1723_06b:0772c24": "虎魄，一名紅珠。」《廣志》曰：「此物生處，其上及",
    "T34n1723_06b:0772c25": "傍不生草木，深者八九尺，大如斛，削去上",
    "T34n1723_06b:0772c26": "皮，中成虎魄，有汁。初如桃膠，凝堅乃成其",
    "T34n1723_06b:0772c27": "器。西方人用以為盌。」",
    "T34n1723_06b:0772c28": "經「多有僮僕至牛羊無數」。贊曰：此有六種：",
    "T34n1723_06b:0772c29": "一調伏煩惱為僮僕，驅策隨心故；二方便",
    "T34n1723_06b:0772c30": "善巧為臣佐；三妙願及力為吏民；四五通",
    "T34n1723_06b:0773a01": "為象馬；五五乘為車乘；六八萬四千眾行",
    "T34n1723_06b:0773a02": "為牛羊無數。",
    "T34n1723_06b:0773a03": "經「出入息利至亦甚眾多」。贊曰：此客利豐廣。",
    "T34n1723_06b:0773a04": "真俗諦教名入出利，入佛法中出生死故。",
    "T34n1723_06b:0773a05": "或三乘教名出，出生死故；人天教為入，入",
    "T34n1723_06b:0773a06": "生死故。令善漸生故名為息，息者長生之",
    "T34n1723_06b:0773a07": "義。為愍眾生，教被生死，故遍他國。三乘聖",
    "T34n1723_06b:0773a08": "眾處處宣揚佛之正法，名商估賈客。宣尼",
    "T34n1723_06b:0773a09": "云「求善價而估之」，即同於此。此類非一，",
    "T34n1723_06b:0773a10": "名眾甚多。「商」者，《說文》「行賣也」，《玉篇》「通四方",
    "T34n1723_06b:0773a11": "之珍異曰商旅」。有作「商」，商量也，非此義。",
    "T34n1723_06b:0773a12": "「估」音公戶反，字書無此字，唯《爾雅》郭璞音義",
    "T34n1723_06b:0773a13": "釋言：「注中商賈作此字」。《切韻》「估，市稅也。賈",
    "T34n1723_06b:0773a14": "者坐賣也」。《周禮》九軄，六曰司市，掌以商賈",
    "T34n1723_06b:0773a15": "以通貨賄。鄭玄、《玉篇》「通物曰商，坐賣曰賈」。",
    "T34n1723_06b:0773a16": "《白虎通》曰「商之言商，商其遠近，通四方之",
    "T34n1723_06b:0773a17": "物以聚之也。賈者固也，言固物以待民來，",
    "T34n1723_06b:0773a18": "求其利也。賈亦通語耳」。故《左傳》荀󱇸之在",
    "T34n1723_06b:0773a19": "楚，鄭賈人褚中以出之。《史記》陽翟賈人，往",
    "T34n1723_06b:0773a20": "來販賤賣貴是也。客通名耳。",
    "T34n1723_06b:0773a21": "經「時貧窮子至所止之城」。贊曰：子遇到城。",
    "T34n1723_06b:0773a22": "內道三乘，名為聚落，此為總句。所有說法、",
    "T34n1723_06b:0773a23": "神通之事，名為國邑。此中意說，遍遊內道",
    "T34n1723_06b:0773a24": "以求出要，名遊聚落。前文已說子長還國",
    "T34n1723_06b:0773a25": "歸佛法訖，故知聚落不通外道。或聽說",
    "T34n1723_06b:0773a26": "法之淺深，或觀神通之勝劣，名歷國邑。國",
    "T34n1723_06b:0773a27": "寬喻說法，邑小喻神通。識眾聖以否臧，還",
    "T34n1723_06b:0773a28": "至佛法大乘教內名到父城。依後解云，幸",
    "T34n1723_06b:0773a29": "逢佛法、初聽大乘，名到父城，佛自住大乘",
    "T34n1723_06b:0773b01": "故。即是中途還逢大乘。",
    "T34n1723_06b:0773b02": "經「父每念子至心懷悔恨」。贊曰：第四段不肯",
    "T34n1723_06b:0773b03": "脩大喻。有四：一父恒念子，二子見驚走，",
    "T34n1723_06b:0773b04": "三父令急捉，四子遂憂惶。初文有二：初總",
    "T34n1723_06b:0773b05": "明思念，後別明思念。此初也。「五十年」者，馳",
    "T34n1723_06b:0773b06": "流五道。「未曾向人說如此事」者，我自昔",
    "T34n1723_06b:0773b07": "來未曾對眾說我曾教發大乘心，今者常",
    "T34n1723_06b:0773b08": "念望欲與之大乘財寶及一乘樂，但竊思",
    "T34n1723_06b:0773b09": "念不彰於言，悔不早覓子教、恨子不",
    "T34n1723_06b:0773b10": "早覓我，故名悔恨。",
    "T34n1723_06b:0773b11": "經「自念老朽至每憶其子」。贊曰：下別思念。",
    "T34n1723_06b:0773b12": "有二：初念付財，後念己樂。此初也。修行日",
    "T34n1723_06b:0773b13": "久道先圓故，名為老朽。福慧無窮，故多財",
    "T34n1723_06b:0773b14": "物。雖有菩薩，未化聲聞令繼佛位，故言",
    "T34n1723_06b:0773b15": "無子；或子少故亦名無子。一旦終沒示入",
    "T34n1723_06b:0773b16": "涅槃，大乘財物悉皆喪失，彼機未熟無所",
    "T34n1723_06b:0773b17": "委付權實之法，是以悲深每恒念子。",
    "T34n1723_06b:0773b18": "經「復作是念至無復憂慮」。贊曰：此念己樂。",
    "T34n1723_06b:0773b19": "無子付財，所以憂慮；子脫順領，豈不樂哉。",
    "T34n1723_06b:0773b20": "「坦」音他但反，安和之義。",
    "T34n1723_06b:0773b21": "經「世尊爾時至住立門側」。贊曰：下第二段子",
    "T34n1723_06b:0773b22": "見驚走。有三：初到父門，次明見父，後明",
    "T34n1723_06b:0773b23": "却走。此初也。「傭」音餘封反，亦賃也賣也。身",
    "T34n1723_06b:0773b24": "心精進以求出要，心如傭賃展轉，非是本心，",
    "T34n1723_06b:0773b25": "故求大乘。種姓所排幸至大乘，名遇到父",
    "T34n1723_06b:0773b26": "舍。以大乘種子近生遠熟，故幸初逢。於中",
    "T34n1723_06b:0773b27": "更值了義大乘，名到父舍。大乘教行能詮",
    "T34n1723_06b:0773b28": "於理、能證於果，名之為門。彼時未能專求",
    "T34n1723_06b:0773b29": "普習行行證果，但知總相；片聽少教、脩微",
    "T34n1723_06b:0773b30": "少因，名為門側。時未全能聽習大教行大",
    "T34n1723_06b:0773c01": "乘行，示當亦聽行，故名為立。片時安處，名",
    "T34n1723_06b:0773c02": "之為住。又小機未會於大，不名正入其",
    "T34n1723_06b:0773c03": "門。微亦信習，故名門側。上來乃以佛法為",
    "T34n1723_06b:0773c04": "國，於中一切大乘為城，大乘之中真實了義",
    "T34n1723_06b:0773c05": "中道大乘名為父舍。即以教、行名之為門。",
    "T34n1723_06b:0773c06": "經「遙見其父至恭敬圍繞」。贊曰：下明見父。",
    "T34n1723_06b:0773c07": "有七。此文有二：一見父安坐，二貴賤承奉。",
    "T34n1723_06b:0773c08": "由去大乘不退位遠、去真理遠，義名遙見。",
    "T34n1723_06b:0773c09": "佛以四無畏為床，亦四靜慮為床。以無貪、",
    "T34n1723_06b:0773c10": "無瞋為寶机，以承戒足，戒學跡故。具戒學",
    "T34n1723_06b:0773c11": "者為婆羅門，慧學者為剎利，定學者為居",
    "T34n1723_06b:0773c12": "士。又大乘、獨覺、聲聞三乘之眾恭敬圍繞。",
    "T34n1723_06b:0773c13": "經「以真珠瓔珞至侍立左右」。贊曰：此文有",
    "T34n1723_06b:0773c14": "二：一嚴飾身體，三念住為珠瓔；二臣佐供",
    "T34n1723_06b:0773c15": "衛，妙願及力為吏民，示現調伏煩惱為僮",
    "T34n1723_06b:0773c16": "僕，心持四攝為執白拂，體潔除垢故。不",
    "T34n1723_06b:0773c17": "離身心，名侍左右。",
    "T34n1723_06b:0773c18": "經「覆以寶帳至威德特尊」。贊曰：此中有三：",
    "T34n1723_06b:0773c19": "一莊嚴外物，二出內財產，三結類尊高。四",
    "T34n1723_06b:0773c20": "無量為寶帳，七淨為華，總持為幡。五分法",
    "T34n1723_06b:0773c21": "身及妙定潤其身心，如香水灑地。教他以",
    "T34n1723_06b:0773c22": "七覺，如散眾華。外用萬行以為嚴瑩，如",
    "T34n1723_06b:0773c23": "列寶物。上名莊嚴。外施法財名出，身自",
    "T34n1723_06b:0773c24": "蘊德名內。取以釋內，內自取故。與以釋外，",
    "T34n1723_06b:0773c25": "外與他故。又出內如前，眾生機熟名取，佛",
    "T34n1723_06b:0773c26": "應時化名與。上為出內。「有如是等」下結類",
    "T34n1723_06b:0773c27": "尊高。「灑」音《切韻》「所綺反，掃也落也」。又所買反，",
    "T34n1723_06b:0773c28": "《通俗文》「以水歛塵曰灑」。《玉篇》「汛也，汛音思",
    "T34n1723_06b:0773c29": "見反，散也」。此是初現化身淨土勝妙之相，故",
    "T34n1723_06b:0773c30": "子見走。未見報身，亦非穢土。",
    "T34n1723_06b:0774a01": "經「窮子見父至悔來至此」。贊曰：此明却走。",
    "T34n1723_06b:0774a02": "有三：一悔來，二起念，三疾走。此初也。「見」者",
    "T34n1723_06b:0774a03": "比知，非眼見、非智證，以聞思比知也。十力、",
    "T34n1723_06b:0774a04": "無畏，名大力勢。或以眼見佛大神通，名見",
    "T34n1723_06b:0774a05": "力勢。非己能脩、非己能證，故懷恐怖。此見",
    "T34n1723_06b:0774a06": "化身淨土之相。由勸作佛，思不能行，求",
    "T34n1723_06b:0774a07": "之當證，名悔來至此。",
    "T34n1723_06b:0774a08": "經「竊作是念至強使我作」。贊曰：此起念也。",
    "T34n1723_06b:0774a09": "「王」者法身王。「等」者報身。等是相似義。或王者",
    "T34n1723_06b:0774a10": "法之王，王等者如世之王。非我精勤之所",
    "T34n1723_06b:0774a11": "能證，名非傭力得物之處。「貧里」者二乘也。",
    "T34n1723_06b:0774a12": "「不如往彼勤苦身心縱任有地」，地即依止",
    "T34n1723_06b:0774a13": "生長道處。「肆」音息利反，伸也陳也。伸陳役",
    "T34n1723_06b:0774a14": "力，得自縱任義。福慧可求，名衣食易得，若",
    "T34n1723_06b:0774a15": "久住大乘。佛脫強抑勸我脩作非我所樂，",
    "T34n1723_06b:0774a16": "此乃未退大前作此思念。「強」音巨良反，抑",
    "T34n1723_06b:0774a17": "也；或其兩反及其亮反。",
    "T34n1723_06b:0774a18": "經「作是念已疾走而去」。贊曰：此疾走也。自",
    "T34n1723_06b:0774a19": "揣不能修行大行，速退大心規求作處，名",
    "T34n1723_06b:0774a20": "疾走去。此時猶未住二乘中。",
    "T34n1723_06b:0774a21": "經「時富長者至心大歡喜」。贊曰。自下第三父",
    "T34n1723_06b:0774a22": "令急捉。有三：一見喜，二念生，三令捉。此初",
    "T34n1723_06b:0774a23": "也。識大乘姓、近生緣熟，故見生喜。",
    "T34n1723_06b:0774a24": "經「即作是念至猶故貪惜」。贊曰：念生也。「而",
    "T34n1723_06b:0774a25": "忽自來」，其根熟故。「甚適我願」，順本心故。「我",
    "T34n1723_06b:0774a26": "雖年朽」，道成久故。「猶故貪惜」，大悲深故。愛",
    "T34n1723_06b:0774a27": "子情戀、大悲深重，故言貪惜。",
    "T34n1723_06b:0774a28": "經「即遣傍人至疾走往捉」。贊曰：令捉。有二：",
    "T34n1723_06b:0774a29": "初追、後捉。理本絕言，以言顯之不稱正",
    "T34n1723_06b:0774b01": "理。教名傍人，一乘教也。或行可脩名為正",
    "T34n1723_06b:0774b02": "主，教且開悟故名傍人。悲心疾起，名為急追。",
    "T34n1723_06b:0774b03": "令入大乘順先所習，名曰將還。悲教急化，",
    "T34n1723_06b:0774b04": "故言使者疾走往捉。",
    "T34n1723_06b:0774b05": "經「窮子驚愕至何為見捉」。贊曰：自下第四子",
    "T34n1723_06b:0774b06": "遂憂惶。有三：一子驚愕，二使逾急，三子悶",
    "T34n1723_06b:0774b07": "絕。此初也。心不悕大行，名驚愕。「愕」音五各",
    "T34n1723_06b:0774b08": "反，亦驚也。心口不伏、脩行求退，名稱怨大",
    "T34n1723_06b:0774b09": "喚。我情不欲大，名不相犯。無端強授我",
    "T34n1723_06b:0774b10": "之大乘，名何為見捉。",
    "T34n1723_06b:0774b11": "經「使者執之逾急強牽將還」。贊曰：此使逾",
    "T34n1723_06b:0774b12": "急。悲心擊故教被彌切，抑令修學，名強牽",
    "T34n1723_06b:0774b13": "將還。用為今時入大乘之因，所以逼之，",
    "T34n1723_06b:0774b14": "非佛于時不知根器而抑將還。",
    "T34n1723_06b:0774b15": "經「于時窮子至悶絕躄地」。贊曰：子悶絕也。情",
    "T34n1723_06b:0774b16": "不樂大、無所傷犯，名念無罪。不令我學",
    "T34n1723_06b:0774b17": "小、返拘以大乘，名被囚執。菩薩苦行實難",
    "T34n1723_06b:0774b18": "可行，過己力分、恐將苦己，名必定死。心彌",
    "T34n1723_06b:0774b19": "不樂，名轉惶怖。休心不學退入生死，名",
    "T34n1723_06b:0774b20": "悶絕躄地。「地」者，生死處故。「擗」音房益反，撫心",
    "T34n1723_06b:0774b21": "也。今既倒地，正應作「躄」。亦有作「僻」，邪僻之",
    "T34n1723_06b:0774b22": "義，非此中理。",
    "T34n1723_06b:0774b23": "經「父遙見之至莫復與語」。贊曰。下第五段化",
    "T34n1723_06b:0774b24": "以二乘喻。有六：一教發權心，二「窮子歡喜」",
    "T34n1723_06b:0774b25": "下彼興小意，三「爾時長者將欲誘引」下令脩",
    "T34n1723_06b:0774b26": "脫分，四「爾時窮子先取其價」下子遂依行，五",
    "T34n1723_06b:0774b27": "「其父見子愍而怪之」下勸入善根，六「即時長",
    "T34n1723_06b:0774b28": "者更與作字」下便成聖位。初文有二：初令",
    "T34n1723_06b:0774b29": "放，後使放。令放有二：初標，止被大化教發",
    "T34n1723_06b:0774c01": "權心；後釋所由。此初也。子行猶遠，名父遙",
    "T34n1723_06b:0774c02": "見，昔者已云遙見父故。且止大教暫示勿",
    "T34n1723_06b:0774c03": "被，故言不須。莫抑授大乘令脩大行，名",
    "T34n1723_06b:0774c04": "勿強將來。用二乘權巧三歸五戒之教以",
    "T34n1723_06b:0774c05": "被其心，如冷水灑面。且令悔滅制伏十",
    "T34n1723_06b:0774c06": "纏之惑，暫息八難之苦得生人天。少漸厭",
    "T34n1723_06b:0774c07": "苦復本所忻，名得醒悟。停授大乘，莫復",
    "T34n1723_06b:0774c08": "與語。「醒」醉除也。此時似醒入聖真悟。",
    "T34n1723_06b:0774c09": "經「所以者何至云是我子」。贊曰：釋令放意。",
    "T34n1723_06b:0774c10": "識聲聞性遠生近熟，名知意劣。自德甚大",
    "T34n1723_06b:0774c11": "彼怯能成，名為子難。「豪」健也。《淮南子》「智出",
    "T34n1723_06b:0774c12": "萬人謂之豪」，亦為「𠢕」字。「難」音奴旦反，患也",
    "T34n1723_06b:0774c13": "痾也。知有大姓，名審知子。堪當繼位、隱",
    "T34n1723_06b:0774c14": "密潛化，名為方便。未告大眾云先我化有",
    "T34n1723_06b:0774c15": "大乘因，言是我子。",
    "T34n1723_06b:0774c16": "經「使者語之至隨意所趣」。贊曰：此使放也。",
    "T34n1723_06b:0774c17": "大教停被、任學二乘，名隨所趣。",
    "T34n1723_06b:0774c18": "經「窮子歡喜至以求衣食」。贊曰：第二彼興小",
    "T34n1723_06b:0774c19": "意。適本機宜，故歡喜。初發小心，故名得未",
    "T34n1723_06b:0774c20": "曾有。從生死中發趣二乘菩提之意，名從",
    "T34n1723_06b:0774c21": "地起。「往至貧里以求衣食」，二乘功德少故",
    "T34n1723_06b:0774c22": "名貧里，規無漏法名求衣食。",
    "T34n1723_06b:0774c23": "經「爾時長者至無威德者」。贊曰：第三段令",
    "T34n1723_06b:0774c24": "修脫分，說五停心、念處等故。文有二：初密",
    "T34n1723_06b:0774c25": "遣二人，後二人依教。初中有三：一遣二人，",
    "T34n1723_06b:0774c26": "二令傳語，三擬問答。此初也。實無二體，設",
    "T34n1723_06b:0774c27": "有二乘之教，故言密遣。方便之教但化二",
    "T34n1723_06b:0774c28": "乘，故言二人。智慧狹劣，名色憔悴。神通不",
    "T34n1723_06b:0774c29": "大，名無威德。或教偏故色悴，理闕故無",
    "T34n1723_06b:0774c30": "威。或自德闕而稱悴，他利寡而無威。此皆",
    "T34n1723_06b:0775a01": "發小心後、初教行二乘行時。《廣雅》作「憔悴」，",
    "T34n1723_06b:0775a02": "《切韻》三蒼作「顦顇」。「愁憂」，患也病也，《玉篇》亦",
    "T34n1723_06b:0775a03": "作「悴」，憂也傷也。",
    "T34n1723_06b:0775a04": "經「汝可詣彼至將來使作」。贊曰：令傳語也。",
    "T34n1723_06b:0775a05": "教令彼聞，名汝詣彼。方便漸化，故言徐語。",
    "T34n1723_06b:0775a06": "二乘學地，名為作處。無漏之法勝過初教人",
    "T34n1723_06b:0775a07": "天之善，名倍與直。彼心能遂而修學者，勸",
    "T34n1723_06b:0775a08": "來修學，名使作也。",
    "T34n1723_06b:0775a09": "經「若言欲何至亦共汝作」。贊曰：此擬問答。",
    "T34n1723_06b:0775a10": "彼設若問修行何法？答言除糞，斷煩惱也。",
    "T34n1723_06b:0775a11": "修行大乘如作寶器，學小乘者猶如除",
    "T34n1723_06b:0775a12": "糞，不但行能斷惑、教亦助斷。借威勢故，",
    "T34n1723_06b:0775a13": "故言供作。",
    "T34n1723_06b:0775a14": "經「時二使人至具陳上事」。贊曰：二人依教",
    "T34n1723_06b:0775a15": "也。以教扣機如求窮子，以法稱器令",
    "T34n1723_06b:0775a16": "彼聞知，故言得之。述斷煩惱，名陳上事。",
    "T34n1723_06b:0775a17": "經「爾時窮子至尋與除糞」。贊曰：此第四段子",
    "T34n1723_06b:0775a18": "遂依行。「先取價」者，初發二乘菩提之心",
    "T34n1723_06b:0775a19": "學聞思慧，此真勝德，名為取價。後位方",
    "T34n1723_06b:0775a20": "始作五停心、念處觀等，漸折伏煩惱，名尋",
    "T34n1723_06b:0775a21": "除糞。「與」者為也。順用佛言，故名尋與。",
    "T34n1723_06b:0775a22": "經「其父見子愍而怪之」。贊曰：自下第五勸",
    "T34n1723_06b:0775a23": "入善根。有三：一心傷，二身近，三共語。此",
    "T34n1723_06b:0775a24": "初也。愍無相好、福慧，怪無求大之心。",
    "T34n1723_06b:0775a25": "經「又以他日至污穢不淨」。贊曰：下身近。有",
    "T34n1723_06b:0775a26": "二：一見子，二身同。此初也。除糞已上是遠",
    "T34n1723_06b:0775a27": "世化，解脫分滿位；見子愍已後是近世化，",
    "T34n1723_06b:0775a28": "創教令入四善根位。異前解脫分，名為他",
    "T34n1723_06b:0775a29": "日，況此皆是多劫脩行。分位既異，故別說",
    "T34n1723_06b:0775a30": "時。知根未熟潛施密化，又不以大乘教",
    "T34n1723_06b:0775b01": "被，但以二乘生空教化，故言於窓牖中，不",
    "T34n1723_06b:0775b02": "正視故。「牖」者，導也向也。將成道時方向",
    "T34n1723_06b:0775b03": "鹿園相見，此乃猶未是今生事，故名遙見。",
    "T34n1723_06b:0775b04": "或由彼去聖位尚遠，亦名遙見。未得勝福，",
    "T34n1723_06b:0775b05": "故名羸瘦。「羸」弱也。不得勝智，故名憔悴。",
    "T34n1723_06b:0775b06": "煩惱名糞土，惡業名塵坌。「坌」音蒲悶反，塵",
    "T34n1723_06b:0775b07": "穢也。𡋯土曰坌，苦果名污穢，合此三種皆",
    "T34n1723_06b:0775b08": "名不淨。",
    "T34n1723_06b:0775b09": "經「即脫瓔珞至除糞之器」。贊曰：此身同也。",
    "T34n1723_06b:0775b10": "化身具德，相好圓明、居淨土中，子見驚走；今",
    "T34n1723_06b:0775b11": "現穢土、穢垢塵身，化相隱之，如脫瓔珞嚴",
    "T34n1723_06b:0775b12": "身之具，亦如神力隱身常光但放一尋。非",
    "T34n1723_06b:0775b13": "佛勝身，相好但爾，名脫上服。相同有漏，名",
    "T34n1723_06b:0775b14": "著麁弊垢衣。示有煩惱、惡業，如塵坌身。",
    "T34n1723_06b:0775b15": "先說權教，名為右手，用之先故。「除糞器」者，",
    "T34n1723_06b:0775b16": "二乘因行伏煩惱故，以教詮顯義同手執。",
    "T34n1723_06b:0775b17": "佛自示同斷煩惱行，說權教故。",
    "T34n1723_06b:0775b18": "經「狀有所畏至得近其子」。贊曰：下共語。有",
    "T34n1723_06b:0775b19": "二：初總與語勸勉，後別與語教示。此初也。示",
    "T34n1723_06b:0775b20": "怖眾苦、慈悲接引，如狀有所畏。示現、教",
    "T34n1723_06b:0775b21": "導、讚勵、慶慰、勸行精進，名語勤作。此乃世",
    "T34n1723_06b:0775b22": "世從佛化時，故得近子。",
    "T34n1723_06b:0775b23": "經「後復告言至當加汝價」。贊曰：下別與語教",
    "T34n1723_06b:0775b24": "示。有三：一不令西東，二隨須即與，三假",
    "T34n1723_06b:0775b25": "稱父子。此初也。「咄」音當沒反，《說文》「相謂也」，",
    "T34n1723_06b:0775b26": "字書「吐也」，今取相謂呼也。勿復退墮却",
    "T34n1723_06b:0775b27": "入生死修外道法，名勿餘去。「加汝價」者，",
    "T34n1723_06b:0775b28": "與汝脩慧四善根故，加於前位聞、思慧故。",
    "T34n1723_06b:0775b29": "經「諸有所須至好自安意」。贊曰：此隨須即",
    "T34n1723_06b:0775b30": "與。瓫器謂禪定，米麵謂解脫、勝處、四無量",
    "T34n1723_06b:0775c01": "等因定所有諸功德也。此位亦學，分脩習故。",
    "T34n1723_06b:0775c02": "鹽醋謂生空本、後有漏二智，猶如鹽梅調",
    "T34n1723_06b:0775c03": "和諸味；此智亦爾，調功德故。決意忻趣，勿",
    "T34n1723_06b:0775c04": "生疑難。「老弊使人」者，二乘之五通、四種神",
    "T34n1723_06b:0775c05": "足作用弱故，立老弊名。以與汝等，汝可勤",
    "T34n1723_06b:0775c06": "學以自安意，此說利根超得果者。次第得果",
    "T34n1723_06b:0775c07": "者，瓫器謂初未至定，米、麵謂四諦、五根、五",
    "T34n1723_06b:0775c08": "力等觀，鹽醋謂生空無我等行相。老弊使",
    "T34n1723_06b:0775c09": "人四神足等，曾解脫分位所脩之法。",
    "T34n1723_06b:0775c10": "經「我如汝父至如所生子」。贊曰：假稱父子",
    "T34n1723_06b:0775c11": "也。初標、後釋。我道滿名老，汝道軟如少。父",
    "T34n1723_06b:0775c12": "子之情既切，眷念之意逾深。既以如父子之",
    "T34n1723_06b:0775c13": "言，亦何憂於困乏，亦不自輕己。專求出要",
    "T34n1723_06b:0775c14": "名無欺，身常精進名無怠，心無煩惱瞋恨",
    "T34n1723_06b:0775c15": "語無怨惡之言，此即折伏三業惡也。汝已",
    "T34n1723_06b:0775c16": "能為方便諦觀折伏煩惱，名都不見汝有",
    "T34n1723_06b:0775c17": "如此惡。如餘外道家脩行之作人，亦都不",
    "T34n1723_06b:0775c18": "見汝有諸惡。如我佛家初心凡夫之作人有",
    "T34n1723_06b:0775c19": "所欺怠者，自今已後汝既近聖，如諸聖",
    "T34n1723_06b:0775c20": "人我所生子亦無有異。未得見諦仍非",
    "T34n1723_06b:0775c21": "真子，且名如子。",
    "T34n1723_06b:0775c22": "經「即時長者至名之為兒」。贊曰：自下第六便",
    "T34n1723_06b:0775c23": "成聖位。有三：一初入聖，二住修道，三成",
    "T34n1723_06b:0775c24": "無學。此初也。住凡位如假兒仍非是兒，",
    "T34n1723_06b:0775c25": "入聖已是真兒方號為兒。故便作字，轉親",
    "T34n1723_06b:0775c26": "近故。此住初果。",
    "T34n1723_06b:0775c27": "經「爾時窮子至常令除糞」。贊曰：住修道也。",
    "T34n1723_06b:0775c28": "此明金剛道前，雖得入聖欣於此遇，自知",
    "T34n1723_06b:0775c29": "不及諸菩薩故，尚自謂是客作賤人。於二",
    "T34n1723_06b:0775c30": "十餘年，喻二乘位。一一皆具無漏十法行、十",
    "T34n1723_06b:0776a01": "業道故，常令除糞恒斷煩惱。或二十年者，",
    "T34n1723_06b:0776a02": "加行、無間二位之中伏斷除惑。或住修道，斷",
    "T34n1723_06b:0776a03": "上下界諸俱生惑，五下分結、五上分結二類",
    "T34n1723_06b:0776a04": "斷故。或無間解脫道，斷種、麁重二位別故。",
    "T34n1723_06b:0776a05": "經「過是已後至猶在本處」。贊曰。此明金剛道",
    "T34n1723_06b:0776a06": "後。成無學已得親近佛，識達生空同得",
    "T34n1723_06b:0776a07": "解脫，名相體信。入學佛法出利群生，無怖",
    "T34n1723_06b:0776a08": "無染，名無障難。又心相體信，入、出二利亦",
    "T34n1723_06b:0776a09": "無疑難。尚住二乘生空之理，不悕大果，",
    "T34n1723_06b:0776a10": "名止本處。「是本所求」，所學處故。",
    "T34n1723_06b:0776a11": "經「世尊爾時至當體此意」。贊曰：下第六大段",
    "T34n1723_06b:0776a12": "示大不悕喻。有二：初明示大，後明不悕。初",
    "T34n1723_06b:0776a13": "文復二：初標、後釋。此初復二：初知時，後正",
    "T34n1723_06b:0776a14": "告。「有疾」者，十二年後眾生煩惱展轉增多，眾",
    "T34n1723_06b:0776a15": "生病故佛亦有疾。此於法華會前，知入涅",
    "T34n1723_06b:0776a16": "槃時近，所應度者皆將度訖，名知死不久。",
    "T34n1723_06b:0776a17": "菩薩、如來有為無為一切功德，名倉庫盈溢。",
    "T34n1723_06b:0776a18": "「溢」滿也。其中大乘許多、二乘許少，如來許多、",
    "T34n1723_06b:0776a19": "菩薩許少，無為許多、有為許少。「所應取者」自",
    "T34n1723_06b:0776a20": "利萬德，「所應與者」利他萬德。「汝應諳識」悉應",
    "T34n1723_06b:0776a21": "知之。述自先心當體此意，即令諳識大",
    "T34n1723_06b:0776a22": "乘義旨、二利萬德。此乃為說大般若等，令其",
    "T34n1723_06b:0776a23": "識達大乘道理，而未付之教發大心，故奄",
    "T34n1723_06b:0776a24": "含言當體此意。",
    "T34n1723_06b:0776a25": "經「所以者何至無令漏失」。贊曰：此釋示大。",
    "T34n1723_06b:0776a26": "如世父子身雖有異心事不殊，佛與二乘",
    "T34n1723_06b:0776a27": "為不異者：一解脫等，二生空真如等，三意",
    "T34n1723_06b:0776a28": "樂等，佛得眾生平等意故。宜加用心求解",
    "T34n1723_06b:0776a29": "大法，無令漏失勿忘不學。",
    "T34n1723_06b:0776a30": "經「爾時窮子至一飡之意」。贊曰：下明不悕。",
    "T34n1723_06b:0776b01": "有二：初領而不悕，後猶住本處。此初也。須",
    "T34n1723_06b:0776b02": "菩提等法華會前領解空義、守護大乘，不",
    "T34n1723_06b:0776b03": "愚於法知大乘理，然無一念發大乘心，無",
    "T34n1723_06b:0776b04": "悕佛果大乘法食一飡之意。故前說言「不",
    "T34n1723_06b:0776b05": "生一念好樂之心」。「悕」音虛機反，亦應作「希」，",
    "T34n1723_06b:0776b06": "希願也。",
    "T34n1723_06b:0776b07": "經「然其所止至亦未能捨」。贊曰：此猶住本位。",
    "T34n1723_06b:0776b08": "「然其所止」，猶住二乘，二乘劣心亦未能捨。",
    "T34n1723_06b:0776b09": "經「復經少時至自鄙先心」。贊曰：下第二大段，",
    "T34n1723_06b:0776b10": "喻今獲得。有二：初父付，後子獲，「世尊是時窮",
    "T34n1723_06b:0776b11": "子」下是。父付又二：一知時到，二集眾付。此",
    "T34n1723_06b:0776b12": "初也。「經少時」者，般若會後、法華會中少長進",
    "T34n1723_06b:0776b13": "故，名為漸已。以解二空其意弘遠，名為通",
    "T34n1723_06b:0776b14": "泰。「通」者開達，「泰」者安泰。「成就大志」者，昔",
    "T34n1723_06b:0776b15": "發大心近生遠熟故。「自鄙先心」者，悔昔住小",
    "T34n1723_06b:0776b16": "也。「鄙」者輕嫌，輕嫌先時脩小乘心。故鶖子",
    "T34n1723_06b:0776b17": "先言「我等同入法性。云何如來以小乘法",
    "T34n1723_06b:0776b18": "而見濟度。是我等咎非世尊也。每自剋責。」",
    "T34n1723_06b:0776b19": "正與此同。",
    "T34n1723_06b:0776b20": "經「臨欲終時至皆悉已集」。贊曰：下集眾付。",
    "T34n1723_06b:0776b21": "有二：一命集，二正告。此初也。今法華會去",
    "T34n1723_06b:0776b22": "涅槃時纔有五年，名將臨命終。昔退大聲",
    "T34n1723_06b:0776b23": "聞之子，會菩薩之親族。國王等四，喻四眾",
    "T34n1723_06b:0776b24": "也，或如自名即實彼類。",
    "T34n1723_06b:0776b25": "經「即自宣言至我之所生」。贊曰：下正告。有",
    "T34n1723_06b:0776b26": "二：初牒昔，後告今，「忽於此間」下是。牒昔有",
    "T34n1723_06b:0776b27": "三；初牒最初發心，次牒退流生死，後牒權",
    "T34n1723_06b:0776b28": "中餘四久事。謂中途遇佛不肯脩大，化以",
    "T34n1723_06b:0776b29": "二乘示大不悕，此即初也。二乘作佛其事",
    "T34n1723_06b:0776b30": "極難，故自宣之不遣餘說。最初我為十六",
    "T34n1723_06b:0776c01": "王子時，教之發大心，彼之善根我口所生，",
    "T34n1723_06b:0776c02": "從佛法音而得生故。從佛法所生，爾乃",
    "T34n1723_06b:0776c03": "是真生故。",
    "T34n1723_06b:0776c04": "經「於某城中至五十餘年」。贊曰：牒退流生死",
    "T34n1723_06b:0776c05": "也。「某城」者大乘也。最初一逢已教發趣大",
    "T34n1723_06b:0776c06": "乘之心，若定性大乘及上品發心未必退沒，",
    "T34n1723_06b:0776c07": "今說不定姓及下品發心故。彼已復經退流",
    "T34n1723_06b:0776c08": "生死，故名某城。捨吾逃走。「伶」音郎丁反，與",
    "T34n1723_06b:0776c09": "「零」同。《切韻》「伶者樂人」，非此所明。「俜」音匹丁反，",
    "T34n1723_06b:0776c10": "三蒼云「伶俜猶聯翩也」。亦孤獨貌，《切韻》「若行",
    "T34n1723_06b:0776c11": "不正作竛竮」。「竛」音郎丁反，「竮」音普丁反，亦",
    "T34n1723_06b:0776c12": "作彾𢓳。又行不正作跉䟓。跉䟓即令𢶫音。",
    "T34n1723_06b:0776c13": "今多作「跉跰」，不知所說。有解云，跉跰，足履",
    "T34n1723_06b:0776c14": "危險之貌。亦有本作「跉俜」字，此是孤單之狀。",
    "T34n1723_06b:0776c15": "或躡五趣危險辛苦，或孤單辛苦馳流五趣，",
    "T34n1723_06b:0776c16": "捨佛等父母，故名曰孤單。義雖可然，不知",
    "T34n1723_06b:0776c17": "何據。其「跰」音亦補諍反，與「迸」同。跉不正，迸散",
    "T34n1723_06b:0776c18": "也，亦非此義。此中意言，捨父母走，常有不",
    "T34n1723_06b:0776c19": "安，失侶孤危，行不能正，怖懼辛苦。",
    "T34n1723_06b:0776c20": "經「其本字某至懷憂推覓」。贊曰：此牒權中餘",
    "T34n1723_06b:0776c21": "四久事。中途既遇我，我極諳委，世世從我",
    "T34n1723_06b:0776c22": "所教化故。由此諳憶自他兩名。「昔住本城」",
    "T34n1723_06b:0776c23": "者，中途逢時還教大乘。故舍利弗脩行經",
    "T34n1723_06b:0776c24": "六十劫方退就小，中間許時逢教大乘，故",
    "T34n1723_06b:0776c25": "我住本城。「懷憂推覓」者，慈悲深故如似懷",
    "T34n1723_06b:0776c26": "憂。見不肯脩大乘，方便化以二乘；彼雖得",
    "T34n1723_06b:0776c27": "果，慈悲深故復示其大，而彼不悕。如是種",
    "T34n1723_06b:0776c28": "種名為推覓。",
    "T34n1723_06b:0776c29": "經「忽於此間至是子所知」。贊曰：此告今也。《佛",
    "T34n1723_06b:0776c30": "地論》說：「法華會上不定種姓根機成熟，應捨",
    "T34n1723_06b:0777a01": "分段受變易身，迴心向大。」故言於此會遇",
    "T34n1723_06b:0777a02": "得之，感應相符故。昔曾化以大乘，故言實",
    "T34n1723_06b:0777a03": "是我子等。我之菩提、涅槃財物，子所應得、",
    "T34n1723_06b:0777a04": "是子所有，先所利他之出、自利之內功德。",
    "T34n1723_06b:0777a05": "是子所知。我今皆付。",
    "T34n1723_06b:0777a06": "經「世尊是時至自然而至」。贊曰：此子獲也。",
    "T34n1723_06b:0777a07": "識自先來無心規佛，何期根熟，任運聞經",
    "T34n1723_06b:0777a08": "當得作佛，名本無心有所悕求，佛果實",
    "T34n1723_06b:0777a09": "藏自然而得。",
    "T34n1723_06b:0777a10": "經「世尊大富長者至我等為子」。贊曰：下第三",
    "T34n1723_06b:0777a11": "段合領。有二：初合昔不悕，後合今獲得，「今",
    "T34n1723_06b:0777a12": "我等方知世尊於佛智慧」下是。初文有五：",
    "T34n1723_06b:0777a13": "第一合初發心，二「世尊我等以三苦故」下",
    "T34n1723_06b:0777a14": "合退流生死，三「迷惑無知」下合不肯修大，",
    "T34n1723_06b:0777a15": "四「今日世尊令我思惟」下合化以二乘，五「然",
    "T34n1723_06b:0777a16": "世尊先知我等」下合示大不悕。不合第三中",
    "T34n1723_06b:0777a17": "還見佛。中間逢佛亦是佛子，初逢亦子，故略",
    "T34n1723_06b:0777a18": "不說。前喻具陳世世從化，前已有故。此初",
    "T34n1723_06b:0777a19": "文也。子義如前。初教發心實住凡位，故言",
    "T34n1723_06b:0777a20": "似子，似聖真子。或此總相，說諸二乘似",
    "T34n1723_06b:0777a21": "菩薩子。佛常說二乘亦是佛子，故鶖子前言",
    "T34n1723_06b:0777a22": "「今聞法華方知真佛子」。",
    "T34n1723_06b:0777a23": "經「世尊至受諸熱惱」。贊曰：二合退流生死。",
    "T34n1723_06b:0777a24": "三苦者：一苦苦，二壞苦，三行苦。謂苦受自相，",
    "T34n1723_06b:0777a25": "及順苦受若根、若境并相應法。五蘊一分是",
    "T34n1723_06b:0777a26": "苦苦性，乖緣逼迫名之為苦。此苦即苦，故",
    "T34n1723_06b:0777a27": "名苦苦。即八苦中前之五苦皆名苦苦。樂受",
    "T34n1723_06b:0777a28": "自相及順樂受若根、若境并相應法，於孌",
    "T34n1723_06b:0777a29": "壞位能生憂惱，故名壞苦。又由愛故令心",
    "T34n1723_06b:0777a30": "孌壞，亦名壞苦。五蘊一分是壞苦性，即八苦",
    "T34n1723_06b:0777b01": "中愛別離苦、求不得苦，皆是壞苦。捨受自相，",
    "T34n1723_06b:0777b02": "及順捨受若根、若境并相應法，或於一時",
    "T34n1723_06b:0777b03": "由前二苦麁重所隨，不離前二，無常易脫",
    "T34n1723_06b:0777b04": "所隨逐故，名為行苦。不唯捨受獨名行苦，",
    "T34n1723_06b:0777b05": "有漏五蘊全是行苦，即八苦中略攝一切五",
    "T34n1723_06b:0777b06": "取蘊苦皆是行苦。如《唯識》第八緣生之中。諸",
    "T34n1723_06b:0777b07": "文不同，由退流故受此生死。或此不說",
    "T34n1723_06b:0777b08": "昔日退流，但總相言三苦逼迫受諸熱惱。",
    "T34n1723_06b:0777b09": "經「迷惑無知樂著小法」。贊曰：三合不肯修",
    "T34n1723_06b:0777b10": "大。愚癡名迷，猶豫名惑。樂小法故不肯",
    "T34n1723_06b:0777b11": "修大。",
    "T34n1723_06b:0777b12": "經「今日世尊至一日之價」。贊曰：四合化以二",
    "T34n1723_06b:0777b13": "乘。有二：初依佛語得之不多，後敘小情遂",
    "T34n1723_06b:0777b14": "以為足。此初也。「思惟」者，思修諦觀。「蠲」亦除",
    "T34n1723_06b:0777b15": "也。蠲除戲糞斷煩惱障，勤加精進多劫專",
    "T34n1723_06b:0777b16": "心，得至涅槃。「一日價」者，所獲不多。大涅",
    "T34n1723_06b:0777b17": "槃體三大劫得，名無數價；今六十劫即得解",
    "T34n1723_06b:0777b18": "脫，豈非涅槃一日之價。又大涅槃三事圓滿，",
    "T34n1723_06b:0777b19": "名無數價。今乃唯得解脫，不得大慧法身；",
    "T34n1723_06b:0777b20": "解脫之中唯得惑障解脫，不得智障解脫；",
    "T34n1723_06b:0777b21": "唯得離分段生死解脫，非得離所知障及",
    "T34n1723_06b:0777b22": "變易解脫，豈非涅槃一日之價。涅槃之體即",
    "T34n1723_06b:0777b23": "解脫故。",
    "T34n1723_06b:0777b24": "經「既得此已至所得弘多」。贊曰。此敘小情遂",
    "T34n1723_06b:0777b25": "以為足，窮賤心故。",
    "T34n1723_06b:0777b26": "經「然世尊至寶藏之分」。贊曰：自下第五示大",
    "T34n1723_06b:0777b27": "不悕。有三：初知我樂小，佛不說我得，故",
    "T34n1723_06b:0777b28": "不悕。二自得涅槃，謂已滿足，故不悕。三但",
    "T34n1723_06b:0777b29": "為菩薩說，不正為我說，故不悕。此初也。「著",
    "T34n1723_06b:0777b30": "弊欲」者，樂惡悕求小乘也。佛知樂小，觀根",
    "T34n1723_06b:0777c01": "未熟遂放捨我，不分明為我說我亦有佛",
    "T34n1723_06b:0777c02": "分，故我不悕。佛無不擇捨，故擇而捨我。",
    "T34n1723_06b:0777c03": "經「世尊至無有志求」。贊曰：自得涅槃謂已",
    "T34n1723_06b:0777c04": "滿足，故不悕也。「以方便力說如來智慧」者，",
    "T34n1723_06b:0777c05": "初說方便權教，意顯真實一乘佛之智慧。由",
    "T34n1723_06b:0777c06": "我已得涅槃價故，所以自謂滿足已為大",
    "T34n1723_06b:0777c07": "得，不知實事佛之智慧，所以不悕。",
    "T34n1723_06b:0777c08": "經「我等又因至無有志願」。贊曰：但為菩薩",
    "T34n1723_06b:0777c09": "說，不正為我說，故不悕。有二：初標、後釋。",
    "T34n1723_06b:0777c10": "此標也。此說般若因佛智慧加持力故，隨",
    "T34n1723_06b:0777c11": "我等輩為菩薩說，不正為我說，我等於此",
    "T34n1723_06b:0777c12": "故不志願。故《瑜伽》云「唯為發趣求大乘",
    "T34n1723_06b:0777c13": "者說諸法空」，正同於此。",
    "T34n1723_06b:0777c14": "經「所以者何至真是佛子」。贊曰：釋第三不",
    "T34n1723_06b:0777c15": "悕。知我樂小，以方便力分明為我正說二",
    "T34n1723_06b:0777c16": "乘之法，不正分明為我等輩說，亦應宜聞",
    "T34n1723_06b:0777c17": "甚深般若。佛但奄含總相，隨我宣說般若",
    "T34n1723_06b:0777c18": "等經，我等不知身有佛分、有佛種故真是",
    "T34n1723_06b:0777c19": "佛子修學般若。由此愚故，所以不悕大乘",
    "T34n1723_06b:0777c20": "法也。",
    "T34n1723_06b:0777c21": "經「今我等方知至說大乘法」。贊曰：下合今獲",
    "T34n1723_06b:0777c22": "得。有三：初知佛不慳大乘故得，次知佛",
    "T34n1723_06b:0777c23": "唯以大乘化故得，後結領今得。此初文也。",
    "T34n1723_06b:0777c24": "初標、後釋。文意可知。領〈方便品〉云「若人信",
    "T34n1723_06b:0777c25": "歸佛，如來不欺誑，亦無貪嫉意，斷諸法中",
    "T34n1723_06b:0777c26": "惡」故。今知佛不慳，但我自樂小，不能學",
    "T34n1723_06b:0777c27": "大乘。若有樂大乘心，佛則為我說，以不",
    "T34n1723_06b:0777c28": "慳故。「悋」音力進反，鄙悋也。若惜作悋，惜已",
    "T34n1723_06b:0777c29": "悋，故作鄙悋。",
    "T34n1723_06b:0777c30": "經「今此經中至大乘教化」。贊曰：此知佛唯",
    "T34n1723_06b:0778a01": "以大乘化故得。今此經中唯說一乘，故知",
    "T34n1723_06b:0778a02": "但以一乘為宗，不說一身以為宗也。昔時",
    "T34n1723_06b:0778a03": "毀呰聲聞，但為化菩薩，令學一乘故。佛意",
    "T34n1723_06b:0778a04": "既然，故我今得，即領前言「如是皆為得一",
    "T34n1723_06b:0778a05": "佛乘、一切種智」故。今此本言「說於大乘」，今",
    "T34n1723_06b:0778a06": "此經中。亦有本言「說大乘法」，於此經中",
    "T34n1723_06b:0778a07": "義勢相似。",
    "T34n1723_06b:0778a08": "經「是故我等至皆已得之」。贊曰：此結領今",
    "T34n1723_06b:0778a09": "得。「佛子得」者，菩薩所得一乘因果。我今聞經",
    "T34n1723_06b:0778a10": "發心求趣，如彼所得皆已得之，決定得故",
    "T34n1723_06b:0778a11": "名皆已得。菩薩昔時初發心位，如我今日，",
    "T34n1723_06b:0778a12": "彼既究竟得，故我亦然，名皆已得，理無異故。",
    "T34n1723_06b:0778a13": "法華經玄贊卷第六末",
    "T34n1723_06b:0778a14": "保安三年五月二十一日書寫了，法隆寺僧",
    "T34n1723_06b:0778a15": "覺印之。",
    "T34n1723_06b:0778a16": "同年十二月六日以興福寺圓如房之本移",
    "T34n1723_06b:0778a17": "點已了。本者皆點本也，以朱書之也，為令",
    "T34n1723_06b:0778a18": "法久住、往生極樂。僧覺印為之。",
    "T34n1723_06b:0778a19": "大治六年辛亥正月二十九日丁卯申時奉",
    "T34n1723_06b:0778a20": "傳授善明房得業已了。",
    "T34n1723_06b:0778a21": "　　　　　　　　　攝釋等皆見之覺印"
}