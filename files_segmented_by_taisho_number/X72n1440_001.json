{
    "X72n1440_001:0644b06": "刻支那鼓山為霖禪師還山錄序",
    "X72n1440_001:0644b08": "壽山禪師見住薩州玉龍山。千指圍繞清規肅整。儼",
    "X72n1440_001:0644b09": "如古叢林。頃因有故於大府路經京師出所齎之支",
    "X72n1440_001:0644b10": "那鼓山為霖禪師還山錄付鍥人版行於京師。而為",
    "X72n1440_001:0644b11": "霖禪師先年所賜於卑僧。獨語序與偈阻乎國制。但",
    "X72n1440_001:0644b12": "得其聲而未得其實者。皆載在於錄中。予尊壽山禪",
    "X72n1440_001:0644b13": "師於嚴程倉卒之間不忘法門。且喜拜鼓山之賜。於",
    "X72n1440_001:0644b14": "還山錄中偵其歸錫之途程。而得得出山訪旅館於",
    "X72n1440_001:0644b15": "攝津賀。還山錄刊成而謝。由是得鼓山之賜話間漸",
    "X72n1440_001:0644b16": "察其道貌彷彿似識。問其舊字則四十年前之親友",
    "X72n1440_001:0644b17": "而相見相失故吾於髮白面皺也。相與道舊相歡如",
    "X72n1440_001:0644b18": "昔年。禪師見囑發揮還山錄印行因由。冠於卷首。予",
    "X72n1440_001:0644b19": "於是戲之曰。今日支那日本稱禪師開語錄者如稻",
    "X72n1440_001:0644b20": "麻竹葦。抑物以寡貴以多賤耶。今世諸師之語錄有",
    "X72n1440_001:0644b21": "益於人間者不過用覆醬瓿而已。師刻此錄未審有",
    "X72n1440_001:0644b22": "說也否。禪師正色應予曰。鼓山大師言不羨乎行。行",
    "X72n1440_001:0644b23": "無不充乎言。所以內之則震旦國。外之則日本琉球。",
    "X72n1440_001:0644b24": "未曾有間然乎。大師之言行則初祖所謂明佛心宗",
    "X72n1440_001:0644c01": "行解相應名之曰祖者。今日非鼓山大師而誰歟。然",
    "X72n1440_001:0644c02": "則其一言半句霧海之南鍼也。夜途之北斗也。公混",
    "X72n1440_001:0644c03": "時輩而議之。則豈非失一隻眼哉。予於是俄起合掌",
    "X72n1440_001:0644c04": "而曰。前言戲耳。師稱鼓山大師而無欠無餘。今揭師",
    "X72n1440_001:0644c05": "之言於卷首為序而足矣。",
    "X72n1440_001:0644c06": "時",
    "X72n1440_001:0644c07": "元祿癸酉十月二日宗門一瘞獨菴叟玄光謹題",
    "X72n1440_001:0644c10": "還山錄序",
    "X72n1440_001:0644c12": "宗門別傳之道貴在得人以傳。不傳何以繼往而開",
    "X72n1440_001:0644c13": "來。然傳之之要自古為難。先德云。千人萬人中覔一",
    "X72n1440_001:0644c14": "箇半箇堪為種草豈易易哉。以今日觀之。此一大事",
    "X72n1440_001:0644c15": "尤賴師家擇法精嚴智願廣大。驗其當機的是出世",
    "X72n1440_001:0644c16": "福慧男子。皮肉骨髓與從上諸聖一脉貫通。可以赤",
    "X72n1440_001:0644c17": "身擔荷方始授以心印。俾其提佛祖綱宗開人天眼",
    "X72n1440_001:0644c18": "目。遞互相傳庶無疑誤。其於法運凋零之秋。豈特小",
    "X72n1440_001:0644c19": "補。亦識法者懼耳。吾師霖公和尚親承先老祖永公",
    "X72n1440_001:0644c20": "記莂。秉空王令游五濁海。布慈雲而灑甘露。三十年",
    "X72n1440_001:0644c21": "所矣。蹟其接物利生之心。如慈母之姁嫗嬰兒。而大",
    "X72n1440_001:0644c22": "法傳授之際則牢把鐵關不少假借。曩見法門之弊",
    "X72n1440_001:0644c23": "頹波日下勢莫可挽。乃以法席委之靜公而飄然遠",
    "X72n1440_001:0644c24": "引。徜徉富沙山中經歷一十四載。將終身焉。迨靜公",
    "X72n1440_001:0645a01": "謝事。山中耆舊以洎會城薦紳慇懃敦請動數十次。",
    "X72n1440_001:0645a02": "至有長跪痛哭願畢命以勸駕者。師不獲已。念先師",
    "X72n1440_001:0645a03": "法道所寄。乃舍己從人。幡然而起矣。師之還山也。萬",
    "X72n1440_001:0645a04": "指奔赴歡聲如雷。門前剎竿煥然重振。凡登堂入室",
    "X72n1440_001:0645a05": "以及小參示眾。一言一句洞徹源委。一劄一錐深入",
    "X72n1440_001:0645a06": "閫奧。其為人之念逾殷。求人之意逾切。而得人之效",
    "X72n1440_001:0645a07": "逾難。有風穴流涕之心而仰山再來以續此一綫之",
    "X72n1440_001:0645a08": "脉。不知其為誰也。茲弟子法剛請師還山錄付梓流",
    "X72n1440_001:0645a09": "通。師欣然諾之。乃謂錫瑗曰。從上五宗諸祖雖嗣續",
    "X72n1440_001:0645a10": "久乏。而道在法門如日月經天古今不昧。凡屬有眼",
    "X72n1440_001:0645a11": "孰不共見。余忝主法壇有年。雖未遇機緣而斯言未",
    "X72n1440_001:0645a12": "泯。吾道在茲。後世必有觸目會心者。何必耳提面命",
    "X72n1440_001:0645a13": "然後為己所出耶。嗚呼。師之見逾真而心逾苦矣。昔",
    "X72n1440_001:0645a14": "博山無異和尚甞有言曰。宗門中事貴在心髓相符。",
    "X72n1440_001:0645a15": "不在門庭相紹。苟得其人。見知聞知先後一揆。絕未",
    "X72n1440_001:0645a16": "甞絕。若不得人。乳添水而味薄。烏三寫而成馬。存豈",
    "X72n1440_001:0645a17": "真存。吾意寧不得人。勿授非器。不得人者。嗣雖絕而",
    "X72n1440_001:0645a18": "道真。自無傷於大法。授非器者。嗣雖存而道偽。反自",
    "X72n1440_001:0645a19": "破其先宗。故博山當時道滿天下。竟未甞輕可一人。",
    "X72n1440_001:0645a20": "永老人平生縝密嚴重。至年八十始以正宗付囑於",
    "X72n1440_001:0645a21": "師。有一髮欲存千聖脉。此心能有幾人知之。語其所",
    "X72n1440_001:0645a22": "期如此。宜乎知之者希。今師年七十有四。亦珍重慎",
    "X72n1440_001:0645a23": "擇不聞輕有付授。余觀三師護法之心不謀而合有",
    "X72n1440_001:0645a24": "若符節。政古德所云。非遇上根宜慎辭哉。又云。宗門",
    "X72n1440_001:0645b01": "爪牙遇箇中人纔拈出。若投機則共用。不則便剗却。",
    "X72n1440_001:0645b02": "葢防末流之濫觴。塹法門之嚴城。衛羣靈之慧命。豈",
    "X72n1440_001:0645b03": "非大有造於人心法道哉。辱命一言序諸首簡。管窺",
    "X72n1440_001:0645b04": "蠡測敬述師之智願如此。會當有賞音者耳。是為序。",
    "X72n1440_001:0645b05": "康熈戊辰孟春歸戒弟子溫陵太航龔錫瑗拜譔",
    "X72n1440_001:0645b09": "鼓山為霖禪師還山錄目次",
    "X72n1440_001:0645b11": "卷第一",
    "X72n1440_001:0645b12": "序文上堂",
    "X72n1440_001:0645b13": "卷第二",
    "X72n1440_001:0645b14": "示眾",
    "X72n1440_001:0645b15": "卷第三",
    "X72n1440_001:0645b16": "佛事偈贊",
    "X72n1440_001:0645b17": "卷第四",
    "X72n1440_001:0645b18": "序題跋記",
    "X72n1440_001:0645b19": "旅泊幻蹟",
    "X72n1440_001:0645b21": "鼓山為霖禪師還山錄目次",
    "X72n1440_001:0645c06": "鼓山為霖禪師還山錄卷一",
    "X72n1440_001:0645c08": "侍者　興燈　錄",
    "X72n1440_001:0645c09": "師還山。福城眾護法宰官四眾請上堂。屴崱峯頭雲",
    "X72n1440_001:0645c10": "一片。乘風飛去又飛來。作霖作雨渾閒事。惹得虗空",
    "X72n1440_001:0645c11": "笑滿腮。且道笑箇什麼。良久云。我行荒草裏。渠又入",
    "X72n1440_001:0645c12": "深村。卓拄杖下座。",
    "X72n1440_001:0645c13": "林浦眾護法居士請上堂。住山十四年。去山年十四。",
    "X72n1440_001:0645c14": "去住了無蹤。原不在別處。且道在甚麼處。良久云。今",
    "X72n1440_001:0645c15": "日靈山一會儼然未散。下座。",
    "X72n1440_001:0645c16": "汝洪監寺請上堂。師拈拄杖云。老僧十數年東漂西",
    "X72n1440_001:0645c17": "泊。佛國魔宮羊腸鳥道無不經歷來。惟憑這箇木上",
    "X72n1440_001:0645c18": "座。行與同行坐與同坐。全得他力。且道得力一句作",
    "X72n1440_001:0645c19": "麼生。會麼。時時扶過斷橋水。處處伴歸明月村。卓一",
    "X72n1440_001:0645c20": "卓下座。",
    "X72n1440_001:0645c21": "龍江眾居士請上堂。龍江眾道友。一別十餘年。今日",
    "X72n1440_001:0645c22": "重相見。道愛尤藹然。虔修香積供。請我啟法筵。愧余",
    "X72n1440_001:0645c23": "無法說。何以答高賢。記得昔日僧問馬祖如何是佛。",
    "X72n1440_001:0645c24": "祖云即心是佛。一日又云非心非佛。後來南泉和尚",
    "X72n1440_001:0646a01": "云。不是心不是佛不是物。大眾。馬祖南泉三語還有",
    "X72n1440_001:0646a02": "親疎也無。若揀辨得明白。許渠入門。如或不然。不免",
    "X72n1440_001:0646a03": "道破。親則總親。疎則總疎。為什麼總疎。我王庫中無",
    "X72n1440_001:0646a04": "如是寶刀。雖然如是。只如南泉道不是心不是佛不",
    "X72n1440_001:0646a05": "是物。畢竟是箇甚麼。大眾會麼。觀河不改初年見。謾",
    "X72n1440_001:0646a06": "道昔人非昔人。",
    "X72n1440_001:0646a07": "僧綱亦能上座領諸山請上堂。鼓山不露頂。一切塵",
    "X72n1440_001:0646a08": "中現。處處得相逢。佛眼覰不見。既相逢為甚麼不見。",
    "X72n1440_001:0646a09": "會麼。石女登機音軋軋。木人打鼓韻鼕鼕。",
    "X72n1440_001:0646a10": "弟子太充太圓請上堂。一十四年前。金烏玉兔茫茫",
    "X72n1440_001:0646a11": "去。一十四年後。夢境空花疊疊來。正當今日。如天普",
    "X72n1440_001:0646a12": "葢似地普擎。如日普照若風普吹。一法清淨一切法",
    "X72n1440_001:0646a13": "清淨。一法平等一切法平等。一法究竟一切法究竟。",
    "X72n1440_001:0646a14": "所謂一切智智清淨。無二無二分。無別無斷故。正當",
    "X72n1440_001:0646a15": "恁麼時。歸家穩坐一句作麼生。匝地紅輪秀。海底不",
    "X72n1440_001:0646a16": "栽花。珍重。",
    "X72n1440_001:0646a17": "福城善男子鄭子廸伯琴子梁太馨孟熙等滿懺蘭",
    "X72n1440_001:0646a18": "盆普度請上堂。聲前一著千聖莫窺。末後一機萬靈",
    "X72n1440_001:0646a19": "罔措。當陽一句覿面施呈。乃豎拂子召大眾云。即此",
    "X72n1440_001:0646a20": "用。離此用。三千里外逢人不得錯舉。喝一喝復云。盂",
    "X72n1440_001:0646a21": "蘭大教。採菽真風。十載修崇。一朝滿懺。福存亡之父",
    "X72n1440_001:0646a22": "母。度法界之眾生。此乃福城善男子鄭子廸等一門",
    "X72n1440_001:0646a23": "親屬同心同願。佈此津梁。實謂希有也。雖然如是。只",
    "X72n1440_001:0646a24": "如祖師道。父母非我親。誰是最親者。諸佛非我道。誰",
    "X72n1440_001:0646b01": "是最道者。正當恁麼時。父母未生已前。生佛未形之",
    "X72n1440_001:0646b02": "際。如何通得箇消息去。良久云。但有好風來席上。更",
    "X72n1440_001:0646b03": "無閒語落人間。珍重。",
    "X72n1440_001:0646b04": "師七旬寶善常新大師請上堂。今朝八月十五。撾動",
    "X72n1440_001:0646b05": "喧空石鼓。月中桂子飄香。天外清風入戶。不須普化",
    "X72n1440_001:0646b06": "搖鈴。安用雲門道普。從來法法現成。一任西秦東魯。",
    "X72n1440_001:0646b07": "大眾會麼。長江日夜向東流。這裏何曾有今古。喝一",
    "X72n1440_001:0646b08": "喝下座。",
    "X72n1440_001:0646b09": "延平諸山雨千體如啟然頂生諸公請上堂。僧問。昔",
    "X72n1440_001:0646b10": "日那吒太子析骨還父析肉還母。然後現本身為父",
    "X72n1440_001:0646b11": "母說法。請問如何是本身。師云父母未生前會取。進",
    "X72n1440_001:0646b12": "云未審說甚麼法。師云清風拂白月。進云和尚今日",
    "X72n1440_001:0646b13": "說法與那吒太子是同是別。師云脚跟下莫教錯過",
    "X72n1440_001:0646b14": "好。乃云。夢幻泡沫身。記年已七十。諸公慶賀來。空中",
    "X72n1440_001:0646b15": "尋鳥迹。迹迹合虗空。空空含鳥迹。空迹兩悠悠。非虗",
    "X72n1440_001:0646b16": "亦非實。唯有舜若多。却與渠相識。且道相識一句作",
    "X72n1440_001:0646b17": "麼生。良久云。不識不識。便下座。",
    "X72n1440_001:0646b18": "福城方憲副夫人趙氏法名傳溥。偕男方京法名興",
    "X72n1440_001:0646b19": "蔭請上堂。師云。香雲篆彩。燭燄交輝。鐘鼓雷鳴。龍象",
    "X72n1440_001:0646b20": "雲集。無量壽如來與大眾轉大法輪。向道人人赤肉",
    "X72n1440_001:0646b21": "團上壁立萬仞。巍巍然仰之彌高。昭昭然覰之不及。",
    "X72n1440_001:0646b22": "徹威音之先。貫樓至之後。忽有箇漢向這裏直下知",
    "X72n1440_001:0646b23": "歸。如空合空似水投水。了無縫隙。即與無量壽同年",
    "X72n1440_001:0646b24": "同日葢古葢今。越數量之門。登仁壽之域。未為分外。",
    "X72n1440_001:0646c01": "如或未然。不免傍通一線。拈拄杖卓一卓云。只這箇",
    "X72n1440_001:0646c02": "黑漆漆明歷歷。常在閙市中。要且無人識。且道渠壽",
    "X72n1440_001:0646c03": "多少。良久云。年年九月九。徧地菊花開。又卓一卓下",
    "X72n1440_001:0646c04": "座。",
    "X72n1440_001:0646c05": "白雲無己禪師請上堂。空界無人。孰彼孰己。化儀有",
    "X72n1440_001:0646c06": "準。立君立臣。臣轉位以朝君。君埀拱以視臣。君臣道",
    "X72n1440_001:0646c07": "合。花開枯木之春。理量雙消。雲盡碧天之影。雖然如",
    "X72n1440_001:0646c08": "是。猶是功勳邊事。向上一句作麼生。震聲一喝云。切",
    "X72n1440_001:0646c09": "忌道著。",
    "X72n1440_001:0646c10": "莫海頴優婆夷圓頂請上堂。莫婆素具離塵志。待我",
    "X72n1440_001:0646c11": "還山逾十年。此日金刀纔舉處。團團頂相已周圓。大",
    "X72n1440_001:0646c12": "眾。這箇無見頂相。孤逈逈卓巍巍。直饒九地菩薩上",
    "X72n1440_001:0646c13": "觀四十二恒河沙世界諦觀不見。況其他耶。雖然如",
    "X72n1440_001:0646c14": "是。且看放光如來為諸人通箇消息。拈拄杖云。喚作",
    "X72n1440_001:0646c15": "拄杖則觸。不喚作拄杖則背。畢竟喚作甚麼。良久云。",
    "X72n1440_001:0646c16": "秋香滿院庭前桂。晚韻千山頂上松。卓一卓下座。",
    "X72n1440_001:0646c17": "延平尼太穆請上堂。如來所說身相即非身相。這箇",
    "X72n1440_001:0646c18": "殻漏子是箇甚麼陽燄空花。雖然如是。今日太穆菴",
    "X72n1440_001:0646c19": "主遠來設齋慶壽。誰為壽。誰為慶壽者。會麼。石女巧",
    "X72n1440_001:0646c20": "炊無米飯。慇懃供養不饑人。",
    "X72n1440_001:0646c21": "彝白祖信二上人請上堂。古者道。識得一。萬事畢。如",
    "X72n1440_001:0646c22": "何是一。早已落二落三了也。忽有箇漢向這裏直下",
    "X72n1440_001:0646c23": "知歸。自然天清地寧。國王長壽。萬姓康阜。雖然如是。",
    "X72n1440_001:0646c24": "衲僧分上又作麼生。喝一喝下座。",
    "X72n1440_001:0647a01": "心照上人請上堂。僧問。本無迷悟人。只要今日了。今",
    "X72n1440_001:0647a02": "日作麼生了。師便喝。僧禮拜云謝師指示。師云汝作",
    "X72n1440_001:0647a03": "麼生了。僧無語。師便打。乃云。石人與石女。長年相對",
    "X72n1440_001:0647a04": "語。句句說無生。徧界雨法雨。所謂一地所生一雨所",
    "X72n1440_001:0647a05": "潤。三草二木各得增長。只如無陰陽地上無影樹子",
    "X72n1440_001:0647a06": "還雨得著麼。良久云。山花不用栽培力。自有春風管",
    "X72n1440_001:0647a07": "待伊。",
    "X72n1440_001:0647a08": "靈石梵珠默雪履圓眾上座請上堂。僧問。佛身無為",
    "X72n1440_001:0647a09": "不墮諸數。如何是不落數量一句。師云長江水自流。",
    "X72n1440_001:0647a10": "進云恁麼則和尚與虗空同年去也。師云虗空向汝",
    "X72n1440_001:0647a11": "道甚麼。僧便喝。師云好與三十棒。乃云。石鼓山頭屴",
    "X72n1440_001:0647a12": "崱峯。長年藏在白雲中。朝朝暮暮無人見。今日依稀",
    "X72n1440_001:0647a13": "露半容。大眾還見儂家面目麼。良久云。將謂阿彌陀。",
    "X72n1440_001:0647a14": "元是無量壽。",
    "X72n1440_001:0647a15": "弟子太充太圓請上堂。僧問。十方諸佛同讚無量壽。",
    "X72n1440_001:0647a16": "未審無量壽以何為身。師云山河大地。進云以何為",
    "X72n1440_001:0647a17": "壽。師云大地山河。進云以何為國土。師云山河山河",
    "X72n1440_001:0647a18": "大地大地。僧問。生而無生。不是無生而說無生。請問",
    "X72n1440_001:0647a19": "如何是生而無生之理。師云木人撫掌石女呵呵。僧",
    "X72n1440_001:0647a20": "云將謂阿彌陀元是無量壽。師云不妨恁麼道。乃云。",
    "X72n1440_001:0647a21": "身心一如。身外無餘。敲空中石鼓。採火裏芙蕖。一毛",
    "X72n1440_001:0647a22": "含無盡法界。一步歷恒沙佛土。一音演無量法門。一",
    "X72n1440_001:0647a23": "念包三世無際。不是神通玅用。亦非法爾如然。乃當",
    "X72n1440_001:0647a24": "人自性之常分耳。今日弟子太充太圓特來山中廣",
    "X72n1440_001:0647b01": "設香饈大作佛事為老僧祝壽。且道壽作麼生祝。良",
    "X72n1440_001:0647b02": "久云。將此深心奉塵剎。是則名為報佛恩。",
    "X72n1440_001:0647b03": "福城各菴弟子祝壽請上堂。金烏玉兔忙追逐。催盡",
    "X72n1440_001:0647b04": "古今人白頭。惟有虗空常不老。包天裹地自無憂。忽",
    "X72n1440_001:0647b05": "有問虗空年多少。但道打破虗空來向汝道。",
    "X72n1440_001:0647b06": "福城諸山弟子請上堂。僧問。一切法門無盡海。同會",
    "X72n1440_001:0647b07": "一法道場中。如何是一法。師云萬象歷然。進云便恁",
    "X72n1440_001:0647b08": "麼流通去也。師云流通一句作麼生。進云。但見皇風",
    "X72n1440_001:0647b09": "成一片。不知何處覔封疆。便禮拜。師乃云。世尊誕生",
    "X72n1440_001:0647b10": "雲門行棒。老僧誕生諸山供養。一則揚聲止響。一則",
    "X72n1440_001:0647b11": "空中彩畵。若向這裏領荷得去。自然正不立玄。偏不",
    "X72n1440_001:0647b12": "附物。常在動用中。動用中收不得。正當恁麼時。應時",
    "X72n1440_001:0647b13": "納祐一句如何道。一陽將復處。萬物盡含春。",
    "X72n1440_001:0647b14": "福城眾護法宰官居士請上堂。三緣和合之謂身。如",
    "X72n1440_001:0647b15": "何是真身。歲月續似之謂壽。如何是真壽。須知真身",
    "X72n1440_001:0647b16": "無相。非因緣之所生。真壽不遷。豈數量之可計。彌綸",
    "X72n1440_001:0647b17": "萬有而不覩其形。貫滿十虗而莫窮其際。雖然如是。",
    "X72n1440_001:0647b18": "今日福城眾位大護法宰官居士為老僧七旬初度。",
    "X72n1440_001:0647b19": "親到山中敷燈王之寶座。修香積之玅供。集五百之",
    "X72n1440_001:0647b20": "應真。請壽量之法門。金章玉句鏗鏘。覺苑林巒。奪目",
    "X72n1440_001:0647b21": "綵屏燦爛。性天星斗。正當恁麼時。因齋慶讚一句如",
    "X72n1440_001:0647b22": "何道。箇箇壽山高屴崱。人人福海涌靈源。珍重。",
    "X72n1440_001:0647b23": "溫陵開元寺石航綠蘊眾上座請上堂。今日大風怒",
    "X72n1440_001:0647b24": "號林巒震吼。泉南開元寺裏一百二十院老古錐已",
    "X72n1440_001:0647c01": "為諸人舌根拖地大轉法輪了也。石航綠蘊二公又",
    "X72n1440_001:0647c02": "約眾到山。請老僧開甘露門說壽量品。只如壽量二",
    "X72n1440_001:0647c03": "字如何商量。盡大地眾生自撞出母胎以來。多方鞠",
    "X72n1440_001:0647c04": "育。從孩孺以至長成。從長成以至老死。念念生求其",
    "X72n1440_001:0647c05": "生相不可得。念念滅求其滅相不可得。只此不可得",
    "X72n1440_001:0647c06": "是當人金剛正體。今古常如不變不易。如是壽量豈",
    "X72n1440_001:0647c07": "塵點劫數所可論量耶。雖然如是。且道老僧恁麼道。",
    "X72n1440_001:0647c08": "與從上百二十院老古錐說底相去幾何。良久云。落",
    "X72n1440_001:0647c09": "霞與孤鶩齊飛。秋水共長天一色。",
    "X72n1440_001:0647c10": "怡然若松二上座請上堂。人間花甲子。世相妄推遷。",
    "X72n1440_001:0647c11": "一句為君盡。剎那是大年。所以三世諸佛歷代祖師",
    "X72n1440_001:0647c12": "以及天下老和尚盡在剎那際裏說法利生。至今猶",
    "X72n1440_001:0647c13": "未起在。只如剎那義作麼生商量。知麼。纔生不可得。",
    "X72n1440_001:0647c14": "不貴未生前。",
    "X72n1440_001:0647c15": "溫陵慈門上人請上堂。僧問。昔日花開即不問。今朝",
    "X72n1440_001:0647c16": "果熟事如何。師云果在什麼處。進云。唯此一事實。餘",
    "X72n1440_001:0647c17": "二則非真。師云猶未熟在。僧問雪覆千山為甚麼孤",
    "X72n1440_001:0647c18": "峯不白。師云不與眾同流。僧禮拜。師拈拄杖云。日日",
    "X72n1440_001:0647c19": "釋迦出世。時時彌勒誕生。且道這箇木上座幾時出",
    "X72n1440_001:0647c20": "世幾時誕生。良久云。常在闤闠中。從來不合伴。卓一",
    "X72n1440_001:0647c21": "卓云珍重。",
    "X72n1440_001:0647c22": "實彩上人請上堂。古教道一切法不生。一切法不滅。",
    "X72n1440_001:0647c23": "若能如是解。諸佛常現前。鼓山則不然。諸法念念生。",
    "X72n1440_001:0647c24": "諸法念念滅。若能如是解。諸佛常現前。大眾。古教教",
    "X72n1440_001:0648a01": "人於不生滅處見佛。鼓山教人於生滅處見佛。且道",
    "X72n1440_001:0648a02": "生滅與不生不滅是同是別。良久云。空外之青山善",
    "X72n1440_001:0648a03": "走。江間之白浪不流。下座。",
    "X72n1440_001:0648a04": "同參上人請上堂。有相身中無相身。謾將歲月較疎",
    "X72n1440_001:0648a05": "親。直饒八萬四千劫。子細看來過隙塵。雖然如是。只",
    "X72n1440_001:0648a06": "如今日同參上人遠來設供慶讚一句作麼生。金果",
    "X72n1440_001:0648a07": "早朝猿摘去。玉花晚後鳳銜來。",
    "X72n1440_001:0648a08": "慈門上人領眾求戒請上堂。大眾遠來求戒。為壇塲",
    "X72n1440_001:0648a09": "是戒耶。問清淨是戒耶。三說羯磨是戒耶。乃至教威",
    "X72n1440_001:0648a10": "儀著袈裟乞食是戒耶。喝一喝云。是非已去了。是非",
    "X72n1440_001:0648a11": "裏薦取。",
    "X72n1440_001:0648a12": "懸鏡上人領眾求戒請上堂。戒性如虗空。持者為迷",
    "X72n1440_001:0648a13": "倒。若人會得如空戒性。則知威音王已前受戒竟。不",
    "X72n1440_001:0648a14": "假三師羯磨。何煩七證揀非。如或未然。細刮龜毛搓",
    "X72n1440_001:0648a15": "索子。緊把虗空縛一場。直待通身流白汗。方如好肉",
    "X72n1440_001:0648a16": "本無瘡。",
    "X72n1440_001:0648a17": "德淡上人領眾求戒請上堂。持犯但束身。非身無所",
    "X72n1440_001:0648a18": "束。如何是身。如何是非身。身與非身是一是二。豈不",
    "X72n1440_001:0648a19": "見釋迦老子道。如來所說身相即非身相。如是則如",
    "X72n1440_001:0648a20": "來所說戒相即非戒相。受者如是而受。受無所受。持",
    "X72n1440_001:0648a21": "者如是而持。持無所持。五篇七聚無非文殊玅門。著",
    "X72n1440_001:0648a22": "衣展鉢盡是舍那心地。還有恁麼人麼。若有。堪報不",
    "X72n1440_001:0648a23": "報之恩。足了未了之事。令法久住。壽佛慧命。如或未",
    "X72n1440_001:0648a24": "然。且教順朱去。",
    "X72n1440_001:0648b01": "梵音忍茂二上人求戒請上堂。人人有箇本源自性",
    "X72n1440_001:0648b02": "清淨戒。圓滿具足無欠無餘。逼塞虗空充滿正報。且",
    "X72n1440_001:0648b03": "道箇中誰受誰學誰修誰證。大眾知麼。自攜瓶去沽",
    "X72n1440_001:0648b04": "村酒。又著衫來作主人。",
    "X72n1440_001:0648b05": "同參上人領眾求戒請上堂。僧問。戒性人人本有。為",
    "X72n1440_001:0648b06": "甚麼又要受戒。師云若不受戒焉知本有。進云恁麼",
    "X72n1440_001:0648b07": "則龜毛索子緊縛虗空去也。師云汝還縛得著麼。僧",
    "X72n1440_001:0648b08": "擬議。師便打。乃卓拄杖云。天人羣生類皆承此恩力。",
    "X72n1440_001:0648b09": "且道此是甚麼。若喚作佛。相好難形。喚作法。詮顯不",
    "X72n1440_001:0648b10": "出。喚作僧。非和合相。喚作戒。無非可防。且道畢竟是",
    "X72n1440_001:0648b11": "箇甚麼。良久云。野老不知堯舜力。鼕鼕打鼓祭江神。",
    "X72n1440_001:0648b12": "又卓一卓下座。",
    "X72n1440_001:0648b13": "性空性質寂理三位上人領眾求戒請上堂。昔日先",
    "X72n1440_001:0648b14": "師老和尚開戒親垂三問。當時答者固多。契機者少。",
    "X72n1440_001:0648b15": "滅度以來已三十載。此問鮮有知之者。今日不免為",
    "X72n1440_001:0648b16": "大眾從頭舉出。一以供養先師。一令人人知有。第一",
    "X72n1440_001:0648b17": "問。戒必師師相授。且道威音王從何人受戒。著語云。",
    "X72n1440_001:0648b18": "石女親開口。羯磨不登壇。第二問。戒光從口出。非青",
    "X72n1440_001:0648b19": "黃赤白。畢竟作何色。著語云。本光瑞如此。莫向色邊",
    "X72n1440_001:0648b20": "求。第三問。破戒比丘為甚麼不墮地獄。著語云。十界",
    "X72n1440_001:0648b21": "無安處。他得大闡提。大眾。問在答處。答在問處。先師",
    "X72n1440_001:0648b22": "問底即是霈上座答底。霈上座答底即是先師問底。",
    "X72n1440_001:0648b23": "若向這裏直下徹去。方知先師老人常住此山未曾",
    "X72n1440_001:0648b24": "滅度。實無一時無一處無一事不為諸人提綱挈領",
    "X72n1440_001:0648c01": "宣說法要。可謂恩大難酬也。如或未然。劒去久矣。徒",
    "X72n1440_001:0648c02": "勞刻舟。",
    "X72n1440_001:0648c03": "非住上座同徒求圓戒請上堂。舉梵網經云。我今盧",
    "X72n1440_001:0648c04": "舍那。方坐蓮華臺。周匝千華上。復見千釋迦。一華百",
    "X72n1440_001:0648c05": "億國。一國一釋迦。各坐菩提樹。一時成佛道。師云。今",
    "X72n1440_001:0648c06": "日非住上座師徒與現前四眾人等簇簇上來。圍著",
    "X72n1440_001:0648c07": "老僧法座求授心地戒。開甘露門。人人脚跟著地。箇",
    "X72n1440_001:0648c08": "箇頂門放光。且道與舍那華臺上千百億釋迦是同",
    "X72n1440_001:0648c09": "是別。會得也目前包裹天共白雲曉。會不得也。目前",
    "X72n1440_001:0648c10": "包裹水和明月流。會得會不得則且置。只如古者道。",
    "X72n1440_001:0648c11": "不是目前法。非耳目之所到。又作麼生。石牛吐出三",
    "X72n1440_001:0648c12": "春霧。靈雀不棲無影林。",
    "X72n1440_001:0648c13": "能俊玅旋行振習靜眾上人求戒請上堂。高沙彌不",
    "X72n1440_001:0648c14": "受戒。知是般事便休。大似蚖蛇戀窟。霈上座受戒。知",
    "X72n1440_001:0648c15": "是般事不休。猶如逸鶴凌空。且道受戒不受戒是阿",
    "X72n1440_001:0648c16": "誰分上事。卓拄杖云。拄杖化龍行雨去。直教枯木盡",
    "X72n1440_001:0648c17": "開花。又卓一卓。",
    "X72n1440_001:0648c18": "大廸大馨二上人求戒請上堂。金剛寶戒人人有。千",
    "X72n1440_001:0648c19": "佛傳來事不差。日日登壇親授受。火中涌出白蓮花。",
    "X72n1440_001:0648c20": "何者。因戒生定。因定發慧。稟明於心匪從他得。所以",
    "X72n1440_001:0648c21": "六祖大師云。心地無非自性戒。心地無亂自性定。心",
    "X72n1440_001:0648c22": "地無癡自性慧。若人端的明得自性戒定慧。則百千",
    "X72n1440_001:0648c23": "法門無量玅義本自圓成。不假外覔。可謂塵中大丈",
    "X72n1440_001:0648c24": "夫也。雖然如是。只如僧問古德云。如何是戒定慧。古",
    "X72n1440_001:0649a01": "德答云。我這裏無奴兒婢子。且道古德意作麼生。撒",
    "X72n1440_001:0649a02": "手到家人不識。更無一物獻尊堂。",
    "X72n1440_001:0649a03": "清流四眾弟子請上堂。清流四眾有同心。請法慇懃",
    "X72n1440_001:0649a04": "到碧岑。石鼓一聲天地震。衣珠晃耀不須尋。豎拂子",
    "X72n1440_001:0649a05": "云。大眾見麼。喝一喝下座。",
    "X72n1440_001:0649a06": "興化信官弟子林明為太夫人陳氏太蓮祝壽請上",
    "X72n1440_001:0649a07": "堂。師拈拄杖云。金剛正體卓卓巍巍。真光掩暎於身",
    "X72n1440_001:0649a08": "心。智海深滋於德澤。林太夫人陳氏清齋潔己念佛",
    "X72n1440_001:0649a09": "明心。福大壽大爵高位高。葢由根深葉茂源遠流長。",
    "X72n1440_001:0649a10": "正當今日應時慶祝一句作麼生。王母蟠桃方舉出。",
    "X72n1440_001:0649a11": "直教徧界永馨香。又卓一卓下座。",
    "X72n1440_001:0649a12": "上堂。福城北關新店黃爾伯居士同知權上人數年",
    "X72n1440_001:0649a13": "以來以修橋鋪路作佛事。今日又上鼓山飯僧請法。",
    "X72n1440_001:0649a14": "記得昔持地菩薩於普光佛法中出家。在要路津口",
    "X72n1440_001:0649a15": "道塗險隘處。或作橋梁或負沙石。平鋪道路濟度行",
    "X72n1440_001:0649a16": "人。如是勤苦經無量佛出現於世。後遇毗舍浮佛摩",
    "X72n1440_001:0649a17": "頂告云。當平心地。則世界地一切皆平。持地心開即",
    "X72n1440_001:0649a18": "見自身微塵與造世界微塵等無差別。微塵自性不",
    "X72n1440_001:0649a19": "相觸摩。乃至刀兵亦無所觸。大眾。且道心地作麼生",
    "X72n1440_001:0649a20": "平。知麼。三界唯心萬法平沉。一條大道非古非今。珍",
    "X72n1440_001:0649a21": "重。",
    "X72n1440_001:0649a22": "佛誕日隆大心聞二上人領眾請上堂。舉昔日世尊",
    "X72n1440_001:0649a23": "於摩耶夫人右脇降誕。一手指天一手指地。周行七",
    "X72n1440_001:0649a24": "步目顧四方。作大師子吼云。天上天下唯吾獨尊。後",
    "X72n1440_001:0649b01": "來雲門云。我當時若見。一棒打殺與狗子喫。貴圖天",
    "X72n1440_001:0649b02": "下太平。師云。世尊誕生貧兒暴富。雲門行棒治世干",
    "X72n1440_001:0649b03": "戈。一往看來。二俱未了。霈上座到這裏又作麼生。一",
    "X72n1440_001:0649b04": "雙孤鴈撲翼高飛。兩隻鴛鴦池邊獨立。更聽頌出。蠢",
    "X72n1440_001:0649b05": "動含靈齊降誕。森羅萬象盡師鳴。普天匝地皆成佛。",
    "X72n1440_001:0649b06": "九曲黃河徹底清。",
    "X72n1440_001:0649b07": "弘範上人請上堂。未入胞胎已前有一則語。早已舉",
    "X72n1440_001:0649b08": "似大眾了也。今日頭童齒豁又在這裏口喃喃地辨",
    "X72n1440_001:0649b09": "空華之濃淡。鼓陽燄之波瀾。成得甚麼邊事。良久云。",
    "X72n1440_001:0649b10": "日午打三更。",
    "X72n1440_001:0649b11": "弟子李興溥修建華嚴普度道場請上堂。虗空尚無",
    "X72n1440_001:0649b12": "二相。大道豈有差殊。所以三世諸佛法界眾生同一",
    "X72n1440_001:0649b13": "法身。同一智慧。同日成佛。同時涅槃。其來舊矣。無奈",
    "X72n1440_001:0649b14": "隨迷著相。於無生法中妄見生滅。譬如瞖眼見空華。",
    "X72n1440_001:0649b15": "空實無華。乃翳者妄見耳。今日有歸戒弟子李興溥",
    "X72n1440_001:0649b16": "發廣大心。修普度行。以七七為期。葢欲令盡大地眾",
    "X72n1440_001:0649b17": "生同登華藏之門。共證毗盧之果。復還本有。共契真",
    "X72n1440_001:0649b18": "常。如是福德與法界等。與虗空等。曷可量耶。雖然如",
    "X72n1440_001:0649b19": "是。且道這一鋪功德畢竟從甚麼處起。卓拄杖云。盡",
    "X72n1440_001:0649b20": "從這裏去。莫向外邊求。下座。",
    "X72n1440_001:0649b21": "九達耆德十周忌辰。小師太瀛率眾弟子請上堂。釋",
    "X72n1440_001:0649b22": "迦老子道。諸法寂滅相。不可以言宣。但以方便力。為",
    "X72n1440_001:0649b23": "五比丘說。乃卓拄杖云。只這箇生也不恁麼。滅也不",
    "X72n1440_001:0649b24": "恁麼。不生不滅也不恁麼。非不生非不滅亦不恁麼。",
    "X72n1440_001:0649c01": "向這裏洞開正眼。穿過那畔。又那畔翻轉身來。方知",
    "X72n1440_001:0649c02": "道生也恁麼。滅也恁麼。不生不滅也恁麼。非不生非",
    "X72n1440_001:0649c03": "不滅亦恁麼。更須知恁麼中有不恁麼。不恁麼中却",
    "X72n1440_001:0649c04": "恁麼。世出世間得大自在去也。雖然如是。且道達公",
    "X72n1440_001:0649c05": "即今在甚麼處。良久云。常在此山中。佛眼覰不見。卓",
    "X72n1440_001:0649c06": "一卓下座。",
    "X72n1440_001:0649c07": "上堂。蓬尾乃拓浦善信之邦。吳晉卿明卿尚卿昆仲",
    "X72n1440_001:0649c08": "子姪及合鄉男女老幼歸敬供養。又請陞座為眾開",
    "X72n1440_001:0649c09": "導。只如這箇觀音堂古殿重開。古觀音出世。時時為",
    "X72n1440_001:0649c10": "諸人提綱說法。說甚麼法。不見道。觀音玅智力。能救",
    "X72n1440_001:0649c11": "世間苦。如何是觀音玅智。拈拄杖云。大眾見麼。古也",
    "X72n1440_001:0649c12": "如是見。今也如是見。卓一卓云。聞麼。古也如是聞。今",
    "X72n1440_001:0649c13": "也如是聞。聞見圓明。未嘗欠少。若向這裏見得徹。信",
    "X72n1440_001:0649c14": "得及。領荷得去。則知妄苦本空。玅智本有。靈光獨耀。",
    "X72n1440_001:0649c15": "萬古徽猷。家家阿彌陀。處處觀世音。如或未然。更聽",
    "X72n1440_001:0649c16": "一偈。人人有箇古觀音。相好端嚴悲願深。晝夜放光",
    "X72n1440_001:0649c17": "無間歇。箇中非古亦非今。卓拄杖下座。",
    "X72n1440_001:0649c18": "柘浦臨江寂明上座等請上堂。拈拄杖卓一卓云。春",
    "X72n1440_001:0649c19": "風暖。春草香。春水濶。春夢長。無事客。思故鄉。既是無",
    "X72n1440_001:0649c20": "事客。為甚麼思故鄉。不見道熟處難忘。分付諸人。見",
    "X72n1440_001:0649c21": "即便見。切忌擬議思量。又卓一卓下座。",
    "X72n1440_001:0649c22": "存心上人請上堂。僧問。法本離言。師今何說。師卓拄",
    "X72n1440_001:0649c23": "杖。進云。釋迦掩室。淨名杜口。與師今日是同是別。師",
    "X72n1440_001:0649c24": "云合取口好。進云。師為法王。於法自在。師云好與拄",
    "X72n1440_001:0650a01": "杖。乃云。法法無生之法。心心古佛之心。只須直下領",
    "X72n1440_001:0650a02": "荷。不用低首沉吟。果然。到這裏說甚麼臨濟曹洞。直",
    "X72n1440_001:0650a03": "饒釋迦老子到來結舌有分。達磨遊梁無風浪起。好",
    "X72n1440_001:0650a04": "與三十棒。雖然。只如老僧今日登堂。又作麼生。逢人",
    "X72n1440_001:0650a05": "且說三分話。未可全拋一片心。",
    "X72n1440_001:0650a06": "傳霔一瓊二上人請上堂。師云。今朝四月三。日輪正",
    "X72n1440_001:0650a07": "當午。打鼓普請看。光輝遍寰宇。雖然如是。只如覆盆",
    "X72n1440_001:0650a08": "之下又作麼生。會麼。夜明簾外無人到。靈木迢然轉",
    "X72n1440_001:0650a09": "綠陰。",
    "X72n1440_001:0650a10": "十如菴主領眾請上堂。若論此事。三世諸佛只言自",
    "X72n1440_001:0650a11": "知。歷代祖師瞻望莫及。更說箇甚麼。良久云。雖然無",
    "X72n1440_001:0650a12": "可說。傾出一栲栳。謹白參玄人。莫向外邊討。喝一喝",
    "X72n1440_001:0650a13": "下座。",
    "X72n1440_001:0650a14": "佛誕日蓮居上人請上堂。釋迦老子未離兜率已降",
    "X72n1440_001:0650a15": "皇宮。未出母胎度人已畢。直下會去。無邊剎境自他",
    "X72n1440_001:0650a16": "不隔於毫端。十世古今始終不離於當念。若也不會。",
    "X72n1440_001:0650a17": "是法住法位。世間相常住。雖然如是。且道會與不會",
    "X72n1440_001:0650a18": "是甚麼人分上事。喝一喝。",
    "X72n1440_001:0650a19": "延平府普通寺弘開上座興建大悲殿圓滿。率放生",
    "X72n1440_001:0650a20": "會眾善友請上堂。普通年外事。達磨未西來。太平好",
    "X72n1440_001:0650a21": "風月。鼓腹樂優哉。只如普通年後事作麼生。拈拄杖",
    "X72n1440_001:0650a22": "卓一卓云。觀世音菩薩來也。通身是手眼。遍身是手",
    "X72n1440_001:0650a23": "眼。持弓執戟合掌搖鈴。布慈雲。灑甘露。涌寶殿於雲",
    "X72n1440_001:0650a24": "中。現慈容於世上。直令盡大地眾生。危者復安。罪者",
    "X72n1440_001:0650b01": "還福。有求皆遂無善不臻。禽魚皆樂其生。人物均霑",
    "X72n1440_001:0650b02": "其澤。如是功德皆自當人一念大悲心中流出。匪從",
    "X72n1440_001:0650b03": "外得也。雖然如是。且道普通年外與普通年後事是",
    "X72n1440_001:0650b04": "同是別。會麼。芍藥華開菩薩面。棕櫚葉散夜叉頭。卓",
    "X72n1440_001:0650b05": "拄杖下座。",
    "X72n1440_001:0650b06": "啟鑰上座同弟子郁文重刊圓覺經略疏請上堂。昔",
    "X72n1440_001:0650b07": "日釋迦老子入於神通大光明藏。凡聖同源身心寂",
    "X72n1440_001:0650b08": "滅也。是以空拶空以火燒火。無佛現佛非土現土。與",
    "X72n1440_001:0650b09": "十萬菩薩文殊普賢等。一賓一主一問一答。於圓覺",
    "X72n1440_001:0650b10": "大陀羅尼中演出無量法門。亦是木人方歌石女起",
    "X72n1440_001:0650b11": "舞。有唐圭峯宗密禪師一言之下心地開通。乃為疏",
    "X72n1440_001:0650b12": "解。如蟲禦木偶爾成文。千載之下又有富沙比丘啟",
    "X72n1440_001:0650b13": "鑰郁文師資同會。金蘭一心刊板流通。與大地人指",
    "X72n1440_001:0650b14": "出圓覺。同歸於大光明藏。且道這一鋪功德與釋迦",
    "X72n1440_001:0650b15": "老子．文殊．普賢十二大士．圭峯禪師是同是別。會麼。",
    "X72n1440_001:0650b16": "謾道五音該不得。須知六律已全彰。",
    "X72n1440_001:0650b17": "王應龍居士六十誕日請上堂。父母未生前。威音王",
    "X72n1440_001:0650b18": "莫窮其邊際。父母已生後。軒轅曆可測其高深。須知",
    "X72n1440_001:0650b19": "已生後即是父母未生前消息。未生前即是父母已",
    "X72n1440_001:0650b20": "生後消息。祖師云。要急相應。唯言不二。若入不二法",
    "X72n1440_001:0650b21": "門。則可以反復陰陽延促今古。與萬象同其體。虗空",
    "X72n1440_001:0650b22": "合其德。乃是當人自性常分耳。只如此人畢竟是何",
    "X72n1440_001:0650b23": "甲子。會麼。剎那千萬劫。文殊算不清。",
    "X72n1440_001:0650b24": "沙邑信官樂太亨飯僧祈福請上堂。人天路上福為",
    "X72n1440_001:0650c01": "先。供佛齋僧願力堅。般若種投三寶地。生生福慧自",
    "X72n1440_001:0650c02": "綿延。雖然如是。只如釋迦老子道飯惡人百不如飯",
    "X72n1440_001:0650c03": "一善人。飯善人千不如飯一持五戒者。飯五戒者萬",
    "X72n1440_001:0650c04": "不如飯一須陀洹。飯百萬須陀洹不如飯一斯陀含。",
    "X72n1440_001:0650c05": "飯千萬斯陀含不如飯一阿那含。飯一億阿那含不",
    "X72n1440_001:0650c06": "如飯一阿羅漢。飯十億阿羅漢不如飯一辟支佛。飯",
    "X72n1440_001:0650c07": "百億辟支佛不如飯一三世諸佛。飯千億三世諸佛",
    "X72n1440_001:0650c08": "不如飯一無念無住無修無證之者。祇如此人如何",
    "X72n1440_001:0650c09": "供養。行者正炊香飯熟。當陽奉獻不饑人。",
    "X72n1440_001:0650c10": "真寂監院素中耆德掃塔請上堂。末法風澆不可言。",
    "X72n1440_001:0650c11": "兒孫誰肯問根源。滔滔逐浪隨流去。漂泊何時得到",
    "X72n1440_001:0650c12": "門。惟我真寂師翁垂直鈎于苕溪岸畔。先師和尚駕",
    "X72n1440_001:0650c13": "鐵舡于石鼓峯頭。二老人鼻孔相通呼吸相應。無非",
    "X72n1440_001:0650c14": "拯溺援湑釣鼇連鼈。先師化去三十餘載。師翁遷化",
    "X72n1440_001:0650c15": "五十有餘載。面目儼然。真風不墜。遺風餘韻。猶足以",
    "X72n1440_001:0650c16": "扶衰救弊砥柱頹瀾。今日素公耆德不遠千里來山",
    "X72n1440_001:0650c17": "拜掃先師靈塔。霈上座忝為脚下兒孫。如何為他發",
    "X72n1440_001:0650c18": "明。更聽取一頌。閩山浙水兩悠悠。山自高兮水自流。",
    "X72n1440_001:0650c19": "千古萬古人皆見。何須特地更生愁。驀拈拄杖卓一",
    "X72n1440_001:0650c20": "卓云。師翁先師來也。大眾一齊禮拜。下座。",
    "X72n1440_001:0650c21": "一端一智二上人求戒請上堂。戒性如虗空。受者亦",
    "X72n1440_001:0650c22": "如幻。幻人與虗空。長年自相對。戒光從口出。非青黃",
    "X72n1440_001:0650c23": "赤白。若非無情漢。誰能親見得。正當恁麼時。函葢相",
    "X72n1440_001:0650c24": "稱一句作麼生。搭起袈裟雲片片。展開瓦鉢雪團團。",
    "X72n1440_001:0651a01": "五篇三聚同時發。明月蘆華君自看。下座。",
    "X72n1440_001:0651a02": "佛誕日必堅上人請上堂。年年四月八。摩耶生悉達。",
    "X72n1440_001:0651a03": "春至百華開。雨過千峯碧。記得昔日曹山問強上座",
    "X72n1440_001:0651a04": "曰。佛真法身猶若虗空。應物現形如水中月。作麼生",
    "X72n1440_001:0651a05": "說箇應的道理。強云如驢覷井。山云。道則太殺道。只",
    "X72n1440_001:0651a06": "道得八成。強云和尚又作麼生。山云如井覷驢。鼓山",
    "X72n1440_001:0651a07": "道。井覷驢。驢覷井。爭似月當空。千江俱現影。拈拄杖",
    "X72n1440_001:0651a08": "卓一卓云。今日悉達太子在諸人眼裏耳裏鼻裏舌",
    "X72n1440_001:0651a09": "裏乃至八萬四千毛孔裏。全身出現。放大光明。指天",
    "X72n1440_001:0651a10": "指地。大師子吼云。天上天下唯吾獨尊。諸人還見麼。",
    "X72n1440_001:0651a11": "若也見得。釋迦老子即是諸人自己。諸人自己即是",
    "X72n1440_001:0651a12": "釋迦老子。同時出世。同日成佛。一切智智清淨。無二",
    "X72n1440_001:0651a13": "無二分。無別無斷故。如或不然。塞壑填溝人不見。從",
    "X72n1440_001:0651a14": "教面上貼黃金。又卓一卓下座。",
    "X72n1440_001:0651a15": "上堂。太封君韓公泰然居士年高七十有二。長齋四",
    "X72n1440_001:0651a16": "十餘年。日誦金剛般若以發明心地。今日入山設供",
    "X72n1440_001:0651a17": "請老僧陞座。舉揚佛意普施大眾。結箇般若因緣。知",
    "X72n1440_001:0651a18": "麼。人人自己有金剛。今古宣流未暫忘。非字非文非",
    "X72n1440_001:0651a19": "義理。徧空徧界不曾藏。所以釋迦老子盡力道破曰。",
    "X72n1440_001:0651a20": "所有一切眾生之類。若卵生若胎生若溼生若化生。",
    "X72n1440_001:0651a21": "若有色若無色。若有想若無想若非有想非無想。我",
    "X72n1440_001:0651a22": "皆令入無餘涅槃而滅度之。如是滅度無量無數無",
    "X72n1440_001:0651a23": "邊眾生。實無眾生得滅度者。唐朝大珠和尚釋曰。九",
    "X72n1440_001:0651a24": "類眾生一心具足。隨造隨成。無明為卵生。煩惱包裹",
    "X72n1440_001:0651b01": "為胎生。愛水浸潤為溼生。倐起煩惱為化生。悟即是",
    "X72n1440_001:0651b02": "佛。迷號眾生。菩薩只以念念心為眾生。若了得念念",
    "X72n1440_001:0651b03": "心體空。是名度眾生也。智者於本際上度於未形。未",
    "X72n1440_001:0651b04": "形既空即知實無眾生得滅度者。大眾。世尊恁麼說。",
    "X72n1440_001:0651b05": "大珠和尚恁麼註。今日老僧恁麼舉揚。為是自己金",
    "X72n1440_001:0651b06": "剛非自己金剛。會麼。知音不在頻頻舉。智者須知暗",
    "X72n1440_001:0651b07": "點頭。卓拄杖下座。",
    "X72n1440_001:0651b08": "邵武王紹熈居士飯僧請上堂。僧問。聖凡路絕無階",
    "X72n1440_001:0651b09": "級。頓悟玄開不二門。不二門中是誰出。入師云闍黎",
    "X72n1440_001:0651b10": "即今在甚麼處著脚。進云。本地風光超萬有。箇中獨",
    "X72n1440_001:0651b11": "露玅玄機。師云猶是門外漢。師乃云。實際理地不立",
    "X72n1440_001:0651b12": "一塵。萬行門中不捨一法。今日王紹熈居士炊無米",
    "X72n1440_001:0651b13": "飯。盛沒底鉢。奉三世慈尊。供六和清眾。檀波羅蜜一",
    "X72n1440_001:0651b14": "念圓明。不二法門全身直入。如是功德不以世求。雖",
    "X72n1440_001:0651b15": "然如是。且道那一人如何供養。木童時獻團圞果。石",
    "X72n1440_001:0651b16": "女長持菡萏華。",
    "X72n1440_001:0651b17": "中元修建普度福首弟子葛賜錦郭秉文郭肇元等",
    "X72n1440_001:0651b18": "請上堂。師云。一眾同心修普度。三年告滿喜功成。但",
    "X72n1440_001:0651b19": "願四恩并三有。共乘法力悟無生。且道無生作麼生",
    "X72n1440_001:0651b20": "悟。大眾會麼。年年七月十五。諸佛悉皆歡喜。僧眾各",
    "X72n1440_001:0651b21": "各自恣。識得飯原是米。識得後如何。天上人間堪應",
    "X72n1440_001:0651b22": "供。喝一喝云。喫和羅飯底不是你。",
    "X72n1440_001:0651b23": "孫葵五居士六十初度飯僧請上堂。師云。靈源不竭。",
    "X72n1440_001:0651b24": "今古常然。在人同人。在天同天。拈拄杖云。且道在老",
    "X72n1440_001:0651c01": "僧拄杖頭上又作麼生。卓一卓云。今日無量壽如來",
    "X72n1440_001:0651c02": "在這裏為諸人轉大法輪。向道無量百千萬億壽只",
    "X72n1440_001:0651c03": "在如今一剎那。一剎那中無量壽。一切剎那亦復然。",
    "X72n1440_001:0651c04": "以如是壽普為大地眾生一時授記。如天普葢。似地",
    "X72n1440_001:0651c05": "普擎。了無遺漏。只如今日葵吾老居士飯僧請法。應",
    "X72n1440_001:0651c06": "時納祐一句如何道。薰風已來至。喬木正繁森。卓拄",
    "X72n1440_001:0651c07": "杖下座。",
    "X72n1440_001:0651c08": "定默菴主度徒子出家受戒請上堂。師云。夫出家者。",
    "X72n1440_001:0651c09": "躍出三從之質。預參三寶之尊。著福田衣。薙煩惱髮。",
    "X72n1440_001:0651c10": "親霑戒品。逈脫塵勞。修梵行於世世生生。度含靈於",
    "X72n1440_001:0651c11": "在在處處。期登聖果。畢證菩提。雖然如是。只如金剛",
    "X72n1440_001:0651c12": "地上卓然獨立一句作麼生。從教五濁深無底。難染",
    "X72n1440_001:0651c13": "心池出水蓮。",
    "X72n1440_001:0651c14": "東照上人請上堂。師云。東照慇懃請法來。皎然心鏡",
    "X72n1440_001:0651c15": "正當臺。十界聖凡齊現影。箇中元不著纖埃。只如今",
    "X72n1440_001:0651c16": "日四眾圍繞法座。眼睜睜地耳歷歷地意了了地聽",
    "X72n1440_001:0651c17": "老僧說黃道白。且道是影不是影。會麼。森羅萬象非",
    "X72n1440_001:0651c18": "他物。本有光明遍九垓。",
    "X72n1440_001:0651c19": "慈門上人六十初度請上堂。師云。未入胞胎已前。虗",
    "X72n1440_001:0651c20": "空包不住。既出胞胎之後。芥子納有餘。芥子納有餘",
    "X72n1440_001:0651c21": "的虗空包不住。虗空包不住的芥子納有餘。向這裏",
    "X72n1440_001:0651c22": "見得徹。擔荷得去。無邊剎境自他不隔於毫端。十世",
    "X72n1440_001:0651c23": "古今始終不離於當念。如或不然。為山登九仞。捻土",
    "X72n1440_001:0651c24": "定千鈞。",
    "X72n1440_001:0652a01": "延平普通寺弟子牧菴密勤不器同眾求戒請上堂。",
    "X72n1440_001:0652a02": "師云。本源自性清淨戒。只在當人一念中。無量劫來",
    "X72n1440_001:0652a03": "常不壞。猶如赫日照虗空。大眾。須知此戒性雖本有。",
    "X72n1440_001:0652a04": "從師顯發。所以登堂羯磨教授威儀。步步在金剛道",
    "X72n1440_001:0652a05": "場。事事是舍那心地。以此自利而究竟菩提。以此利",
    "X72n1440_001:0652a06": "生而平等普度。故云眾生受佛戒。即入諸佛位。位同",
    "X72n1440_001:0652a07": "大覺已。真是諸佛子。諸人還自信麼。還自肯麼。我不",
    "X72n1440_001:0652a08": "敢輕於汝等。汝等皆當作佛。下座。",
    "X72n1440_001:0652a09": "佛誕日溫陵黃孔固孝廉為太夫人劉氏本慈請上",
    "X72n1440_001:0652a10": "堂。師云。人人父是飯王父。人人母是摩耶母。但看年",
    "X72n1440_001:0652a11": "年四月八。處處香湯浴太子。獻一供而諸佛齊臨。飯",
    "X72n1440_001:0652a12": "一僧而千聖普集。不是神通玅用。亦非法爾如然。乃",
    "X72n1440_001:0652a13": "當人本有性功德耳。今日黃孔固孝廉奉太夫人劉",
    "X72n1440_001:0652a14": "氏請法秉戒因齋慶讚一句如何道。母子同心修福",
    "X72n1440_001:0652a15": "慧。箕裘百世永馨香。珍重。",
    "X72n1440_001:0652a16": "立新監寺德統德耘德寧梵止曇印自光宗廓汝洪",
    "X72n1440_001:0652a17": "心湛圓印超倫自信默通達光不染德輝惟輔濟汪",
    "X72n1440_001:0652a18": "了然四弘等二十位輪值寺事上堂。栴檀林裏無雜",
    "X72n1440_001:0652a19": "樹。鬱密深沉師子住。狐狼野干盡潛蹤。一段真風遍",
    "X72n1440_001:0652a20": "天地。如何是一段真風。豈不見祖師道。心法無形貫",
    "X72n1440_001:0652a21": "滿十方。在眼曰見。在耳曰聞。在鼻齅香。在舌談論。在",
    "X72n1440_001:0652a22": "手執捉。在足運奔。遍現俱該沙界。收攝在一微塵。識",
    "X72n1440_001:0652a23": "者知是佛性。不識喚作精魂。諸仁者。若端的識得佛",
    "X72n1440_001:0652a24": "性。則綱維叢林荷負大眾。建立三寶弘通大乘。一一",
    "X72n1440_001:0652b01": "自般若中流出。若不識佛性。則事事皆識情運為。用",
    "X72n1440_001:0652b02": "識情則識情共聚。行般若則般若同居。栴檀叢林栴",
    "X72n1440_001:0652b03": "檀圍繞。荊棘叢林荊棘圍繞。定不誣耳。鼓山自博山",
    "X72n1440_001:0652b04": "老人先師和尚開創以來。六十有餘載。真風不墜。古",
    "X72n1440_001:0652b05": "道猶存。唯願諸仁箇箇開特達之懷。奮超羣之志。明",
    "X72n1440_001:0652b06": "本有之性。興無作之功。繼先德之芳蹤。為後學之良",
    "X72n1440_001:0652b07": "導。接引四來同歸覺地。是所厚望耳。正當恁麼時。同",
    "X72n1440_001:0652b08": "聲相應同氣相求一句如何道。更聽一頌。人人佛性",
    "X72n1440_001:0652b09": "本來同。六用圓明空不空。一念迴機全體現。驀召大",
    "X72n1440_001:0652b10": "眾。眾皆舉首。乃云。性天慧月正當中。珍重。",
    "X72n1440_001:0652b11": "恆正上座六十初度請上堂。師云。恆正老比丘。行年",
    "X72n1440_001:0652b12": "已六十。歲月疾如流。滔滔去不息。惟無位真人尊貴",
    "X72n1440_001:0652b13": "無倫匹。身是金剛身。如如不變異。歲月本不遷。壽量",
    "X72n1440_001:0652b14": "有何極。晝夜放光明。今古恆赫奕。且道無位真人即",
    "X72n1440_001:0652b15": "今在甚麼處。豎拂子云。大眾見麼。喝一喝下座。",
    "X72n1440_001:0652b16": "優婆夷弟子許太華預修功德請上堂。僧問。夾山道",
    "X72n1440_001:0652b17": "猿抱子歸青嶂後。鳥銜華落碧巖前。意旨如何。師云",
    "X72n1440_001:0652b18": "只在目前。進云。只如法眼道。三十年祇作境會。又作",
    "X72n1440_001:0652b19": "麼生。師云心會亦不得。僧禮拜。師乃云。眾生諸佛本",
    "X72n1440_001:0652b20": "來同。萬象森羅一鏡中。心地福從心地起。生生福果",
    "X72n1440_001:0652b21": "自彌隆。豎拂子召大眾云。是甚麼。良久云。五眸覷不",
    "X72n1440_001:0652b22": "見。萬古自虗明。擊案下座。",
    "X72n1440_001:0652b23": "優婆夷弟子鄭太坤預修功德請上堂。師云。佛祖正",
    "X72n1440_001:0652b24": "宗。人天眼目。不從別處得來。親自箇中流出。箇中事",
    "X72n1440_001:0652c01": "作麼生。拈拄杖云。只者箇喚作拄杖。鹽梅觸太羮。不",
    "X72n1440_001:0652c02": "喚作拄杖。棄波而尋水。畢竟如何。連卓三下云。古今",
    "X72n1440_001:0652c03": "常不壞。世世作津梁。又卓一卓下座。"
}