{
    "X71n1411_002:0192c16": "橫川和尚語錄下",
    "X71n1411_002:0192c18": "室中舉古三十四則",
    "X71n1411_002:0192c19": "舉。毗婆尸佛云。身從無相中受生。猶如幻出諸形象。",
    "X71n1411_002:0192c20": "幻人心識本來無。罪福皆空無所住。",
    "X71n1411_002:0192c21": "師拈拄杖云。拄杖子。亦從無相中受生。",
    "X71n1411_002:0192c22": "舉。尸棄佛云。起諸善法本是幻。造諸惡業亦是幻。身",
    "X71n1411_002:0192c23": "如聚沫心如風。幻出無根無實性。",
    "X71n1411_002:0192c24": "師云。此幻。即是實性。善惡。皆從實性中出。",
    "X71n1411_002:0193a01": "舉。毗舍浮佛云。假借四大以為身。心本無生因境有。",
    "X71n1411_002:0193a02": "前境若無心亦無。罪福如幻起亦滅。",
    "X71n1411_002:0193a03": "師云。四大分離。何者是身。境與心。有甚交涉。",
    "X71n1411_002:0193a04": "舉拘留孫佛云。見身無實是佛身。了心如幻是佛幻。",
    "X71n1411_002:0193a05": "了得身心本性空。斯人與佛何殊別。",
    "X71n1411_002:0193a06": "師云。佛身。無實亦無虗。佛幻非幻。",
    "X71n1411_002:0193a07": "舉拘那含牟尼佛云。佛不見身知是佛。若實有知別",
    "X71n1411_002:0193a08": "無佛。智者能知罪性空。坦然不怖於生死。",
    "X71n1411_002:0193a09": "師云。罪性本空。生死循環。",
    "X71n1411_002:0193a10": "舉迦葉佛云。一切眾生性清淨。從本無生無可滅。即",
    "X71n1411_002:0193a11": "此身心是幻生。幻化之中無罪福。",
    "X71n1411_002:0193a12": "師云。破戒比丘。不入地獄。",
    "X71n1411_002:0193a13": "舉釋迦牟尼佛云。法本法無法。無法法亦法。今付無",
    "X71n1411_002:0193a14": "法時。法法何曾法。",
    "X71n1411_002:0193a15": "師云。稽首禮無上尊。",
    "X71n1411_002:0193a16": "舉須菩提說法。帝釋雨華。尊者問曰。此華從天得耶。",
    "X71n1411_002:0193a17": "帝曰。弗也。從地得耶。帝曰。弗也。從人得耶。帝曰。弗也。",
    "X71n1411_002:0193a18": "從何得耶。帝釋舉手。尊者曰。如是如是。",
    "X71n1411_002:0193a19": "師云。總去帝釋舉手處會。未舉手時。作麼生會。",
    "X71n1411_002:0193a20": "舉。教中道。居一切時。不起妄念。於諸妄心。亦不息滅。",
    "X71n1411_002:0193a21": "住妄想境。不加了知。於無了知。不辨真實。",
    "X71n1411_002:0193a22": "師云。天是天。地是地。日月星辰。草木叢林。有什麼",
    "X71n1411_002:0193a23": "過。",
    "X71n1411_002:0193a24": "舉楞嚴經云。眾生顛倒。迷己逐物。若能轉物。即同如",
    "X71n1411_002:0193b01": "來。",
    "X71n1411_002:0193b02": "師云。是你。早晨喫粥了。洗鉢盂去。乃拈拄杖云。趙",
    "X71n1411_002:0193b03": "州古佛。",
    "X71n1411_002:0193b04": "舉。教中道。凡夫實謂之有。二乘析謂之無。圓覺謂之",
    "X71n1411_002:0193b05": "幻有。菩薩當體即空。",
    "X71n1411_002:0193b06": "師云。眾色歸皁。皁歸何處。虗空無月夜。獨自坐凄",
    "X71n1411_002:0193b07": "然。",
    "X71n1411_002:0193b08": "舉。教中道。惟一堅密身。一切塵中現。",
    "X71n1411_002:0193b09": "師云。是你。從朝至暮。走上走下。拈拄杖云。臭皮袋。",
    "X71n1411_002:0193b10": "舉。古德道。柏樹子成佛。虗空落地。",
    "X71n1411_002:0193b11": "師云。磕碎你諸人髑髏。",
    "X71n1411_002:0193b12": "舉雲門云。你諸人。擔鉢囊行脚。不知有佛法。佛殿上",
    "X71n1411_002:0193b13": "鴟吻。却知有佛法。",
    "X71n1411_002:0193b14": "師云。常州草蟲。宣州花木瓜。",
    "X71n1411_002:0193b15": "舉。疎山問僧。什麼處來。僧云。嶺中來。山云。曾到雪峯",
    "X71n1411_002:0193b16": "麼。僧云曾到。山云。我到時。是事不足。如今作麼生。僧",
    "X71n1411_002:0193b17": "云。如今足也。山云。粥足飯足。僧無語。雲門云。粥足飯",
    "X71n1411_002:0193b18": "足。",
    "X71n1411_002:0193b19": "師云。雲門是代這僧語。是出這僧語。時有僧。擬開",
    "X71n1411_002:0193b20": "口。師便打。",
    "X71n1411_002:0193b21": "舉。夾山云。百草頭上。薦取老僧。閙市裡。識取天子。",
    "X71n1411_002:0193b22": "師云。拄杖頭邊。見取古佛。",
    "X71n1411_002:0193b23": "舉雲。門云。頭上霹靂。即不問你。脚下龍過。道將一句",
    "X71n1411_002:0193b24": "來。自代云。朝起雲。夜降雨。",
    "X71n1411_002:0193c01": "師召眾云。老僧與他重舉。你頭上雨淋淋。脚下水",
    "X71n1411_002:0193c02": "漫漫。",
    "X71n1411_002:0193c03": "舉。僧問大隋。如何是學人自己。隋云。是我自己。僧云",
    "X71n1411_002:0193c04": "為什麼。却是和尚自己。隋云。是汝自己。",
    "X71n1411_002:0193c05": "師云。張公喫酒李公醉。李公喫酒張公醉。",
    "X71n1411_002:0193c06": "舉。雲門大師道。天帝釋。與釋迦老子。在中庭裏。相爭",
    "X71n1411_002:0193c07": "佛法甚閙。",
    "X71n1411_002:0193c08": "師拈拄杖云。拄杖子。穿過你諸人眼睛鼻孔。山河",
    "X71n1411_002:0193c09": "大地疼痛。",
    "X71n1411_002:0193c10": "舉雲門云。真空不壞有。真空不異色。",
    "X71n1411_002:0193c11": "師云。青青翠竹。盡是真如。鬱鬱黃花。無非般若。",
    "X71n1411_002:0193c12": "舉。一切聲是佛聲。一切色是佛色。",
    "X71n1411_002:0193c13": "師云眾生。無染。",
    "X71n1411_002:0193c14": "舉。馬祖上堂。僧出問。作麼生。祖云。自從胡亂後。三十",
    "X71n1411_002:0193c15": "年。不曾少鹽醬。",
    "X71n1411_002:0193c16": "師云。是恁麼。",
    "X71n1411_002:0193c17": "舉。夾山云。百草頭上。薦取老僧。閙市裏。識取天子。",
    "X71n1411_002:0193c18": "師云。十方薄伽梵。一路涅槃門。",
    "X71n1411_002:0193c19": "舉。僧問雲門。如何是佛。雲門云。乾屎橛。",
    "X71n1411_002:0193c20": "師云。是什麼語話。大慧云。超出法報化。也是抑而",
    "X71n1411_002:0193c21": "為之。拈拄杖云。三千里外。逢人不得錯舉。",
    "X71n1411_002:0193c22": "舉僧問雪峯。乞師指示。峯云。是什麼。其僧便於言下",
    "X71n1411_002:0193c23": "有省。雲門云。雪峯向伊道什麼。",
    "X71n1411_002:0193c24": "師云。諸人合向雲門言下。悟去　　　舉古(終)。",
    "X71n1411_002:0194a01": "師有時云。鐘聲喚你。喫粥喫飯去。鼓聲喚你。喫粥喫",
    "X71n1411_002:0194a02": "飯去。",
    "X71n1411_002:0194a03": "一日云。山門頭點燈。佛殿後燒香。新婦騎驢阿家牽。",
    "X71n1411_002:0194a04": "師有時云。從苗辨地。因語識人。昨日有人。從南嶽來。",
    "X71n1411_002:0194a05": "却往天台去。",
    "X71n1411_002:0194a06": "師一日云。一念不生。是文殊境界。一念生時。是普賢",
    "X71n1411_002:0194a07": "境界。五九四十五。還我第一句來。",
    "X71n1411_002:0194a08": "師有時云。兀兀無趣向。又云。蟻子不食鐵。",
    "X71n1411_002:0194a09": "師一日云。闍梨無問。老僧無答。闍梨有問。老僧有答。",
    "X71n1411_002:0194a10": "風不來樹不動。無事珍重。",
    "X71n1411_002:0194a11": "師一日。拈拄杖。劃一劃云。不落第二。伏惟尚饗。",
    "X71n1411_002:0194a12": "師一日云。昨朝栽茄子。今日種冬瓜。放汝三十棒。自",
    "X71n1411_002:0194a13": "領出去。",
    "X71n1411_002:0194a14": "師有時云。向鬼窟裏作活計。有甚數。不向鬼窟裏作",
    "X71n1411_002:0194a15": "活計。有甚數。自代云。長安城裏。",
    "X71n1411_002:0194a16": "拈古四十八則",
    "X71n1411_002:0194a17": "舉。世尊臨入涅槃。文殊請再轉法輪。世尊咄云。文殊。",
    "X71n1411_002:0194a18": "吾四十九年住世。未曾說一字。汝請再轉法輪。是吾",
    "X71n1411_002:0194a19": "曾轉法輪耶。",
    "X71n1411_002:0194a20": "師云山僧若作文殊。只云。再轉法輪已竟。",
    "X71n1411_002:0194a21": "舉臨濟道。赤肉團上。有一無位真人。常從汝諸人面",
    "X71n1411_002:0194a22": "門出入。未證據者。看看。時有僧。出問。如何是無位真",
    "X71n1411_002:0194a23": "人濟下禪床。把住云。道道。僧擬議。濟托開云。無位真",
    "X71n1411_002:0194a24": "人。是甚麼乾屎橛。便歸方丈。",
    "X71n1411_002:0194b01": "師云。汝諸人。拈得鼻孔。失却口。",
    "X71n1411_002:0194b02": "舉台州瑞巖彥禪師。問夾山云。與麼則易。不與麼則",
    "X71n1411_002:0194b03": "難。與麼與麼。則惺惺。不與麼不與麼。則居空界。與麼",
    "X71n1411_002:0194b04": "不與麼。請師速道。山云。老僧瞞闍梨去也。彥喝云。這",
    "X71n1411_002:0194b05": "老和尚。如今是什麼時節。便出去。後僧舉似巖頭。頭",
    "X71n1411_002:0194b06": "云。苦哉。將我一枝佛法。與麼流將去。",
    "X71n1411_002:0194b07": "師云。那裏是瞞闍梨處。彥禪師便出去。是受他瞞。",
    "X71n1411_002:0194b08": "是不受他瞞。巖頭道。將我一枝佛法。與麼流將去。",
    "X71n1411_002:0194b09": "此語遍天下。",
    "X71n1411_002:0194b10": "舉。溈山問仰山。什麼處去來。仰山曰。田中來。溈云。田",
    "X71n1411_002:0194b11": "中多少人。仰插鍬而立。溈云。今日南山。大有人刈茅。",
    "X71n1411_002:0194b12": "仰拔鍬而去　師云。田中來。問田中多少人。插鍬而",
    "X71n1411_002:0194b13": "立。可謂數目分明。問今日南山。大有人刈茅。意在於",
    "X71n1411_002:0194b14": "何。拔鍬而去。即可不以數目論　　玄沙云。我若見。",
    "X71n1411_002:0194b15": "即踏倒鍬子　師云。不在鍬子上　　後有僧。問鏡",
    "X71n1411_002:0194b16": "清。仰山插鍬。意旨如何。清云。狗銜赦書。諸侯避道",
    "X71n1411_002:0194b17": "　師云見得太過　　又問。只如玄沙。踏倒鍬。意旨如",
    "X71n1411_002:0194b18": "何。清云。不奈船何。打破戽斗　師云。這一句恰是",
    "X71n1411_002:0194b19": "　　又問。南山刈茅。其意如何。清云。李靖三兄。久經行",
    "X71n1411_002:0194b20": "陣　師拈拄杖。卓一下云。利劍不斬敗將。便下座。",
    "X71n1411_002:0194b21": "舉。昔有老宿。一夏已來。竝不與師僧說話。有僧。自歎",
    "X71n1411_002:0194b22": "云。我只恁麼。空過一夏。不敢望和尚說佛法。得聞正",
    "X71n1411_002:0194b23": "因兩字。也得。老宿聞乃云。闍梨莫[斯/言]速。若論正因。一",
    "X71n1411_002:0194b24": "字也無。與麼道了。扣齒云。適來無端不合與麼道。隣",
    "X71n1411_002:0194c01": "壁有老宿。聞乃云。好一釜羮。被兩顆鼠糞污却。雪竇",
    "X71n1411_002:0194c02": "云。誰家鍋釜。無一兩顆。",
    "X71n1411_002:0194c03": "師云。老宿不是不與人說話。古者道。言多。去道轉",
    "X71n1411_002:0194c04": "遠。其僧自歎空過一夏。可謂是末法比丘。少知慚",
    "X71n1411_002:0194c05": "愧。鼠糞汙却一釜羮。只因不能始終閉口藏舌。雪",
    "X71n1411_002:0194c06": "竇云。誰家鍋釜。無一兩顆。你諸人。還知麼。",
    "X71n1411_002:0194c07": "舉。維摩。因須菩提。持鉢到。乃取鉢。滿盛香飯。謂尊者",
    "X71n1411_002:0194c08": "曰。若能於法等者。於食亦等。乃至入諸邪見。不到彼",
    "X71n1411_002:0194c09": "岸。住於八難。不得無難。同於煩惱。離清淨法。汝得無",
    "X71n1411_002:0194c10": "諍三昧。一切眾生。亦得是定。其施汝者。不名福田。供",
    "X71n1411_002:0194c11": "養汝者。墮三惡道。為與眾魔同一手。作諸勞侶。汝與",
    "X71n1411_002:0194c12": "眾魔。及諸塵勞。等無有異。於一切眾生。而有怨心。謗",
    "X71n1411_002:0194c13": "於佛。毀於法。不入眾數。終不滅度。汝若如是。乃可取",
    "X71n1411_002:0194c14": "食。須菩提聞此茫然。不知以何答。置鉢欲去。",
    "X71n1411_002:0194c15": "師云。維摩只要入泥入水。無一毫奇特之相。須菩",
    "X71n1411_002:0194c16": "提當時見他開口。便好。捧鉢飯而行。",
    "X71n1411_002:0194c17": "舉。清平山遵和尚。在眾時。請益一老宿。名曰惠勤。勤",
    "X71n1411_002:0194c18": "曰。吾久侍丹霞。今既垂老。倦於提誨。汝可往謁翠微",
    "X71n1411_002:0194c19": "即吾同參也。遵至翠微。問如何是西來的的意。微云。",
    "X71n1411_002:0194c20": "待無人。即向汝道。",
    "X71n1411_002:0194c21": "師云。勤老宿指。謁翠微。作死馬醫。翠微道。待無人。",
    "X71n1411_002:0194c22": "即向汝道。埋向大屎坑裏。卓拄杖。下座。",
    "X71n1411_002:0194c23": "舉。灌溪見臨濟。扭住。良久放之。溪云領。溪住後。謂眾",
    "X71n1411_002:0194c24": "曰。我見臨濟。無言語。直至如今。飽不休。",
    "X71n1411_002:0195a01": "師云。腦後猶欠一椎在。放過也好。免見兒孫斷絕。",
    "X71n1411_002:0195a02": "舉。興化謂克賓維那云。汝不久。為唱導之師。克賓云。",
    "X71n1411_002:0195a03": "我不入這保社。化云。會了不入。不會了不入。克賓云。",
    "X71n1411_002:0195a04": "沒交涉。乃打之。白眾曰。克賓維那。法戰不勝。令捨衣",
    "X71n1411_002:0195a05": "鉢錢伍貫文。設飯一堂。趁出院。",
    "X71n1411_002:0195a06": "師云。那裏是法戰不勝處。莫是我不入這保社麼。",
    "X71n1411_002:0195a07": "莫是沒交涉麼。克賓出院。你諸人作麼生。",
    "X71n1411_002:0195a08": "舉佛奧和尚。拈拄杖示眾。過去也恁麼。見在也恁麼。",
    "X71n1411_002:0195a09": "未來也恁麼　師云。齊人歸齊。歸宗誠和尚道。",
    "X71n1411_002:0195a10": "過去也不恁麼。見在也不恁麼。未來也不恁麼　師",
    "X71n1411_002:0195a11": "云。楚人歸楚　拍禪床云。春色漸隨人意好。秋風行",
    "X71n1411_002:0195a12": "逐馬蹄輕。",
    "X71n1411_002:0195a13": "舉。僧問大梅。持齋護戒。意為生靈。今既居山種田。豈",
    "X71n1411_002:0195a14": "不是損於物命。而招惡業。大梅云。我教汝斸地。種穀",
    "X71n1411_002:0195a15": "種麥。不教汝斸蟲。汝死自死。怪我不得。",
    "X71n1411_002:0195a16": "師云。本色住山人。且無刀斧痕。",
    "X71n1411_002:0195a17": "舉。僧問趙州和尚。二龍爭珠。誰是得者。州云。老僧只",
    "X71n1411_002:0195a18": "管看。",
    "X71n1411_002:0195a19": "師云。莫是看者。得之。深山大澤。有天地之寶。無意",
    "X71n1411_002:0195a20": "於寶者。得之。操舟於河。舟之逆順。與水之曲折。忘",
    "X71n1411_002:0195a21": "於水者。見之。",
    "X71n1411_002:0195a22": "舉。鏡清問僧。門外是什麼聲。僧云。蛇咬蝦蟆聲。清云。",
    "X71n1411_002:0195a23": "將謂眾生苦。更有苦眾生。",
    "X71n1411_002:0195a24": "師云。調達入地獄。",
    "X71n1411_002:0195b01": "舉。安國球禪師示眾云。我此間。粥飯因緣。然與兄弟",
    "X71n1411_002:0195b02": "舉唱。終是不常。如今欲得省要。却是山河大地舉。明",
    "X71n1411_002:0195b03": "其事却常。亦能究竟。又云。若從文殊門入者。一切有",
    "X71n1411_002:0195b04": "為土木瓦礫。悉皆助汝發機。若從觀音門入者。一切",
    "X71n1411_002:0195b05": "善惡音響。乃至蝦蟆蚯蚓。為汝舉揚。若從普賢門入",
    "X71n1411_002:0195b06": "者。不動步而到。我今以此三門。助汝方便。如將一隻",
    "X71n1411_002:0195b07": "折筯。攪大海水。使彼魚龍。要知水為命。離水一分。魚",
    "X71n1411_002:0195b08": "龍不全性命。還會麼。若無智眼而審之。任你百般善",
    "X71n1411_002:0195b09": "巧。不為究竟。",
    "X71n1411_002:0195b10": "師云。德山棒。臨濟喝。到這裏。總無用處。",
    "X71n1411_002:0195b11": "舉。溈山示眾云。老僧百年後。於山下。作一頭水牯牛。",
    "X71n1411_002:0195b12": "左肋下。書溈山僧某甲。正當恁麼時。喚作溈山僧。又",
    "X71n1411_002:0195b13": "是水牯牛。喚作水牯牛。又是溈山僧。且作麼生商量。",
    "X71n1411_002:0195b14": "師云。道是兩頭只一頭。鼻孔無繩夜不収。",
    "X71n1411_002:0195b15": "舉。臨濟示眾云。夫為法者。不避喪身失命。我二十年。",
    "X71n1411_002:0195b16": "在黃檗先師處。三度問佛法的的大意。三度蒙他賜",
    "X71n1411_002:0195b17": "棒。如蒿枝拂著相似。如今更思得一頓棒喫。誰人為",
    "X71n1411_002:0195b18": "我行。時有僧出眾云。某甲行得。濟拈棒與他。其僧擬",
    "X71n1411_002:0195b19": "議。濟便打。",
    "X71n1411_002:0195b20": "師云。臨濟喫黃檗棒。未曾暢快。更思得一頓喫。老",
    "X71n1411_002:0195b21": "僧行棒去也。",
    "X71n1411_002:0195b22": "舉。首山示眾云。咄哉巧女兒。穿梭不解織。貪看鬬雞",
    "X71n1411_002:0195b23": "兒。水牛也不識。咄哉拙郎君。巧妙無人識。打破鳳林",
    "X71n1411_002:0195b24": "關。穿靴水上立。",
    "X71n1411_002:0195c01": "師云。總有來處。拈拄杖云。上大人丘乙己。化三千",
    "X71n1411_002:0195c02": "七十士。",
    "X71n1411_002:0195c03": "舉。肅宗皇帝。問國師。百年後。所須何物。云與老僧。造",
    "X71n1411_002:0195c04": "箇無縫塔。帝云。就師請塔[打-丁+羕]。國師良久云。會麼。帝云",
    "X71n1411_002:0195c05": "不會。國師云。吾有付法弟子耽源。却諳此事。請問之。",
    "X71n1411_002:0195c06": "後詔問耽源。源乃有頌云。湘之南潭之北。中有黃金",
    "X71n1411_002:0195c07": "充一國。無影樹下合同船。瑠璃殿上無知識。",
    "X71n1411_002:0195c08": "師云。無縫塔。實難會。若去國師良久處會。瞎却自",
    "X71n1411_002:0195c09": "己眼。若去國師道。吾有付法弟子耽源。却諳此事。",
    "X71n1411_002:0195c10": "請問之處會。瞎却自己眼。若去肅宗皇帝道。就師",
    "X71n1411_002:0195c11": "請塔[打-丁+羕]處會。瞎却自己眼。若去耽源四句偈裏會。",
    "X71n1411_002:0195c12": "瞎却自己眼。",
    "X71n1411_002:0195c13": "舉。首山示眾云。老僧擬欲歸鄉。什麼人隨得去。時有",
    "X71n1411_002:0195c14": "僧問。未審和尚什麼時去。山云。待有伴。即向你道。僧",
    "X71n1411_002:0195c15": "云。無伴底事。作麼生。山云。盡日不逢人。明明不知處。",
    "X71n1411_002:0195c16": "僧云。忽遇一人。又作麼生。山云。迷子不歸家。失却來",
    "X71n1411_002:0195c17": "時路。僧云。請師指箇歸鄉路。山云。枯木藏龍。不存依",
    "X71n1411_002:0195c18": "倚。僧云。和尚什麼時節却回。山云。一去不知音。六國",
    "X71n1411_002:0195c19": "無消息。僧云。正當歸鄉底事。又作麼生。山云。獨唱胡",
    "X71n1411_002:0195c20": "笳曲。無人和得齊。僧云。忽遇知音在時如何。山云。山",
    "X71n1411_002:0195c21": "上石人齊拍掌。溪邊野老笑呵呵。僧云。歸鄉回來底",
    "X71n1411_002:0195c22": "事。又作麼生。山云。八國奉朝衣。四相無遷改。僧云。未",
    "X71n1411_002:0195c23": "審居何位次。山云。文殊不坐金臺殿。自有逍遙竹拂",
    "X71n1411_002:0195c24": "枝。",
    "X71n1411_002:0196a01": "師云。這僧問。得子細。首山答。亦不草草。以拄杖。畫",
    "X71n1411_002:0196a02": "一畫云。老僧擬欲歸鄉。什麼人隨得去。",
    "X71n1411_002:0196a03": "舉。僧問趙州。學人乍入叢林。乞師指示。州云。喫粥了",
    "X71n1411_002:0196a04": "也未。僧云。喫粥了。州云。洗鉢盂去。其僧有省。雲門云。",
    "X71n1411_002:0196a05": "且道。趙州有指示。無指示。若有指示。向伊道什麼。若",
    "X71n1411_002:0196a06": "無指示。這僧為甚悟去。",
    "X71n1411_002:0196a07": "師云。雲門見得趙州親切。無許多話。",
    "X71n1411_002:0196a08": "舉。風穴一日見念法華立次。乃垂涕。告之曰。不幸臨",
    "X71n1411_002:0196a09": "濟之道。至吾將墜於地矣　師云。好肉剜瘡。念",
    "X71n1411_002:0196a10": "法華云。觀此一眾。豈無人耶　師云。不妨具眼。",
    "X71n1411_002:0196a11": "風穴云。雖敏者多。見性者少　師云深。念法華",
    "X71n1411_002:0196a12": "云。如某者如何　師云密。風穴云。吾雖望子之",
    "X71n1411_002:0196a13": "久。猶恐耽著此經。不能放下　師云。路入桃源。",
    "X71n1411_002:0196a14": "念法華云。此亦可事。願聞其要　師云。有什麼要。",
    "X71n1411_002:0196a15": "風穴上堂。舉世尊。以青蓮目。觀視大眾迦葉。正當",
    "X71n1411_002:0196a16": "與麼時。且道說箇什麼。若道不說而說。又是埋沒先",
    "X71n1411_002:0196a17": "聖。且道說箇什麼　師云。無說而說。念法華拂",
    "X71n1411_002:0196a18": "袖而退　師云。雲從龍。風穴擲下拄杖。便歸方",
    "X71n1411_002:0196a19": "丈　師云。風從虎。侍者隨後。入室請益。念法華",
    "X71n1411_002:0196a20": "為甚麼。不祗對和尚　師云。侍者眼熱。風穴云。",
    "X71n1411_002:0196a21": "念法華會也　師云。穿却天下人鼻孔。",
    "X71n1411_002:0196a22": "舉。臨濟問黃檗。如何是祖師西來的的意。檗便打。如",
    "X71n1411_002:0196a23": "是三轉問。三轉被打。濟不會。辭黃檗去。檗指往大愚。",
    "X71n1411_002:0196a24": "濟到大愚。愚問。什麼處來。濟云。黃檗來。愚云。黃檗有",
    "X71n1411_002:0196b01": "何言教。濟云。問西來的的意。如是三問。三度被打。不",
    "X71n1411_002:0196b02": "知過在什麼處。愚云。黃檗恁麼老婆。為汝得徹困。猶",
    "X71n1411_002:0196b03": "覓過在。濟於是大悟云。元來佛法無多子。愚乃扭濟",
    "X71n1411_002:0196b04": "衣領云。適來道我不會。而今又道無多子。是多少。濟",
    "X71n1411_002:0196b05": "向愚肋下。築三拳。愚托開云。汝師黃檗。非干我事。",
    "X71n1411_002:0196b06": "師云。臨濟喫黃檗六十棒。昧却西來的的意。",
    "X71n1411_002:0196b07": "舉。長生問靈雲。混沌未分時如何。雲云。如露柱懷胎。",
    "X71n1411_002:0196b08": "生云。分後如何。雲云。如片雲點太清裏。生云。未審太",
    "X71n1411_002:0196b09": "清。還受點也無。雲不答。生云。恁麼則含生不來也。雲",
    "X71n1411_002:0196b10": "又不答。生云。直得純清絕點時如何。雲云。猶是真常",
    "X71n1411_002:0196b11": "流注。生云。如何是真常流注。雲云。如鏡長明。生云。向",
    "X71n1411_002:0196b12": "上更有事不。雲云有。生云。如何是向上事。雲云。打破",
    "X71n1411_002:0196b13": "鏡來。與汝相見。",
    "X71n1411_002:0196b14": "師云。問來答去。無有是處。無有不是處。兩處不答。",
    "X71n1411_002:0196b15": "多少人。上他絲線。打破鏡來相見。是第二機。",
    "X71n1411_002:0196b16": "舉。風穴初見南院。不禮拜。問云。入門須辨主。端的請",
    "X71n1411_002:0196b17": "師分。院以左手拊膝。穴喝。院以右手拊膝。穴又喝。院",
    "X71n1411_002:0196b18": "舉左手云。這箇即從闍梨。又舉右手云。這箇作麼生。",
    "X71n1411_002:0196b19": "穴云瞎。院擬拈拄杖。穴云。作什麼。奪拄杖。打著和尚。",
    "X71n1411_002:0196b20": "莫言不道。院云。三十年住持。今日被黃面浙子。上門",
    "X71n1411_002:0196b21": "羅織。穴云。和尚大似持鉢不得。詐道不饑。院云。闍梨",
    "X71n1411_002:0196b22": "幾時曾到南院。穴云。是何言歟。院云。老僧端的問汝。",
    "X71n1411_002:0196b23": "穴云。也不得放過。院云。且坐喫茶。",
    "X71n1411_002:0196b24": "師云。南院當時見他來。不禮拜。問云。入門須辨主。",
    "X71n1411_002:0196c01": "端的請師分。便歸方丈。教他伎倆無用處。超然迥",
    "X71n1411_002:0196c02": "出威音外。一道神光照世間。",
    "X71n1411_002:0196c03": "舉。首山謂眾云。佛法付與國王大臣。有力檀越。令燈",
    "X71n1411_002:0196c04": "燈相照。相續不斷。至于今日。大眾且道。相續箇什麼。",
    "X71n1411_002:0196c05": "良久又云。今日須是迦葉師兄始得。",
    "X71n1411_002:0196c06": "師云。明明道。佛法付國王大臣。有力檀越。令燈燈",
    "X71n1411_002:0196c07": "相照。相續不斷。又道。相續箇什麼。又道。須是迦葉",
    "X71n1411_002:0196c08": "師兄始得。可謂是頭上安頭。佛法二字道不得。已",
    "X71n1411_002:0196c09": "立箇名目。萬里神光都一照。誰人敢竝日輪齊。",
    "X71n1411_002:0196c10": "舉。僧從漪到西院旬日。乃云。莫道會佛法人。覓箇舉",
    "X71n1411_002:0196c11": "話底人也無。院聞而默之。漪一日上法堂次。院召從",
    "X71n1411_002:0196c12": "漪。漪舉首。院云錯。漪進三兩步。院又云錯。從漪復近",
    "X71n1411_002:0196c13": "前。院云。適來兩錯。是上座錯。西院錯。云是從漪錯。西",
    "X71n1411_002:0196c14": "院云錯。又云。上座且在這裡過夏。共商量兩錯。漪打",
    "X71n1411_002:0196c15": "肯。便去。後住天平。舉前話云。我行脚時。被惡風吹。到",
    "X71n1411_002:0196c16": "汝州。有西院長老。勘我連下三箇錯。更留我。過夏商",
    "X71n1411_002:0196c17": "量。我不疑恁麼時錯。我當時發足。向南方去。便知道",
    "X71n1411_002:0196c18": "錯了也。",
    "X71n1411_002:0196c19": "師云。天平大似無佛處稱尊。西院下兩錯。不是華",
    "X71n1411_002:0196c20": "嶽連天秀。黃河輥底渾。天平後恁麼道。瞎却天下",
    "X71n1411_002:0196c21": "人眼睛。",
    "X71n1411_002:0196c22": "舉。香嚴垂語云。如人上樹。口銜樹枝。手不攀枝。脚不",
    "X71n1411_002:0196c23": "踏樹。樹下有人。問西來意。不對則違他所問。若對。又",
    "X71n1411_002:0196c24": "喪身失命。當恁麼時。作麼生即是。",
    "X71n1411_002:0197a01": "師云。香嚴只要人無棲泊處。",
    "X71n1411_002:0197a02": "舉。三聖道。我逢人則出。出則不為人。興化道。我逢人",
    "X71n1411_002:0197a03": "則不出。出則便為人。",
    "X71n1411_002:0197a04": "師云。二大老。若踏著臨濟正脈。自然不涉兩途。",
    "X71n1411_002:0197a05": "舉。石頭。因藥山問。三乘十二分教。某甲粗知。嘗聞南",
    "X71n1411_002:0197a06": "方直指人心。見性成佛。實未明了。伏望和尚慈悲指",
    "X71n1411_002:0197a07": "示。石頭云。與麼也不得。不與麼也不得。與麼不與麼。",
    "X71n1411_002:0197a08": "總不得。汝作麼生。山佇思。頭云。子因緣。不在此。江西",
    "X71n1411_002:0197a09": "馬大師。子往彼去。應與汝說。山至彼。準前問。大師云。",
    "X71n1411_002:0197a10": "我有時。教伊揚眉瞬目。有時。不教伊揚眉瞬目。有時。",
    "X71n1411_002:0197a11": "教伊揚眉瞬目者是。有時。教伊揚眉瞬目者不是。山",
    "X71n1411_002:0197a12": "於是有省。便作禮。大師云。子見箇什麼道理。山云。某",
    "X71n1411_002:0197a13": "甲在石頭時。如蚊子上鐵牛。大師云。汝既如是。宜善",
    "X71n1411_002:0197a14": "護持。",
    "X71n1411_002:0197a15": "師云。此語契得馬大師。未契得石頭。何故。石頭見",
    "X71n1411_002:0197a16": "青原。馬師見南嶽。",
    "X71n1411_002:0197a17": "舉。僧問六祖。黃梅意旨。什麼人得祖云。會佛法人得。",
    "X71n1411_002:0197a18": "僧云。和尚還得不。祖云。我不得。僧云。和尚為甚麼不",
    "X71n1411_002:0197a19": "得。祖云。我不會佛法。",
    "X71n1411_002:0197a20": "師云。噫黃梅意旨。祖師尚不得。今之妄相沿襲。其",
    "X71n1411_002:0197a21": "可得乎。",
    "X71n1411_002:0197a22": "舉。雪峯因僧來。問云。見說大德。曾為天使來。是不。僧",
    "X71n1411_002:0197a23": "云不敢。峯云。爭解與麼來。僧云。仰慕道德。豈憚關山。",
    "X71n1411_002:0197a24": "峯云。汝猶醉在。出去。僧便去。峯乃召云。大德。僧回首。",
    "X71n1411_002:0197b01": "峯云。是什麼。僧亦云。是什麼。峯云。這漆桶。僧無語。峯",
    "X71n1411_002:0197b02": "却顧鏡清云。好箇師僧。向漆桶裏著到。清云。和尚豈",
    "X71n1411_002:0197b03": "不是據欵結案。峯云。也是我尋常用底。忽若喚回。是",
    "X71n1411_002:0197b04": "什麼。被他道這漆桶。又作麼生。清云。成何道理。峯云。",
    "X71n1411_002:0197b05": "一等是恁麼時節。其間。有得。有不得。清云。不見道。醍",
    "X71n1411_002:0197b06": "醐上味。為世所珍。遇此等人。翻成毒藥。",
    "X71n1411_002:0197b07": "師云。窮到源底。還他雪峯。相頭買帽。須是鏡清。雖",
    "X71n1411_002:0197b08": "然。也只是兩枚漆桶。",
    "X71n1411_002:0197b09": "舉。洞山和尚道。貪瞋癡太無知。賴我今朝識得伊。行",
    "X71n1411_002:0197b10": "便打坐便槌。分付心王子細推。無量劫來不解脫。問",
    "X71n1411_002:0197b11": "汝三人知不知。神鼎和尚道。貪瞋癡實無知。十二時",
    "X71n1411_002:0197b12": "中任從伊。行即往坐即隨。分付心王擬何為。無量劫",
    "X71n1411_002:0197b13": "來元解脫。何須更問知不知。",
    "X71n1411_002:0197b14": "師云。洞山猶欠勦絕。神鼎老而無籍。諸禪者。貪瞋",
    "X71n1411_002:0197b15": "癡知不知。入死出生全是伊。",
    "X71n1411_002:0197b16": "舉。僧問保福。雪峯有何言句。得似羚羊挂角時。福云。",
    "X71n1411_002:0197b17": "我不可作雪峯弟子不得。",
    "X71n1411_002:0197b18": "師云。誰敢道。你不是雪峯弟子。",
    "X71n1411_002:0197b19": "舉龍牙和尚。問翠微。如何是祖師西來意。微云。與我",
    "X71n1411_002:0197b20": "過禪板來。牙取禪板。與翠微。微接得便打。牙云。打即",
    "X71n1411_002:0197b21": "任打。要且無祖師意。又問臨濟。濟云。與我過蒲團來。",
    "X71n1411_002:0197b22": "牙取蒲團。度與臨濟。濟接得便打。牙云。打即任打。要",
    "X71n1411_002:0197b23": "且無祖師意。",
    "X71n1411_002:0197b24": "師云。龍牙道。無祖師意。莫是臨濟翠微。索短不搆",
    "X71n1411_002:0197c01": "深泉麼。",
    "X71n1411_002:0197c02": "舉。僧問百丈。如何是奇特事。丈云。獨坐大雄峯。僧禮",
    "X71n1411_002:0197c03": "拜。丈便打。",
    "X71n1411_002:0197c04": "師云。百丈。放去収來。失利不少。這僧雖則於石火",
    "X71n1411_002:0197c05": "電光中。能存機變。腦門著地。",
    "X71n1411_002:0197c06": "舉僧問巴陵。如何是提婆宗。陵云。銀椀裏盛雪。",
    "X71n1411_002:0197c07": "師云。這老漢。返披袈裟去也。",
    "X71n1411_002:0197c08": "舉。唐朝因禪師。微時。常運槌擊土塊次。見一大塊。戲",
    "X71n1411_002:0197c09": "槌。猛擊之應碎。忽然大悟。後有老宿。聞云。盡山河大",
    "X71n1411_002:0197c10": "地。被因禪師。一擊百雜碎。",
    "X71n1411_002:0197c11": "師云。老宿錯下註脚了也。因禪師擊破大塊時。一",
    "X71n1411_002:0197c12": "箇自己。不知落處。",
    "X71n1411_002:0197c13": "舉。徑山有五百眾。少人參禪。黃檗令臨濟。到徑山。乃",
    "X71n1411_002:0197c14": "曰。汝到彼。作麼生。云某甲到彼。自有方便。濟趣裝。到",
    "X71n1411_002:0197c15": "徑山。上法堂。見徑山。山方舉頭。濟便喝。山擬開口。濟",
    "X71n1411_002:0197c16": "拂袖便行。尋有僧問徑山。這僧適來。有什麼言句。便",
    "X71n1411_002:0197c17": "喝和尚。徑山云。這僧。從黃檗會裏來。你要知。自去問",
    "X71n1411_002:0197c18": "他。徑山五百眾。太半分散。",
    "X71n1411_002:0197c19": "師云。臨濟一喝。起得五百眾疑。徑山云。這僧從黃",
    "X71n1411_002:0197c20": "檗會裏來。你要知。自去問他。是成褫伊。不是成褫",
    "X71n1411_002:0197c21": "伊。",
    "X71n1411_002:0197c22": "舉。睦州謂眾曰。汝等諸人。未得箇入頭。若得箇入頭。",
    "X71n1411_002:0197c23": "已後不得孤負老僧。時有僧。出禮拜曰。某甲終不敢",
    "X71n1411_002:0197c24": "孤負和尚。州云。早是孤負我了也。",
    "X71n1411_002:0198a01": "師云。動絃別曲。葉落知秋。現前一眾。未得箇入頭。",
    "X71n1411_002:0198a02": "若得箇入頭。已後不得孤負老僧。",
    "X71n1411_002:0198a03": "舉。京兆利禪師。問石頭。如何是學人本分事。頭云。汝",
    "X71n1411_002:0198a04": "何從吾覓。利云。不從師覓。如何即得。頭云。汝還曾失",
    "X71n1411_002:0198a05": "却麼。",
    "X71n1411_002:0198a06": "師云。利禪師。從實而問。石頭從實而答。本分事。屬",
    "X71n1411_002:0198a07": "自己。不屬他人。",
    "X71n1411_002:0198a08": "舉。僧問石頭。如何是解脫。頭云。誰縛汝。又問。如何是",
    "X71n1411_002:0198a09": "淨土。頭云。誰垢汝。又問。如何是涅槃。頭云。誰將生死",
    "X71n1411_002:0198a10": "與汝。",
    "X71n1411_002:0198a11": "師云。石頭只要他自解脫。自淨土。自涅槃。水月鏡",
    "X71n1411_002:0198a12": "像。豈有生滅。",
    "X71n1411_002:0198a13": "舉。佛陀和尚。常持一串數珠。念三種名號。一釋迦二",
    "X71n1411_002:0198a14": "元和三佛陀。自餘是什麼。椀躂丘一箇。",
    "X71n1411_002:0198a15": "師云。念三種號。有三種報應。一消災。二集福。三安",
    "X71n1411_002:0198a16": "樂。自餘是什麼。椀躂丘一箇。出三界去也。",
    "X71n1411_002:0198a17": "舉。僧問藥山。學人擬歸鄉時如何。山云。汝父母。徧身",
    "X71n1411_002:0198a18": "紅爛。臥在荊棘林中。汝歸何所。僧云。恁麼即不歸去",
    "X71n1411_002:0198a19": "也。山云。却須歸去。汝若歸鄉。我示汝箇休粮方。僧便",
    "X71n1411_002:0198a20": "請。山云。二時上堂。不得咬破一粒米。",
    "X71n1411_002:0198a21": "師云。父母遍身紅爛。臥在荊棘林中。須用歸去。二",
    "X71n1411_002:0198a22": "時上堂。不得咬破一粒米。好箇休粮方。",
    "X71n1411_002:0198a23": "舉。仰山示眾。汝等諸人。各自回光返顧。莫記吾言。汝",
    "X71n1411_002:0198a24": "無始劫來。背明投暗。妄想根深。卒難頓拔。所以假設",
    "X71n1411_002:0198b01": "方便。奪汝麤識。如將黃葉止啼。有什麼是處。",
    "X71n1411_002:0198b02": "師云。老僧見諸上座。記憶言句。舉這話子。除去宿",
    "X71n1411_002:0198b03": "習。然宿習不易除。所謂一法立一弊生。諸上座。須",
    "X71n1411_002:0198b04": "是將說底舉底。盡底掀翻。顯靈一段。本有光明。照",
    "X71n1411_002:0198b05": "十方剎。仰山有什麼過。老僧有什麼過。上座有什",
    "X71n1411_002:0198b06": "麼過。",
    "X71n1411_002:0198b07": "舉。仰山在溈山牧牛。時第一座曰。百億毛頭。百億獅",
    "X71n1411_002:0198b08": "子現。山不答。歸侍立。第一座上問訊。山舉前話。問云。",
    "X71n1411_002:0198b09": "適來道。百億毛頭。百億獅子現。豈不是上座。座云。是。",
    "X71n1411_002:0198b10": "山云。正當現時。毛前現。毛後現。第一座云。現時不說",
    "X71n1411_002:0198b11": "前後。山乃出。溈山云。獅子腰折了也。",
    "X71n1411_002:0198b12": "師云。溈山此語。坐斷兩邊。百億毛頭。百億獅子現。",
    "X71n1411_002:0198b13": "諸人作麼生會。",
    "X71n1411_002:0198b14": "舉梵志詩云。梵志死去來。魂魄見閻老。讀盡百王書。",
    "X71n1411_002:0198b15": "不免被捶拷。風穴云。一稱南無佛。皆已成佛道。",
    "X71n1411_002:0198b16": "師云。獅子一滴乳。迸散六斛驢乳。",
    "X71n1411_002:0198b17": "舉。僧問西堂和尚。有問有答。賓主歷然。無問無答時",
    "X71n1411_002:0198b18": "如何。堂云。怕爛却那。僧問長慶。有問有答。賓主歷然。",
    "X71n1411_002:0198b19": "無問無答時如何。慶云。相逢盡道休官去。林下何曾",
    "X71n1411_002:0198b20": "見一人。",
    "X71n1411_002:0198b21": "師云。總向語脈裏轉却。有問有答。賓主歷然。無問",
    "X71n1411_002:0198b22": "無答時如何。一年春已老。臺榭綠陰多。",
    "X71n1411_002:0198b23": "舉。鶴林素禪師。一日有屠者禮謁。願就所居辨供。素",
    "X71n1411_002:0198b24": "欣然而往。眾皆訝之。素曰。佛性平等。賢愚一致。但可",
    "X71n1411_002:0198c01": "度者。吾即度之。復何差別之有。",
    "X71n1411_002:0198c02": "師云。屠者禮謁。願就所居辨供。佛性也。素禪師欣",
    "X71n1411_002:0198c03": "然而往。佛性也。眾人訝之。佛性也。所謂佛性平等。",
    "X71n1411_002:0198c04": "賢愚一致。",
    "X71n1411_002:0198c05": "頌古四十四則",
    "X71n1411_002:0198c06": "世尊。在靈山會上。拈花示眾。是時眾皆罔措。唯迦",
    "X71n1411_002:0198c07": "葉尊者。破顏微笑。世尊云。吾有正法眼藏。涅槃妙",
    "X71n1411_002:0198c08": "心。付摩訶大迦葉。",
    "X71n1411_002:0198c09": "世尊拈花。迦葉微笑。正法眼藏。涅槃妙心。",
    "X71n1411_002:0198c10": "世尊在靈山會上。有一女人。近佛而坐。入於三昧。",
    "X71n1411_002:0198c11": "文殊白佛。云何此女人。得近佛坐。而我不得。佛云。",
    "X71n1411_002:0198c12": "汝但覺此女。令從三昧起。汝自問之。文殊遶女人",
    "X71n1411_002:0198c13": "三匝。鳴指一下。乃托至梵天。盡其神力。而不能出。",
    "X71n1411_002:0198c14": "世尊云。假使百千文殊。亦出此女人定不得。下方",
    "X71n1411_002:0198c15": "過四十二恒河沙國土。有罔明菩薩。能出此女人",
    "X71n1411_002:0198c16": "定。須臾罔明。從地湧出。作禮世尊。世尊敕罔明。出",
    "X71n1411_002:0198c17": "此女人定。罔明却至女人前。鳴指一下。女人於是",
    "X71n1411_002:0198c18": "從定而出。後有老宿。問僧。文殊是七佛之師。為什",
    "X71n1411_002:0198c19": "麼出女人定不得。罔明為甚却出得。",
    "X71n1411_002:0198c20": "是定出得不得。關捩初無多子。文殊神通太過。罔明",
    "X71n1411_002:0198c21": "輕輕彈指。",
    "X71n1411_002:0198c22": "二祖問達磨。請師安心。磨云。將心來。與汝安。祖云。",
    "X71n1411_002:0198c23": "覓心。了不可得。磨云。與汝安心竟。",
    "X71n1411_002:0198c24": "覓心不得疑情息。與汝安心萬事休。十萬里沙來又",
    "X71n1411_002:0199a01": "去。杖挑隻履在肩頭。",
    "X71n1411_002:0199a02": "殃崛摩羅尊者。於一長者家。持鉢。適值其家。一婦",
    "X71n1411_002:0199a03": "人產難。長者遂白尊者曰。尊者。是佛弟子。如何救",
    "X71n1411_002:0199a04": "得我家產難。尊者曰。我乍入道。未能相救。當去問",
    "X71n1411_002:0199a05": "佛。尊者遂往見佛。具陳斯事。佛言。汝但去說。我自",
    "X71n1411_002:0199a06": "從賢聖法來。未曾殺生。尊者。依佛所說。往告長者。",
    "X71n1411_002:0199a07": "婦人聞之。當時分免。",
    "X71n1411_002:0199a08": "我瞿曇佛。具正徧知。子母分解。只在當時。",
    "X71n1411_002:0199a09": "僧問地藏。以字不成。八字不是。未審是甚麼字。藏",
    "X71n1411_002:0199a10": "云。看取下頭註脚。",
    "X71n1411_002:0199a11": "問你地藏知不知。下頭註脚萬千千。筭沙入海徒疲",
    "X71n1411_002:0199a12": "倦。不若教他了目前。",
    "X71n1411_002:0199a13": "耽源辭忠國師。問某甲到南方。人問極則事。向他",
    "X71n1411_002:0199a14": "道什麼。國師云。幸自可憐生。剛要箇護身符子。作",
    "X71n1411_002:0199a15": "麼。",
    "X71n1411_002:0199a16": "真正道流行脚去。護身符子不須擔。國師實為耽源",
    "X71n1411_002:0199a17": "切。不是臨岐作對談。",
    "X71n1411_002:0199a18": "閩王封柑橘各一顆。令使送上雪峯。問。既是一般",
    "X71n1411_002:0199a19": "顏色。為甚名字不同。雪峯遂封回。閩王。復馳問玄",
    "X71n1411_002:0199a20": "沙。沙將一張紙。蓋却。",
    "X71n1411_002:0199a21": "一般顏色兩般名。紙蓋難瞞眾眼睛。雪嶺當時便封",
    "X71n1411_002:0199a22": "轉。閩王猶未息疑情。",
    "X71n1411_002:0199a23": "朗州刺史李翱。仰慕藥山道風。久矣。屢請不赴。乃",
    "X71n1411_002:0199a24": "特入山致敬。肅裝客禮。直造座前。山端然看經。殊",
    "X71n1411_002:0199b01": "不顧視。刺史乃云。見面不如聞名。拂袖便出。山却",
    "X71n1411_002:0199b02": "召刺史。史回首。山云。何得貴耳而賤目。刺史遂頂",
    "X71n1411_002:0199b03": "禮。起問。如何是道。山以手指天指瓶。刺史云。不會。",
    "X71n1411_002:0199b04": "山云。雲在青天水在瓶。刺史拜謝。乃呈詩云。鍊得",
    "X71n1411_002:0199b05": "身形似鶴形。千株松下兩函經。我來問道無餘事。",
    "X71n1411_002:0199b06": "雲在青天水在瓶。",
    "X71n1411_002:0199b07": "相公問道古來有。指水指天只藥山。總是祗園聽法",
    "X71n1411_002:0199b08": "者。如今分布在人間。",
    "X71n1411_002:0199b09": "玄沙示眾。諸方盡道。接物利生。忽遇三種病人。且",
    "X71n1411_002:0199b10": "作麼生接。患盲者。拈槌豎拂。他又不見。患聾者。語",
    "X71n1411_002:0199b11": "言三昧。他又不聞。患啞者。教伊說。又說不得。若接",
    "X71n1411_002:0199b12": "不得。佛法無靈驗。",
    "X71n1411_002:0199b13": "曲設多方驗作家。有誰親見老玄沙。耳聾口啞眼睛",
    "X71n1411_002:0199b14": "瞎。五濁眾生數似麻。",
    "X71n1411_002:0199b15": "溈山與仰山。摘茶次。溈云。終日只聞子聲。不見子",
    "X71n1411_002:0199b16": "形。仰山撼茶樹。溈云。子只得其用。不得其體。仰云。",
    "X71n1411_002:0199b17": "某甲只恁麼。和尚作麼生。溈良久。仰云。和尚只得",
    "X71n1411_002:0199b18": "其體。不得其用。溈云。放子三十棒。",
    "X71n1411_002:0199b19": "聞聲不見形。撼樹却惺惺。體用何須論。歸家落日明。",
    "X71n1411_002:0199b20": "丹霞到一荒院。遇夜取木佛。燒火向。院主。乃呵責",
    "X71n1411_002:0199b21": "曰。何得燒我木佛。霞以拄杖。撥火云。燒取舍利。院",
    "X71n1411_002:0199b22": "主云。木佛何得有舍利。霞云。若無舍利。更取兩尊",
    "X71n1411_002:0199b23": "來。燒。院主嗣後。眉鬚墮落。",
    "X71n1411_002:0199b24": "荒院天寒燒木佛。一堆紅燄對枯床。渾身終夜烘烘",
    "X71n1411_002:0199c01": "暖。罪過難教院主當。",
    "X71n1411_002:0199c02": "達磨見梁武帝。問如何是聖諦第一義。達磨云。廓",
    "X71n1411_002:0199c03": "然無聖。帝云。對朕者誰。達磨云不識。",
    "X71n1411_002:0199c04": "廓然無聖真實語。對朕者誰心未息。本光燦爛照十",
    "X71n1411_002:0199c05": "方。無量劫來到今日。",
    "X71n1411_002:0199c06": "雲門大師云。聞聲悟道。見色明心。作麼生是聞聲",
    "X71n1411_002:0199c07": "悟道。見色明心。乃云。觀世音菩薩。將錢買胡餅。放",
    "X71n1411_002:0199c08": "下手。却是饅頭。",
    "X71n1411_002:0199c09": "補陀巖上。白衣觀音。聞聲悟道。見色明心。",
    "X71n1411_002:0199c10": "僧問趙州。學人乍入叢林。乞師指示。州云。喫粥了",
    "X71n1411_002:0199c11": "也未。僧云。喫粥了也。州云。洗鉢盂去。",
    "X71n1411_002:0199c12": "只將乍入來伸請。一到叢林志便高。喫粥了也洗鉢",
    "X71n1411_002:0199c13": "去。宗師不用更忉忉。",
    "X71n1411_002:0199c14": "僧問洞山。如何是祖師西來意。山云。待洞水逆流。",
    "X71n1411_002:0199c15": "即向你道。",
    "X71n1411_002:0199c16": "洞水無緣會逆流。見他苦切故相酬。西來祖意實無",
    "X71n1411_002:0199c17": "意。妄想狂心歇便休。",
    "X71n1411_002:0199c18": "臨濟訪平田。路見一嫂使牛。乃問。嫂嫂。平田路向",
    "X71n1411_002:0199c19": "什麼處去。嫂將牛。打一棒云。這畜生。諸處走。到這",
    "X71n1411_002:0199c20": "裏不知路。濟云。我問你。平田路。甚麼處去。嫂云。這",
    "X71n1411_002:0199c21": "畜生。養來五載。尚使不得。濟云。欲觀前人。先觀所",
    "X71n1411_002:0199c22": "使。便有抽釘拔楔之意。",
    "X71n1411_002:0199c23": "白水田邊問路頭。雪眉婆子打耕牛。草鞋泥滑青山",
    "X71n1411_002:0199c24": "遠。不是愁人也著愁。",
    "X71n1411_002:0200a01": "黃龍室中垂語。我手何似佛手。我脚何似驢脚。人",
    "X71n1411_002:0200a02": "人有箇生緣。那箇上座生緣。",
    "X71n1411_002:0200a03": "佛手驢脚容易見。最難道處是生緣。黃梅不是周家",
    "X71n1411_002:0200a04": "子。七歲傳衣便會禪。",
    "X71n1411_002:0200a05": "大隋菴邊。有一龜。僧問。一切眾生皮褁骨。這箇眾",
    "X71n1411_002:0200a06": "生。為甚骨褁皮。大隋以草鞋。蓋於背上。",
    "X71n1411_002:0200a07": "千載靈龜菴下出。團團骨上卦重重。草鞋蓋却無頭",
    "X71n1411_002:0200a08": "尾。且聽傍人定吉凶。",
    "X71n1411_002:0200a09": "龍潭在俗時。常供餅十枚。上天皇。皇食已。每留一",
    "X71n1411_002:0200a10": "餅。與之曰。惠汝。以蔭子孫。潭問之曰。餅是某甲將",
    "X71n1411_002:0200a11": "來。何返云惠汝。皇云。是汝將來。復汝。何咎。潭因有",
    "X71n1411_002:0200a12": "悟。遂投出家。",
    "X71n1411_002:0200a13": "受惠當思報。將他一餅回。出家緣法到。當下得心灰。",
    "X71n1411_002:0200a14": "僧問趙州。牛頭未見四祖時如何。州云。飽柴飽水。",
    "X71n1411_002:0200a15": "見後如何。云飽柴飽水。",
    "X71n1411_002:0200a16": "學者疑心尚未休。飽柴飽水坐牛頭。子期不用黃金",
    "X71n1411_002:0200a17": "鑄。末世知音有趙州。",
    "X71n1411_002:0200a18": "馬祖。與百丈行次。見野鴨飛過。祖曰。是甚麼。丈曰。",
    "X71n1411_002:0200a19": "野鴨子。祖曰。甚麼處去。丈曰。飛過去也。祖遂搊百",
    "X71n1411_002:0200a20": "丈鼻頭。丈作忍痛聲。祖曰。何曾飛去。",
    "X71n1411_002:0200a21": "心燈不可付。祖印亦難傳。野鴨飛過去。搊得鼻頭穿。",
    "X71n1411_002:0200a22": "南泉。因兩堂首座。爭猫兒。泉乃提起云。大眾。道得",
    "X71n1411_002:0200a23": "即救取。道不得。即斬却。眾無對。泉遂斬之。至晚趙",
    "X71n1411_002:0200a24": "州。自外歸。泉舉似趙州。州脫草履。安頭上而去。泉",
    "X71n1411_002:0200b01": "云。汝若在。即救得猫兒。",
    "X71n1411_002:0200b02": "一刀成兩段。釋得二僧爭。草鞋頭戴出。猫兒無再生。",
    "X71n1411_002:0200b03": "昌黎韓侍郎。問大顛。和尚春秋多少。顛提起數珠",
    "X71n1411_002:0200b04": "云。會麼。侍郎云。不會。顛云。晝夜一百八。明日復來。",
    "X71n1411_002:0200b05": "門首見首座。遂問。和尚道。晝夜一百八。意旨如何。",
    "X71n1411_002:0200b06": "首座叩齒三下。侍郎至方丈。復問。晝夜一百八。意",
    "X71n1411_002:0200b07": "旨如何。大顛叩齒三下。侍郎云。元來佛法不別。顛",
    "X71n1411_002:0200b08": "云。侍郎見何道理。侍郎云。適來問首座。首座亦恁",
    "X71n1411_002:0200b09": "麼祗對。顛請首座問。適來恁麼祗對侍郎。是否。座",
    "X71n1411_002:0200b10": "云是。顛乃打。趁出院。",
    "X71n1411_002:0200b11": "牙齒脣皮包不過。吾家密事俗人知。首座出院未為",
    "X71n1411_002:0200b12": "過。長老罰油方合宜。",
    "X71n1411_002:0200b13": "魯祖。凡見僧來。便面壁。",
    "X71n1411_002:0200b14": "人來面壁成多事。爭得心開見本源。空劫已前諸佛",
    "X71n1411_002:0200b15": "子。話頭不舉自然圓。",
    "X71n1411_002:0200b16": "藥山久不陞堂。院主一日白云。大眾久思和尚示",
    "X71n1411_002:0200b17": "誨。山云。教打鐘著。時大眾方集。山便下座。歸方丈。",
    "X71n1411_002:0200b18": "院主續問。和尚既許為眾說法。為甚一言不施。山",
    "X71n1411_002:0200b19": "云。經有經師。論有論師。爭怪得老僧。",
    "X71n1411_002:0200b20": "鐘鳴眾集歸方丈。苦殺堂頭請法人。法法本來無一",
    "X71n1411_002:0200b21": "法。若言無法法纏身。",
    "X71n1411_002:0200b22": "德山一日飯遲。先托鉢下堂。雪峯時作飯頭。纔見",
    "X71n1411_002:0200b23": "便問。這老漢。鐘未鳴。鼓未響。托鉢向什麼處去。德",
    "X71n1411_002:0200b24": "山便歸方丈。雪峯舉似巖頭。頭云。大小德山。不會",
    "X71n1411_002:0200c01": "末後句。德山聞舉。令侍者喚巖頭來。問。你不肯老",
    "X71n1411_002:0200c02": "僧那。頭密啟其意。德山來日上堂。言語異常。頭於",
    "X71n1411_002:0200c03": "僧堂前。撫掌大笑云。且喜得堂頭老漢。會末後句。",
    "X71n1411_002:0200c04": "向後天下人。不奈他何。雖然如是。只得三年。三年",
    "X71n1411_002:0200c05": "後。果遷化。",
    "X71n1411_002:0200c06": "托鉢回身去。鐘鼓未鳴時。不會末後句。只有奯心知。",
    "X71n1411_002:0200c07": "密啟深深意。禪和不用疑。恰得三年活。言中果有期。",
    "X71n1411_002:0200c08": "秘魔巖和尚。凡見僧來。提起木杈云。什麼魔魅。教",
    "X71n1411_002:0200c09": "你出家。什麼魔魅。教你行脚。道得也杈下死。道不",
    "X71n1411_002:0200c10": "得。也杈下死。速道速道。",
    "X71n1411_002:0200c11": "秘魔提杈起。驗你本來人。得在杈下死。不負此生身。",
    "X71n1411_002:0200c12": "僧問趙州。狗子還有佛性也無。州云。無僧云。上從",
    "X71n1411_002:0200c13": "諸佛。下及螻蟻。皆有佛性。狗子為什麼却無。州云。",
    "X71n1411_002:0200c14": "為伊有業識在。",
    "X71n1411_002:0200c15": "螻蟻皆有佛性。為甚狗子却無。趙州觀音院裡。壁上",
    "X71n1411_002:0200c16": "掛箇胡蘆。",
    "X71n1411_002:0200c17": "趙州問僧。甚麼處來。僧云。雪峯來。州云。雪峯近日",
    "X71n1411_002:0200c18": "有何言句。雪峯道。盡大地是沙門一隻眼。汝等諸",
    "X71n1411_002:0200c19": "人。向甚麼處屙。州云。上座若去。為我寄箇鍬子。與",
    "X71n1411_002:0200c20": "雪峰。",
    "X71n1411_002:0200c21": "大地一隻眼。誰敢屙其中。鍬子寄將去。那知到雪峰。",
    "X71n1411_002:0200c22": "有一古德。一日不赴堂。侍者來。請赴堂。德云。我今",
    "X71n1411_002:0200c23": "日。在莊裏。喫油糍飽。侍者云。和尚不曾出入。德云。",
    "X71n1411_002:0200c24": "你但去。問取莊主。侍者纔出門。忽見莊主。歸謝和",
    "X71n1411_002:0201a01": "尚到莊。喫油糍。",
    "X71n1411_002:0201a02": "不曾出門去。莊上喫油糍。莊主歸相謝。侍者不得知。",
    "X71n1411_002:0201a03": "僧問巖頭。浩浩塵中。如何辨主。頭云。銅砂鑼裏滿",
    "X71n1411_002:0201a04": "盛油。",
    "X71n1411_002:0201a05": "塵中辨主問巖頭。心識如何曾得休。鼻孔眼睛都要",
    "X71n1411_002:0201a06": "見。銅砂鑼裏滿盛油。",
    "X71n1411_002:0201a07": "睦州喚僧。大德。僧回首。州云。擔板漢。",
    "X71n1411_002:0201a08": "擔一片板在肩頭。如何得到空王地。睦州古佛多垂",
    "X71n1411_002:0201a09": "慈。要你自家放捨去。",
    "X71n1411_002:0201a10": "藥山看經次。僧問。和尚尋常。不許人看經。為什麼",
    "X71n1411_002:0201a11": "却自看。山云。我只要遮眼。某甲學和尚得麼。山云。",
    "X71n1411_002:0201a12": "你若看。牛皮也須穿。",
    "X71n1411_002:0201a13": "你若學他看。牛皮真箇穿。長年橫案上。字義自然圓。",
    "X71n1411_002:0201a14": "馬祖住菴時。常坐禪。讓和尚。將甎。於菴前磨。祖云。",
    "X71n1411_002:0201a15": "磨甎作什麼。讓云。作鏡。祖云。磨甎。豈得成鏡。讓云。",
    "X71n1411_002:0201a16": "磨甎。既不成鏡。坐禪豈得成佛。祖云。如何即是。讓",
    "X71n1411_002:0201a17": "云譬如牛駕車。車若不行。打車即是。打牛即是。",
    "X71n1411_002:0201a18": "坐禪成佛生妄見。磨甎作鏡妄尤多。打車打牛俱是",
    "X71n1411_002:0201a19": "妄。攪得心腸沒奈何。",
    "X71n1411_002:0201a20": "藥山謂雲巖云。與我喚沙彌來。巖曰。喚他作什麼。",
    "X71n1411_002:0201a21": "山云。我有箇折脚鐺子。要伊提上提下。巖曰。恁麼",
    "X71n1411_002:0201a22": "則共和尚。出一隻手。",
    "X71n1411_002:0201a23": "豈要共出一隻手。只教喚著沙彌來。鐵鐺無脚又無",
    "X71n1411_002:0201a24": "耳。墻下春深薺葉開。",
    "X71n1411_002:0201b01": "南泉麻谷歸宗。同去。禮拜忠國師。泉於地上。畫一",
    "X71n1411_002:0201b02": "圓相云。道得即去。歸宗於圓相中坐。麻谷便作女",
    "X71n1411_002:0201b03": "人拜。泉云。恁麼則不去也。宗云。是什麼心行。",
    "X71n1411_002:0201b04": "圓相中間坐底誰。便施女拜各呈機。國師道大徧天",
    "X71n1411_002:0201b05": "下。未許尋常人得知。",
    "X71n1411_002:0201b06": "玄沙。令僧馳書上雪峯。峯開見。是白紙。遂呈示大",
    "X71n1411_002:0201b07": "眾云。會麼。眾無語。峰云。不見道。君子千里同風。僧",
    "X71n1411_002:0201b08": "回舉似玄沙。沙云。山頭老漢。蹉過也不知。",
    "X71n1411_002:0201b09": "千里同風見不差。僧持此語報玄沙。不知蹉過如何",
    "X71n1411_002:0201b10": "也。莫是玄沙蹉過他。",
    "X71n1411_002:0201b11": "賓頭盧尊者。因阿育王問。承聞。尊者親見佛來。是",
    "X71n1411_002:0201b12": "否。尊者以手策起眉毛。良久云。會麼。王云不會。尊",
    "X71n1411_002:0201b13": "者云。阿耨達池龍王。請佛齋。吾是時亦預其數。",
    "X71n1411_002:0201b14": "尊者策眉王不會。十方剎土古風清。佛齋勝會親曾",
    "X71n1411_002:0201b15": "預。不是尋常粥飯僧。",
    "X71n1411_002:0201b16": "昔有一婆。供養一菴主。經二十餘年。令一二八女。",
    "X71n1411_002:0201b17": "送飯給侍。一日令女子。抱定云。正當與麼時如何。",
    "X71n1411_002:0201b18": "主云。枯木倚寒巖。三春無暖氣。女子歸來。舉似婆。",
    "X71n1411_002:0201b19": "婆云。我二十年來。祇供養得箇俗漢。遂趁出。放火",
    "X71n1411_002:0201b20": "燒却菴。",
    "X71n1411_002:0201b21": "二十年來不具眼。茅菴燒却是徒為。三春暖氣無多",
    "X71n1411_002:0201b22": "子。真實之言亦可師。",
    "X71n1411_002:0201b23": "廓侍者問德山。從上諸聖。向什麼處去。山云。作麼",
    "X71n1411_002:0201b24": "作麼。廓云。敕點飛龍馬。跛鼈出頭來。山休去。明日",
    "X71n1411_002:0201c01": "浴次。山將木杓。打廓一下云。昨日公案作麼生。廓",
    "X71n1411_002:0201c02": "云。這老漢。今日方始瞥地。",
    "X71n1411_002:0201c03": "只一箇休去。伎倆自然消。諸聖在甚處。脚下路條條。",
    "X71n1411_002:0201c04": "歸宗鋤草。見一條蛇。便斬却。僧云。久嚮歸宗。到來",
    "X71n1411_002:0201c05": "只見箇麤行沙門。宗云。是你麤。我麤。",
    "X71n1411_002:0201c06": "斬蛇却非小小事。直是教他脫苦輪。座主高茅心未",
    "X71n1411_002:0201c07": "泯。如何胡亂妄通言。",
    "X71n1411_002:0201c08": "僧問雲門。如何是透法身句。門云。北斗裏藏身。",
    "X71n1411_002:0201c09": "北斗裏藏身。虗空中出沒。道得一句來。日頭東畔出。",
    "X71n1411_002:0201c10": "甘贄行者。往南泉設粥。云請和尚念誦。泉自打槌",
    "X71n1411_002:0201c11": "云。請大眾。為狸奴白牯。念摩訶般若波羅蜜。贄禮",
    "X71n1411_002:0201c12": "拜。便出去。泉後問典座。行者在麼。云去也。泉遂打",
    "X71n1411_002:0201c13": "破粥鍋。",
    "X71n1411_002:0201c14": "設粥殷勤請念誦。白槌各為念摩訶。上來功德要圓",
    "X71n1411_002:0201c15": "滿。復去廚頭打破鍋。",
    "X71n1411_002:0201c16": "藥山。手中書佛字。問道吾。是什麼字。吾云。佛字。山",
    "X71n1411_002:0201c17": "云。這多口阿師。",
    "X71n1411_002:0201c18": "藥山手中書佛字。問他端爾要心開。只將佛字為酬",
    "X71n1411_002:0201c19": "對。元是曾持五戒來。",
    "X71n1411_002:0201c20": "讚",
    "X71n1411_002:0201c21": "彌陀懸鼓相",
    "X71n1411_002:0201c22": "彩雲縹緲懸紅日。瞻彼慈容大導師。四十八願丘山",
    "X71n1411_002:0201c23": "重。眾生雜念亂如絲。",
    "X71n1411_002:0201c24": "寒山",
    "X71n1411_002:0202a01": "做詩無題目。只要寫心源。心源雖難搆。淺深在目前。",
    "X71n1411_002:0202a02": "白雲抱幽石。藤花樹上紆。豐干不識你。道你是文殊。",
    "X71n1411_002:0202a03": "拾得",
    "X71n1411_002:0202a04": "是誰拾得你。便名為拾得。手把麤糲[卄/梨]。要打天邊月。",
    "X71n1411_002:0202a05": "埽地却有功。眼界得淨潔。閭丘太守來。也解生欣悅。",
    "X71n1411_002:0202a06": "豐干",
    "X71n1411_002:0202a07": "人心既無。虎心亦無。騎來騎去。是汝是吾。松門杳杳。",
    "X71n1411_002:0202a08": "朗月輪孤。",
    "X71n1411_002:0202a09": "禪月大師。畫羅漢像",
    "X71n1411_002:0202a10": "禪月羅漢應身。畫出羅漢形像。絲毫無得滲漏。虗空",
    "X71n1411_002:0202a11": "揑作一團。拈來掛虗空中。咄咄咄咄咄咄。",
    "X71n1411_002:0202a12": "達磨大師",
    "X71n1411_002:0202a13": "破六宗己見固是。折莖蘆渡江還非。大道等虗空。非",
    "X71n1411_002:0202a14": "虗空之量。大道同日月。踰日月之明。一華開五葉。結",
    "X71n1411_002:0202a15": "果自然成。",
    "X71n1411_002:0202a16": "六祖大師",
    "X71n1411_002:0202a17": "曹溪本無波浪。是他來者激起。日月星辰萬象。總被",
    "X71n1411_002:0202a18": "陸沈。出頭不得。",
    "X71n1411_002:0202a19": "臨濟大師",
    "X71n1411_002:0202a20": "得馬祖百丈黃檗之旨。發自己胸中。本有底光明。見",
    "X71n1411_002:0202a21": "僧入門便喝。謂之臨濟一宗。三世諸佛搆不著。狸奴",
    "X71n1411_002:0202a22": "白牯搆不著。",
    "X71n1411_002:0202a23": "德山和尚",
    "X71n1411_002:0202a24": "吹滅紙燈。眼前黑暗。拈得白棒。胡揮亂揮。黃河放出。",
    "X71n1411_002:0202b01": "太華裂開。大千沙界絕塵埃。",
    "X71n1411_002:0202b02": "雲門大師",
    "X71n1411_002:0202b03": "睦州拶折脚。如何嗣雪峯。一句內三句外。星飛電捲。",
    "X71n1411_002:0202b04": "搆得著搆不著。總是死漢。",
    "X71n1411_002:0202b05": "趙州和尚",
    "X71n1411_002:0202b06": "有底道。趙州說禪。近在口皮邊。遠過河沙國。總描邈",
    "X71n1411_002:0202b07": "不著。鎮州出大蘿蔔頭。是他親見南泉。觀音院壁上。",
    "X71n1411_002:0202b08": "掛箇葫蘆。風吹不落。",
    "X71n1411_002:0202b09": "慈明和尚",
    "X71n1411_002:0202b10": "得人怕得人憎。嚇得神鼎。頭縮面青。燒火未著。晚參",
    "X71n1411_002:0202b11": "鼓鳴。",
    "X71n1411_002:0202b12": "楊岐和尚",
    "X71n1411_002:0202b13": "屋老四壁疎。雪珠床上跳。猶有閑情懷。對白雲發笑。",
    "X71n1411_002:0202b14": "虎丘隆和尚",
    "X71n1411_002:0202b15": "睡虎一嘯。虗空掇轉。南辰居北。北辰居南。驢作驢鳴。",
    "X71n1411_002:0202b16": "犬作犬吠。外道消滅。正宗亦無。",
    "X71n1411_002:0202b17": "天目和尚",
    "X71n1411_002:0202b18": "不道先師具大眼目。只道先師無肯路。還有知得者",
    "X71n1411_002:0202b19": "麼。楊岐之衣。到松源師祖不傳。臨終謂。兄弟久聚。正",
    "X71n1411_002:0202b20": "路行者有。只不能用黑豆法。難以荷負正宗。臨濟佛",
    "X71n1411_002:0202b21": "法到此平沈。痛哉痛哉。以此見先師。深得師祖之旨",
    "X71n1411_002:0202b22": "矣。",
    "X71n1411_002:0202b23": "天目和尚。讚松源和尚像。永長老請讚",
    "X71n1411_002:0202b24": "我祖之真。是真非真。我父之讚。是讚非讚。非真是真。",
    "X71n1411_002:0202c01": "非讚是讚。塞破虗空。斷楊岐旨。滅臨濟宗。分付定水。",
    "X71n1411_002:0202c02": "打鳳羅龍。",
    "X71n1411_002:0202c03": "禪人畫師像。請讚",
    "X71n1411_002:0202c04": "不破古人玄關。而玄關自破。不碎今時窠臼。而窠臼",
    "X71n1411_002:0202c05": "自碎。鷲峰之衣爛却。西丘之話無傳。",
    "X71n1411_002:0202c06": "尺璧千丈石。寸金萬里沙。揀辨俱不得。達磨返流沙。",
    "X71n1411_002:0202c07": "黃檗不是臨濟。爭打六十拄杖。較之七佛已前。都無",
    "X71n1411_002:0202c08": "許多勞攘。既是吾真種草。何須特地寫像。",
    "X71n1411_002:0202c09": "持刀殺人。人心不死。赤手殺人。人心不死。伎倆俱盡。",
    "X71n1411_002:0202c10": "人心自死。",
    "X71n1411_002:0202c11": "一喝從馬師起。臨濟承虗接響。病叟本無氣力。不能",
    "X71n1411_002:0202c12": "學這般承。",
    "X71n1411_002:0202c13": "栽菜根向上。種荳要収糓。不必生疑訝。今年六十六。",
    "X71n1411_002:0202c14": "不是心。不是佛。不是物。新羅國裏打鼓。大唐殿上作",
    "X71n1411_002:0202c15": "舞。天上天下人癡癡。七佛傳來到六祖。",
    "X71n1411_002:0202c16": "道遠乎哉。觸事而真。羅公照鏡。李婆映水。鼻孔各別。",
    "X71n1411_002:0202c17": "娘生一般。會與不會。福州使鐵錢。",
    "X71n1411_002:0202c18": "孚維那。命畫師。寫吾幻影請讚。有一問。答得即讚。克",
    "X71n1411_002:0202c19": "賓法戰不勝。興化罰錢出院。那裏是法戰不勝處。孚",
    "X71n1411_002:0202c20": "答曰。今日某甲。合罰錢合出院。真獅子兒。只書此。以",
    "X71n1411_002:0202c21": "記歲月。",
    "X71n1411_002:0202c22": "甲申夏五。明州李世珍。畫妙勝殿眾菩薩像。因寫吾",
    "X71n1411_002:0202c23": "幻影。惟介請讚。讚曰。離四句絕百非。",
    "X71n1411_002:0202c24": "偈頌",
    "X71n1411_002:0203a01": "日影每從窓外過。知他奔逐幾時休。虗空落地須彌",
    "X71n1411_002:0203a02": "碎。三世如來不出頭。",
    "X71n1411_002:0203a03": "月在水中撈不上。徒勞[翟*欠]碎水中天。夜深山寺開門",
    "X71n1411_002:0203a04": "睡。月自飛來到面前。",
    "X71n1411_002:0203a05": "人心到老不知休。心若休時萬事休。水上葫蘆捺得",
    "X71n1411_002:0203a06": "住。始信橋流水不流。",
    "X71n1411_002:0203a07": "貪瞋癡眾生根本。眾生根本佛根本。佛無眾生不成",
    "X71n1411_002:0203a08": "佛。是故眾生佛根本。",
    "X71n1411_002:0203a09": "樓上五更鐘未動。人間萬事已營營。明朝一飯先書",
    "X71n1411_002:0203a10": "籍。那取工夫細度量。",
    "X71n1411_002:0203a11": "諸佛面前求早悟。眾生界上幾曾迷。本源自性天真",
    "X71n1411_002:0203a12": "佛。日用中間無少虧。",
    "X71n1411_002:0203a13": "清淨世界清淨人。濁惡世界濁惡人。隨性所轉移不",
    "X71n1411_002:0203a14": "得。總是娘生一箇身。",
    "X71n1411_002:0203a15": "觸目盡是清淨地。清淨地上無佛住。趙州教人急走",
    "X71n1411_002:0203a16": "過。狸奴倒上菩提樹。",
    "X71n1411_002:0203a17": "老已無心走市[廓-享+墨]。莎羅樹下展身眠。餘生一了一切",
    "X71n1411_002:0203a18": "了。不去燒香向佛前。",
    "X71n1411_002:0203a19": "萬事成空皆已悉。一身無實亦深知。絲毫名利放不",
    "X71n1411_002:0203a20": "過。得出輪迴是幾時。",
    "X71n1411_002:0203a21": "曉來雲過闌干濕。手把圓珠獨自立。聲聲稱念南無",
    "X71n1411_002:0203a22": "佛。佛道現前不成佛。",
    "X71n1411_002:0203a23": "魚浮水面性地平。鳥入林中機路密。秋到石床楓葉",
    "X71n1411_002:0203a24": "落。夢幻伴子六十七。",
    "X71n1411_002:0203b01": "水邊林下道人行。念念無非是道情。盡去西方尋淨",
    "X71n1411_002:0203b02": "土。青蓮華在淤泥生。",
    "X71n1411_002:0203b03": "稱心稱意可長保。上苑名園春日花。一箇尖頭茅屋",
    "X71n1411_002:0203b04": "下。長年無事道人家。",
    "X71n1411_002:0203b05": "大道在目前。本來無妙理。陽地生為人。陰空死作鬼。",
    "X71n1411_002:0203b06": "月照嶺上松。風吹原下水。髼頭寒拾翁。拍手笑不已。",
    "X71n1411_002:0203b07": "人有黃金宅。棄之徒自忙。北風連地起。吹雪上眉梁。",
    "X71n1411_002:0203b08": "杳杳黃泉路。難逢日月光。吾儂如此說。且去審思量。",
    "X71n1411_002:0203b09": "山中滋味別。往往少人知。野菜合黃獨。能充白日饑。",
    "X71n1411_002:0203b10": "風輕翻草葉。猿重墜藤枝。餘生只寄此。閒讀古人詩。",
    "X71n1411_002:0203b11": "老農隴上耕。終日手不住。白骨誰家塚。群鴉噪高樹。",
    "X71n1411_002:0203b12": "一條淺溪水。滔滔自流去。",
    "X71n1411_002:0203b13": "迷時從他迷。悟時聽他悟。九牛雖有力。拽之不可住。",
    "X71n1411_002:0203b14": "日落又黃昏。風吹白楊樹。",
    "X71n1411_002:0203b15": "吾家不甚遙。看取脚下路。紅日上山頭。石羊草裏臥。",
    "X71n1411_002:0203b16": "人間一百年。彈指聲中過。柴門無鎖鑰。白雲自來去。",
    "X71n1411_002:0203b17": "寒山做詩。無題目。發本有天真。予獨處山寮。眼見",
    "X71n1411_002:0203b18": "耳聞底。皆清淨性中流出。不覺形言。凡二十首。戊",
    "X71n1411_002:0203b19": "子夏午。",
    "X71n1411_002:0203b20": "過竹田西堂無相菴房",
    "X71n1411_002:0203b21": "懶舉話頭嫌鼻祖。燒香那肯禮西方。空房消盡閑心",
    "X71n1411_002:0203b22": "識。日往月來不見長。",
    "X71n1411_002:0203b23": "清藏主歸鄉省親",
    "X71n1411_002:0203b24": "入我門來先割愛。胡為舊路又重行。娑婆世界多寒",
    "X71n1411_002:0203c01": "暑。一箇皮囊幾度生。",
    "X71n1411_002:0203c02": "送契首座。住鴈山靈峯",
    "X71n1411_002:0203c03": "曷送住持芝下寺。祖翁一箇破砂盆。寒酸固是難開",
    "X71n1411_002:0203c04": "眼。煑飯猶堪煑菜根。",
    "X71n1411_002:0203c05": "示椿藏主",
    "X71n1411_002:0203c06": "一夏工夫打不徹。百千億劫不消磨。金烏玉兔長相",
    "X71n1411_002:0203c07": "逐。鴈蕩峯頭見也麼。",
    "X71n1411_002:0203c08": "到中山寶首座房",
    "X71n1411_002:0203c09": "巖房終日冷沈沈。經案塵埃一寸深。五十餘年如此",
    "X71n1411_002:0203c10": "過。道人行世太無心。",
    "X71n1411_002:0203c11": "永藏主。到鴈蕩山放牧寮。請益",
    "X71n1411_002:0203c12": "老來自病救不了。佛病祖病孰能排。壁上葫蘆風打",
    "X71n1411_002:0203c13": "落。床頭拄杖被塵埋。",
    "X71n1411_002:0203c14": "寄予藏主",
    "X71n1411_002:0203c15": "要成大樹作陰凉。放教片心如泥去。雲門一舉四十",
    "X71n1411_002:0203c16": "九。臨濟大師無本據。",
    "X71n1411_002:0203c17": "示莫侍者",
    "X71n1411_002:0203c18": "參禪只要見得盡。見得盡時無障礙。六箇門頭長日",
    "X71n1411_002:0203c19": "開。聲香味觸常三昧。",
    "X71n1411_002:0203c20": "寄明藏主",
    "X71n1411_002:0203c21": "一顆如來藏裡珠。靈光爍破眾人疑。大千沙界無塵",
    "X71n1411_002:0203c22": "土。即是塵勞未脫時。",
    "X71n1411_002:0203c23": "寄息首座",
    "X71n1411_002:0203c24": "黃檗三度打臨濟。睦州合喫棒三千。乾坤儱侗無今",
    "X71n1411_002:0204a01": "古。猛將不來邊上眠。",
    "X71n1411_002:0204a02": "示然侍者",
    "X71n1411_002:0204a03": "以法傳法獅子吼。以心傳心鐵牛機。十方世界無行",
    "X71n1411_002:0204a04": "路。圓覺空中有路歸。",
    "X71n1411_002:0204a05": "送權侍者遊洞庭",
    "X71n1411_002:0204a06": "七十二峯波面出。盧公去後石屏存。高歌數曲遊三",
    "X71n1411_002:0204a07": "日。圖畫又添僧一尊。",
    "X71n1411_002:0204a08": "寄梓巖西堂和尚",
    "X71n1411_002:0204a09": "每問往來興寢事。惟言閉戶自安禪。西丘壽到八十",
    "X71n1411_002:0204a10": "四。住院都盧無十年。",
    "X71n1411_002:0204a11": "寄寶藏主",
    "X71n1411_002:0204a12": "識塵消落盡。本性自圓明。動靜無差異。語言只似常。",
    "X71n1411_002:0204a13": "後到不過此。先來亦只寧。坐禪一片石。松樹長青青。",
    "X71n1411_002:0204a14": "送明藏主",
    "X71n1411_002:0204a15": "門內天地闊。門外山水長。一句未脫口。遍界是冰霜。",
    "X71n1411_002:0204a16": "寒光奪夜月。鬼神不敢當。本來清淨性。胸中無留藏。",
    "X71n1411_002:0204a17": "拾得是我弟。寒山是我兄。明朝相隨去。一錫兼一瓶。",
    "X71n1411_002:0204a18": "示收侍者",
    "X71n1411_002:0204a19": "人言不是面通紅。此病流來自劫空。拈出洞山三頓",
    "X71n1411_002:0204a20": "棒。慈明老漢得黃龍。",
    "X71n1411_002:0204a21": "送靈石齊物長老",
    "X71n1411_002:0204a22": "方丈守職莫輕忽。自然久久見全功。楊岐只是會監",
    "X71n1411_002:0204a23": "寺。踢出驢兒振祖風。",
    "X71n1411_002:0204a24": "寄端書記",
    "X71n1411_002:0204b01": "青猿長短聲。獨自倚廊柱。三際俱不來。一片冷泉水。",
    "X71n1411_002:0204b02": "非唯無眾生。無佛亦無己。短句與長吟。遣與適意耳。",
    "X71n1411_002:0204b03": "半夜落霜華。日輪正卓午。寥寥天地間。只有寒山子。",
    "X71n1411_002:0204b04": "送茂侍者",
    "X71n1411_002:0204b05": "一鶚度秋空。秋空無影跡。千人萬人海。聚頭空唧唧。",
    "X71n1411_002:0204b06": "點黑楊岐衣。鷲峯藏得密。寒暑知幾年。分付當有日。",
    "X71n1411_002:0204b07": "談玄說妙者。脫去情塵執。",
    "X71n1411_002:0204b08": "示明侍者",
    "X71n1411_002:0204b09": "布毛吹起便悟去。未吹布毛何不悟。三三九九八十",
    "X71n1411_002:0204b10": "一。雲門大師有抽顧。",
    "X71n1411_002:0204b11": "寄灌頂長老",
    "X71n1411_002:0204b12": "半夜鶴鳴山月吟。山翁獨坐破柴床。幾番劫石成灰",
    "X71n1411_002:0204b13": "去。一點靈光照世明。",
    "X71n1411_002:0204b14": "示至侍者",
    "X71n1411_002:0204b15": "我宗無語亦無法。獼猴各佩古菱花。昏衢燭破無今",
    "X71n1411_002:0204b16": "古。大地眾生盡到家。",
    "X71n1411_002:0204b17": "送一維那",
    "X71n1411_002:0204b18": "扣我山寮門。乃是我法姪。來情不用推。一一皆著實。",
    "X71n1411_002:0204b19": "生柴帶葉燒。新水敲冰汲。難得再相逢。今年六十七。",
    "X71n1411_002:0204b20": "歸去望東溟。天岸一團日。",
    "X71n1411_002:0204b21": "送琦上人",
    "X71n1411_002:0204b22": "萬里無寸草。出門便是草。十年歸不得。忘却來時道。",
    "X71n1411_002:0204b23": "今歲秋事早。凉風生木杪。拄杖挑鉢囊。銳志不小小。",
    "X71n1411_002:0204b24": "孰顧他洞山。瀏陽寒拾老。衲僧家行履。不可得尋討。",
    "X71n1411_002:0204c01": "寄雪竇千峯琬西堂",
    "X71n1411_002:0204c02": "千丈崖根芋火香。天上日輪正卓午。東土西乾無祖",
    "X71n1411_002:0204c03": "師。白頭老僧七十五。",
    "X71n1411_002:0204c04": "道藏主號物外。因作此偈",
    "X71n1411_002:0204c05": "何處是物外。徒然勞指註。物物皆唯我。我實無比喻。",
    "X71n1411_002:0204c06": "去却我一字。動靜隨所寓。靈光遍寰宇。今古絕來去。",
    "X71n1411_002:0204c07": "寄海藏主",
    "X71n1411_002:0204c08": "佛佛授手無多子。祖祖相傳似海深。昨夜西風撼門",
    "X71n1411_002:0204c09": "扇。天明無跡可追尋。",
    "X71n1411_002:0204c10": "送徹上人遊台鴈",
    "X71n1411_002:0204c11": "多人乞語過台鴈。上人亦向那邊遊。寒拾不能登妙",
    "X71n1411_002:0204c12": "覺。只為貪著山水幽。巨羅長年抱膝坐。癡癡更是不",
    "X71n1411_002:0204c13": "知休。春花正開香滿路。日輪卓午山氣收。乘興去時",
    "X71n1411_002:0204c14": "宜速速。乘興回來莫悠悠。",
    "X71n1411_002:0204c15": "送真藏主",
    "X71n1411_002:0204c16": "達磨不曾來東土。二祖亦不往西天。一條古路生荊",
    "X71n1411_002:0204c17": "棘。更無佛法可流傳。",
    "X71n1411_002:0204c18": "示霞上人",
    "X71n1411_002:0204c19": "一大藏教言外薦。十方剎土目前看。老僧住世無多",
    "X71n1411_002:0204c20": "日。只要闍梨心地安。",
    "X71n1411_002:0204c21": "寄靈仲通姪",
    "X71n1411_002:0204c22": "一樓山色好。山是飛來山。座上方外友。身心俱閒閒。",
    "X71n1411_002:0204c23": "秋來幾夜夢。踏月到其間。更轉語方定。瓦爐香未殘。",
    "X71n1411_002:0204c24": "一偈聊相寄。山寮長日關。",
    "X71n1411_002:0205a01": "拄杖歌",
    "X71n1411_002:0205a02": "老龍蛻骨空山。樵人惠我作杖。靠在繩床角頭。團團",
    "X71n1411_002:0205a03": "圍繞萬象。打狗打雨敲風。總是顛倒妄想。有人拗作",
    "X71n1411_002:0205a04": "兩橛。伏惟尚饗。",
    "X71n1411_002:0205a05": "歸山",
    "X71n1411_002:0205a06": "衰老歸山寮。山寮無雜事。柴床石枕頭。長伸兩脚睡。",
    "X71n1411_002:0205a07": "寒拾約不來。豐干騎虎至。虎性本不馴。蒼苔都踏碎。",
    "X71n1411_002:0205a08": "春風補得完。八八六十四。",
    "X71n1411_002:0205a09": "此菴歌",
    "X71n1411_002:0205a10": "吾結此菴寄殘影。有問此菴壞不壞。一語發出甚奇",
    "X71n1411_002:0205a11": "怪。隨他口下答不壞。凡屬形相皆是壞。為甚此菴却",
    "X71n1411_002:0205a12": "不壞。六窻俱透無一物。常光無內亦無外。劫火洞然",
    "X71n1411_002:0205a13": "大千壞。吾結此菴實不壞。行住坐臥於其中。只是尋",
    "X71n1411_002:0205a14": "常箇境界。有時松風閒舉話。萬象森羅齊爽快。",
    "X71n1411_002:0205a15": "示恩藏主",
    "X71n1411_002:0205a16": "道在目前無變易。只緣體悉有親疎。黃梅夜半傳衣",
    "X71n1411_002:0205a17": "鉢。七百人中一老盧。",
    "X71n1411_002:0205a18": "寄琢間和尚",
    "X71n1411_002:0205a19": "聞得去年交院事。世間誰識老師心。青山綠水門前",
    "X71n1411_002:0205a20": "有。淨土西方不去尋。",
    "X71n1411_002:0205a21": "塔偈",
    "X71n1411_002:0205a22": "午夜髑髏吟。山空片月明。西方無淨土。只有彌陀經。",
    "X71n1411_002:0205a23": "塔銘",
    "X71n1411_002:0205a24": "病叟今年六十六。死日將至。火化好。土化好。西堂唯",
    "X71n1411_002:0205b01": "菴貫和尚云。古鄮山中。有片荒地。因疊石為塔。為銘",
    "X71n1411_002:0205b02": "曰。",
    "X71n1411_002:0205b03": "天生一穴。藏吾枯骨。骨朽成土。土能生物。結箇葫蘆。",
    "X71n1411_002:0205b04": "掛趙州壁。永脫輪迴。超三世佛。",
    "X71n1411_002:0205b06": "橫川和尚語錄下(終)"
}