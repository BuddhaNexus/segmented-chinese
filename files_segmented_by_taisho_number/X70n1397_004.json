{
    "X70n1397_004:0628c13": "雪巖和尚語錄卷第四",
    "X70n1397_004:0628c15": "法語",
    "X70n1397_004:0628c16": "示平川履侍者",
    "X70n1397_004:0628c17": "從上來事。是擊石火閃電光。那容眨眼。又如大圓寶",
    "X70n1397_004:0628c18": "鏡。纔墮纖塵。便成瑕翳。苟不能於明闇未逗。形名未",
    "X70n1397_004:0628c19": "立以前。掃踪滅影。要透向上關。太遠在。",
    "X70n1397_004:0628c20": "目前有見。為有所奪。目前無見。為無所礙。只遮有無",
    "X70n1397_004:0628c21": "二字。盡天下老和尚。與從上佛祖。要且盡力透不過。",
    "X70n1397_004:0628c22": "既透不過。畢竟十二時中。合作麼生。",
    "X70n1397_004:0628c23": "昏沉不好。散亂猶乖。識得起處滅處。和座盤一時翻",
    "X70n1397_004:0628c24": "轉。元來饑即喫飯。困即打眠。若曰一條白練去。古廟",
    "X70n1397_004:0629a01": "香爐去。冷湫湫地去。三十烏藤。未有喫分在。",
    "X70n1397_004:0629a02": "趙州突出庭前老栢。雲門颺下一橛乾屎。洞山折稱",
    "X70n1397_004:0629a03": "稱麻。暴露釋迦老漢。合與拔舌犁耕。然雖如是。且道",
    "X70n1397_004:0629a04": "與入門棒劈面喝。相去多少。荷盡已無擎雨葢。菊殘",
    "X70n1397_004:0629a05": "猶有傲霜枝。",
    "X70n1397_004:0629a06": "語默動靜。俯仰折旋。要須如香象渡河。截流而過。纔",
    "X70n1397_004:0629a07": "有絲毫繫絆。便是脚下紅線不斷。借使隔江招手橫",
    "X70n1397_004:0629a08": "趨。望見殺竿回去。已是跳他圈子不出。又況握節當",
    "X70n1397_004:0629a09": "胸。嚥他野狐涎唾者哉。",
    "X70n1397_004:0629a10": "當今名字參學。如稻麻竹葦。求一人半人。向萬仞崖",
    "X70n1397_004:0629a11": "頭獨立。如地底尋天。雖然如是。俊底與鈍底。各自根",
    "X70n1397_004:0629a12": "器不同。與夫三搭不回。何似一撥便轉。",
    "X70n1397_004:0629a13": "我宗無語句。亦無一法與人。古人與麼說話。可謂唇",
    "X70n1397_004:0629a14": "不覆齒。南閻浮提。一般天地。一般日月。那一箇。兩脚",
    "X70n1397_004:0629a15": "不在肚下。無端平地。強生節目。疑誤人家男女。過亦",
    "X70n1397_004:0629a16": "甚矣。",
    "X70n1397_004:0629a17": "山青水綠。雨過雲行。盡是顯發自己秘密寶藏時節。",
    "X70n1397_004:0629a18": "若欲認箇見聞知覺。又是特地當頭蹉過。到手便用。",
    "X70n1397_004:0629a19": "信脚便行。纔涉遲回。則成剩法。且道離却見聞覺知。",
    "X70n1397_004:0629a20": "如何受用。劄。",
    "X70n1397_004:0629a21": "平田內淺艸裏。撞著一箇半箇。便好踏在艸鞋跟底。",
    "X70n1397_004:0629a22": "莫教被伊露出爪牙。便見喪身失命。臨濟被黃蘗三",
    "X70n1397_004:0629a23": "頓痛棒。雲門被睦州一拶脚折。便是樣子。苟或不然。",
    "X70n1397_004:0629a24": "安得兒孫徧地。",
    "X70n1397_004:0629b01": "道無南北。弘之在人。事無難易。斷之在我。是與不是。",
    "X70n1397_004:0629b02": "一刀兩段。便是鐵壁銀山。也須粉碎。八穴七穿。可謂",
    "X70n1397_004:0629b03": "自由。外此以往。吾不知所謂本色道流也。",
    "X70n1397_004:0629b04": "規上人",
    "X70n1397_004:0629b05": "僧問。狗子還有佛性也無。趙州道無。九十六種妙相。",
    "X70n1397_004:0629b06": "已是覿面相呈了也。要須向未舉以前見得。方始眼",
    "X70n1397_004:0629b07": "眼相照。若曰死在句下。劒去久矣。",
    "X70n1397_004:0629b08": "只遮一箇無字。便是斷命根的刀子。開差別的鑰匙。",
    "X70n1397_004:0629b09": "若謂果有與麼事。又是節外生枝。翻成露布。要得親",
    "X70n1397_004:0629b10": "切。只消道箇狗子還有佛性也無。無。",
    "X70n1397_004:0629b11": "趙州古佛。眼光爍破天下。觀其道箇無字。瞎却了也。",
    "X70n1397_004:0629b12": "今時師僧。須是會得開口不在舌頭上。方許伊識得",
    "X70n1397_004:0629b13": "遮般病痛。自其兩脚梢空。未免扶籬摸壁。",
    "X70n1397_004:0629b14": "趙州露刃劒。寒光生燄燄。被白雲老漢。覷破心肝五",
    "X70n1397_004:0629b15": "臟。冷眼看來。大似隔壁猜謎。只如道箇更擬問如何。",
    "X70n1397_004:0629b16": "分身作兩段。未免傷鋒犯手。",
    "X70n1397_004:0629b17": "妙喜道。不是有無之無。亦非真無之無。到遮裏。畢竟",
    "X70n1397_004:0629b18": "是箇甚裏。英靈漢。自合一撥便轉。若是三搭不回。一",
    "X70n1397_004:0629b19": "任你自去冷地東無西無。",
    "X70n1397_004:0629b20": "淨和尚道。只箇無字鐵掃帚。掃不得處拚命。掃忽然",
    "X70n1397_004:0629b21": "掃破太虗空。萬別千差盡豁通。是則固是。只是未免",
    "X70n1397_004:0629b22": "誤賺後昆。瞎將來眼。殊不知。我王庫內無如是刀。",
    "X70n1397_004:0629b23": "山僧每每。愛向兄弟道。盡三百六十骨節。八萬四千",
    "X70n1397_004:0629b24": "毛竅。屏作一箇無字。一提提取。葢為你被昏散二風",
    "X70n1397_004:0629c01": "所欥。未免且作死馬醫。須是拚得性命。一往直前。方",
    "X70n1397_004:0629c02": "見趙州本來面目。且道與自己。相去多少。",
    "X70n1397_004:0629c03": "只遮無字。古人謂繫驢橛子。要爾十二時中。置之一",
    "X70n1397_004:0629c04": "處。無事不辦。忽若見盡情忘。和座盤一時翻却。趙州",
    "X70n1397_004:0629c05": "老漢。在爾脚底。",
    "X70n1397_004:0629c06": "一大藏教。與一千七百段。陳爛葛藤。向一箇無字下",
    "X70n1397_004:0629c07": "透得。如刀劈竹。迎刃而解。若曰逐旋扭揑。逐旋合會。",
    "X70n1397_004:0629c08": "便有箇是。便有箇非。有處透得。有處透不得。要使明",
    "X70n1397_004:0629c09": "如皓月。廓若太虗。三生六十劫。",
    "X70n1397_004:0629c10": "縱使你得箇無字分曉。趙州又對遮僧道有。畢竟作",
    "X70n1397_004:0629c11": "麼生。自古自今。十箇有五雙。未免平地喫交。雪巖莫",
    "X70n1397_004:0629c12": "別有箇道處麼。",
    "X70n1397_004:0629c13": "演上人",
    "X70n1397_004:0629c14": "道本一貫。用該萬殊。去留無跡。如走盤之珠。達夫是",
    "X70n1397_004:0629c15": "者。方知從上一千七百野狐涎涕。只是一箇狗子。還",
    "X70n1397_004:0629c16": "有佛性也無。無。却須一咬百雜碎始得。",
    "X70n1397_004:0629c17": "忽若崖崩石裂。謂之客塵蹔歇。急須轉身。只守住。未",
    "X70n1397_004:0629c18": "免提起便有。放下便無。十二時中。依舊截作兩橛。生",
    "X70n1397_004:0629c19": "死與寤寐。不能歸一。要透遮重關子。須是和座翻却。",
    "X70n1397_004:0629c20": "往往多是將古人直截。太殺老婆心切處。曲作奇特",
    "X70n1397_004:0629c21": "玄妙。差別商量。認羊屎作鹹豉。非但自己。不知香臭。",
    "X70n1397_004:0629c22": "又却度與他人含吐。我幸是箇喫粥飯漢。莫被此等",
    "X70n1397_004:0629c23": "穢污。",
    "X70n1397_004:0629c24": "撥草瞻風。貴要頂門具眼。若只橫在兩點眉毛之下。",
    "X70n1397_004:0630a01": "未免為世情所轉。非獨入他作家爐韛。上他鉗鎚。受",
    "X70n1397_004:0630a02": "他枯淡不得。動則青黃豆麥不分。所謂打頭不遇。翻",
    "X70n1397_004:0630a03": "成骨董。可不慎諸。",
    "X70n1397_004:0630a04": "示志月上人",
    "X70n1397_004:0630a05": "佛祖是妄。禪道是誑。參是馳求。坐是執縛。迷是不知。",
    "X70n1397_004:0630a06": "悟是幻覺。莫不皆由一念清淨法身佛。照了諸相。昏",
    "X70n1397_004:0630a07": "是根。散是塵。昏即體。散即用。當昏無散。當散無昏。昏",
    "X70n1397_004:0630a08": "散二岐。不相為礙。亦不相雜。如百千鏡燈。只是一燈。",
    "X70n1397_004:0630a09": "百千水月。只是一月。華亭志月上座。無端水中捉月。",
    "X70n1397_004:0630a10": "一帆二千里。直透集雲。逗到龍淵亭畔。水底觀天。方",
    "X70n1397_004:0630a11": "知不是真月。如今竪起生鐵脊梁。直要打教透徹。忽",
    "X70n1397_004:0630a12": "被昏散二魔。晝夜交相擾擾。脫離無由。雪巖向道。但",
    "X70n1397_004:0630a13": "只百尺竿頭。倒退更倒退。定是摸著當空明月。",
    "X70n1397_004:0630a14": "演上人歸江陵。出無準癡絕語",
    "X70n1397_004:0630a15": "無準先師癡絕和尚。明訓昭昭。實天下衲子。古今師",
    "X70n1397_004:0630a16": "法。雖然世尊不出世。老胡不西來。鷲嶺未嘗拈花。少",
    "X70n1397_004:0630a17": "林未嘗面壁。迦葉未嘗破顏。神光未嘗立雪。若曰千",
    "X70n1397_004:0630a18": "燈續燄。五葉聯芳。正是接響乘虗。狂狗趂塊。更曰我",
    "X70n1397_004:0630a19": "坐地待你究取。立地待你搆取。豈不是起模畫樣。徒",
    "X70n1397_004:0630a20": "自疲勞。德山臨濟。一人行棒。一人行喝。總是尿床鬼",
    "X70n1397_004:0630a21": "子。四時運之。雷霆震之。風雨潤之。變萬化於其間。而",
    "X70n1397_004:0630a22": "物物各適其宜。此特自然而然。不期然而然也。本自",
    "X70n1397_004:0630a23": "非遠。近何有之。見之一字。亦是眼中著屑。演上人生",
    "X70n1397_004:0630a24": "緣西蜀。古宿所鍾之地。出非凡材。一夏相聚。凜凜然",
    "X70n1397_004:0630b01": "如傲霜青松。令人可敬。袖紙併二語見示。炷香伏讀。",
    "X70n1397_004:0630b02": "如在侍傍。復進曰。茲欲往江陵。訪道舊。丐一語。為塗",
    "X70n1397_004:0630b03": "中受用。涼風蕭蕭。黃葉飄飄。去路遙遙。外此無他。祝。",
    "X70n1397_004:0630b04": "示清妙上人",
    "X70n1397_004:0630b05": "佛祖無上妙道。忘是非。無得失。離學解。絕功勳。但有",
    "X70n1397_004:0630b06": "脩有證。有覺有觸。有見有知。總是濁垢過患邊事。忽",
    "X70n1397_004:0630b07": "爾天崩地陷。豁開萬劫迷雲。親見本來面目。也只是",
    "X70n1397_004:0630b08": "蹔時岐路。喚作敲門瓦子。不是家珍。縱使孤迥迥絕",
    "X70n1397_004:0630b09": "承當。赤灑灑沒可把。正是貼肉衫汗。急須脫下。若不",
    "X70n1397_004:0630b10": "脫下。十二時中。未免被伊籠罩著。不得自由。寤寐不",
    "X70n1397_004:0630b11": "得一如。明闇依前有間。直饒向佛祖未名。眹兆未分。",
    "X70n1397_004:0630b12": "世界未立以前。瞎却頂門正眼。亦未有少分相應在。",
    "X70n1397_004:0630b13": "當知佛法如四大海水。轉入轉深。若只在岸邊插脚。",
    "X70n1397_004:0630b14": "那裏更在那裏。清妙禪人棄官為僧。自閩浙至集雲。",
    "X70n1397_004:0630b15": "多扣尊宿。一日忽到方丈。吐露因由。老僧未免只在",
    "X70n1397_004:0630b16": "鼻孔裏冷笑。仰山門下。無禪無道。無佛無祖。只是一",
    "X70n1397_004:0630b17": "味清水白米。苦菜麤羮。若要親見雪巖。更買三千緉",
    "X70n1397_004:0630b18": "艸鞋行脚。猶隔須彌山在。",
    "X70n1397_004:0630b19": "示資聖成長老",
    "X70n1397_004:0630b20": "隔江招手橫趨。望見剎竿回去。已是埋沒己靈。更說",
    "X70n1397_004:0630b21": "燒却禪板。踢倒淨瓶。蝦跳何嘗出斗。若是生知風骨。",
    "X70n1397_004:0630b22": "逸格道流。日月之明。未足喻其智。雷電之疾。未足擬",
    "X70n1397_004:0630b23": "其機。直下如大風輪。如大火聚。三世佛退身有分。六",
    "X70n1397_004:0630b24": "代祖近傍無由。得皮得髓。傳法傳衣。總是鉢盂安柄。",
    "X70n1397_004:0630c01": "示貴上人",
    "X70n1397_004:0630c02": "狗子還有佛性也無。只遮無字。是三玄三要之戈甲。",
    "X70n1397_004:0630c03": "四賓四主之喉衿。只貴當人。拈著便行。搆得便去。絲",
    "X70n1397_004:0630c04": "毫擬議。平地鐵圍。自非[拚ㄙ+ㄊ]得性命。不顧生死。一往直",
    "X70n1397_004:0630c05": "前。安有打破牢關時節。太原聞畫角。靈雲見桃花。便",
    "X70n1397_004:0630c06": "學無字不遠。若曰只麼翫水觀山。游州獵縣。要見老",
    "X70n1397_004:0630c07": "趙州。本地風光。三生六十劫。貴兄道友。九夏相從。一",
    "X70n1397_004:0630c08": "辭不妄。開得一片畬。下得一籮粟。於三寸蒲團之上。",
    "X70n1397_004:0630c09": "收其功矣。敢問趙州一箇無字。畢竟教放在什麼處。",
    "X70n1397_004:0630c10": "試道看。",
    "X70n1397_004:0630c11": "賢藏主",
    "X70n1397_004:0630c12": "賢藏主。己巳之夏末。為余掌東輪於集雲峯下一年。",
    "X70n1397_004:0630c13": "四壁如無也。信乎本色抱道深牧之士。犁杷空。人牛",
    "X70n1397_004:0630c14": "忘。又安知有所謂苗稼之可侵者。也是雖五千四十",
    "X70n1397_004:0630c15": "八卷。即斷貫索。無影鞭。亦置之於無用之地矣。退欄",
    "X70n1397_004:0630c16": "以來。又經三載。動靜之間。終始如一。壬申仲秋。忽袖",
    "X70n1397_004:0630c17": "紙乞語為別。且欲循環禮祖。以酬素志。予曰。未出門",
    "X70n1397_004:0630c18": "時。行盡天下。何祖之不禮也。賢即抽坐具一摵。觸禮",
    "X70n1397_004:0630c19": "三拜而出。余故不復贅之。時窓雨戰芭蕉。天風撼庭",
    "X70n1397_004:0630c20": "竹。泚筆於卍字堂之西軒。",
    "X70n1397_004:0630c21": "潤侍者游嶽",
    "X70n1397_004:0630c22": "入門便棒。跨門便喝。德山與臨濟大師。已是夾糠炊",
    "X70n1397_004:0630c23": "米。帶土鎔金。若論闕齒胡。未離西天。風月太遠在。自",
    "X70n1397_004:0630c24": "餘吹起布毛。索犀牛扇。豈不誤賺後昆。瞎將來眼。所",
    "X70n1397_004:0631a01": "以仰山遮裏。不敢妄動一絲毫子。只貴當人。直下不",
    "X70n1397_004:0631a02": "離本際。立地成佛。庶亦不辜汝在。老僧面前。叉手合",
    "X70n1397_004:0631a03": "掌。送客迎賓。而亦翫水游山。左之右之。如珠在盤。不",
    "X70n1397_004:0631a04": "撥自轉。忽若有箇不近人情漢。拈起拄杖道。你有拄",
    "X70n1397_004:0631a05": "杖。與你拄杖。你無拄杖。奪你拄杖。又作麼生。瀟湘江",
    "X70n1397_004:0631a06": "底月。南嶽嶺頭雲。",
    "X70n1397_004:0631a07": "初知客入浙",
    "X70n1397_004:0631a08": "太初未判。眹兆未分以前。豁開正眼。三世佛祖。齊立",
    "X70n1397_004:0631a09": "下風。便可回天關。轉地軸。辨龍蛇。擒虎兕。客來須看。",
    "X70n1397_004:0631a10": "賊來須打。至於不近人情處。勦斷從上佛祖命根。與",
    "X70n1397_004:0631a11": "大地眾生。為冤為對。山青水綠。雀噪鴉鳴。顯揚自己。",
    "X70n1397_004:0631a12": "家風斬新。別行條令。豈不是大丈夫事業者哉。肇翁",
    "X70n1397_004:0631a13": "紹初知客。以三應入賓司。勘驗方來。怪用醍醐毒藥。",
    "X70n1397_004:0631a14": "四載游從。始終只如一日。涼飈襲衣。忽起凌霄之興。",
    "X70n1397_004:0631a15": "集雲峯雖欲留之。拄杖子已在門外。前塗撞著惡抵",
    "X70n1397_004:0631a16": "家。切忌探水。",
    "X70n1397_004:0631a17": "一侍者下浙",
    "X70n1397_004:0631a18": "向上機。末後句。奔流度刃。疾燄過風。眨得眼來。已是",
    "X70n1397_004:0631a19": "千里萬里。沒交涉。縱使懷域中日月。負量外乾坤。亦",
    "X70n1397_004:0631a20": "未可幾其萬一。臨濟燒黃蘗禪板。洛浦淹殺誰家甕",
    "X70n1397_004:0631a21": "中。祖禰不了。殃及後人。德一侍者。相從數載。大有可",
    "X70n1397_004:0631a22": "憎。臨別需語。恰值拄杖不在。覿面一拳。且待歸來分",
    "X70n1397_004:0631a23": "付。",
    "X70n1397_004:0631a24": "覺源藏主",
    "X70n1397_004:0631b01": "覺源浩渺。性海無邊。自非如長鯨巨鯤。一吸到底。露",
    "X70n1397_004:0631b02": "出珊瑚。枝枝撐著月。在在處處。盡是照乘明珠。直得",
    "X70n1397_004:0631b03": "大地眾生。潑天富貴。然後會百川細流。復歸溟渤。發",
    "X70n1397_004:0631b04": "為波濤。散為雨露。運載舟檝。發生萬物。可得擬議於",
    "X70n1397_004:0631b05": "其間哉。若曰持杯以酌。執竿以探。非徒不知其量深",
    "X70n1397_004:0631b06": "與淺。特亦未免望洋而返。至於窮死生。味今古。莫知",
    "X70n1397_004:0631b07": "其涯涘矣。",
    "X70n1397_004:0631b08": "義濟上人",
    "X70n1397_004:0631b09": "學道別無方便。只貴心堅石穿。若是打頭不遇作家。",
    "X70n1397_004:0631b10": "未免翻成懵董。僧問趙州。狗子還有佛性也無。州云",
    "X70n1397_004:0631b11": "無。只遮箇無字。便是剖牢關斷生死。破疑團的利刃。",
    "X70n1397_004:0631b12": "却須將一箇無字。放在額角上。如一座須彌山。向萬",
    "X70n1397_004:0631b13": "仞崖前。獨足而立。莫教失脚。和自家性命。一時粉碎。",
    "X70n1397_004:0631b14": "便見斬新日月。特地乾坤。三世佛。歷代祖。呼來喝去。",
    "X70n1397_004:0631b15": "盡皆在我。若是今日三。明日四。東邊尋。西邊覔。被箇",
    "X70n1397_004:0631b16": "靜與閙。昏與散。截作兩段。忽覺時蹔輕安。轉身又却",
    "X70n1397_004:0631b17": "不爾。只為下手不力。似信不信。流入半青半黃。落索",
    "X70n1397_004:0631b18": "羣隊中去也。義濟上人。山中度夏。逢秋問歸。矻矻然",
    "X70n1397_004:0631b19": "于眾。宛有百丈之作。恰與老黃梅同鄉。前塗忽有人。",
    "X70n1397_004:0631b20": "問梅黃也未。不得蹉口祗對。鈍置老僧。臨風聽得。定",
    "X70n1397_004:0631b21": "與三十拄杖。",
    "X70n1397_004:0631b22": "德勝上人",
    "X70n1397_004:0631b23": "德勝上人。東林上足。老雪翁之孫也。天姿粹美。淡靜",
    "X70n1397_004:0631b24": "而端嚴。寬和而軒豁。與蒲團為讐敵。朝暮未嘗放捨。",
    "X70n1397_004:0631c01": "更能握起吹毛劒。佛來也斬。祖來也斬。則昬沉散亂。",
    "X70n1397_004:0631c02": "自然倒退三千里。忽地兩手俱空。直得森羅萬象。徹",
    "X70n1397_004:0631c03": "底平沈。便是到家時節。若問如何是吹毛劒。珊瑚枝",
    "X70n1397_004:0631c04": "枝撐著月。",
    "X70n1397_004:0631c05": "正勤上人",
    "X70n1397_004:0631c06": "所守者正。所學者勤。惟勤與正。乃入道之捷徑。正勤",
    "X70n1397_004:0631c07": "上人。能力守之。力學之。吾當與汝保任。摟出趙州心",
    "X70n1397_004:0631c08": "髓。將一箇無字。颺在萬仞無涯。深坑之下。却與從上",
    "X70n1397_004:0631c09": "佛祖。把手同行。不為差事。",
    "X70n1397_004:0631c10": "志月上人",
    "X70n1397_004:0631c11": "一月普現一切水。一切水月一月攝。此喻一心生萬",
    "X70n1397_004:0631c12": "法。萬法生一心。此即夢幻空華。半似而半空者也。忽",
    "X70n1397_004:0631c13": "若浮雲蔽空。水底清光何在。遮裏豁開正眼。月未嘗",
    "X70n1397_004:0631c14": "無。光未嘗沒。明與暗一如。死與生無間。若夫靈山話。",
    "X70n1397_004:0631c15": "曹溪指。馬祖翫。總是影子邊事。志月上人。堅志慕道。",
    "X70n1397_004:0631c16": "當於天地未判。父母未生以前。識取真月。然後見月",
    "X70n1397_004:0631c17": "休觀指。歸家罷問程。百千佛祖。盡是弄光影漢。縛作",
    "X70n1397_004:0631c18": "一束。浸在萬丈寒潭之底。不為分外。",
    "X70n1397_004:0631c19": "德溥上人",
    "X70n1397_004:0631c20": "溥修其德。溥學其道。人之道德。身之黼藻。道照今古。",
    "X70n1397_004:0631c21": "秋月輝輝。德藹乾坤。春風浩浩。精學與精脩。未宜輕",
    "X70n1397_004:0631c22": "放倒。九夏不出門。亦不踏橫艸。忽然拶透趙州狗子",
    "X70n1397_004:0631c23": "佛性無。珊瑚枝頭。紅日杲杲。",
    "X70n1397_004:0631c24": "繼逮上人",
    "X70n1397_004:0632a01": "佛祖之道。廓若太虗。浩若大海。豈造次凡流之可語",
    "X70n1397_004:0632a02": "哉。又豈尺寸之可度。麻葦之可測哉。除非大根大器",
    "X70n1397_004:0632a03": "大力量。發大勇猛。於一念未生。一漚未發。一踏到底。",
    "X70n1397_004:0632a04": "然後向佛祖頭上坐。頭上臥。則方有少分相應。僧問",
    "X70n1397_004:0632a05": "趙州。狗子還有佛性也無。州云無。只遮箇無字。量納",
    "X70n1397_004:0632a06": "太虗。深過大海。乃從上百千佛祖命脉。大地眾生眼",
    "X70n1397_004:0632a07": "目。豈可以驢鳴犬吠。有情無情見。及有思惟心之。可",
    "X70n1397_004:0632a08": "測度哉。繼逮上人。篤志此道。究明狗子佛性無話。甚",
    "X70n1397_004:0632a09": "切。如到方丈請益。遭痛棒打出者。屢矣。一日復來呈",
    "X70n1397_004:0632a10": "偈。求語為警策。故直書此以示。若認著一箇元字脚。",
    "X70n1397_004:0632a11": "便是雜毒入心。孤負趙州不少。",
    "X70n1397_004:0632a12": "慈琇上人",
    "X70n1397_004:0632a13": "古人三十年。履踐箇事。尚道。我正閙在。如今未曾拈",
    "X70n1397_004:0632a14": "起蒲團。便要一鍬掘井。豈不天地遼邈者哉。昏沉散",
    "X70n1397_004:0632a15": "亂。自曠大劫。相隨相逐。直至今日。不有劈太華之力。",
    "X70n1397_004:0632a16": "吸滄溟之量。掛鐵面具。握金剛劒。要宇宙廓清。難矣。",
    "X70n1397_004:0632a17": "雖然白飯元來是米做。俯仰折旋。著衣喫飯。如壯士",
    "X70n1397_004:0632a18": "屈申。不借他力。廣額屠兒。放下屠刀。道。我是千佛一",
    "X70n1397_004:0632a19": "數。且喜一念相應。夫如向外馳求。弗自投吳與楚。豈",
    "X70n1397_004:0632a20": "不重為歎惜。",
    "X70n1397_004:0632a21": "智俊上人",
    "X70n1397_004:0632a22": "大根大智。俊爽之士。當出古今羅網。掀翻生死窠臼。",
    "X70n1397_004:0632a23": "不滯有無名相。不分明闇路岐。展拓乾坤於毛髮之",
    "X70n1397_004:0632a24": "上。呵叱風雷於謦欬之頃。百千佛祖。窺覰無門。大地",
    "X70n1397_004:0632b01": "眾生。仰望不及。時節到來。則頂天立地。播揚大教。扶",
    "X70n1397_004:0632b02": "持末法。以壽無上法王慧命。豈不慶快平生也歟。否",
    "X70n1397_004:0632b03": "則未免唐喪光陰。虗消信施。只是一箇。下板頭。喫死",
    "X70n1397_004:0632b04": "飯漢。聞三下板坐禪。一似生冤家。一味抽了。被寮舍",
    "X70n1397_004:0632b05": "中打睡。名字行脚。烏足語哉。",
    "X70n1397_004:0632b06": "宗然上人",
    "X70n1397_004:0632b07": "儒釋無二道。聖凡無二心。但得其心。道則盡矣。在彼",
    "X70n1397_004:0632b08": "在此。曾何間焉。宗然上人。棄六經而收六賊。單提金",
    "X70n1397_004:0632b09": "剛寶劒。斷盡煩惱根塵。一日留紙於雪巖之下。欲請",
    "X70n1397_004:0632b10": "語。為終身道伴。古謂獨行無伴侶。語則剩矣。但只要",
    "X70n1397_004:0632b11": "不離此。不著彼。翻身一擲。驀過太虗。黃面漢與老仲",
    "X70n1397_004:0632b12": "尼。目即在上座脚底。",
    "X70n1397_004:0632b13": "宗胄上人",
    "X70n1397_004:0632b14": "趙州道。一箇無字。如擊塗毒鼓。聞者皆喪。苟不具頂",
    "X70n1397_004:0632b15": "門正眼。切忌動著。動著即瞎。透得一箇無字。千句萬",
    "X70n1397_004:0632b16": "句。只是一字。只遮一字。從來不曾著畫。也是病見空",
    "X70n1397_004:0632b17": "花。趙州露刃劒。寒光霜燄燄。向遮提持得去。百千佛",
    "X70n1397_004:0632b18": "祖命根。一時兩斷。苟或柄欛之真。已是自傷己命。",
    "X70n1397_004:0632b19": "九河辯藏主",
    "X70n1397_004:0632b20": "大辯若訥。大巧若拙。此法離言語。不立文字之至要",
    "X70n1397_004:0632b21": "也。僧問趙州。狗子還有佛性也無。趙州道無。正是巧",
    "X70n1397_004:0632b22": "盡拙出。後來五祖演和尚。頌云。趙州露刃劒。寒霜光",
    "X70n1397_004:0632b23": "燄燄。更擬問如何。分身作兩段。朴散淳離。轉而訛之。",
    "X70n1397_004:0632b24": "化為糟粕矣。吁惜哉。",
    "X70n1397_004:0632c01": "九為君數。十為成數。河出圖。洛出書。伏羲未畫。總未",
    "X70n1397_004:0632c02": "有遮箇消息。老趙州。著脚於天地未形。佛祖未興。以",
    "X70n1397_004:0632c03": "前。淨如明鏡。轉若圓珠。僧問。狗子還有佛性也無。向",
    "X70n1397_004:0632c04": "他道無。又僧問。狗子還有佛性也無。向他道有。正如",
    "X70n1397_004:0632c05": "急水打毬子。落處不停誰解看。",
    "X70n1397_004:0632c06": "勦虗妄之賊。絕散亂之媒。苟不力提利刃。吾未見其",
    "X70n1397_004:0632c07": "然。也只遮無字。便是直入百萬軍中。斬顏良的杷柄。",
    "X70n1397_004:0632c08": "是須先[拚ㄙ+ㄊ]得自家性命。然後有必取必勝之功。苟或",
    "X70n1397_004:0632c09": "漸疑漸慮。半後半前。非獨手中器械。被人奪却。要見",
    "X70n1397_004:0632c10": "六戶風清。一塵不擾。未得在。",
    "X70n1397_004:0632c11": "頂門正眼。肘後靈符。鑑地輝天。摧邪顯正。至靈至驗。",
    "X70n1397_004:0632c12": "至妙至圓。無出一箇無字。向未舉以前。一提提得。萬",
    "X70n1397_004:0632c13": "別千差。同歸一揆。如一月印千江。月無分照之心。水",
    "X70n1397_004:0632c14": "無受月之意。千江同一月。一月共千江。其如情見未",
    "X70n1397_004:0632c15": "忘。一任水中撈月。",
    "X70n1397_004:0632c16": "如來祕密寶藏。佛祖向上牢關。透得一箇無字。百匝",
    "X70n1397_004:0632c17": "千重。一時了畢。譬如一燈洞耀。百千明鏡交輝。却須",
    "X70n1397_004:0632c18": "當軒撲滅。明闇俱忘。道有道無。臨機在我。我相亦空。",
    "X70n1397_004:0632c19": "萬象森羅。同成正覺。到與麼時。方見古人道。盡大地",
    "X70n1397_004:0632c20": "是沙門一隻眼。",
    "X70n1397_004:0632c21": "無邊剎海。自他不隔於毫端。十世古今。終始不離於",
    "X70n1397_004:0632c22": "當念。僧問趙州。狗子還有佛性也無。州云無。三百六",
    "X70n1397_004:0632c23": "十骨節。八萬四千毛竅。無明業識。煩惱。般若真如解",
    "X70n1397_004:0632c24": "脫。盡底一傾傾出。將謂是一顆照夜明珠。誰知却是",
    "X70n1397_004:0633a01": "換眼睛烏豆。除非一拶粉碎。未易隔壁摶量。",
    "X70n1397_004:0633a02": "一處通。千處萬處一時通。一處透。千處萬處一時透。",
    "X70n1397_004:0633a03": "五千四十八張故紙。一千七百段葛藤。會得一箇無",
    "X70n1397_004:0633a04": "字。如金翅王。一拍四大海水。連底俱空。纔涉思量擬",
    "X70n1397_004:0633a05": "議。便被情識意路絆在。荊棘林中。要得脫體無依。乾",
    "X70n1397_004:0633a06": "坤獨露。三生六十劫。",
    "X70n1397_004:0633a07": "佛病祖病。色身法身。寒病熱病。大黃巴豆。醫不得底",
    "X70n1397_004:0633a08": "病。單單提一箇無字。向未開口以前。一嚥嚥下。便是",
    "X70n1397_004:0633a09": "一粒換骨靈丹。瀉下通身雜毒。百千毛竅俱開。五蘊",
    "X70n1397_004:0633a10": "六塵。廓若太虗。淨如明鏡。却與七百甲子老禪和。把",
    "X70n1397_004:0633a11": "手同行。同坐于大休大歇。大安樂田地。豈不慶快也",
    "X70n1397_004:0633a12": "歟。服藥不如忌口。開鑿人天眼目。發明佛祖宗猷。萬",
    "X70n1397_004:0633a13": "別千差之要。七縱八橫之妙。無出一箇無字。臨機但",
    "X70n1397_004:0633a14": "無揀擇。大用自然現前。如行空之月。無不應之輝。若",
    "X70n1397_004:0633a15": "走盤之珠。無可留之影。或舒或卷。或擒或縱。剔起眉",
    "X70n1397_004:0633a16": "毛。已是千里萬里。沒交涉。惟大智洞明。小根小器。可",
    "X70n1397_004:0633a17": "得而語哉。",
    "X70n1397_004:0633a18": "俊拔衲子。要如良驥奔騰。直須一日千里。苟獵虗言。",
    "X70n1397_004:0633a19": "不耕實效。縱抱天馬龍駒之質。未免且困鹽車之下。",
    "X70n1397_004:0633a20": "光陰似箭。日月如梭。可不自鞭自筞者哉。",
    "X70n1397_004:0633a21": "了智上人",
    "X70n1397_004:0633a22": "毀冕裂冠。披緇披褐。古未嘗無。枯此心如朽木。視身",
    "X70n1397_004:0633a23": "世如浮漚。在今罕有。所以道。學道乃大丈夫事業。非",
    "X70n1397_004:0633a24": "將相之所能。了智上人。棄官圓頂。刻苦下工。志實可",
    "X70n1397_004:0633b01": "尚。但勇猛精進四箇字。著力未專。為昏沉散亂所困。",
    "X70n1397_004:0633b02": "未免墮在悠悠漾漾。名字坐禪甲裏。只成箇長行粥",
    "X70n1397_004:0633b03": "飯僧去也。如今要急相應。但只竪起生鐵脊梁。撐開",
    "X70n1397_004:0633b04": "兩眼。盡三百六十骨節。八萬四千毛竅。屏作一箇無",
    "X70n1397_004:0633b05": "字。一提提起。如一團熱鐵。如一堆烈燄相似。則自然",
    "X70n1397_004:0633b06": "空勞勞地。虗豁豁地。何緣有一毫昏沉散亂之相可",
    "X70n1397_004:0633b07": "得。如此五七日去。忽然築著磕著。也不定本色道人。",
    "X70n1397_004:0633b08": "若不赤體親見父母未生以前。本地風光。只在無邊",
    "X70n1397_004:0633b09": "無岸。生死海裏浮沉。良為可惜。然雖如是。直須師子",
    "X70n1397_004:0633b10": "翻身。切忌韓獹逐塊。",
    "X70n1397_004:0633b11": "法海上人",
    "X70n1397_004:0633b12": "法海汪洋。靈源湛寂。此大地眾生。三世佛祖。同一受",
    "X70n1397_004:0633b13": "用。只因迷悟二字。有差有別。遂有生死涅槃。輪迴解",
    "X70n1397_004:0633b14": "脫之間。要得會而歸之。只消單單地。猛著精采。提一",
    "X70n1397_004:0633b15": "箇無字。晝三夜三。[拚ㄙ+ㄊ]死[拚ㄙ+ㄊ]生。與之[病丙+斯]捱。忽然一踏踏",
    "X70n1397_004:0633b16": "翻。徹法源底。則見三世如來。與三界二十五有。通是",
    "X70n1397_004:0633b17": "妙明真覺。無生死可厭。解脫可求。菩提可得。涅槃可",
    "X70n1397_004:0633b18": "證。如日月自行。江河自注。乾坤自立。虗空自在。曾何",
    "X70n1397_004:0633b19": "一纖塵一毫髮之有間哉。依舊行但行。坐但坐。瞌睡",
    "X70n1397_004:0633b20": "打眠。著衣喫飯。一切平常。等閑道著一箇佛字。三年",
    "X70n1397_004:0633b21": "漱口。法海禪人。與了智上座。同一出處。同住同參。發",
    "X70n1397_004:0633b22": "明大事。老僧當立待汝未跨門來。已與三十拄杖。",
    "X70n1397_004:0633b23": "示轉菴圓上人",
    "X70n1397_004:0633b24": "轉山河大地。歸自己。則易。轉自己。歸山河大地。則難。",
    "X70n1397_004:0633c01": "有人道得不難不易句。其奈鼻孔。已被燈籠露柱穿",
    "X70n1397_004:0633c02": "却。未免轉身無路。正恁麼時。畢竟喚什麼。作山河大",
    "X70n1397_004:0633c03": "地。又喚什麼作自己。自己與山河大地。是一是二。是",
    "X70n1397_004:0633c04": "有是無。到遮裏。却須剔起眉毛於十二時中。行來坐",
    "X70n1397_004:0633c05": "去。冷地自家。微細揣摩。披剝始得。忽若翻轉手。摸著",
    "X70n1397_004:0633c06": "舊時鼻孔。依前只在面皮上。便見五祖道。任運不知",
    "X70n1397_004:0633c07": "名。輕輕著眼聽。水上青青綠。原來是浮萍。",
    "X70n1397_004:0633c08": "示選副寺",
    "X70n1397_004:0633c09": "道在日用。日用而不知。所以道。知是妄覺。不知是無",
    "X70n1397_004:0633c10": "記。到遮裏。且道知底是。不知底是。從上老凍膿。與天",
    "X70n1397_004:0633c11": "下行脚漢。並是築破飯袋。踏破艸鞋。要且未見一人",
    "X70n1397_004:0633c12": "透得遮重關子。既透不過。不若行但行。坐但坐。折旋",
    "X70n1397_004:0633c13": "俯仰。不是他人。至於聞聲見色。送去迎來。左東右西。",
    "X70n1397_004:0633c14": "無適不在。是則固是。其奈己眼未開。被一重膜子障",
    "X70n1397_004:0633c15": "住。未免前段葛藤。盡是別人家裏事。於我全無交涉。",
    "X70n1397_004:0633c16": "須是十二時中。四威儀內。無絲毫虗棄底工夫。單單",
    "X70n1397_004:0633c17": "提著一箇無字。竪起生鐵脊梁。如頂一座須彌山。在",
    "X70n1397_004:0633c18": "額角頭相似。莫教眨眼照顧不前。便見渾身粉碎。且",
    "X70n1397_004:0633c19": "喜一生參學事畢。選副寺。淳厚有素。久依東叟老師。",
    "X70n1397_004:0633c20": "今欲換水養魚。向萬丈寒淵深處插足。忽若老龍奮",
    "X70n1397_004:0633c21": "迅。巨浪潑天。切不得於乾地浸殺。",
    "X70n1397_004:0633c22": "趙州見南泉。臨濟扣黃蘗。龍潭接德嶠。盡皆一踏到",
    "X70n1397_004:0633c23": "底。當此末法。氣運澆漓。盡非一拶一挨。便透根器。自",
    "X70n1397_004:0633c24": "非拚得性命。向萬仞崖頭一撲。欲空萬法根源。以盡",
    "X70n1397_004:0634a01": "不傳之祕。未之聞也。",
    "X70n1397_004:0634a02": "昬沉掉舉之根。起於業識顛倒之頃。今欲拔而斬之。",
    "X70n1397_004:0634a03": "非力坐死究。則不能勝矣。固曰。行亦禪坐亦禪。語默",
    "X70n1397_004:0634a04": "動靜體安然。此亦得底人田地。若是未得底人。謂之",
    "X70n1397_004:0634a05": "執藥成病。安有海印發光時節。",
    "X70n1397_004:0634a06": "決欲究此一件大事。當須發大勇猛。奮不顧身。盡此",
    "X70n1397_004:0634a07": "三百六十骨節。八萬四千毛竅。屏作一箇無字。一提",
    "X70n1397_004:0634a08": "提起。頓在七尺單前。三寸蒲團之上。如一座須彌山",
    "X70n1397_004:0634a09": "相似。兼以晝夜。積以歲月。無有不透底道理。若只半",
    "X70n1397_004:0634a10": "熱半寒。似進不進。欲圖速効。以資話柄。將恐後來。打",
    "X70n1397_004:0634a11": "入骨董隊裏去也。",
    "X70n1397_004:0634a12": "忽爾目前虗豁豁地。似覺不見有此身。正謂之豁達",
    "X70n1397_004:0634a13": "空撥因果。須是信一念子。啐地斷。嚗地折。如崖崩石",
    "X70n1397_004:0634a14": "裂。地陷天崩始得。未曾親到遮箇田地。謾說大悟十",
    "X70n1397_004:0634a15": "七八番。也是傍若無人。",
    "X70n1397_004:0634a16": "本分工夫。須是十二時中。打成一片。無絲毫間斷始",
    "X70n1397_004:0634a17": "得。若曰進一寸。退一尺。一日暴之。十日寒之。安得有",
    "X70n1397_004:0634a18": "成辦底時節。是須竪起生鐵脊梁。教節節相拄。盡八",
    "X70n1397_004:0634a19": "萬四千毛竅。三百六十骨節。與平生氣力。屏作一箇",
    "X70n1397_004:0634a20": "無字。一提提起。如一人與萬人敵始得。稍涉遲回。則",
    "X70n1397_004:0634a21": "被昬散二風。縛作一團。定矣。",
    "X70n1397_004:0634a22": "從上千差萬別。正眼若開。只是一句。不消欬[口*敕]一聲。",
    "X70n1397_004:0634a23": "一時透畢。如今有一等。不唧[口*留]漢。往往多是將實法",
    "X70n1397_004:0634a24": "定相衷私傳授。誤了一切人。墮在情識坑子裏。頭出",
    "X70n1397_004:0634b01": "頭沒。剗地到。不如三家村裏田厙翁。胸次中潔潔淨",
    "X70n1397_004:0634b02": "淨。却無許多狼狼藉藉。宜審思之。",
    "X70n1397_004:0634b03": "參得到。說得到。又須行得到。殊不知俱到也不是。俱",
    "X70n1397_004:0634b04": "不到也不是。將知我此宗門下事。如疾燄過風。雷霆",
    "X70n1397_004:0634b05": "霹靂。無你擬議處。無你湊泊處。除非大根大器大力",
    "X70n1397_004:0634b06": "量。聊聞舉著。倒轉鎗頭。便是黃面老漢。也與一刀兩",
    "X70n1397_004:0634b07": "段。降此已往。三生六十劫。",
    "X70n1397_004:0634b08": "三到投子。九上洞山。至於坐破七箇蒲團。與隔江招",
    "X70n1397_004:0634b09": "手。一宿曹溪。望見剎竿便回。往往將謂根有利鈍。時",
    "X70n1397_004:0634b10": "有先後。殊不知。依舊是箇日出東方夜落西。雖然如",
    "X70n1397_004:0634b11": "是。鄭州出曹門。",
    "X70n1397_004:0634b12": "宗仁上人",
    "X70n1397_004:0634b13": "仁為五常之宗。心為萬象之主。心恕則仁自生。心慈",
    "X70n1397_004:0634b14": "則仁自興。善惡之性同一源。生佛之分無二天。從曠",
    "X70n1397_004:0634b15": "大劫至目前。著衣喫飯誰不然。",
    "X70n1397_004:0634b16": "克俊上人",
    "X70n1397_004:0634b17": "俊拔道流。克明自己。十二時中。常默默地。苟存毫髮",
    "X70n1397_004:0634b18": "不能除。便見從前。都不是等閑。一踏到底。忘事亦忘",
    "X70n1397_004:0634b19": "理。",
    "X70n1397_004:0634b20": "宗正上人",
    "X70n1397_004:0634b21": "僧問趙州。狗子還有佛性也無。趙州道無。如撾塗毒。",
    "X70n1397_004:0634b22": "聞者俱喪。又如提金剛寶劒。霜燄凜然。獨脫漢。拈得",
    "X70n1397_004:0634b23": "便用。拏得便擿。七百甲子老禪和。未免翻成窠臼。妙",
    "X70n1397_004:0634b24": "喜道。不是有無之無。亦非真無之無。與麼說話。窠臼",
    "X70n1397_004:0634c01": "上更添窠臼。除是等閑一揑。和趙州三百六十骨節。",
    "X70n1397_004:0634c02": "一時粉碎。撒在百艸頭上。散為萬別千差。逗到結角",
    "X70n1397_004:0634c03": "羅紋處。覔一微塵。了不可得。庭前柏樹子。麻三斤。乾",
    "X70n1397_004:0634c04": "屎橛。一時掃蕩無餘。雖然如是。萬里不挂片雲。青天",
    "X70n1397_004:0634c05": "也須喫棒。宗正上人。還甘麼。縱饒不甘。也須一揑粉",
    "X70n1397_004:0634c06": "碎。",
    "X70n1397_004:0634c07": "守志上人",
    "X70n1397_004:0634c08": "志懷高遠。守亦堅牢。斬佛祖劒。柄要力操。寒霜光燄。",
    "X70n1397_004:0634c09": "腥血鮮臊。眼空大地無英豪。關羽一勇非吾曹。當機",
    "X70n1397_004:0634c10": "一笑風怒號。四海息波濤。",
    "X70n1397_004:0634c11": "妙圓首座",
    "X70n1397_004:0634c12": "從上來事。本乎無傳。宗乎無言。如大明當空。無幽不",
    "X70n1397_004:0634c13": "燭。如太阿在手。殺活臨機。斷無葛藤露布。口傳心授。",
    "X70n1397_004:0634c14": "以舛宗風。以悞末學。若佛若祖。不得已。方便垂慈。失",
    "X70n1397_004:0634c15": "口流落一言半句。不然而然。偶爾而爾。莫非為汝洗",
    "X70n1397_004:0634c16": "蕩情塵。破除業識。並無纖毫實法。與你為知為覺。為",
    "X70n1397_004:0634c17": "解為礙。如明鏡無塵。而加綵繪者哉。可笑近代有一",
    "X70n1397_004:0634c18": "種不正因尊宿。與一類不正因弟子。如學上大人丘",
    "X70n1397_004:0634c19": "乙己。至尚書周易一般。方可稱為明眼衲子。苦也屈",
    "X70n1397_004:0634c20": "哉。宗門事業。若如此學得。佛法不到今日。所謂參須",
    "X70n1397_004:0634c21": "實參。悟須實悟。閻羅大王。不怕多語。",
    "X70n1397_004:0634c22": "書",
    "X70n1397_004:0634c23": "上吳丞相",
    "X70n1397_004:0634c24": "竊觀吾宗。向上一關。明如杲日。浩若太虗。動靜存亡。",
    "X70n1397_004:0635a01": "照用機栝。如雷如電。如風如雲。及其翕也。纖塵不立。",
    "X70n1397_004:0635a02": "及其張也。彌亘大千。所以生死籠罩伊不住。是非明",
    "X70n1397_004:0635a03": "辯伊不得。是謂一味平等。無礙大解脫門也。然而不",
    "X70n1397_004:0635a04": "可以有心知。不可以無心造。只貴大力量大丈夫。向",
    "X70n1397_004:0635a05": "情識意路。一切差別等見。未萌以前。赤骨律地。一跳",
    "X70n1397_004:0635a06": "跳出。却領現成受用。然而則知。昭昭鑑覺。與紛紛起",
    "X70n1397_004:0635a07": "滅者。是皆大解脫門之正體也。鑑覺則覧外塵而成",
    "X70n1397_004:0635a08": "見。起滅則逐內妄以成知。此知此見。直下蕩蕩地。如",
    "X70n1397_004:0635a09": "水上葫蘆。曾無住著。既無住著。鑑與覺。起與滅。塵與",
    "X70n1397_004:0635a10": "妄。知與見。生與死。是與非。是皆空中鳥跡。就而求之。",
    "X70n1397_004:0635a11": "曾何毫髮之有哉。三世諸佛本源。六代祖師心髓。盡",
    "X70n1397_004:0635a12": "不外乎此矣。良由大地眾生。失業亡家。窮劫至今。流",
    "X70n1397_004:0635a13": "而不返。指親為賊。認郎作奴。自己庫藏中。百千珍寶。",
    "X70n1397_004:0635a14": "棄之而他覔外求。所以累他先聖。脫珍御服。著弊垢",
    "X70n1397_004:0635a15": "衣。巧設方便。引而誘之。無他。葢欲其信道。自己是佛。",
    "X70n1397_004:0635a16": "更無別人耳。昔有一僧。因不自信。遂問石霜云。起滅",
    "X70n1397_004:0635a17": "不停時如何。霜云。一條白練去。冷湫湫地去。古廟裏",
    "X70n1397_004:0635a18": "香爐去。又問巖頭。頭喝云。是誰起滅。此二尊宿。所謂",
    "X70n1397_004:0635a19": "纔有所重。便成窠臼。是以活遮僧不得。昨聞大丞相",
    "X70n1397_004:0635a20": "國公。舉此公案。撩撥諸山。亦一時盛事也。淨慈云。同",
    "X70n1397_004:0635a21": "坑無異土。強費分疎。護國云。在丞相分上。則神通游",
    "X70n1397_004:0635a22": "戲。門外打之遶。某亦有一語。要為遮僧。一刀兩段。口",
    "X70n1397_004:0635a23": "未開時。分付了也。如某者。二十年前。亦不自信。鑽天",
    "X70n1397_004:0635a24": "掘地。徧求佛法。通宵徹旦。惟被起滅昬沉。交相擾擾。",
    "X70n1397_004:0635b01": "如夙世生冤。無由解脫。雖時時念念。提一箇無字。與",
    "X70n1397_004:0635b02": "之[病丙+斯]捱。終是力不能加。又復多尋方冊。博探古今。亦",
    "X70n1397_004:0635b03": "卒無藥可療。忽一日涕流淚下。痛自鞭策曰。從古至",
    "X70n1397_004:0635b04": "今。悟道無數。豈我獨無夙種乎。於是奮不顧身。一往",
    "X70n1397_004:0635b05": "直前。將三百六十骨節。與八萬四千毛竅。併做一箇",
    "X70n1397_004:0635b06": "無字。一提提起。正如一人與萬人敵。徑欲直趨中軍",
    "X70n1397_004:0635b07": "帳裏。取將軍頭。相似。曠劫煩惱。一時現前。只得盡命",
    "X70n1397_004:0635b08": "一揮。忽然起滅昬沉。頓忘所在。身與心。人與境。渾然",
    "X70n1397_004:0635b09": "一片。如銀山鐵壁。行也如是。坐也如是。飲食起居。悉",
    "X70n1397_004:0635b10": "皆如是。偶一僧問曰。你如此癡狂。作甚麼。對曰辦道。",
    "X70n1397_004:0635b11": "又問曰。你喚甚麼作道。對曰。與我說話是道。又問。你",
    "X70n1397_004:0635b12": "死了燒了。又喚甚麼作道。遂不能對。但只茫茫。轉加",
    "X70n1397_004:0635b13": "迷悶。竟不覺歸僧堂單位下。方始翻身竪起脊梁。面",
    "X70n1397_004:0635b14": "壁而坐。忽然平白。如地陷一般。面前豁開一亮。正如",
    "X70n1397_004:0635b15": "雲開月朗。夜闇燈明。森羅萬象。法法全彰。般若菩提。",
    "X70n1397_004:0635b16": "塵塵顯露。回思從前醒底困底。閙底靜底。起底滅底。",
    "X70n1397_004:0635b17": "逐色隨聲底。至於一切是非得失。喜怒哀樂。移換底。",
    "X70n1397_004:0635b18": "元來盡是現前受用。更非他物。却憶從前。只欲於如",
    "X70n1397_004:0635b19": "上等處。盡力掃除。就海棄浪。良為可笑。自此虗蕩蕩",
    "X70n1397_004:0635b20": "地。孤迥迥地。常露現前。更無絲毫動相。當時只不合",
    "X70n1397_004:0635b21": "執定此見。返為所見所知。一礙礙住。每於白日。虗閑",
    "X70n1397_004:0635b22": "廓忘知見處。中夜睡著。泯無夢想時。打作兩橛。剗地",
    "X70n1397_004:0635b23": "又透不過。既透不過。則生死岸頭。便是樣子。從上宗",
    "X70n1397_004:0635b24": "門中。一言半句。萬別千差。有意味可以啗啄者。一一",
    "X70n1397_004:0635c01": "排遣得下。無意味難於下口者。又却吞吐不得。則他",
    "X70n1397_004:0635c02": "日異時。何以宏宗樹教。於是晝而思。夜而詠。行而看。",
    "X70n1397_004:0635c03": "坐而提。如是孜孜兀兀。或進或退。若存若亡者。又閱",
    "X70n1397_004:0635c04": "十載。一日在太白五鳳樓前。縱步。舉首見一株古柏。",
    "X70n1397_004:0635c05": "觸著面前。向來所得。和胸中凝滯。盡底脫去。如在萬",
    "X70n1397_004:0635c06": "重荊棘叢中。一跳出在白日青天之外。打一轉。相似。",
    "X70n1397_004:0635c07": "更無纖毫勾絆所是。從前有見無見。世出世間。了不",
    "X70n1397_004:0635c08": "了法。一時消蕩。淨盡無餘。一千七百則。閑家潑具。當",
    "X70n1397_004:0635c09": "甚盌脫丘。何處更留一絲頭。知見解會。徤行困坐。喫",
    "X70n1397_004:0635c10": "飯著衣。只是一箇平常無事人耳。今時諸方。往往不",
    "X70n1397_004:0635c11": "本元由。多只認目前聲色。弄箇業識團子。接耳交頭。",
    "X70n1397_004:0635c12": "商量傳受。以當參學。古人一時垂慈方便。將楷定規",
    "X70n1397_004:0635c13": "模。依樣著語批判。謂之明大法。自己脚根下。一片田",
    "X70n1397_004:0635c14": "地。依舊黑洞洞。不知著落。殊不知。從上以來。正按傍",
    "X70n1397_004:0635c15": "提之要。全生全殺之機。如大車輪。如大火聚。拶著便",
    "X70n1397_004:0635c16": "轉。觸著便燒。那有你擬議親近處。縱饒具奔波度刃",
    "X70n1397_004:0635c17": "底眼。向三千里外提持。亦未可幾其萬一。豈宜以實",
    "X70n1397_004:0635c18": "法定相。鬬釘苟合。誤賺後人。瞎將來眼。是致佛祖正",
    "X70n1397_004:0635c19": "傳不傳之祕。流為世俗口耳之學。實證實悟。教外之",
    "X70n1397_004:0635c20": "旨。指為表顯門庭之說。吁惜哉。",
    "X70n1397_004:0635c21": "王潛齋",
    "X70n1397_004:0635c22": "竊謂。吾釋之道。從古以墜。非假至尊至貴。翼而扶之。",
    "X70n1397_004:0635c23": "則或不自立。是故迦文誕生兜率。示現王宮。至於成",
    "X70n1397_004:0635c24": "道轉法輪。則曰。吾佛法。付囑國王大臣。為之外護。所",
    "X70n1397_004:0636a01": "以廣被西乾。遠流東土。緜緜二千餘載。而未泯者。實",
    "X70n1397_004:0636a02": "外護之賜也。惟近世以來。時當末運。宗社澆漓。雖王",
    "X70n1397_004:0636a03": "臣外護。不減伊昔。而聯芳續燄。大恥先賢。夫圓其頂。",
    "X70n1397_004:0636a04": "方其袍。但知從事乎鄙陋猥屑。殊不原夫吾道之始",
    "X70n1397_004:0636a05": "終。道也者。彌綸乎三界。統御乎大千。天地日月。陰陽",
    "X70n1397_004:0636a06": "造化。風雨晦明。未始不一一即此道。而囊槖之。虗而",
    "X70n1397_004:0636a07": "異。為聖為賢。為愚為蒙。為昆蟲。為禽獸。凝而分。為山",
    "X70n1397_004:0636a08": "為嶽。為江為海。為竹樹為艸菜。以至生死興亡。遷流",
    "X70n1397_004:0636a09": "代謝。是皆根於之道。翕張而已矣。然則道之為道。果",
    "X70n1397_004:0636a10": "何物也。即羲畫未著以前之易耳。易之為體。果何寓",
    "X70n1397_004:0636a11": "也。即乾坤未位以前之理耳。理之為用。果何歸也。即",
    "X70n1397_004:0636a12": "萬物未化以前之性耳。性之為性。蕩蕩乎周行。巍巍",
    "X70n1397_004:0636a13": "乎不動。亘十世。窮十虗。而不見其大。返一念。逆一塵。",
    "X70n1397_004:0636a14": "而不見其小。以釋而言。曰正法眼。曰大圓覺。曰毗盧",
    "X70n1397_004:0636a15": "印。通而變之。即趙州柏樹子。雲門乾屎橛。德山棒。臨",
    "X70n1397_004:0636a16": "濟喝。卷而為玄關。為金鎻。舒而為萬別。為千差。以儒",
    "X70n1397_004:0636a17": "而言。曰皇極。曰中庸。曰大學。會而歸之。即孔氏之忠",
    "X70n1397_004:0636a18": "恕。孟氏之浩然。回也愚。曾子唯。著而為詩書。為禮樂。",
    "X70n1397_004:0636a19": "列而為三綱。為五常。由是而觀。儒之與釋。道之所在",
    "X70n1397_004:0636a20": "固一。惟其化異。而制不同耳。何哉。是由釋之教。以慈",
    "X70n1397_004:0636a21": "忍為化。以戒定為制。故夫人也。或得玩而視之。近而",
    "X70n1397_004:0636a22": "易之。儒之教。以誠明為化。以刑責為制。故夫人也。崇",
    "X70n1397_004:0636a23": "而尚之。仰而畏之。仰而畏。則懼生焉。近而易。則慢生",
    "X70n1397_004:0636a24": "焉。今夫人也。果曰我慢。則其逸俗絕塵。清冷之士。掃",
    "X70n1397_004:0636b01": "蹤滅跡。甘與流光俱化。曾何世相之有哉。故曰。不假",
    "X70n1397_004:0636b02": "王臣外護。而翼扶之。則或不自立。果不自立。則彼託",
    "X70n1397_004:0636b03": "形借服。混淆之輩。泛濫法門。又安知吾懷袖中。確有",
    "X70n1397_004:0636b04": "可崇可尚。可仰可畏可懼之道也哉。",
    "X70n1397_004:0636b05": "竊謂。佛法至要。本乎明心。心欲洞明。貴乎息見。見乎",
    "X70n1397_004:0636b06": "不息則邪正交錯。心乎不明。則真妄交馳。苟息矣苟",
    "X70n1397_004:0636b07": "明矣。真與妄俱空。邪與正不立。直下儱儱侗侗。顢顢",
    "X70n1397_004:0636b08": "頇頇。如三家村裏田舍翁。無絲毫知見。羅網胸襟。無",
    "X70n1397_004:0636b09": "絲毫聲色。籠罩耳目。到恁麼處。依舊七顛八倒。逆順",
    "X70n1397_004:0636b10": "縱橫。左之右之。無在不在。始可謂之心明矣見息矣。",
    "X70n1397_004:0636b11": "妄與邪。不能干矣。正與直。不必顧矣。更須撥轉向上",
    "X70n1397_004:0636b12": "關棙。和底一時翻却。申出三頭六臂。於無湊泊處。別",
    "X70n1397_004:0636b13": "開正眼。亦未可稱為本分參學。茲者仰荷不鄙。以傾",
    "X70n1397_004:0636b14": "蓋一見間。示以入道因緣。且謂於語默提撕不及處。",
    "X70n1397_004:0636b15": "忽然豁爾現前。此正妙喜所謂。爆地斷時消息也。有",
    "X70n1397_004:0636b16": "以見台座。於脚跟下。徹證父母未生以前面目。諦且",
    "X70n1397_004:0636b17": "當。深且遠矣。但又舉。昔有一僧。稱台座。慧有餘而定",
    "X70n1397_004:0636b18": "不足。台座亦已甚。肯其說。然此僧好與三十拄杖。何",
    "X70n1397_004:0636b19": "故。葢為不曾有本參中事。返於淨無瑕纇處。添一重",
    "X70n1397_004:0636b20": "翳膜。遂誤台座。直至于今。剔撥不下。所以語某曰。我",
    "X70n1397_004:0636b21": "被遮一件事。礙在胸中。久矣。以某見之。何礙之有。但",
    "X70n1397_004:0636b22": "不合當初於豁然現前時。一認認著。如今於泯然無",
    "X70n1397_004:0636b23": "知處。一忘忘却。是致明闇交爭。是非交奪。朕兆未彰",
    "X70n1397_004:0636b24": "以前消息。截作兩段。不得自由自在。殊不知森羅萬",
    "X70n1397_004:0636c01": "象。明闇色空。煩惱菩提。智慧解脫。通貫是箇大圓覺",
    "X70n1397_004:0636c02": "海。欲覔一絲毫根蒂。了不可得。既不可得。則當知教",
    "X70n1397_004:0636c03": "中道。應無所住。而生其心。心既無住。則當會見見之",
    "X70n1397_004:0636c04": "時。見猶離見。見不能及。見既不及。則當思豁然現前",
    "X70n1397_004:0636c05": "之時。此即敲門瓦子。實非堂奧中物。急須颺下。果能",
    "X70n1397_004:0636c06": "颺下。亦不必起颺下之見。若起此見。其病愈增。但只",
    "X70n1397_004:0636c07": "隨機應變。任性逍遙。或寄觀聽於金石絲竹。或全用",
    "X70n1397_004:0636c08": "舍於禮樂詩書。至於升降揖讓。遊泳推敲。莫不盡從",
    "X70n1397_004:0636c09": "此大圓覺中流出。更無絲毫外來之物。然後佛也心",
    "X70n1397_004:0636c10": "也。見也息也。邪與正也。真與妄也。不待區別。曉然判",
    "X70n1397_004:0636c11": "於明鏡中矣。",
    "X70n1397_004:0636c12": "荊溪吳都運書",
    "X70n1397_004:0636c13": "竊觀。聖人之道。與如來之道。同一道也。未甞二也。聖",
    "X70n1397_004:0636c14": "人之道。則率性。如來之道。則見性。見性則可以明心。",
    "X70n1397_004:0636c15": "可以成佛。可以度眾生。率性。則可以正心。可以脩身。",
    "X70n1397_004:0636c16": "可以治國平天下。雖率與見異。而性則同也。非獨聖",
    "X70n1397_004:0636c17": "人與如來。同此一性。自曾子子思孟軻以降。至于近",
    "X70n1397_004:0636c18": "世伊洛晦菴水心篔[腮田+匆]。及荊溪安撫都運侍郎。正脈",
    "X70n1397_004:0636c19": "綿綿。接踵而臻聖人之域。莫不同此性也。西天唐土",
    "X70n1397_004:0636c20": "三十五祖。與德山臨濟至于近代妙喜應菴。或下世",
    "X70n1397_004:0636c21": "間有作者而出。發揚佛祖不傳之秘。於言句之外。是",
    "X70n1397_004:0636c22": "亦同此性也。此性既同。則此道亦同。此道既同。則百",
    "X70n1397_004:0636c23": "家諸儒之書與五千大藏之文。同一舌也。是故聖人",
    "X70n1397_004:0636c24": "曰。吾道一以貫之。如來亦曰。十方世界中。惟有一乘",
    "X70n1397_004:0637a01": "法。然此一乘之法。與一貫之道。即此性。此性即此法。",
    "X70n1397_004:0637a02": "此法即此道。道也。法也。性也。名異體同。其為體也。天",
    "X70n1397_004:0637a03": "包無外。細入秋毫。迎之而不見。弃之而常在。天地依",
    "X70n1397_004:0637a04": "此而立。日月依此而明。聖人依此而設教。如來依此",
    "X70n1397_004:0637a05": "而示現。即儒所謂皇極。無極。大極。釋所謂。本地風光。",
    "X70n1397_004:0637a06": "本來面目。本生父母。是也。仰惟安撫都運荊溪侍郎",
    "X70n1397_004:0637a07": "當代道學宗主。清鎮臺藩。政傳中外。闢學校。明仁義。",
    "X70n1397_004:0637a08": "安巨室。寬小民。實謂盡此正心誠意之道。行且力矣。",
    "X70n1397_004:0637a09": "以一身。為金口木舌。化湖湘。為洙泗矣。獨釋氏之宗。",
    "X70n1397_004:0637a10": "索然墜地。猶未獲盡此心。為此道盟至耳。願於正三",
    "X70n1397_004:0637a11": "綱。修五常之暇。略移一瞬。以照釋氏之宗。則見聖人",
    "X70n1397_004:0637a12": "之道。與如來之道。同一揆矣。或謂釋氏之宗。多迂闊。",
    "X70n1397_004:0637a13": "多虗無。非迂濶也。非虗無也。蓋此本來面目。本地風",
    "X70n1397_004:0637a14": "光。與夫大極皇極。浩浩然。蕩蕩然。不可得而形容。不",
    "X70n1397_004:0637a15": "可得而擬議。故其立言也。多曠達。寓理也。多幽潛。即",
    "X70n1397_004:0637a16": "幽潛。以見其妙。杲如白晝之明。即曠達。以見其微端。",
    "X70n1397_004:0637a17": "如眉睫之近。其理之幽潛。言之曠達。莫不發越乎此",
    "X70n1397_004:0637a18": "心之中。未常隱也。故聖人曰。以我為隱乎。吾無隱乎",
    "X70n1397_004:0637a19": "爾。如來亦曰。法法不隱藏。古今常獨露。但此義。雖至",
    "X70n1397_004:0637a20": "近至易。而非世間聦明利智之。所能達。是須脫去一",
    "X70n1397_004:0637a21": "切情塵解路。至胷中一寸之地。廓若太虗之廣。則此",
    "X70n1397_004:0637a22": "義。洞然明矣。而亦便知森羅萬象。昆蟲草木。即此義。",
    "X70n1397_004:0637a23": "喜怒哀樂。折旋俯仰。即此義。此義既明。則百家諸儒",
    "X70n1397_004:0637a24": "之書。五千大藏之教。未抵一箇之字。昔李翱相公。見",
    "X70n1397_004:0637b01": "藥山。以雲在青天水在瓶。明此義。無盡居士見兜率。",
    "X70n1397_004:0637b02": "於夜半。觸翻泉鉢。證此義。山谷道人見晦堂。聞桂香。",
    "X70n1397_004:0637b03": "符此義。無垢狀元見妙喜。聽蛙聲。契此義。與夫從上",
    "X70n1397_004:0637b04": "道學諸巨儒。莫不盡與釋氏游。而相與握手于至妙",
    "X70n1397_004:0637b05": "至玄之表。近世雖無大顛妙喜輩。可敬而尚之。惟台",
    "X70n1397_004:0637b06": "座揭日月之大明。懸古今之至鑑。燭於混元未判之",
    "X70n1397_004:0637b07": "先。則見聖人之道。與如來之道。同一揆也。明矣。",
    "X70n1397_004:0637b08": "　　　荊溪吳都運書",
    "X70n1397_004:0637b09": "竊觀釋氏之道。以戒定慧三學為宗。戒則律以持心。",
    "X70n1397_004:0637b10": "定則靜以照心。慧則智以明心。有慧無定戒。則念念",
    "X70n1397_004:0637b11": "在放逸。徒爾事言說。而不能斷輪迴脫生死。有定無",
    "X70n1397_004:0637b12": "戒慧。則念念在虗寂。徒爾滯頑空。而不能唱大教導",
    "X70n1397_004:0637b13": "羣生。有戒無定慧。則念念在執捉。徒爾拘法度。而不",
    "X70n1397_004:0637b14": "能一是非。齊物我。然而慧即定。定即戒。戒能生定。定",
    "X70n1397_004:0637b15": "即生慧。慧也定也戒也。祖乎一心。心本不有。戒定慧",
    "X70n1397_004:0637b16": "復從何得。然則不有而有。廣若太虗。盡大千沙界。艸",
    "X70n1397_004:0637b17": "木叢林。鳥獸人畜。與夫八萬四千塵勞。總即此心。心",
    "X70n1397_004:0637b18": "不生即戒。心不動即定。心不昧即慧。戒定慧即此心",
    "X70n1397_004:0637b19": "之本具。初不待習而後得也。有時不有。細如毫末。應",
    "X70n1397_004:0637b20": "一切真如般若。菩提解脫。與夫八萬四千行願。總非",
    "X70n1397_004:0637b21": "此心。心非戒而自止。心非定而自息。心非慧而自通。",
    "X70n1397_004:0637b22": "戒定慧與此心。俱無形相。雖時時而習之。無所得也。",
    "X70n1397_004:0637b23": "於無所得處。無所不得。則得本無得。無得之得。是為",
    "X70n1397_004:0637b24": "真得。其為得也。寬廓非外。寂寥非內。瞻之在前。忽焉",
    "X70n1397_004:0637c01": "在後。不可取。不取捨。不可名。不可狀。此即從上百千",
    "X70n1397_004:0637c02": "佛祖。以器傳器。以鏡照鏡。一段奇特因緣。謂之正法",
    "X70n1397_004:0637c03": "眼藏。涅槃妙心也。是故達磨大師。自西天竺國而來。",
    "X70n1397_004:0637c04": "始見梁朝武帝。問聖義諦中。以何為第一。達磨奏云。",
    "X70n1397_004:0637c05": "廓然無聖。又問對朕者誰。奏云不識。此即達磨。為武",
    "X70n1397_004:0637c06": "帝直指此心。以有言示無言也。帝不契。達磨遂折葦",
    "X70n1397_004:0637c07": "渡江。徑歸少室峯下。面壁屹然而坐。此又為盡大地",
    "X70n1397_004:0637c08": "眾生。直指此心。以無言示有言也。歷九載星霜。無人",
    "X70n1397_004:0637c09": "領旨。惟神光可大師。斷一臂。禮三拜。叉手而立。默爾",
    "X70n1397_004:0637c10": "全身擔荷於形名未兆之先。是謂達磨西來。不立文",
    "X70n1397_004:0637c11": "字。直指人心。見性成佛。自此毒流東土。接響承虗。可",
    "X70n1397_004:0637c12": "傳燦。燦傳信。信傳忍。忍傳能。能即賣柴漢。是謂六祖",
    "X70n1397_004:0637c13": "祖下分二傳。一曰南嶽讓。二曰青原思。惟讓接機敏",
    "X70n1397_004:0637c14": "利。雷轟電馳。散枝派於四方。星分碁布。源源不絕。即",
    "X70n1397_004:0637c15": "南嶽福嚴山。是其唱道之地。慨夫時移道喪。至今幾",
    "X70n1397_004:0637c16": "五七百載。而漸至乎絕滅無聞矣。雖吾浙全盛之地。",
    "X70n1397_004:0637c17": "所在叢林。尤多汙雜。求其深明此道。步步踏實者。未",
    "X70n1397_004:0637c18": "之有也。信有此道。時時步移者。亦鮮矣。道既不明。又",
    "X70n1397_004:0637c19": "不信矣。欲望吾佛祖之教。復興於此。其可得乎。粗有",
    "X70n1397_004:0637c20": "志於參學流通之士。對此得不為之痛心大息者哉。",
    "X70n1397_004:0637c21": "如某者。自幼削髮。因篤信此道。而游方。始造淨慈天",
    "X70n1397_004:0637c22": "目之室。提狗子無佛性話。心心相承。念念相續者。三",
    "X70n1397_004:0637c23": "載。晝以繼夜。夜以達旦。是必欲剖此念。破此心。以見",
    "X70n1397_004:0637c24": "父母未生前。本來面目。忽一日。於著力不到處。此念",
    "X70n1397_004:0638a01": "此心未萌處。泮若氷消。豁然迥露。如太虗之朗月。獨",
    "X70n1397_004:0638a02": "耀于中霄。當是時也。上不見有諸佛。下不見有眾生。",
    "X70n1397_004:0638a03": "內不見有自己。外不見有山河。巍巍堂堂。煒煒煌煌。",
    "X70n1397_004:0638a04": "惟一清淨。無依無欲。大解脫境界。即前所謂。無得之",
    "X70n1397_004:0638a05": "得。是為真得。其戒定慧。亦無處容受。戒定慧既無處",
    "X70n1397_004:0638a06": "容受。則一切逆順是非。好惡長短。如太虗之雲。於我",
    "X70n1397_004:0638a07": "何有哉。爾後即以此。扣之靈隱石田。參之天童癡絕。",
    "X70n1397_004:0638a08": "證之徑山無準。洎笑翁大歇北磵石溪。莫不盡跨其",
    "X70n1397_004:0638a09": "門。而審之。然而所見。亦各有淺深。所用亦各有高下。",
    "X70n1397_004:0638a10": "若夫從上佛祖。千差萬別。隱顯機緣。是皆紅爐上一",
    "X70n1397_004:0638a11": "點雪。仰惟都運詔使。國史寶文。荊溪侍郎。道學正統。",
    "X70n1397_004:0638a12": "得伊周孔孟之正傳。廉明仁愛。教士養民。當世一人",
    "X70n1397_004:0638a13": "耳。某宿何厚幸。獲遭際於此時。實千載一遇也。龍興",
    "X70n1397_004:0638a14": "之寵擢。道林之改遷。眷顧異常。實出過外之望。四絕",
    "X70n1397_004:0638a15": "堂上。獲聆無極之論。侍郎謂。無極乃此箇道理。無窮",
    "X70n1397_004:0638a16": "極也。又謂。孔孟之說如是。伊洛之說又如是。晦菴象",
    "X70n1397_004:0638a17": "山之說又如是。是以見此箇道理。無窮極也。然而理",
    "X70n1397_004:0638a18": "既無極。事亦無極。事本無名。因理而得。理本無形。因",
    "X70n1397_004:0638a19": "事而顯。始自天開地闢。至於三皇五帝。歷代君臣。一",
    "X70n1397_004:0638a20": "治一亂。一興一亡。是事之無極也。事不自立。因理而",
    "X70n1397_004:0638a21": "顯。理即心也。天地萬物。生我心內。治亂興亡。自此心",
    "X70n1397_004:0638a22": "中流出。故曰。事本無名。因理而得。心即理也。即天地",
    "X70n1397_004:0638a23": "萬物。四時代謝。治亂興亡。以見此心。是理之無極也。",
    "X70n1397_004:0638a24": "故曰。理本無形。因事而顯。事即理也。理即事也。事與",
    "X70n1397_004:0638b01": "理融。是為極也。極之為極。浩浩蕩蕩。杳杳冥冥。不可",
    "X70n1397_004:0638b02": "窮不可盡。是為無極。無極之極。是為太極。太極乃中",
    "X70n1397_004:0638b03": "也。中也者即天地萬物。喜怒哀樂。未具以前。清虗之",
    "X70n1397_004:0638b04": "至理也。然此清虗之理。含藏天地萬物。與夫喜怒哀",
    "X70n1397_004:0638b05": "樂。是謂中也。其為中也。圓同太虗。非欠非餘。能平高",
    "X70n1397_004:0638b06": "下。不墮有無。即吾佛氏。所謂正法眼藏。孟氏所謂浩",
    "X70n1397_004:0638b07": "然之氣。孔氏所謂一貫之道。以是融會。儒之與釋。雖",
    "X70n1397_004:0638b08": "門戶不同。道之所在。只一也。",
    "X70n1397_004:0638b09": "序",
    "X70n1397_004:0638b10": "友山序",
    "X70n1397_004:0638b11": "友直友諒友多聞。聖人之遺訓也。直則開心見誠。諒",
    "X70n1397_004:0638b12": "則察往知來。多聞非具正遍知之謂歟。在古亦曰。擇",
    "X70n1397_004:0638b13": "朋須勝己。似我不如無。取友之道也如此。必謙上人",
    "X70n1397_004:0638b14": "之號友山。文不在茲乎。插天拔地而不倚。山之直也。",
    "X70n1397_004:0638b15": "風來樹動。葉落知秋。山之諒也。鐘鳴谷應。猿啼寉唳。",
    "X70n1397_004:0638b16": "非山之多聞也歟。今上人。取山為友者。是三德也。蓋",
    "X70n1397_004:0638b17": "德可以益于吾也。然山亦靜亦定。靜定之間。戒慧自",
    "X70n1397_004:0638b18": "足。吾今取山為友者。豈徒然哉。甲申秋之七日。上人",
    "X70n1397_004:0638b19": "瓣香幅紙。請雪巖老叟。序以證之。序非所能也。姑即",
    "X70n1397_004:0638b20": "此義。以理此事。直書以遺之云。",
    "X70n1397_004:0638b21": "無翁序",
    "X70n1397_004:0638b22": "淨行禪者。踐臘雖淺。志願極深。神凝秋水。氣稟辰霜。",
    "X70n1397_004:0638b23": "問道于雪巖老叟。若將有得焉。而又輒以號為問。姑",
    "X70n1397_004:0638b24": "即無翁二字扁之。亦誘進之一端也。能於無字下。洞",
    "X70n1397_004:0638c01": "見根源。則行不練而成。淨不澄而清矣。少而稱翁。又",
    "X70n1397_004:0638c02": "何礙焉。叟復示以偈曰。萬法重重一字收。拈來頓在",
    "X70n1397_004:0638c03": "鼻尖頭。皤然白髮鏡中見。覿面何曾有趙州。",
    "X70n1397_004:0638c04": "雲山序",
    "X70n1397_004:0638c05": "白雲依依。青山巍巍。光風浩浩。霽月輝輝。彷彿善財",
    "X70n1397_004:0638c06": "童子。與德雲比丘。在別峰相見之時。人也境也。事也",
    "X70n1397_004:0638c07": "理也。今也古也。纖塵無間。毫髮不移。上人有以永德",
    "X70n1397_004:0638c08": "自名。雲山自號者。飜然而起曰。我本無名。假永德以",
    "X70n1397_004:0638c09": "自稱。我本無號。假雲山以自號。師肯賜一語為證否。",
    "X70n1397_004:0638c10": "曰唯。學至於無。空萬緣。無一塵之可得。正善財於七",
    "X70n1397_004:0638c11": "日中間。親見老德雲消息。豈暫時聞見之可及也哉。",
    "X70n1397_004:0638c12": "所以上人自名永德也。德既永矣。道亦永焉。上人之",
    "X70n1397_004:0638c13": "號雲山。實也非假也。故書一偈。以旌之。縱目無心與",
    "X70n1397_004:0638c14": "麼看。擎天拔地黑漫漫。誰知七日不相見。只在眉峰",
    "X70n1397_004:0638c15": "一寸間。",
    "X70n1397_004:0638c16": "靜山序(并偈)",
    "X70n1397_004:0638c17": "萬緣不涉。萬法自閑。此靜之義也。靜則定。定則安。所",
    "X70n1397_004:0638c18": "謂安若太山。萬機不能撓矣。然靜必有動。動必有作。",
    "X70n1397_004:0638c19": "作必有言。靜山二字。由是而得。普寂之號。由是而稱。",
    "X70n1397_004:0638c20": "雪巖一偈。亦由是而成。偈曰。一跡無餘萬籟沈。巒光",
    "X70n1397_004:0638c21": "月色共深深。誰知尚有[此/且]兒閙。龍在霜枯木裏吟。",
    "X70n1397_004:0638c22": "秋江序(并偈)",
    "X70n1397_004:0638c23": "秋江。智月上人之自號也。涼秋月明。空江浪平。上下",
    "X70n1397_004:0638c24": "一色。表裏洞明。心也佛也。禪也道也。名也號也。覔一",
    "X70n1397_004:0639a01": "絲毫有相。了不可得。非上人之見處也歟。若只與麼。",
    "X70n1397_004:0639a02": "猶是過患邊事。姑示一偈云。漾漾銀河玉宇流。淨如",
    "X70n1397_004:0639a03": "白練冷光浮。老胡一葦踏不著。零落西風斷岸頭。",
    "X70n1397_004:0639a04": "中山序(并銘)",
    "X70n1397_004:0639a05": "乾坤之內。宇宙之間。中有一寶。祕在形山。古人已是",
    "X70n1397_004:0639a06": "覿面相呈。何祕之有。道寶藏主。以中山自號。山既立",
    "X70n1397_004:0639a07": "中。中則有外。中外相承。祕可見矣。雪巖老叟。為銘之",
    "X70n1397_004:0639a08": "曰。不倚曰中。屹立曰山。白雲四座。明月一間。獨坐天",
    "X70n1397_004:0639a09": "心存正念。直透須彌只等閑。",
    "X70n1397_004:0639a10": "天全說",
    "X70n1397_004:0639a11": "嗣樗侍者。自號天全。請說于雪巖老叟曰。何義也。朽",
    "X70n1397_004:0639a12": "腐不收之木。亘千萬劫。而不涉春秋。無斵削雕刻斧",
    "X70n1397_004:0639a13": "斤之患。以殘吾軀。無依附寄托棟梁之任。以重吾肩。",
    "X70n1397_004:0639a14": "抱烟雲而自樂。伴苔蘚以閑眠。循循焉望望焉。夫是",
    "X70n1397_004:0639a15": "者謂之天全。予曰否。天全乃全其天。各各全吾所賦",
    "X70n1397_004:0639a16": "之天。利者不鈍。愚者不賢。直者不曲。脆者不堅。而又",
    "X70n1397_004:0639a17": "愛者汎。獨者專。執者方。轉者圓。或又曰否。吾則曰然。",
    "X70n1397_004:0639a18": "於是出一偈。以美其稱。頌其德。發其全。全之者天。廣",
    "X70n1397_004:0639a19": "而無量亦無邊。遍覆三千與大千。欠闕不存[此/且]子相。",
    "X70n1397_004:0639a20": "運行當與日同圓。",
    "X70n1397_004:0639a21": "銘",
    "X70n1397_004:0639a22": "一溪銘",
    "X70n1397_004:0639a23": "溪清可鑑。萬派一源。無上妙道。唯心可傳。道清諱也。",
    "X70n1397_004:0639a24": "一溪號之。作是銘者。雪巖為誰。",
    "X70n1397_004:0639b01": "鐵船銘(濟)",
    "X70n1397_004:0639b02": "今茲巨舟。匪木之儔。開乾坤鞴。模範九州。發性天火。",
    "X70n1397_004:0639b03": "石爍金流。形名未具。運載已周。不加櫓櫂。惟重惟浮。",
    "X70n1397_004:0639b04": "博濟四海。任其去留。一篷明月。萬里清秋。",
    "X70n1397_004:0639b05": "偈頌",
    "X70n1397_004:0639b06": "送德富藏主之衡",
    "X70n1397_004:0639b07": "集雲雲外小睡虎。毛色金斑威百步。頂門正眼爍乾",
    "X70n1397_004:0639b08": "坤。等閑亦或生風雨。拂曉出門去何處。衡陽城中訪",
    "X70n1397_004:0639b09": "親故。記之早晚即歸來。震雷一喝了此末後句。",
    "X70n1397_004:0639b10": "送光後堂(并序)",
    "X70n1397_004:0639b11": "妙光首座。兩載游從如一日。蓋孜孜于道。不知光陰",
    "X70n1397_004:0639b12": "之易也如此。俄然需偈為別。因筆以餞云　春風惡。",
    "X70n1397_004:0639b13": "春風惡。一夜梅花盡吹落。人來話別欲游吳。踏斷東",
    "X70n1397_004:0639b14": "南天一角。春風惡。春風惡。八千里外望西川。從前都",
    "X70n1397_004:0639b15": "是錯。",
    "X70n1397_004:0639b16": "宗正上人",
    "X70n1397_004:0639b17": "金襴之外傳何物。應道門前倒剎竿。亘古亘今全提",
    "X70n1397_004:0639b18": "句。好向聲前著眼看。衲僧衣鉢只者是。汝今已得正",
    "X70n1397_004:0639b19": "宗旨。寄集雲單號別傳。枚數英才先屈指。忽來告假",
    "X70n1397_004:0639b20": "歸清江。窻前梅早春漸芳。一枝橫出蒼烟外。泉聲噴",
    "X70n1397_004:0639b21": "雪巖流香。",
    "X70n1397_004:0639b22": "惠洪上人",
    "X70n1397_004:0639b23": "洪濛既判。惠然紅日。天地開明。即心是佛。塵沙剎海。",
    "X70n1397_004:0639b24": "遍界發輝。一絲毫頭。昧之不得。却須直下掀飜。休為",
    "X70n1397_004:0639c01": "知見所執。受用只此平常。更無玄妙奇特。若是衲僧",
    "X70n1397_004:0639c02": "門下。難免痛棒三十。目今且贈四藤。任便東西南北。",
    "X70n1397_004:0639c03": "回首集雲峰。面前青突兀。",
    "X70n1397_004:0639c04": "送契寧上人",
    "X70n1397_004:0639c05": "道契佛祖。身自康寧。行篤言寡。名香德馨。一塵不染。",
    "X70n1397_004:0639c06": "千里前程。番陽浩浩。集雲青青。穩泛扁舟短櫂。西風",
    "X70n1397_004:0639c07": "浪平。",
    "X70n1397_004:0639c08": "紹隆上人",
    "X70n1397_004:0639c09": "行以德紹。道以時隆。浮薄在彼。端確在躬。衣單下事",
    "X70n1397_004:0639c10": "還一同。道德言行誠明中。語默動靜昭日月。折旋俯",
    "X70n1397_004:0639c11": "仰生春風。上人夏在集雲峰。倐起湘江歸興濃。庭前",
    "X70n1397_004:0639c12": "索索飄井桐。赤肩擔瘦笻。",
    "X70n1397_004:0639c13": "真惠上人",
    "X70n1397_004:0639c14": "將謂如來。惠戒三昧。此語雖真。此意未在。正似湘江",
    "X70n1397_004:0639c15": "兩半晴。岳面不開雲靉靆。一日升天四海明。杖頭掀",
    "X70n1397_004:0639c16": "轉却頭輕。不移跬步到潭城。相逢歷歷話前程。",
    "X70n1397_004:0639c17": "本來上人",
    "X70n1397_004:0639c18": "本不曾來亦不去。百二十日如是住。昨夜西風忽轉",
    "X70n1397_004:0639c19": "頭。花開闌畔木犀樹。收拾行囊話起單。集雲東湖來",
    "X70n1397_004:0639c20": "去間。雙桂枝頭冷消息。却與荷花香一般。",
    "X70n1397_004:0639c21": "慶一上人(聞訃)",
    "X70n1397_004:0639c22": "識得一。萬事畢。慶快平生是今日。佛祖單傳無二心。",
    "X70n1397_004:0639c23": "生死洞然空四壁。匇匇聞訃來歸。不礙獨行特立。羣",
    "X70n1397_004:0639c24": "峰疊亂青。遠水漾虗碧。寥寥天地間。來去有何極。韶",
    "X70n1397_004:0640a01": "華自轉春無迹。",
    "X70n1397_004:0640a02": "了恩典座",
    "X70n1397_004:0640a03": "十二時中。承誰恩力。俯仰折旋。不須外覔。著衣喫飯。",
    "X70n1397_004:0640a04": "一了便了。開眼天明。是誰不曉。大地沙門隻眼睛。丈",
    "X70n1397_004:0640a05": "六金身一莖草。",
    "X70n1397_004:0640a06": "志滿上人",
    "X70n1397_004:0640a07": "夫志在謙毋自滿。勿以其長跨人短。海因有量天亦",
    "X70n1397_004:0640a08": "聾。人未有德休恃聦。君不見。水涸山枯物憔悴。春暖",
    "X70n1397_004:0640a09": "風和蝶蜂至。欲在叢林立此身。學以成其志。",
    "X70n1397_004:0640a10": "祖機上人",
    "X70n1397_004:0640a11": "靈妙之機。佛祖莫知。疾則蹉過。遲非所宜。靈在自己。",
    "X70n1397_004:0640a12": "妙在日用。喫飯著衣。一靜一動。動靜兩忘。波停岳聳。",
    "X70n1397_004:0640a13": "元覺上人",
    "X70n1397_004:0640a14": "妙覺明淨。元無所覺。如鄱陽湖。秋波不作。亦若匡廬。",
    "X70n1397_004:0640a15": "雲平月壑。笠頂西風閑去來。拄杖頭邊空索索。打碎",
    "X70n1397_004:0640a16": "靈龜殻。",
    "X70n1397_004:0640a17": "智遠上人",
    "X70n1397_004:0640a18": "智聰則遠。機圓自轉。似走盤珠。如萬花苑。開落不在",
    "X70n1397_004:0640a19": "春秋。動靜不滯去留。雲悠悠水悠悠。天外月如鈎。雪",
    "X70n1397_004:0640a20": "峰袞出三箇木毬。",
    "X70n1397_004:0640a21": "克圓上人",
    "X70n1397_004:0640a22": "克期取證。功行已圓。湘南潭北。一月在天。五峰深處。",
    "X70n1397_004:0640a23": "萬象皎然。相見不須撫背。痛與肋下三拳。掣風掣顛。",
    "X70n1397_004:0640a24": "覺初上人",
    "X70n1397_004:0640b01": "靈覺之初。廓然太虗。巘雲平岳頂。海月照珊瑚。描不",
    "X70n1397_004:0640b02": "如。畫不如。詠不如。一段靈光今古無。元是兜率橋頭",
    "X70n1397_004:0640b03": "三生藏裏夜明珠。",
    "X70n1397_004:0640b04": "道可道者",
    "X70n1397_004:0640b05": "道可道。非常道。名可名。非常名。名既非常。如器中鍠。",
    "X70n1397_004:0640b06": "道既非常。如日之光。如器中鍠。聲出於內。如日之光。",
    "X70n1397_004:0640b07": "光照無方。夫如是。乃可稱有道之者。非獨善一身。而",
    "X70n1397_004:0640b08": "達之萬邦。",
    "X70n1397_004:0640b09": "道從上人",
    "X70n1397_004:0640b10": "惟道是從。惟心是宗。空即是色。色即是空。夢幻了了。",
    "X70n1397_004:0640b11": "來去匇匇。水中之月。樹上之風。作如是觀。無塞不通。",
    "X70n1397_004:0640b12": "了明上人",
    "X70n1397_004:0640b13": "了明明了。孤光皎皎。夜永月寒。雲開天曉。二淛江山",
    "X70n1397_004:0640b14": "拄杖頭。脫略根塵靜悄悄。大明當空。無幽不照。如是",
    "X70n1397_004:0640b15": "行脚。行脚事了。百煉精金。由指而遶。",
    "X70n1397_004:0640b16": "智賢上人",
    "X70n1397_004:0640b17": "智者必賢。正者不偏。平坦性地。朗我心天。折旋俯仰。",
    "X70n1397_004:0640b18": "諸佛現前。一光同照。萬象樅然。",
    "X70n1397_004:0640b19": "本善上人",
    "X70n1397_004:0640b20": "本來面目。善自參詳。六般神用。晝夜放光。不須擬議。",
    "X70n1397_004:0640b21": "切忌承當。風前一陣木犀香。金粟花黃。",
    "X70n1397_004:0640b22": "行坦上人",
    "X70n1397_004:0640b23": "細行循循。大道坦坦。得處至要。用處至簡。從上一千",
    "X70n1397_004:0640b24": "七百人。七縱八橫。大機大用。肩上無過擔片橫版。頂",
    "X70n1397_004:0640c01": "門只具一隻正眼。譬如斬一握絲。一斬俱斬。一切盡",
    "X70n1397_004:0640c02": "斬。",
    "X70n1397_004:0640c03": "普義上人",
    "X70n1397_004:0640c04": "雲門普。趙州無。二字一義。茄子落蘇。提起便會。直入",
    "X70n1397_004:0640c05": "聖賢閫域。聲前擬議。未免者也之乎。且聽端的下箇",
    "X70n1397_004:0640c06": "註脚。俱。",
    "X70n1397_004:0640c07": "如珠上人",
    "X70n1397_004:0640c08": "等閑剔出影團團。一一如珠走玉盤。風前燦燦寶光",
    "X70n1397_004:0640c09": "寒。落落誰從轉處看。當隨機括動。休被眼睛瞞。魚目",
    "X70n1397_004:0640c10": "光生也一般。天上蟾蜍水底浴。明暗不相干。",
    "X70n1397_004:0640c11": "法立上人",
    "X70n1397_004:0640c12": "萬法無根。從何而立。一念心堅。銀山鐵壁。發大誓願。",
    "X70n1397_004:0640c13": "大解脫幢。萬木生秋風自凉。庭前一陣桂花香。",
    "X70n1397_004:0640c14": "法茂上人",
    "X70n1397_004:0640c15": "野鳥山花能說法。茂林脩竹是參徒。時常舉一箇心",
    "X70n1397_004:0640c16": "字。覿面當機見也無。雲埋夜月。冰透玉壺。明暗雙忘。",
    "X70n1397_004:0640c17": "理事一如。差乎緣木求魚。",
    "X70n1397_004:0640c18": "允寬上人",
    "X70n1397_004:0640c19": "初無允諾。寬著程限。一似跳黃河。盡力要合眼。跳過",
    "X70n1397_004:0640c20": "跳不過。直要橫擔板。南北天高雲淡淡。漁歌秋色晚。",
    "X70n1397_004:0640c21": "嗣牧上人",
    "X70n1397_004:0640c22": "先以放。嗣以牧。兩鼻穿。四蹄禿。有闌圈。無拘束。山自",
    "X70n1397_004:0640c23": "青。水自綠。從來饑飽不相干。幻泡影中休碌碌。單單",
    "X70n1397_004:0640c24": "贏得這題目。",
    "X70n1397_004:0641a01": "惠性上人",
    "X70n1397_004:0641a02": "惠性忽通。差別無礙。七縱八橫。得大自在。向微塵裏",
    "X70n1397_004:0641a03": "轉渾身。影落五湖雲水外。問時人。會不會。明白一句",
    "X70n1397_004:0641a04": "子。卞璧無瑕。驪珠絕纇。",
    "X70n1397_004:0641a05": "傳義上人",
    "X70n1397_004:0641a06": "直指之道。義不可傳。不立文字。昭昭現前。萬里不掛",
    "X70n1397_004:0641a07": "片雲。一亘白日青天。聲前有意。句後無言。理事雙遣",
    "X70n1397_004:0641a08": "也。木頭碌磚。",
    "X70n1397_004:0641a09": "如山上人",
    "X70n1397_004:0641a10": "絕毫絕釐。如山如岳。萬里高飛。遙空一鶚。見不到處。",
    "X70n1397_004:0641a11": "天涯海角。智不及處。大圓滿覺。西風蕭條黃葉落。古",
    "X70n1397_004:0641a12": "殿深沈撼金鐸。却悔當初賺行脚。",
    "X70n1397_004:0641a13": "師亮禪者",
    "X70n1397_004:0641a14": "憶昔西山亮座主。曾有虗空解講語。喚得回頭是馬",
    "X70n1397_004:0641a15": "師。規鑒叢林照千古。上人學禪不學教。禪教初無二",
    "X70n1397_004:0641a16": "門戶。一拳打破太虗空。知音不在頻頻舉。",
    "X70n1397_004:0641a17": "佛祖讚",
    "X70n1397_004:0641a18": "出山相",
    "X70n1397_004:0641a19": "六年饑餓。半夜癡狂。貧兒拾得錫。赤脚走忙忙。",
    "X70n1397_004:0641a20": "觀音",
    "X70n1397_004:0641a21": "鰲翔海運。地迥天空。一瓶淨水。五濁惡風。安得眾生",
    "X70n1397_004:0641a22": "界具證圓通。",
    "X70n1397_004:0641a23": "其二",
    "X70n1397_004:0641a24": "以耳返觀。夜濤傳別谷之聲。以眼返聽。甘露散垂楊",
    "X70n1397_004:0641b01": "之碧。所返既忘。觀聽亦寂。夫是之謂救苦慈悲願力。",
    "X70n1397_004:0641b02": "魚籃婦",
    "X70n1397_004:0641b03": "行步輕盈。梳裝濟楚。示大慈悲。救眾生苦。智眼堪憐",
    "X70n1397_004:0641b04": "盡不明。只道籃中賣錦鱗。",
    "X70n1397_004:0641b05": "其二",
    "X70n1397_004:0641b06": "籃裏清風。手頭生活。要將魚目換明珠。豈是慈悲菩",
    "X70n1397_004:0641b07": "薩。有智慧人。不消一劄。",
    "X70n1397_004:0641b08": "馬郎婦(為涇上人贊)",
    "X70n1397_004:0641b09": "謾說教人學誦經。胸中涇渭甚分明。金沙影裏無窮",
    "X70n1397_004:0641b10": "數。散作一灘流水聲。",
    "X70n1397_004:0641b11": "維摩",
    "X70n1397_004:0641b12": "尫羸面孔。蹊蹺肚膓。憂愁苦惱。詐病在床。說離生死",
    "X70n1397_004:0641b13": "妙法。一默無雙。",
    "X70n1397_004:0641b14": "達磨",
    "X70n1397_004:0641b15": "九年壁觀顯家風。半是真誠半脫空。一葦不知何處",
    "X70n1397_004:0641b16": "在。長江依舊水流東。",
    "X70n1397_004:0641b17": "布袋",
    "X70n1397_004:0641b18": "一笑生春風。雙瞳湛秋水。日月拄杖頭。乾坤布袋裏。",
    "X70n1397_004:0641b19": "彌勒忽然下生。何處尋你。",
    "X70n1397_004:0641b20": "臨濟",
    "X70n1397_004:0641b21": "眼生三角。頭峭五嶽。三遭瞎棒折驢腰。一喝當空。星",
    "X70n1397_004:0641b22": "斗落錯。",
    "X70n1397_004:0641b23": "朝陽",
    "X70n1397_004:0641b24": "穴鼻針。無縫襖。一綫紅日頭。聯得似恰好。",
    "X70n1397_004:0641c01": "其二",
    "X70n1397_004:0641c02": "離離披披破骨董。補一孔了又一孔。三竿紅日透籬",
    "X70n1397_004:0641c03": "邊。看來何止七斤重。",
    "X70n1397_004:0641c04": "自讚",
    "X70n1397_004:0641c05": "德富藏主請",
    "X70n1397_004:0641c06": "巍巍堂堂。煒煒煌煌。佩小釋迦懸記。身穿　　御賜",
    "X70n1397_004:0641c07": "衣黃。人言有德可富。自羞伎倆尋常。蕭蕭兩鬢風霜。",
    "X70n1397_004:0641c08": "昭如長老請(住木平)",
    "X70n1397_004:0641c09": "海印發光。昭然如日。曾對大元　　聖主。默說不二",
    "X70n1397_004:0641c10": "法門。默而說說而默。中興大仰叢林。天下第一法窟。",
    "X70n1397_004:0641c11": "見者是誰。石頭古佛。",
    "X70n1397_004:0641c12": "智坦西堂請",
    "X70n1397_004:0641c13": "大智洞明。大道坦平。生鐵面具。不近人情。雲峯日朗。",
    "X70n1397_004:0641c14": "雪谷雷鳴。激起曝腮焦尾。同躍天庭。",
    "X70n1397_004:0641c15": "原妙侍者請　(高峯)",
    "X70n1397_004:0641c16": "上大今已無人。雪巖可知禮也。虗名塞破乾坤。分付",
    "X70n1397_004:0641c17": "原妙侍者。",
    "X70n1397_004:0641c18": "嘯巖居士請(入錢塘北關祖師會)",
    "X70n1397_004:0641c19": "湖山影裏。水月光中。似我非我。朦朦朧朧。兩眼平生",
    "X70n1397_004:0641c20": "四海空。",
    "X70n1397_004:0641c21": "如初禪人請　(半身)",
    "X70n1397_004:0641c22": "身披　　御賜衣。名在江湖上。對面忽相呈。全全不",
    "X70n1397_004:0641c23": "似像。雪白眉毛頷下生。仔細看來。何止長一丈。也是",
    "X70n1397_004:0641c24": "起模畫樣。",
    "X70n1397_004:0642a01": "覺圓居士請",
    "X70n1397_004:0642a02": "妙覺圓明。離諸聞見。纔涉安排。雲遮日面。若言即此",
    "X70n1397_004:0642a03": "是山僧。三尺竹篦如掣電。好好看方便。",
    "X70n1397_004:0642a05": "雪巖和尚語錄卷第"
}