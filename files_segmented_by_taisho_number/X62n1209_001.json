{
    "X62n1209_001:0819b06": "影響集",
    "X62n1209_001:0819b08": "菩薩比丘尼　量海",
    "X62n1209_001:0819b09": "淨土詩",
    "X62n1209_001:0819b10": "能從忍界現西方。只要當人信願強。處處慈尊常接",
    "X62n1209_001:0819b11": "引。即時演出妙蓮香。",
    "X62n1209_001:0819b12": "廬山面目舊家風。嫡子親傳道自同。成佛以來今十",
    "X62n1209_001:0819b13": "劫。彌陀合在我心中。",
    "X62n1209_001:0819b14": "淨土昭昭在目前。不勞舉步問金仙。樂邦有路誰先",
    "X62n1209_001:0819b15": "到。咫尺家山落照邊。",
    "X62n1209_001:0819b16": "瓦礫荊榛真淨土。見聞知覺古彌陀。但能當處忘分",
    "X62n1209_001:0819b17": "別。拍手呵呵唱哩囉。",
    "X62n1209_001:0819b18": "持戒嚴身福報真。金沙地上玉樓春。但觀自性彌陀",
    "X62n1209_001:0819b19": "佛。歷劫何嘗染一塵。",
    "X62n1209_001:0819b20": "要結西方淨土緣。是非人我盡傾蠲。脚頭脚底蓮花",
    "X62n1209_001:0819b21": "國。到岸何須更覓船。",
    "X62n1209_001:0819b22": "佛語禪心兩不差。桃紅李白一般花。琉璃地上鋪金",
    "X62n1209_001:0819b23": "粟。瑪瑙堦前布玉沙。",
    "X62n1209_001:0819b24": "獨坐幽居萬慮忘。全身渾是法中王。休將迷悟遮心",
    "X62n1209_001:0819c01": "眼。正覺花開徧界香。",
    "X62n1209_001:0819c02": "偶作",
    "X62n1209_001:0819c03": "兀兀翛然却是癡。明明了徹實無知。施為動轉原非",
    "X62n1209_001:0819c04": "識。水月相交暎綠池。",
    "X62n1209_001:0819c05": "一處消融六處閒。夕陽西去月東環。現成公案休提",
    "X62n1209_001:0819c06": "起。高臥北窗門不關。",
    "X62n1209_001:0819c07": "二十四氣省懷詩(選三)",
    "X62n1209_001:0819c08": "驚蟄聞雷萬物蘇。莫從箇裏認榮枯。山前澗水源頭",
    "X62n1209_001:0819c09": "活。徹底澄清不受污。",
    "X62n1209_001:0819c10": "春分紫陌谷鶯啼。一片閒雲伴我栖。明月清風留不",
    "X62n1209_001:0819c11": "住。逍遙自在任東西。",
    "X62n1209_001:0819c12": "大雪繽紛似絮團。高山平地一同觀。頭頭物物無窮",
    "X62n1209_001:0819c13": "意。多少禪流被眼瞞。",
    "X62n1209_001:0819c14": "無題",
    "X62n1209_001:0819c15": "看他孤獨人。真為無事客。出入往來間。逍遙無杖策。",
    "X62n1209_001:0819c16": "既無兒女情。亦無妻子迫。偶然樹下坐。則見梅花白。",
    "X62n1209_001:0819c17": "行到山盡頭。坐看雲起處。白雲天際飛。紅日空中住。",
    "X62n1209_001:0819c18": "滄海變桑田。邱陵夷無地。起滅水中漚。聚散小兒戲。",
    "X62n1209_001:0819c19": "堪嗟為僧者。未聞佛教音。但知噇飽飯。不悟本來人。",
    "X62n1209_001:0819c20": "終日心境鬬。拘牽利與名。能得幾時在。俄成一聚塵。",
    "X62n1209_001:0819c21": "今朝年初一。元旦是好日。[冬/鼓][冬/鼓]鑼鼓響。个个衣冠飾。",
    "X62n1209_001:0819c22": "相逢咸打恭。茶話喜作揖。人人賀新年。我道是舊日。",
    "X62n1209_001:0819c23": "石室寒巗客。不知晝與夜。坐來歲月忘。嬾把眾生化。",
    "X62n1209_001:0819c24": "真个自了漢。賊虎龍蛇怕。問他廬陵米。如今作麼價。",
    "X62n1209_001:0820a01": "但說世界空。時時行於有。空亦不自空。有亦不自有。",
    "X62n1209_001:0820a02": "空有本來無。無無何須守。論塵野犴鳴。談真獅子吼。",
    "X62n1209_001:0820a03": "今古往來客。奔波日夜忙。貪榮為底事。謀利作經商。",
    "X62n1209_001:0820a04": "富貴暫時樂。泥犁萬劫長。前程長遠在。何不早還鄉。",
    "X62n1209_001:0820a05": "人壽不滿百。夭殤更可憐。況逢世路險。往復轉喬遷。",
    "X62n1209_001:0820a06": "恩愛終須別。冤親未了緣。無生極樂國。解脫自安然。",
    "X62n1209_001:0820a07": "業淨未曾乾。眾生處處著。回頭自反觀。旋轉皆旅泊。",
    "X62n1209_001:0820a08": "但覺本性空。諸緣自脫却。逍遙無事人。所在成安樂。",
    "X62n1209_001:0820a09": "聚沙菴歌",
    "X62n1209_001:0820a10": "一粒沙藏世界。無邊剎土不為大。童子戲莊成佛塔。",
    "X62n1209_001:0820a11": "山僧旋繞忘疲怠。何為菴絕纏蓋。樓臺殿閣無障礙。",
    "X62n1209_001:0820a12": "廚竈三門日日新。交飛羣燕往來賓。未識菴中誰是",
    "X62n1209_001:0820a13": "主。主中之主沒疎親。沒疏親無用人。莫向个中細討",
    "X62n1209_001:0820a14": "論。八風不動消息盡。覺海圓明心月澄。體似鏡用如",
    "X62n1209_001:0820a15": "神。胡來漢現不留痕。城隍市井如來藏。有相身中無",
    "X62n1209_001:0820a16": "相身。屋雖小恰寬舒。恒沙諸佛眾生居。成住壞空幻",
    "X62n1209_001:0820a17": "起滅。基地堅牢本自如。三椽下六窻內。吃飯穿衣無",
    "X62n1209_001:0820a18": "向背。茫茫今古眾英雄。千萬買隣空自累。",
    "X62n1209_001:0820a19": "經題如是",
    "X62n1209_001:0820a20": "這箇是恁麼。旋嵐而倒嶽。十方與三世。何處生芒角。",
    "X62n1209_001:0820a21": "春暖花爛漫。秋風樹葉落。切莫動著他。天然活卓卓。",
    "X62n1209_001:0820a22": "擬古為平湖陸孝女作",
    "X62n1209_001:0820a23": "瞻彼鵡湖。維潔維清。厥有陸女。曰孝曰貞。(一解)無父何",
    "X62n1209_001:0820a24": "怙。有母能慈。撫我育我。朝夕依依。(二解)俾我及笄。為我",
    "X62n1209_001:0820b01": "聯姻。夭桃未賦。孤雁沈淪。(三解)誓不再更。願終養母。裁",
    "X62n1209_001:0820b02": "雲縷月。不辭勞服。(四解)母沒女存。女淚濺濺。竟隨母逝。",
    "X62n1209_001:0820b03": "貞孝兩全。(五解)光明心地。一志允終。神其遠矣。名留淛",
    "X62n1209_001:0820b04": "東(六解)。",
    "X62n1209_001:0820b05": "念佛詩四十八首",
    "X62n1209_001:0820b06": "一句彌陀稱性稱。蓮花九品攝三乘。無生一念超權",
    "X62n1209_001:0820b07": "學。補處金臺即可登。",
    "X62n1209_001:0820b08": "一句彌陀三際平。願弘六八一時成。三祗萬行圓修",
    "X62n1209_001:0820b09": "證。頓悟無生無不生。",
    "X62n1209_001:0820b10": "一句彌陀妙悟存。性空罪福不留痕。蓮花朵朵隨心",
    "X62n1209_001:0820b11": "現。聽法常依世所尊。",
    "X62n1209_001:0820b12": "一句彌陀理現成。無修無證亦無生。法王自有光明",
    "X62n1209_001:0820b13": "界。步步琉璃地上行。",
    "X62n1209_001:0820b14": "一句彌陀信願真。東西土不離當人。箇中圓裹三千",
    "X62n1209_001:0820b15": "界。樹樹花開一樣春。",
    "X62n1209_001:0820b16": "一句彌陀照世燈。無邊教海總持能。本來妙諦通真",
    "X62n1209_001:0820b17": "俗。不滯中觀即上乘。",
    "X62n1209_001:0820b18": "一句彌陀決定稱。別求向上更何能。聲聲遍滿處空",
    "X62n1209_001:0820b19": "界。落盡牽纏倚樹藤(我　朝　　　世宗憲皇帝云直將阿彌陀佛四字作句話頭",
    "X62n1209_001:0820b20": "一念萬年自然摸著鼻孔)。",
    "X62n1209_001:0820b21": "一句彌陀果作因。天真父子體同倫。堂堂獨露娘生",
    "X62n1209_001:0820b22": "面。信步還鄉莫背親。",
    "X62n1209_001:0820b23": "一句彌陀體用真。當陽覿面露全身。無陰陽地翻觔",
    "X62n1209_001:0820b24": "斗。剎剎塵塵轉法輪。",
    "X62n1209_001:0820c01": "一句彌陀信口稱。纔興一念隔千層。本真豈待回光",
    "X62n1209_001:0820c02": "照。無量音聲即法燈。",
    "X62n1209_001:0820c03": "一句彌陀念慮清。當人已屬寶蓮生。何須兩土分清",
    "X62n1209_001:0820c04": "濁。个个毗盧頂上行。",
    "X62n1209_001:0820c05": "一句彌陀稱自心。廣長舌相是知音。六方齊讚彌陀",
    "X62n1209_001:0820c06": "佛。不是尋常學誦吟。",
    "X62n1209_001:0820c07": "一句彌陀度此生。蓮花國裏早標名。八功德水常充",
    "X62n1209_001:0820c08": "滿。如意珠王骨自清。",
    "X62n1209_001:0820c09": "一句彌陀轉法輪。緣因徹處了因真。明珠護惜戒根",
    "X62n1209_001:0820c10": "淨。一剎那間證正因。",
    "X62n1209_001:0820c11": "一句彌陀佛脉清。開權顯實悟無生。圓明處處長安",
    "X62n1209_001:0820c12": "道。何用三車門外迎。",
    "X62n1209_001:0820c13": "一句彌陀辟惡氛。娑婆苦海頓超羣。風聲鳥語談真",
    "X62n1209_001:0820c14": "諦。淨穢何妨分不分。",
    "X62n1209_001:0820c15": "一句彌陀妙獨尊。性修交互莫須論。同時遮照身心",
    "X62n1209_001:0820c16": "徹。依正融通不二門。",
    "X62n1209_001:0820c17": "一句彌陀決定因。樂邦徑路不迷津。何須更覓安心",
    "X62n1209_001:0820c18": "法。始本如如子向親。",
    "X62n1209_001:0820c19": "一句彌陀靜聽真。聲聲喚醒本來人。明珠百八循環",
    "X62n1209_001:0820c20": "轉。無數祥光舌底申。",
    "X62n1209_001:0820c21": "一句彌陀三昧成。冥通聖境佛來迎。玲瓏性相蓮花",
    "X62n1209_001:0820c22": "土。不動身心悟法明。",
    "X62n1209_001:0820c23": "一句彌陀本最清。三修圓具果中因。而今莫問如如",
    "X62n1209_001:0820c24": "諦。脫體無依身外身。",
    "X62n1209_001:0821a01": "一句彌陀念莫停。繁華叢裏夢初醒。雲開月現光華",
    "X62n1209_001:0821a02": "滿。徧界花臺故國寧。",
    "X62n1209_001:0821a03": "一句彌陀妙轉輪。恒沙諸佛讚斯人。同聲相應金臺",
    "X62n1209_001:0821a04": "現。頓證無生即法身。",
    "X62n1209_001:0821a05": "一句彌陀了義成。直心正念志專精。真誠不假功勳",
    "X62n1209_001:0821a06": "就。花閣重重隨自行。",
    "X62n1209_001:0821a07": "一句彌陀別有靈。紅塵影裏白蓮馨。池深花大猶餘",
    "X62n1209_001:0821a08": "事。露坐金臺法界寧。",
    "X62n1209_001:0821a09": "一句彌陀作入神。山河大地絕纖塵。莊嚴無量從心",
    "X62n1209_001:0821a10": "現。心地閒閒四季春。",
    "X62n1209_001:0821a11": "一句彌陀救死生。超凡行願霎時成。輪迴從此頓然",
    "X62n1209_001:0821a12": "息。來往無遮法界清。",
    "X62n1209_001:0821a13": "一句彌陀滌俗襟。法身向上少知音。堂堂日用天真",
    "X62n1209_001:0821a14": "佛。不肯回頭何處尋。",
    "X62n1209_001:0821a15": "一句彌陀絕妙門。依憑四字出乾坤。法王最勝伽陀",
    "X62n1209_001:0821a16": "藥。唯在都盧一口吞。",
    "X62n1209_001:0821a17": "一句彌陀靜有音。無邊勝侶已來臨。本光一發浮雲",
    "X62n1209_001:0821a18": "散。見佛原來見自心。",
    "X62n1209_001:0821a19": "一句彌陀法樂成。汪洋苦海一時傾。水晶樓閣蓮花",
    "X62n1209_001:0821a20": "座。慧照重重萬法明。",
    "X62n1209_001:0821a21": "一句彌陀萬念真。金剛堅固力持身。得生彼國無窮",
    "X62n1209_001:0821a22": "壽。覺樹花開別有春。",
    "X62n1209_001:0821a23": "一句彌陀法法平。六根無礙六塵清。本來四土無高",
    "X62n1209_001:0821a24": "下。福慧良田不假耕。",
    "X62n1209_001:0821b01": "一句彌陀佛慧明。唯心淨土不生生。從來身土原非",
    "X62n1209_001:0821b02": "隔。主伴圓融性海平。",
    "X62n1209_001:0821b03": "一句彌陀願力誠。圓成十念往西行。居然下品猶登",
    "X62n1209_001:0821b04": "岸。托質蓮胎脫四生。",
    "X62n1209_001:0821b05": "一句彌陀盡力稱。三塗八難總超升。持名滅罪金蓮",
    "X62n1209_001:0821b06": "現。悲願全憑佛力增。",
    "X62n1209_001:0821b07": "一句彌陀慧月臨。如來護念善根深。徑登不退趨安",
    "X62n1209_001:0821b08": "養。垢習塵勞總不侵。",
    "X62n1209_001:0821b09": "一句彌陀信可珍。金容佛影現吾心。此生每厭娑婆",
    "X62n1209_001:0821b10": "苦。遙想花池寶樹林。",
    "X62n1209_001:0821b11": "一句彌陀見本真。回光返照脫沈淪。願將八德池中",
    "X62n1209_001:0821b12": "水。滌盡娑婆世上塵。",
    "X62n1209_001:0821b13": "一句彌陀慧力存。甚深妙法在斯門。鍛凡煉聖金師",
    "X62n1209_001:0821b14": "子。金體玲瓏報佛恩。(花嚴極樂極樂花嚴)",
    "X62n1209_001:0821b15": "一句彌陀俗慮清。誰聞淨土不求生。祇緣彼國嚴新",
    "X62n1209_001:0821b16": "果。廣種心田努力耕。",
    "X62n1209_001:0821b17": "一句彌陀無古今。慈雲靄靄倍欽心。當觀落日如懸",
    "X62n1209_001:0821b18": "鼓。天樂盈空法韻深。",
    "X62n1209_001:0821b19": "一句彌陀轉念輪。五根五力妙嚴身。百千三昧從斯",
    "X62n1209_001:0821b20": "就。萬善齊修不退因。(似有永明在目)",
    "X62n1209_001:0821b21": "一句彌陀物不侵。塵塵剎剎現吾心。無邊天樂微風",
    "X62n1209_001:0821b22": "奏。更有頻伽發妙音。",
    "X62n1209_001:0821b23": "一句彌陀悅性情。功深離相逆流行。雙亡雙照心無",
    "X62n1209_001:0821b24": "染。離即離非法性平。",
    "X62n1209_001:0821c01": "一句彌陀妙莫論。花嚴界裏十玄因。破除情量知無",
    "X62n1209_001:0821c02": "礙。一念齊開勝法輪。(靈復曰絕似鏡影鐘聲諸作)",
    "X62n1209_001:0821c03": "一句彌陀境界清。三千性相等圓明。一方土淨方方",
    "X62n1209_001:0821c04": "淨。一念專精念念精。",
    "X62n1209_001:0821c05": "一句彌陀心月臨。後心功在最初心。三祗片念圓無",
    "X62n1209_001:0821c06": "二。即此因深果自深。",
    "X62n1209_001:0821c07": "阿育王舍利塔前然指願文",
    "X62n1209_001:0821c08": "歸命大願王。無垢清淨光。解脫三昧海。蕩滌我心涼。",
    "X62n1209_001:0821c09": "弟子(如德)等。與法界含識。無始至今。具二種之無明。",
    "X62n1209_001:0821c10": "作二死之根本。迷真逐妄。背覺合塵。依於三業。六根",
    "X62n1209_001:0821c11": "所造。五逆十重。惡因廣大。苦果無窮。沒溺三途。沈埋",
    "X62n1209_001:0821c12": "六道。因緣宿習。感報女流。學正教以靡窮。修淨業而",
    "X62n1209_001:0821c13": "罔就。雖墮僧數。於戒有違反。復思維慚惶克責。敬然",
    "X62n1209_001:0821c14": "一指。奉供　本師釋迦文佛。真身舍利寶塔。平等真",
    "X62n1209_001:0821c15": "如。一體三寶。蓮花界中。彌陀如來。觀音勢至。海眾菩",
    "X62n1209_001:0821c16": "薩。同垂證明。加被攝受。(如德)假陳幻焰指頭。煅煉金",
    "X62n1209_001:0821c17": "剛智性。慧光晃耀。裂邪見之網羅。妙觀圓通。破重陰",
    "X62n1209_001:0821c18": "之區宇。罪愆消滅。早悟圓頓上乘。修證齊融。直入毗",
    "X62n1209_001:0821c19": "盧性海。忘身與意。利己及人。平等光中。決定往生極",
    "X62n1209_001:0821c20": "樂世界。寂光真境。不隔纖毫。更願臨命終時。三心圓",
    "X62n1209_001:0821c21": "顯。三障頓消。蓮開上品之花。佛授菩提之記。承事十",
    "X62n1209_001:0821c22": "方諸佛。度化一切有情。盡未來際。無有疲厭。",
    "X62n1209_001:0821c23": "目前機跋",
    "X62n1209_001:0821c24": "夫目前機者。從上諸老宿。自悟已後。見色聞聲。舉步",
    "X62n1209_001:0822a01": "掉臂。語默動靜。瞬目揚眉。無不是顯揚第一義諦。吐",
    "X62n1209_001:0822a02": "露本分家風。所謂目前機也。然先賢後學。雖悟本性。",
    "X62n1209_001:0822a03": "非一非異。蓋為見解未忘。猶被目前種種境緣所奪。",
    "X62n1209_001:0822a04": "是故悟有淺深。見有徧圓。且目前機。法門最廣。其義",
    "X62n1209_001:0822a05": "極深。迷之者。六根門頭。逐色隨聲。向外馳求。而莫之",
    "X62n1209_001:0822a06": "返。悟之者。觸境返緣。返流旋一。當處消融。在處解脫。",
    "X62n1209_001:0822a07": "機能轉者。轉萬物而消歸自己。此乃真開後學之慧",
    "X62n1209_001:0822a08": "眼。以續從上之正宗也。",
    "X62n1209_001:0822a09": "警眾語",
    "X62n1209_001:0822a10": "花嚴以人中師子比佛。五十三善知識。獨一比丘尼",
    "X62n1209_001:0822a11": "以師子為號。可知威神卓越。成就佛心。不以比丘尼",
    "X62n1209_001:0822a12": "而遂弱也。我等墮在僧數。毀形割愛。違親去里。為何",
    "X62n1209_001:0822a13": "事乎。實因生死事大無常迅速。一句了然。斷盡輪迴",
    "X62n1209_001:0822a14": "惡境而已。若為名利榮耀。稱心快樂。非出家之本志",
    "X62n1209_001:0822a15": "矣。今之出家人。一經剃落。便自高狂。不了自心。受人",
    "X62n1209_001:0822a16": "禮敬。如斯行止。難報四恩。徒入空門。將何憑恃。況乃",
    "X62n1209_001:0822a17": "人身難得。佛法難聞。已得已聞。又復錯過。袈裟下不",
    "X62n1209_001:0822a18": "明此事。苦無極矣。且今日大比丘僧。還有諸方叢林",
    "X62n1209_001:0822a19": "禪堂規策。堂頭長老開示熏聞。雖自迷昧。漸得明通。",
    "X62n1209_001:0822a20": "我輩比丘尼眾。都無此也。終日喧喧。逐色隨聲。向外",
    "X62n1209_001:0822a21": "馳求。未嘗返省。為師不教。為徒不學。光陰可惜。剎那",
    "X62n1209_001:0822a22": "一生。荏再人間而無所益。夫女人出家。當棄女人之",
    "X62n1209_001:0822a23": "習。發勝妙之種。尊重高僧。猛入佛法。心懺悔。念清涼。",
    "X62n1209_001:0822a24": "深發大悲心。全行解脫事。方得十方矜式。四眾環興。",
    "X62n1209_001:0822b01": "伏望諸賢及早立志。己事未明。他事莫理。專心一處。",
    "X62n1209_001:0822b02": "不了不休。然此一事。人人本具。各各現成。所以心源",
    "X62n1209_001:0822b03": "未暢。逐境飄馳。實因終日在妄想影子裏作活計。不",
    "X62n1209_001:0822b04": "得真實受用地。無論念佛參禪。總要將我等歷劫以",
    "X62n1209_001:0822b05": "來愛習愛種。次第拔出。一時破盡。方有下手處。終日",
    "X62n1209_001:0822b06": "一行。習氣若發。自家斷之。還歸一行。一行功深。於靜",
    "X62n1209_001:0822b07": "細中。照見種子。還以一行除之。一行有力。愛種自枯。",
    "X62n1209_001:0822b08": "即永絕眾生心累也。然一行不論禪淨。總是孤炯炯",
    "X62n1209_001:0822b09": "地。十二時中。更無一事。十二時中。常若有事。方是修",
    "X62n1209_001:0822b10": "也。斷不可一念涉入名聞利養也。所謂神尼不在現",
    "X62n1209_001:0822b11": "通說法。但禪淨二宗。或單修一行。或並作一行。各人",
    "X62n1209_001:0822b12": "手眼。隨力修之。親近善知識。思惟了義教。於一切法。",
    "X62n1209_001:0822b13": "心心平等。如是用功者。得力而省力。省力而得力。即",
    "X62n1209_001:0822b14": "神尼也。何以故。直截下手。未曾自欺也。師子搏虎用",
    "X62n1209_001:0822b15": "全力。師子搏兔用全力。有人問。用何等力。古人云。不",
    "X62n1209_001:0822b16": "欺之力。果能不欺。則十二時中。本光常住。勤修一行。",
    "X62n1209_001:0822b17": "頓顯本來矣。靈山會上。六千比丘尼。未受成佛之記。",
    "X62n1209_001:0822b18": "龍女一出。大眾皆興。故六千比丘尼。近作法師。遠階",
    "X62n1209_001:0822b19": "佛位。然在師子一頻申。則已五十三位具足。尼不自",
    "X62n1209_001:0822b20": "弱。則法界本無遠近也。何不痛念。出家時。一場甘苦。",
    "X62n1209_001:0822b21": "猛就大法。學師子頻伸。脫盡諸女人境界乎。清規束",
    "X62n1209_001:0822b22": "身。神明自遠。勿甘碌碌。是我真眷屬矣。",
    "X62n1209_001:0822b24": "影響集(終)"
}