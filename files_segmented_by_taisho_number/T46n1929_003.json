{
    "T46n1929_003:0729a07": "四教義卷第三",
    "T46n1929_003:0729a09": "天台山修禪寺智顗禪師撰",
    "T46n1929_003:0729a10": "大門第三明四門入理者。尋真性實相之",
    "T46n1929_003:0729a11": "理。幽微妙絕。一切世間。莫不能契。但以大",
    "T46n1929_003:0729a12": "聖明鑒通理之門。乃於無言之理赴緣以教",
    "T46n1929_003:0729a13": "為門。是以稟教之徒因門契理。故法華經",
    "T46n1929_003:0729a14": "云。以佛教門出三界苦。又云。其智慧門難解",
    "T46n1929_003:0729a15": "難入。淨名經明。諸菩薩各說入不二法門。即",
    "T46n1929_003:0729a16": "其意也。今略以五意解釋。一略辨四門相。二",
    "T46n1929_003:0729a17": "正明四門入理。三明四悉檀起四門教。四",
    "T46n1929_003:0729a18": "約十法成四門義。五明信法兩行四門不",
    "T46n1929_003:0729a19": "同。第一略辨四門相者。門者以能通為義。",
    "T46n1929_003:0729a20": "佛教所詮正因緣四句法。通行人至真性實",
    "T46n1929_003:0729a21": "相之理。故名為門。若外人邪因緣無因緣法",
    "T46n1929_003:0729a22": "四句。因此四句各見四種邪法之理。因此生",
    "T46n1929_003:0729a23": "十四難六十二見。起諸結業沈輪生死。此",
    "T46n1929_003:0729a24": "是邪道四門。今所不述。若佛法四門。即是正",
    "T46n1929_003:0729a25": "因緣四句法。能通行人同入第一義涅槃也。",
    "T46n1929_003:0729a26": "故大智論云。四門入清涼池。又般若如大",
    "T46n1929_003:0729a27": "火炎四邊不可觸。又云。般若波羅有四種",
    "T46n1929_003:0729a28": "相。即四門別義。仰尋佛法既有四教不同。",
    "T46n1929_003:0729a29": "今約四教明門各有四門別。一三藏教四",
    "T46n1929_003:0729b01": "門。二通教四門。三別教四門。四圓教四門。一",
    "T46n1929_003:0729b02": "明三藏教四門即為四。一有門。二空門。三",
    "T46n1929_003:0729b03": "亦有亦空門。四非有非空門。一有門者。即",
    "T46n1929_003:0729b04": "三藏教明正因緣生滅之有。若稟此教能破",
    "T46n1929_003:0729b05": "十六知見。見陰界入一切有為諸法。悉皆觀",
    "T46n1929_003:0729b06": "無常苦空無我。得世第一法發真無漏。因有",
    "T46n1929_003:0729b07": "見真有即第一義諦之門也。故大集經云。甚",
    "T46n1929_003:0729b08": "深之理不可說。第一義諦無聲字。陳如比",
    "T46n1929_003:0729b09": "丘。於諸法獲得真實之知見。此即諸阿毘曇",
    "T46n1929_003:0729b10": "論之所申也。二明空門者。即是三藏教明。折",
    "T46n1929_003:0729b11": "正因緣假實法生滅入空。若稟此教能破假",
    "T46n1929_003:0729b12": "實之惑。見假實空發真無漏。因空見真空即",
    "T46n1929_003:0729b13": "第一義之門也。故須菩提在石室觀生滅無",
    "T46n1929_003:0729b14": "常。入空因空得道。名見佛法身。恐此是成實",
    "T46n1929_003:0729b15": "論之所申也。三明有空門者。即三藏教明。正",
    "T46n1929_003:0729b16": "因緣生滅之有空。若稟此教能破偏執有無",
    "T46n1929_003:0729b17": "之惑。見因緣有空發真無漏。因有空見真有",
    "T46n1929_003:0729b18": "空。即第一義之門也。此是迦旃延。因此入",
    "T46n1929_003:0729b19": "道故作昆勒論。還申此門也。四非有非無",
    "T46n1929_003:0729b20": "門者。即三藏教明。正緣生滅非有非空之",
    "T46n1929_003:0729b21": "理。若稟此教。能破有無邊邪執見因緣。非",
    "T46n1929_003:0729b22": "有非無發真無漏。因非有非無。見真非有非",
    "T46n1929_003:0729b23": "無。即第一義之門也。惡口車匿因此入道。未",
    "T46n1929_003:0729b24": "見論度。有人言。犢子阿毘曇申此意也。彼",
    "T46n1929_003:0729b25": "論明。我在第五不可說藏中。我非三世即非",
    "T46n1929_003:0729b26": "見有非無為法。即是非見空也。此恐未可定",
    "T46n1929_003:0729b27": "用。二明通教四門者。即是智度論明。一切",
    "T46n1929_003:0729b28": "不實。一切亦實亦不實。一切非實非不實。佛",
    "T46n1929_003:0729b29": "於此四句。廣說第一義悉檀。中論明此四句。",
    "T46n1929_003:0729c01": "皆名諸法之實相。即通教明。正因緣法如夢",
    "T46n1929_003:0729c02": "幻響化水月鏡像體法即空之句也。若三乘",
    "T46n1929_003:0729c03": "共稟此教。而根緣不同。各於一句入第一義。",
    "T46n1929_003:0729c04": "故四句皆名門也。此具如青目注解。又注云。",
    "T46n1929_003:0729c05": "諸法實相有三種。故知。此四句門即是三",
    "T46n1929_003:0729c06": "乘同入此四門。得見第一義也。三明別教四",
    "T46n1929_003:0729c07": "門者。若用中論亦名為假名。而辨四門者。",
    "T46n1929_003:0729c08": "即別教之四門。大智度論四句亦得也。此",
    "T46n1929_003:0729c09": "別教四門意。正出大涅槃經。但多散說。約乳",
    "T46n1929_003:0729c10": "明四句譬。即是別教四門也。若明佛性如乳",
    "T46n1929_003:0729c11": "有酪性石有金性。力士額珠。即是有門。若明",
    "T46n1929_003:0729c12": "石無金性乳無酪性。眾生佛性猶如虛空。大",
    "T46n1929_003:0729c13": "涅槃空迦毘羅城空。即是空門也。涅槃經",
    "T46n1929_003:0729c14": "又云。佛性亦有亦無者。即云何為有。一切",
    "T46n1929_003:0729c15": "眾生悉皆有心故。云何為無。從善巧方便",
    "T46n1929_003:0729c16": "而得見故。又譬如乳中亦有酪性亦無酪性。",
    "T46n1929_003:0729c17": "即是亦有亦無門也。若明佛性即是中道。百",
    "T46n1929_003:0729c18": "非雙遣故。經譬云。乳中非有酪性非無酪性。",
    "T46n1929_003:0729c19": "即是非空非有門也。別教菩薩。別稟此四門",
    "T46n1929_003:0729c20": "之教。因見佛性住大涅槃。故此四句之教。",
    "T46n1929_003:0729c21": "即是別教之四門也。今一往約涅槃經文分",
    "T46n1929_003:0729c22": "別別教四門之相。但此經文。或可是圓教",
    "T46n1929_003:0729c23": "四門。至下圓教四門。自當料簡同異也。問曰。",
    "T46n1929_003:0729c24": "若別教四門。但出涅槃經。若爾前諸摩訶",
    "T46n1929_003:0729c25": "衍經。何意無別教四門也。答曰。大涅槃經。是",
    "T46n1929_003:0729c26": "解釋前教之經。此前諸摩訶衍豈無別教四",
    "T46n1929_003:0729c27": "門。具出經文事盛繁也。四明圓教四門者。",
    "T46n1929_003:0729c28": "四門明入佛性第一義。一往與別教四門。入",
    "T46n1929_003:0729c29": "第一義諦。見佛性得常樂涅槃。名義是同。細",
    "T46n1929_003:0730a01": "尋意趣有異。問曰。以何相知異耶。答曰。分",
    "T46n1929_003:0730a02": "別有異意乃多途。今略約圓教七義分別。即",
    "T46n1929_003:0730a03": "知別教四門。與圓教四門有殊也。七義者。一",
    "T46n1929_003:0730a04": "若明一切法即真性實相。佛性涅槃不可復",
    "T46n1929_003:0730a05": "滅。而明四門者。即是圓教四門也。二若初",
    "T46n1929_003:0730a06": "心即開佛知見圓照而辨四門者。即圓教四",
    "T46n1929_003:0730a07": "門也。三若明不思議不斷煩惱圓入涅槃",
    "T46n1929_003:0730a08": "而辨四門者。即是圓教四門也。四若明圓",
    "T46n1929_003:0730a09": "行而辨四門者。即是圓教四門也。五若明圓",
    "T46n1929_003:0730a10": "位而辨四門者。即是圓教四門也。六若明圓",
    "T46n1929_003:0730a11": "體而辨四門者。即圓教四門也。七若明圓",
    "T46n1929_003:0730a12": "用而辨四門者。即是圓教四門也。第二正明",
    "T46n1929_003:0730a13": "四門入理者。若外人四門心行理外諸顛倒",
    "T46n1929_003:0730a14": "想與顛倒理相應。不得入真性理。所以者",
    "T46n1929_003:0730a15": "何。隨心異故見理亦異。是故各說。謂得一究",
    "T46n1929_003:0730a16": "竟道因起諍論也。今明佛法四門。皆得入",
    "T46n1929_003:0730a17": "一理。但有二種不同。一者三藏通教兩種",
    "T46n1929_003:0730a18": "四門同入偏真之理。二者別圓兩教四門。同",
    "T46n1929_003:0730a19": "入圓真之理。一明三藏四門通教四門。同入",
    "T46n1929_003:0730a20": "偏真之理者。各因四門同入偏真第一義。",
    "T46n1929_003:0730a21": "得二種涅槃是同也。理雖是一而門有異者。",
    "T46n1929_003:0730a22": "既有巧拙兩度之殊。故有兩種四門能通之",
    "T46n1929_003:0730a23": "別也。真理無二故所通至理是一也。譬如州",
    "T46n1929_003:0730a24": "城開四門使君是一而從四門入者。門雖有",
    "T46n1929_003:0730a25": "殊而所見使君只是一也。三藏教四門。如從",
    "T46n1929_003:0730a26": "州城四邊偏門。而入通教四門如從四正",
    "T46n1929_003:0730a27": "門而入。偏正雖殊入見偏真第一義諦。得二",
    "T46n1929_003:0730a28": "種涅槃是一也。二明別教四門圓教四門。同",
    "T46n1929_003:0730a29": "入中道實相真性理者。各因四門而入見實",
    "T46n1929_003:0730b01": "相佛性。得常樂涅槃是一也。理雖是同而門",
    "T46n1929_003:0730b02": "有異。教門既有偏圓之殊。故有兩種四門能",
    "T46n1929_003:0730b03": "通之異也。佛性真理不二故。所通之真性理",
    "T46n1929_003:0730b04": "是一也。譬如臺城有四門。門雖不同所見天",
    "T46n1929_003:0730b05": "子是一也。別教四門。如從臺城四邊偏門而",
    "T46n1929_003:0730b06": "入。圓教四門如從四正門而入。偏正雖殊入",
    "T46n1929_003:0730b07": "見真性解脫實相之理是一也。第三明用四",
    "T46n1929_003:0730b08": "悉檀起四門之教者。若外道四門皆不見根",
    "T46n1929_003:0730b09": "緣。執心取相定說。如舊醫常用乳藥治一切",
    "T46n1929_003:0730b10": "病。此不因四悉檀而起四門也。今佛法四門。",
    "T46n1929_003:0730b11": "皆因四悉檀而起也。一明悉檀起三藏教四",
    "T46n1929_003:0730b12": "門。二明悉檀起通教四門。三明悉檀起別教",
    "T46n1929_003:0730b13": "四門。四明悉檀起圓教四門。一明四悉檀起",
    "T46n1929_003:0730b14": "三藏教四門者。即是生生不可說。有四悉檀",
    "T46n1929_003:0730b15": "因緣。亦可得說。一明用四悉檀起有門者。",
    "T46n1929_003:0730b16": "若眾生心樂有法。即用世界悉檀。說毘曇有",
    "T46n1929_003:0730b17": "門。若宜聞生善。即用各各為人悉檀。說於",
    "T46n1929_003:0730b18": "有門。若執無因緣邪因緣。或執空取著起諸",
    "T46n1929_003:0730b19": "結業。即用對治悉檀為說有門。若聞即是",
    "T46n1929_003:0730b20": "悟見第一義。即用第一義悉檀為說有門。如",
    "T46n1929_003:0730b21": "拘隣等五人。聞說四諦即見第一義諦。得",
    "T46n1929_003:0730b22": "須陀洹果。若不能用四悉檀赴緣而說法者。",
    "T46n1929_003:0730b23": "即是差機說法是眾生怨。天魔外道一手作",
    "T46n1929_003:0730b24": "諸牢侶。涅槃經云。說法者諸佛之境界。",
    "T46n1929_003:0730b25": "非諸聲聞緣覺所知也。二明用四悉檀起空",
    "T46n1929_003:0730b26": "門者。類前有門用四悉檀起空門義即成也。",
    "T46n1929_003:0730b27": "而諸成論師云。毘曇有門。但是調心不能得",
    "T46n1929_003:0730b28": "道。成實見空乃得道耳。諸數論師云。我用小",
    "T46n1929_003:0730b29": "乘明義見有得道。汝採用大乘明義。故說",
    "T46n1929_003:0730c01": "見空得道今謂此並不得三藏教意。大集經",
    "T46n1929_003:0730c02": "云。常見之人說異念斷。斷見之人說一念斷。",
    "T46n1929_003:0730c03": "二見雖殊得道無異。大智論云。聲聞經中處",
    "T46n1929_003:0730c04": "處明法空義。豈得言見空得道明大乘。今",
    "T46n1929_003:0730c05": "約此四悉檀意作成壞義。數人四義成。成論",
    "T46n1929_003:0730c06": "四義壞。成論四義成。數人四義壞。是則成壞",
    "T46n1929_003:0730c07": "敵等。何者是成論成。何者是數人壞。若解三",
    "T46n1929_003:0730c08": "藏教巧拙度。則成論空門義成。數人有門義",
    "T46n1929_003:0730c09": "壞。三明用悉檀起有無門者。類前有門用",
    "T46n1929_003:0730c10": "悉檀意。則有空門得道。故為毘曇論之所",
    "T46n1929_003:0730c11": "通也。四明用悉檀起非有非無門者。亦類",
    "T46n1929_003:0730c12": "前有門。用四悉檀意可見也。二明用悉檀起",
    "T46n1929_003:0730c13": "通教四門者。通教四門。雖如幻化但有名",
    "T46n1929_003:0730c14": "字。即是生不生不可說。而眾生四種根緣不",
    "T46n1929_003:0730c15": "同。若用四悉檀赴緣。即得起四門也。用四悉",
    "T46n1929_003:0730c16": "檀起通教類前可知也。三明用四悉檀起別",
    "T46n1929_003:0730c17": "教四門者。不生生不可說。以四悉檀因緣故。",
    "T46n1929_003:0730c18": "得赴緣起教說四門也。但地論師明。阿梨",
    "T46n1929_003:0730c19": "耶識是如來藏。即是用別教有門。入道三論",
    "T46n1929_003:0730c20": "人云。汝是不見真空亦是唼水義。三論師",
    "T46n1929_003:0730c21": "明諸法畢竟無所有。此是別教空門。地論師",
    "T46n1929_003:0730c22": "云。汝是外人冥初生覺義。亦是黃蜂黃𧑀",
    "T46n1929_003:0730c23": "義。執諍不穆何可融會也。今謂此是不得別",
    "T46n1929_003:0730c24": "教四門之意。不知四悉檀。說此有空兩門義",
    "T46n1929_003:0730c25": "也。四明悉檀起圓教四門者。不生不生不",
    "T46n1929_003:0730c26": "可說。以四悉檀因緣。起圓教說四門也。第四",
    "T46n1929_003:0730c27": "明約十法成四門義者。外人亦說。四門但",
    "T46n1929_003:0730c28": "不為十法所成。故諸顛倒流轉生死不得解",
    "T46n1929_003:0730c29": "脫。今佛法四門。皆為十法所成必得涅槃。故",
    "T46n1929_003:0731a01": "不同外人也。就此即為四。一十法成三藏教",
    "T46n1929_003:0731a02": "四門。二十法成通教四門。三十法成別教四",
    "T46n1929_003:0731a03": "門。四十法成圓教四門。一明十法成三藏教",
    "T46n1929_003:0731a04": "四門者。四門即為四。一明用十法成毘曇有",
    "T46n1929_003:0731a05": "門見有得道者。十法名目具如前出。但知正",
    "T46n1929_003:0731a06": "因緣法成見有得道者。知無明因緣生一切",
    "T46n1929_003:0731a07": "法。破一切外人計無因緣邪。因緣生一切",
    "T46n1929_003:0731a08": "法也。二真正發心成見有得道者。知無明因",
    "T46n1929_003:0731a09": "緣。有三界一切生死苦。覺悟心生欲斷無明",
    "T46n1929_003:0731a10": "結業正求涅槃。此心真正過一切天魔外道",
    "T46n1929_003:0731a11": "之心也。三止觀進行成見有得道者。因止觀",
    "T46n1929_003:0731a12": "能發無漏定慧。不同外人不知。攢搖乳酪",
    "T46n1929_003:0731a13": "猶難得。況復生蘇。四破法遍成見有得道",
    "T46n1929_003:0731a14": "者。用生滅無常破身邊二見。單四見複四見。",
    "T46n1929_003:0731a15": "具足四見六十二見無量諸見。皆知從無明",
    "T46n1929_003:0731a16": "因緣生。心不愛著。涅槃經云。是諸外道無",
    "T46n1929_003:0731a17": "有一法不從緣生。從緣生法悉皆無常。云何",
    "T46n1929_003:0731a18": "外道有常樂我淨。如此諸見四顛倒悉能遍",
    "T46n1929_003:0731a19": "破不同外道也。五善知通塞成見有得道者。",
    "T46n1929_003:0731a20": "知無量諸見皆有道滅故為通。悉有苦集故",
    "T46n1929_003:0731a21": "為塞。不同外道如彼蟲道。不知是字非字也。",
    "T46n1929_003:0731a22": "六善修三十七品成見有得道者。三十七品",
    "T46n1929_003:0731a23": "調適行。對涅槃開三脫門。不同外人。如佛",
    "T46n1929_003:0731a24": "為須跋陀羅。經中作獅子吼八正道。外人",
    "T46n1929_003:0731a25": "尚無一分決定。不得四沙門果也。七對治助",
    "T46n1929_003:0731a26": "開成見有得道者。五停心觀發諸禪定背捨",
    "T46n1929_003:0731a27": "勝處。不同外人。根本味禪定起愛見慢之三",
    "T46n1929_003:0731a28": "病也。八善知次位成見有得道者。知七賢七",
    "T46n1929_003:0731a29": "聖之位。心不叨濫起增上慢。不同外人。戒",
    "T46n1929_003:0731b01": "取見取計生死法為涅槃也。九安忍強軟兩",
    "T46n1929_003:0731b02": "賊成見有得道者。能忍八風內外三障四魔。",
    "T46n1929_003:0731b03": "心不退轉。不同外人不能安忍微細遮道法",
    "T46n1929_003:0731b04": "也。十順道法愛不生成見有得道者。四善根",
    "T46n1929_003:0731b05": "人發得善有漏五陰。大涅槃經說。我弟子有",
    "T46n1929_003:0731b06": "外道則無。若不生法愛。則不頂墮進入忍法",
    "T46n1929_003:0731b07": "成世第一法。發苦忍真明十六剎那證須陀",
    "T46n1929_003:0731b08": "洹果。若入超果即成羅漢。故知十法成見",
    "T46n1929_003:0731b09": "有得道。聲聞乘辟支佛乘乃至大乘。故知",
    "T46n1929_003:0731b10": "毘曇見有得道。此非虛說也。二明十法成空",
    "T46n1929_003:0731b11": "門。三明十法成有空門。四明十法成非空非",
    "T46n1929_003:0731b12": "有門。悉得見第一義。證二種涅槃類。有門",
    "T46n1929_003:0731b13": "有十法所成意可知也。今佛法中義學坐禪。",
    "T46n1929_003:0731b14": "若不深得此意。但言見有見空得道。與外人",
    "T46n1929_003:0731b15": "有何殊也。故大智論云。若無方便入阿毘曇。",
    "T46n1929_003:0731b16": "則墮有中。入空門即墮無中。入昆勒門即",
    "T46n1929_003:0731b17": "墮有無中。中論云。若非有非無即是愚癡論",
    "T46n1929_003:0731b18": "也。二明十法成通教四門。三明十法成別教",
    "T46n1929_003:0731b19": "四門。四明十法成圓教四門。皆得入道類前",
    "T46n1929_003:0731b20": "可知。若偏取四門執諍戲論。不得十法入",
    "T46n1929_003:0731b21": "道意者。為邪見之火所燒也。故大智論云。",
    "T46n1929_003:0731b22": "般若波羅蜜。譬如大焰四邊不可取。邪見火",
    "T46n1929_003:0731b23": "燒故。是事前於四教中已處處分別也。第",
    "T46n1929_003:0731b24": "五明信法兩種四門不同者。外人不信三寶。",
    "T46n1929_003:0731b25": "不學佛法。邪信邪行雖有四門非佛弟子。豈",
    "T46n1929_003:0731b26": "成信法兩行。今明佛弟子深信佛教修集佛",
    "T46n1929_003:0731b27": "法能發無漏。故成信法兩行。若信行人即是",
    "T46n1929_003:0731b28": "四種教門。若法行人即是四種觀門。是則",
    "T46n1929_003:0731b29": "信行人。以佛教門出三界苦。約四教各有",
    "T46n1929_003:0731c01": "四種教門。一往則有十六種教門。十六種",
    "T46n1929_003:0731c02": "信行人。約四教各有四種觀門。一往即有",
    "T46n1929_003:0731c03": "十六種觀門。十六種法行人。若細分別四",
    "T46n1929_003:0731c04": "教。則有能所信法兩行教門無量無邊。信",
    "T46n1929_003:0731c05": "行亦無量無邊。觀門無量無邊。法行亦無量",
    "T46n1929_003:0731c06": "無邊。宜論三藏四門。五百羅漢各說身因。",
    "T46n1929_003:0731c07": "即是五百觀門。況復此經諸菩薩。各說入不",
    "T46n1929_003:0731c08": "二法門。善財入法界見無量善知識。各各說",
    "T46n1929_003:0731c09": "所得法門。皆從四教三十二門顯出也。若",
    "T46n1929_003:0731c10": "四不可說故。文殊師利說一切法。無言無",
    "T46n1929_003:0731c11": "說。盡諸戲論。名入不二法門。淨名杜口默",
    "T46n1929_003:0731c12": "然無說。文殊稱歎是真入不二法門。當知一",
    "T46n1929_003:0731c13": "切法門皆不可說也。",
    "T46n1929_003:0731c14": "四教義卷第三"
}