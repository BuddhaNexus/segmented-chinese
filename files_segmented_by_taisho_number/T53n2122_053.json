{
    "T53n2122_053:0681b09": "法苑珠林卷第五十三",
    "T53n2122_053:0681b11": "西明寺沙門釋道世撰",
    "T53n2122_053:0681b12": "機辯篇第五十八",
    "T53n2122_053:0681b13": "愚戇篇第五十九",
    "T53n2122_053:0681b14": "機辯篇(此有三部)",
    "T53n2122_053:0681b15": "述意部菩薩部羅漢部",
    "T53n2122_053:0681b16": "述意部第一",
    "T53n2122_053:0681b17": "惟夫三藏浩汗七眾紛綸。設教備機煥然通",
    "T53n2122_053:0681b18": "解。聞苦集則哀切追情。聽滅道則喜捨啟",
    "T53n2122_053:0681b19": "寤。清泠音韻欝若芝蘭。峻旨宮商開導耳",
    "T53n2122_053:0681b20": "目。所以馬鳴迪其幽宗。龍樹振其絕緒。提",
    "T53n2122_053:0681b21": "婆折其名數。羅漢總其條理。並翊贊妙典",
    "T53n2122_053:0681b22": "俘剪外學。迷津見衢長夜逢曉。繼釋典之高",
    "T53n2122_053:0681b23": "範。表師資之訓術。屬于斯也。可謂盛哉。祇園",
    "T53n2122_053:0681b24": "若在。鹿苑如瞻。誠未證果趣佛邇也。",
    "T53n2122_053:0681b25": "菩薩部第二(略列二三餘散別篇)",
    "T53n2122_053:0681b26": "馬鳴菩薩傳云。佛去世後三百餘年(摩耶經六百年)出",
    "T53n2122_053:0681b27": "自東天竺桑岐多國。婆羅門種也。弱狀奇譽。",
    "T53n2122_053:0681b28": "以文談見稱。天竺俗法論師文士。皆執勝相",
    "T53n2122_053:0681b29": "以表其德。馬鳴用其俗法。以利刀貫杖銘",
    "T53n2122_053:0681c01": "云。天下智士其有能以一理見屈一文見勝",
    "T53n2122_053:0681c02": "者。當以此刀自刎其首。常執此刀周遊諸國。",
    "T53n2122_053:0681c03": "文論之士莫能抗之者。是時韻陀山中有一",
    "T53n2122_053:0681c04": "羅漢。名富樓那。外道名理無不綰達。於是",
    "T53n2122_053:0681c05": "馬鳴詣而候焉。見其端坐林下。志氣眇然若",
    "T53n2122_053:0681c06": "不可測。神色謙退似而可屈。遂與言沙門說",
    "T53n2122_053:0681c07": "之。敢有所明。要必屈汝。我若不勝便刎頸",
    "T53n2122_053:0681c08": "相謝。沙門默然。容無負色。亦無勝顏。扣之數",
    "T53n2122_053:0681c09": "四曾無應情。馬鳴退自思惟。我負矣。彼勝矣。",
    "T53n2122_053:0681c10": "彼安無言故無可屈。吾以言之。雖知言者",
    "T53n2122_053:0681c11": "可屈。自吾未免於言。真可愧耳。退謝其屈便",
    "T53n2122_053:0681c12": "欲刎首。沙門止之。汝以自刎謝我。當隨我",
    "T53n2122_053:0681c13": "意鬀。汝周羅為我弟子。即以理伏。落髮投簪",
    "T53n2122_053:0681c14": "受具足戒。坐則文宣佛法。游則闡揚道化。",
    "T53n2122_053:0681c15": "作莊嚴佛法諸論百有萬言。大行天竺。舉世",
    "T53n2122_053:0681c16": "推宗。以為造作之式。雖復西河之亂孔父。",
    "T53n2122_053:0681c17": "身子之疑聖師。篾以過也。其後龍樹染翰之",
    "T53n2122_053:0681c18": "初著論之始。未嘗不稽首馬鳴作自歸之偈。",
    "T53n2122_053:0681c19": "謙譏憑其冥照以自寤焉。今天竺諸王勢士。",
    "T53n2122_053:0681c20": "皆為之立廟宗之若佛。評有之曰。",
    "T53n2122_053:0681c21": "龍樹菩薩傳并付法藏傳云。有一大士。名曰",
    "T53n2122_053:0681c22": "龍樹(依傳云。佛去世後七百年內出現於世。依奘法師傳云。西梵正音名為龍猛。舊翻訛略。故曰龍樹。佛",
    "T53n2122_053:0681c23": "去世後三百年出現於世。壽年七百歲。故人錯稱佛滅後七百年出世)天聰奇寤事不",
    "T53n2122_053:0681c24": "再問。建立法幢摧伏異道。託生南天竺國。出",
    "T53n2122_053:0681c25": "梵志種。大豪貴家。始生之時在於樹下。由龍",
    "T53n2122_053:0682a01": "成道。因號龍樹。少小聰哲才學超世。本童子",
    "T53n2122_053:0682a02": "時處在襁抱。聞諸梵志誦四韋陀論。其典淵",
    "T53n2122_053:0682a03": "博有四萬偈。各三十二字。皆即照了達其句",
    "T53n2122_053:0682a04": "味。弱冠馳名擅步諸國。天文地理星緯圖讖。",
    "T53n2122_053:0682a05": "及餘道術無不綜練。朋友三人天姿奇秀。相",
    "T53n2122_053:0682a06": "與議曰。天下理義開寤神明。洞發幽旨增長",
    "T53n2122_053:0682a07": "智惠。若斯之事吾等悉達。更以何方而自娛",
    "T53n2122_053:0682a08": "樂。復作是言。世間唯有追求好色縱情極欲。",
    "T53n2122_053:0682a09": "最是一生上妙快樂。宜可共求隱身之藥。事",
    "T53n2122_053:0682a10": "若斯果此願必就。咸言善哉。斯言甚快。即至",
    "T53n2122_053:0682a11": "術處求隱身法。術師念曰。此四梵志才智高",
    "T53n2122_053:0682a12": "遠生大憍慢。草芥群生。今以術故屈辱就我。",
    "T53n2122_053:0682a13": "然此人輩研窮博達所不知者。唯此賤術。若",
    "T53n2122_053:0682a14": "授其方則永見棄。且與彼藥使不知之。藥盡",
    "T53n2122_053:0682a15": "必來。師諮可久。即便各授青藥一丸。而告",
    "T53n2122_053:0682a16": "之曰。汝持此藥以水磨之用塗眼瞼。形當自",
    "T53n2122_053:0682a17": "隱。尋受師教各磨此藥。龍樹聞香即便識之。",
    "T53n2122_053:0682a18": "分數多少錙銖無失。還向其師具陳斯事。此",
    "T53n2122_053:0682a19": "藥滿足有七十種。名字兩數皆如其方。師聞",
    "T53n2122_053:0682a20": "驚愕問其所由。龍樹答言。大師當知。一切諸",
    "T53n2122_053:0682a21": "藥自有氣分。因此知之。何足為怪。師聞其言",
    "T53n2122_053:0682a22": "歎未曾有。即作是念。若此人者聞之猶難。況",
    "T53n2122_053:0682a23": "我親遇而惜斯術。即以其法具授四人。四人",
    "T53n2122_053:0682a24": "依方和合此藥。自翳其身游行自在。即共相",
    "T53n2122_053:0682a25": "將入王後宮。宮中美人皆被侵掠。百餘日後",
    "T53n2122_053:0682a26": "懷妊者眾。尋往白王庶免罪咎。王聞是已心",
    "T53n2122_053:0682a27": "大不悅。此何不祥為怪乃爾。召諸智臣共謀",
    "T53n2122_053:0682a28": "斯事。時有一臣即白王言。凡此之事應有二",
    "T53n2122_053:0682a29": "種。一是鬼魅。二是方術。可以細土置諸門中",
    "T53n2122_053:0682b01": "令人守衛斷往來者。若是方術其跡自現。設",
    "T53n2122_053:0682b02": "鬼魅入必無其跡。人可兵除。鬼當呪滅。王",
    "T53n2122_053:0682b03": "用其計依法為之。見四人跡從門而入。時防",
    "T53n2122_053:0682b04": "衛者驟以聞王。王將勇士凡數百人。揮刀空",
    "T53n2122_053:0682b05": "中斬三人首。近王七尺內刀所不至。龍樹斂",
    "T53n2122_053:0682b06": "身依王而立。於是始寤欲為苦本敗德危身",
    "T53n2122_053:0682b07": "污辱梵行。即自誓曰。我若得脫免斯厄難。當",
    "T53n2122_053:0682b08": "詣沙門受出家法。既出入山至一佛塔。捨離",
    "T53n2122_053:0682b09": "欲愛出家為道。於九十日誦閻浮提所有經",
    "T53n2122_053:0682b10": "論。皆悉通達。更求異典都無得處。遂向雪山",
    "T53n2122_053:0682b11": "見一比丘。以摩訶衍而授與之。讀誦愛樂恭",
    "T53n2122_053:0682b12": "敬供養。雖達實義未獲道證。辯才無盡善能",
    "T53n2122_053:0682b13": "言論。外道異學咸皆摧伏。請為師範。即便自",
    "T53n2122_053:0682b14": "謂一切智人。心生憍慢甚大貢高。便欲往彼",
    "T53n2122_053:0682b15": "瞿曇門入。爾時門神告龍樹曰。今汝智慧猶",
    "T53n2122_053:0682b16": "如蟁虻。比於如來非言能辯。無異螢火齊",
    "T53n2122_053:0682b17": "輝日月。以須彌山等葶藶子。我觀仁者非",
    "T53n2122_053:0682b18": "一切智。云何欲此門而入。聞是語已赧然有",
    "T53n2122_053:0682b19": "愧。時有弟子白龍樹言。師常自謂一切智",
    "T53n2122_053:0682b20": "人。今來屈辱為佛弟子。弟子之法諮承於師。",
    "T53n2122_053:0682b21": "諮承不足非一切智。於是龍樹辭窮理屈。心",
    "T53n2122_053:0682b22": "自念言。世界法中津塗無量。佛經雖妙句義",
    "T53n2122_053:0682b23": "未盡。我今宜可更敷演之。開寤後學饒益眾",
    "T53n2122_053:0682b24": "生。作是言已獨處靜室水精房中。大龍菩薩",
    "T53n2122_053:0682b25": "愍其若此。即以神力接入大海。至其宮殿開",
    "T53n2122_053:0682b26": "七寶函。以示諸方等深奧經典。無量妙法授",
    "T53n2122_053:0682b27": "與龍樹。九十日中通解甚多。其心深入體得",
    "T53n2122_053:0682b28": "實利。龍之心念而問之曰。汝今看經為遍",
    "T53n2122_053:0682b29": "未耶。龍樹答言。汝經無量不可得盡。我所讀",
    "T53n2122_053:0682c01": "者足滿十倍過閻浮提。龍王問言。忉利天上",
    "T53n2122_053:0682c02": "釋提桓因所有經典。倍過此宮百千萬倍。諸",
    "T53n2122_053:0682c03": "處比此易可稱數。爾時龍樹既得諸經。豁然",
    "T53n2122_053:0682c04": "通達善解一相。深入無生二忍具足。龍知寤",
    "T53n2122_053:0682c05": "道還送出宮。時南天竺王。本甚邪見。承事外",
    "T53n2122_053:0682c06": "道毀謗正法。見其龍樹是一切智人。共大論",
    "T53n2122_053:0682c07": "師論難不逮。稽首禮敬剃除鬚髮。而就出",
    "T53n2122_053:0682c08": "家。如是所度無量邪見。王家常送十車衣鉢。",
    "T53n2122_053:0682c09": "終竟一日皆悉都盡。如是展轉乃至無數廣",
    "T53n2122_053:0682c10": "開分別摩訶衍義。造憂波提舍論十萬偈莊",
    "T53n2122_053:0682c11": "嚴佛道。大慈方便如是等論。各十萬偈。令摩",
    "T53n2122_053:0682c12": "訶衍先宣於世。造無畏論滿十萬偈。中論出",
    "T53n2122_053:0682c13": "於無畏部中。凡五百偈。其所敷演義味深邃。",
    "T53n2122_053:0682c14": "摧伏一切外道勝幢。是時有一小乘法師。見",
    "T53n2122_053:0682c15": "其高明常懷忿嫉。龍樹菩薩所作已辦。將去",
    "T53n2122_053:0682c16": "此土問法師云。汝今樂我久住世不。答曰。仁",
    "T53n2122_053:0682c17": "者實不願也。即入閑室經日不現。弟子咸",
    "T53n2122_053:0682c18": "怪。破戶看之。遂見其師蟬蛻而去。天竺諸國",
    "T53n2122_053:0682c19": "並為立廟。種種供養。敬事如佛焉。",
    "T53n2122_053:0682c20": "羅漢部第三",
    "T53n2122_053:0682c21": "如智度論云。舍利弗於一切弟子中智慧最",
    "T53n2122_053:0682c22": "為第一。如佛偈說。",
    "T53n2122_053:0682c23": "　一切眾生中　　唯除佛世尊",
    "T53n2122_053:0682c24": "　欲比舍利弗　　智慧及多聞",
    "T53n2122_053:0682c25": "　於十六分中　　猶尚不及一",
    "T53n2122_053:0682c26": "舍利弗智慧多聞。年始八歲誦十八部經。通",
    "T53n2122_053:0682c27": "解一切義。是時摩伽陀國有龍王兄弟。一名",
    "T53n2122_053:0682c28": "姞利。二名阿伽羅。降雨以時國無荒年。人民",
    "T53n2122_053:0682c29": "感之。常以仲春之月大集龍處為設大會。作",
    "T53n2122_053:0683a01": "樂談義終此一日。自古及今斯集未替。此日",
    "T53n2122_053:0683a02": "常法敷四高座。一為國王。二為太子。三為大",
    "T53n2122_053:0683a03": "臣。四為論士。爾時舍利弗。以八歲之身問眾",
    "T53n2122_053:0683a04": "人言。此四高座為誰敷之。眾人答言。為國王",
    "T53n2122_053:0683a05": "大子大臣論士。是時舍利弗。觀察時人無勝",
    "T53n2122_053:0683a06": "己者。便昇論床結跏趺坐。眾人疑怪。或謂愚",
    "T53n2122_053:0683a07": "小無知。或謂智量過人。雖復嘉其神異而猶",
    "T53n2122_053:0683a08": "各懷自矜。恥其年小不自與語。皆遣年少傳",
    "T53n2122_053:0683a09": "言問之。其答厝旨辭理超絕。時諸論師歎未",
    "T53n2122_053:0683a10": "曾有。愚智大小一切皆伏。王大歡喜。即命有",
    "T53n2122_053:0683a11": "司封一聚落。常以給之。王乘象輿振鈴告令。",
    "T53n2122_053:0683a12": "宣示一切十六大國無不慶悅(如四分律云。舍利弗具足四辯。一法",
    "T53n2122_053:0683a13": "辯。二義辯。三詞辯。四了了辯。若具此辯而外道不伏者。無有是處。又勝思惟論云。菩薩有七種德。皆依樂說辯",
    "T53n2122_053:0683a14": "才。何等為七。一種種樂說辯才。二無滯樂說辯才。三堅固樂說辯才。四了了樂說辯才。五不怯弱樂說辯才。六",
    "T53n2122_053:0683a15": "相應樂說辯才。七任放樂說辯才。此八地菩薩得也)是時吉古師子。名拘律",
    "T53n2122_053:0683a16": "陀。姓大目揵連。是舍利弗友。二人才智德行",
    "T53n2122_053:0683a17": "互同。行則俱游。住則同止。少長交契結要",
    "T53n2122_053:0683a18": "始終。後俱厭世出家學道。作梵志弟子。情求",
    "T53n2122_053:0683a19": "道門久而無徵。以問於師。師名訕闍耶。而答",
    "T53n2122_053:0683a20": "之言。自我求道彌歷年歲。不知道果。非其人",
    "T53n2122_053:0683a21": "耶。他日師疾。舍利弗在頭邊立。大目連在足",
    "T53n2122_053:0683a22": "邊立。二人惴惴。其師將終乃愍而笑。二人",
    "T53n2122_053:0683a23": "同心俱問笑意。師答之言。世俗無眼為恩愛",
    "T53n2122_053:0683a24": "所侵。我見金地國王死。其大夫人自投火[卄/積]",
    "T53n2122_053:0683a25": "求同一處。而此二人行報各異生處殊絕。是",
    "T53n2122_053:0683a26": "時二人筆受師語。欲以驗其虛實。後有金地",
    "T53n2122_053:0683a27": "商人遠來摩伽陀國。以疏驗之果如師語。乃",
    "T53n2122_053:0683a28": "撫然歎曰。我昔非其人耶。為是師隱我耶。二",
    "T53n2122_053:0683a29": "人誓曰若先得甘露。要畢相報(故佛本行經云。是時舍利弗見馬宿",
    "T53n2122_053:0683b01": "比丘入城乞食。城內一切人民各共評論說偈云。",
    "T53n2122_053:0683b02": "巧攝諸根識　進止常寂定　含笑出美言　此必釋種子爾時舍利弗即請云。汝大師德術亦勝汝耶。爾時",
    "T53n2122_053:0683b03": "阿濕波踰跋多。隋云馬宿。即說偈報云。",
    "T53n2122_053:0683b04": "如芥對須彌　牛跡比大海　蚊虻並金翅　我與彼亦然　假使聲聞度彼岸　成就諸地猶弟子　於彼師邊不",
    "T53n2122_053:0683b05": "入數　與彼世尊威德別於是舍利弗復聞說偈云。",
    "T53n2122_053:0683b06": "諸法因緣生　亦從因緣滅　吾師大沙門　常說如是法舍利弗聞已。即得見諦得法眼淨。舍利弗既得須陀洹",
    "T53n2122_053:0683b07": "果。復向目連亦說是偈。目連聞舍利弗說。亦得須陀洹果。於是舍利弗目連二人。將五百眷屬同詣佛所。皆得阿羅",
    "T53n2122_053:0683b08": "漢果。依四分律及餘經等。皆云千二百五十人。至於佛所得阿羅漢果)依論問曰。何以",
    "T53n2122_053:0683b09": "名舍利弗。答曰。是母所作字。伽陀國是中有",
    "T53n2122_053:0683b10": "大城。名王舍城。王名頻婆娑羅。有婆羅門論",
    "T53n2122_053:0683b11": "師。名摩陀羅。王以其人善能論故。賜封一邑。",
    "T53n2122_053:0683b12": "去城不遠。是摩陀羅。遂有居家。婦生一女。眼",
    "T53n2122_053:0683b13": "似舍利鳥眼。即名此女為舍利。次生一男。膝",
    "T53n2122_053:0683b14": "骨麁大名拘絺羅(秦言大膝)既有居家畜養男女。所",
    "T53n2122_053:0683b15": "學經書皆已陳故不復業新。是時南天竺有",
    "T53n2122_053:0683b16": "一婆羅門大論議師。字提舍。於十八種大經",
    "T53n2122_053:0683b17": "皆悉通利。是人入王舍城。頭上戴火以銅鍱",
    "T53n2122_053:0683b18": "鍱腹。人問其故。便言我所學經書甚多恐腹",
    "T53n2122_053:0683b19": "破裂。是故鍱之。又問。頭上何故戴火。答言。",
    "T53n2122_053:0683b20": "以大暗故。眾人言曰。日出照明。何以言暗。",
    "T53n2122_053:0683b21": "答曰。暗有二種。一者日光不照。二者愚癡",
    "T53n2122_053:0683b22": "暗故。今雖有日明而愚癡猶黑。眾人言。汝但",
    "T53n2122_053:0683b23": "未見婆羅門摩陀羅論師。汝若見者腹當縮",
    "T53n2122_053:0683b24": "明當暗。是婆羅門徑至鼓邊打論議鼓。國王",
    "T53n2122_053:0683b25": "聞之。問是何人。眾臣答言。南天竺有一婆羅",
    "T53n2122_053:0683b26": "門。名提舍。是大論師欲求論處。故打論鼓。王",
    "T53n2122_053:0683b27": "大歡喜。即集眾人而告之曰。有能難者與之",
    "T53n2122_053:0683b28": "論議。摩陀羅聞之自疑。我以陳故不復業",
    "T53n2122_053:0683c01": "新。不知我今能與論不。俛仰而來。於道中見",
    "T53n2122_053:0683c02": "二特牛方相觝觸。心中作想。此牛是我彼牛",
    "T53n2122_053:0683c03": "是彼。以此為占知誰得勝。此牛不如。便大",
    "T53n2122_053:0683c04": "愁憂。而自念言。如此相者我將不如。欲入",
    "T53n2122_053:0683c05": "眾時。見有母人挾一瓶水正在其前。躄地破",
    "T53n2122_053:0683c06": "瓶。復作是念。是亦不吉。甚大不樂。既入眾中",
    "T53n2122_053:0683c07": "見彼論師。顏貌意色勝相具足。自知不如。事",
    "T53n2122_053:0683c08": "不獲已。與共論議。論議既交便墮負處。王大",
    "T53n2122_053:0683c09": "歡喜。大智明人遠入我國。復欲為之封一聚",
    "T53n2122_053:0683c10": "落。諸臣議言。一聰明人來便封一邑。功臣不",
    "T53n2122_053:0683c11": "賞但寵語論。恐非安國全家之道。今摩陀羅",
    "T53n2122_053:0683c12": "論議不如。應奪其封以與勝者。若更有勝人",
    "T53n2122_053:0683c13": "復以與之。王用其言。即奪與後人。是時摩",
    "T53n2122_053:0683c14": "陀羅語提舍言。汝是聰明人我以女妻汝。男",
    "T53n2122_053:0683c15": "兒相累。今欲遠出他國以求本志。提舍納其",
    "T53n2122_053:0683c16": "女為婦。其婦懷妊夢見一人。身被甲冑手執",
    "T53n2122_053:0683c17": "金剛。摧破諸山而在大山邊立。覺已白其夫",
    "T53n2122_053:0683c18": "言。我夢如是。提舍言。汝當生男摧伏一切諸",
    "T53n2122_053:0683c19": "論議師。唯不勝一人。常與作弟子。舍利懷",
    "T53n2122_053:0683c20": "妊。以其子故母亦聰明。大能論議。其弟拘絺",
    "T53n2122_053:0683c21": "羅與姊談論。每屈不如。知所懷子必大智慧。",
    "T53n2122_053:0683c22": "未生如是。何況出生。即捨家學道至南天竺。",
    "T53n2122_053:0683c23": "不剪指爪讀十八種經書。皆令通利。是故時",
    "T53n2122_053:0683c24": "人名為長爪梵志。姊子既生。七日之後裹以",
    "T53n2122_053:0683c25": "白[疊*毛]以示其父。其父思惟。我名提舍。逐我",
    "T53n2122_053:0683c26": "名字。字為憂波提舍(憂波秦言逐提舍是星名)是為父母作字。",
    "T53n2122_053:0683c27": "眾人以其舍利所生。皆共名之為舍利弗(佛言子也)",
    "T53n2122_053:0683c28": "又舍利弗者。世世本願於釋迦佛所作智慧",
    "T53n2122_053:0683c29": "第一弟子。字舍利弗。是為本願因緣以名舍",
    "T53n2122_053:0684a01": "利弗。",
    "T53n2122_053:0684a02": "問曰。若爾者。何以不言憂波提舍但言舍利",
    "T53n2122_053:0684a03": "弗。答曰。時人貴重其母。於眾女人中聰明第",
    "T53n2122_053:0684a04": "一。以是因緣故稱舍利弗。",
    "T53n2122_053:0684a05": "又佛本行經云。佛於舍婆城。於其中間有一",
    "T53n2122_053:0684a06": "大樹。名尸奢波。其樹蔭下多有一切諸婆羅",
    "T53n2122_053:0684a07": "門止息其下。諸婆羅門遙見阿難來欲到邊。",
    "T53n2122_053:0684a08": "各相告言。汝輩當知。此是沙門瞿曇弟子。於",
    "T53n2122_053:0684a09": "諸聰明多聞之中最第一者。作是語已。阿難",
    "T53n2122_053:0684a10": "便至。白言仁者。今請觀此樹合有幾葉。爾時",
    "T53n2122_053:0684a11": "阿難觀其樹已。而報彼言。東枝合有若干百",
    "T53n2122_053:0684a12": "葉若干千葉。如是南枝西枝北枝皆言。合有",
    "T53n2122_053:0684a13": "若干百葉若干千葉。作是語已遂即捨去。爾",
    "T53n2122_053:0684a14": "時彼諸婆羅門輩。阿難去後取百數葉隱藏",
    "T53n2122_053:0684a15": "一邊。阿難迴已。諸婆羅門於是復問。仁者阿",
    "T53n2122_053:0684a16": "難。汝復來耶。乞更觀此樹有幾多葉。爾時阿",
    "T53n2122_053:0684a17": "難仰觀樹已。知婆羅門等所摘藏葉若干百",
    "T53n2122_053:0684a18": "數。便即報彼婆羅門言。東枝合有若干百葉",
    "T53n2122_053:0684a19": "若干千葉。如是南枝西枝北枝。亦言合有若",
    "T53n2122_053:0684a20": "干百葉若干千葉。作是語已便即過去。爾時",
    "T53n2122_053:0684a21": "彼等婆羅門輩。生希有心未曾有之。各相謂",
    "T53n2122_053:0684a22": "言。此之沙門甚大聰明有大智慧。諸婆羅門",
    "T53n2122_053:0684a23": "以此因緣心得正信。得正信已其後不久悉",
    "T53n2122_053:0684a24": "各出家成羅漢果(略述一二餘備經文)。",
    "T53n2122_053:0684a25": "頌曰。",
    "T53n2122_053:0684a26": "　樞機巧對辯　　善誘令心伏",
    "T53n2122_053:0684a27": "　八水潤蕉芽　　三明啟瞽目",
    "T53n2122_053:0684a28": "　來問各不同　　詶答皆芬郁",
    "T53n2122_053:0684a29": "　冀捨四龍驚　　亦除二鼠逐",
    "T53n2122_053:0684b01": "　意樹發空華　　心蓮吐輕馥",
    "T53n2122_053:0684b02": "　喻此滄海變　　譬彼菴羅熟",
    "T53n2122_053:0684b03": "　妙智方縟錦　　詞深同霧縠",
    "T53n2122_053:0684b04": "　善學乖梵爪　　真言異鍱腹",
    "T53n2122_053:0684b05": "感應緣(略引四驗)",
    "T53n2122_053:0684b06": "秦太守趙正晉沙門釋僧叡晉沙門支孝",
    "T53n2122_053:0684b07": "龍晉沙門康僧淵",
    "T53n2122_053:0684b08": "秦符堅臣武威太守趙正。立志忠政大弘佛",
    "T53n2122_053:0684b09": "法。符堅初敗群鋒互起。戎妖縱暴民流四出。",
    "T53n2122_053:0684b10": "而得傳譯大部蓋由趙正之力矣。又有正字",
    "T53n2122_053:0684b11": "文業。洛陽長水人。或曰濟陰人。年至十八",
    "T53n2122_053:0684b12": "為偽秦著作郎。後遷至黃門郎武威太守。為",
    "T53n2122_053:0684b13": "人無鬚而瘦。有妻妾而無兒。時謂閹人。然而",
    "T53n2122_053:0684b14": "性度敏達學兼內外。性好譏諫無所迴避。符",
    "T53n2122_053:0684b15": "堅末年寵惑鮮卑惰於治政。因歌諫曰。",
    "T53n2122_053:0684b16": "昔聞孟津河。千里作一曲。此水本自清。是誰",
    "T53n2122_053:0684b17": "攪令濁堅動容曰。是朕也。又歌曰。",
    "T53n2122_053:0684b18": "北園有一棗。布葉垂重蔭。外雖饒棘刺。內實",
    "T53n2122_053:0684b19": "有赤心。",
    "T53n2122_053:0684b20": "堅笑曰。將非趙文業耶。其調戲機捷皆此類",
    "T53n2122_053:0684b21": "也。後因關中佛法之盛。願欲出家。堅惜而未",
    "T53n2122_053:0684b22": "許。及堅死後方遂其志。更名道整。因作頌",
    "T53n2122_053:0684b23": "曰。",
    "T53n2122_053:0684b24": "　佛生何以晚　　泥洹一何早",
    "T53n2122_053:0684b25": "　歸命釋迦文　　今來投大道",
    "T53n2122_053:0684b26": "後遁迹商洛山專精經律。晉雍州刺史郗恢。",
    "T53n2122_053:0684b27": "欽其風尚逼共同游。終於襄陽。春秋六十餘",
    "T53n2122_053:0684b28": "矣。",
    "T53n2122_053:0684b29": "晉長安有釋僧叡。魏郡長樂人也。博通經論",
    "T53n2122_053:0684c01": "機辯難及。姚興姚嵩特加禮遇。興問嵩曰。叡",
    "T53n2122_053:0684c02": "公何如。嵩答。實鄴衛之松栢。興勅見之。欲觀",
    "T53n2122_053:0684c03": "其才器。叡風韻[穴/注]流含吐彬蔚。興大賞悅。",
    "T53n2122_053:0684c04": "即勅給俸卹吏力人輿。興後謂嵩曰。此乃四",
    "T53n2122_053:0684c05": "海標領。何獨鄴衛之松栢耶。於是美譽遐布",
    "T53n2122_053:0684c06": "遠近歸德。什所翻經叡並參正。昔竺法護翻",
    "T53n2122_053:0684c07": "正法華經。至受決品云。天見人人見天。什譯",
    "T53n2122_053:0684c08": "經至此乃言曰。此語與西域義同。但在言過",
    "T53n2122_053:0684c09": "質。叡曰。將非人天交接兩得相見。什喜曰。實",
    "T53n2122_053:0684c10": "然。其領標出皆此類也。什歎曰。吾傳譯經論",
    "T53n2122_053:0684c11": "得與子相值真無所恨矣。著大智論十二門",
    "T53n2122_053:0684c12": "論中論等諸序。并著大品法華維摩思益自",
    "T53n2122_053:0684c13": "在王禪經等序。皆傳於世。叡弘讚經法。常迴",
    "T53n2122_053:0684c14": "此業願生安養。於是臨終之日入房。洗浴燒",
    "T53n2122_053:0684c15": "香禮拜還床。面向西方合掌而卒。是日同寺",
    "T53n2122_053:0684c16": "咸見五色香煙從叡房出。春秋六十七矣。",
    "T53n2122_053:0684c17": "晉淮陽有支孝龍。淮陽人。少小風姿見重。",
    "T53n2122_053:0684c18": "加復神采卓犖高論。適時無人能抗。陳留阮",
    "T53n2122_053:0684c19": "贍頴川庾凱。並結知音之交。世人呼為八",
    "T53n2122_053:0684c20": "達。時或嘲之曰。大晉龍興天下為宗。沙門何",
    "T53n2122_053:0684c21": "不全髮膚去袈裟釋梵服披綾羅。龍曰。抱一",
    "T53n2122_053:0684c22": "以逍遙。唯寂以致誠。剪髮毀容。改服變形。彼",
    "T53n2122_053:0684c23": "謂我辱我棄彼榮。故無心於貴而逾貴。無心",
    "T53n2122_053:0684c24": "於足而逾足矣。其機辯適時皆此類也。故孫",
    "T53n2122_053:0684c25": "綽為之贊曰。",
    "T53n2122_053:0684c26": "　小方易擬　　大器難像　　桓桓孝龍",
    "T53n2122_053:0684c27": "　剋邁高廣　　物競宗歸　　人思効仰",
    "T53n2122_053:0684c28": "　雲泉彌漫　　蘭風旴響",
    "T53n2122_053:0684c29": "晉康僧淵。本西域人。生于長安。貌雖胡人",
    "T53n2122_053:0685a01": "語實中國。容止詳正志業弘深。晉成之世與",
    "T53n2122_053:0685a02": "康法暢支敏度等俱過江。暢亦有才思善為",
    "T53n2122_053:0685a03": "往復。著人物始義論等。暢常執麈尾。行每值",
    "T53n2122_053:0685a04": "名賓輒清談盡日。庾元規謂暢曰。此麈尾何",
    "T53n2122_053:0685a05": "以常在。暢曰。廉者不求。貪者不與。故得常在。",
    "T53n2122_053:0685a06": "淵亦機辯逾過於暢。時琅邪王茂弘。以見淵",
    "T53n2122_053:0685a07": "鼻高眼深。每戲弄之。淵曰。鼻者面之山。眼者",
    "T53n2122_053:0685a08": "面之淵。山不高則不靈。淵不深則不清。時人",
    "T53n2122_053:0685a09": "以為名答。",
    "T53n2122_053:0685a10": "愚戇篇第五十九(此有三部)",
    "T53n2122_053:0685a11": "述意部般陀部雜癡部",
    "T53n2122_053:0685a12": "述意部第一",
    "T53n2122_053:0685a13": "夫愚戇者。是眾病之本。障道之源。致使昏",
    "T53n2122_053:0685a14": "滯三有沈溺四流。六情常閉三毒常開。問者",
    "T53n2122_053:0685a15": "口爽發語成狂。洪癡不得振其翼。名愛不得",
    "T53n2122_053:0685a16": "逞其足。採善心於毫芒。拔凶頑於虎口。魚",
    "T53n2122_053:0685a17": "魯不辯菽麥。何知愚惑之甚罪莫大焉。",
    "T53n2122_053:0685a18": "般陀部第二",
    "T53n2122_053:0685a19": "如善見律云般陀者。此言路邊生。何以故。般",
    "T53n2122_053:0685a20": "陀母本是大富長者家女。長者唯有此一女。",
    "T53n2122_053:0685a21": "憐愛甚重。作七層樓安置此女。遣一奴子供",
    "T53n2122_053:0685a22": "給所須。奴子長大便與私通。即共奴籌量。我",
    "T53n2122_053:0685a23": "今共汝叛往餘國。如是三問奴子。奴子言不",
    "T53n2122_053:0685a24": "能去。女語奴言。汝若不去我父母知必當殺",
    "T53n2122_053:0685a25": "汝。奴答言。我若往他方貧無錢寶。云何生",
    "T53n2122_053:0685a26": "活。女語奴言。汝隨我去。我當偷取珍寶共汝",
    "T53n2122_053:0685a27": "將去。奴答言。若如是者我共汝去。此女日日",
    "T53n2122_053:0685a28": "偷取珍寶與奴。將出在外藏。算計得二人",
    "T53n2122_053:0685a29": "重擔。遣奴前出在外共期。此女假著婢服",
    "T53n2122_053:0685b01": "反鑰戶而出。共奴相隨遠到他國。安處住",
    "T53n2122_053:0685b02": "止。一二年中即懷胎欲產。心自念言。我今在",
    "T53n2122_053:0685b03": "此若產無人料理。思念憶母欲得還家。共婿",
    "T53n2122_053:0685b04": "籌量。奴婿不去。云若歸必當殺我。婿入山",
    "T53n2122_053:0685b05": "斫樵不在。於後閉戶而去。婿還不見其婦。即",
    "T53n2122_053:0685b06": "問比隣。見我婦不。答言。汝婦已去。其夫即逐",
    "T53n2122_053:0685b07": "至半路及。其婦已生一男兒。夫語婦言。汝",
    "T53n2122_053:0685b08": "為欲產故去。汝今已產何須去耶。婦聞即還。",
    "T53n2122_053:0685b09": "其後未久。以復懷胎。欲產復叛。至半路中復",
    "T53n2122_053:0685b10": "生一男。其婿追逐半路共還。其二兒並於路",
    "T53n2122_053:0685b11": "邊生。故便字為般陀。般陀兄弟與諸同類共",
    "T53n2122_053:0685b12": "戲。二兒力大打諸同類。同類詈言。汝無六",
    "T53n2122_053:0685b13": "親眷屬。孤單在此。何敢打我。兒聞此呵還家",
    "T53n2122_053:0685b14": "啼泣。問母此事。其母默然不答。其兒啼哭不",
    "T53n2122_053:0685b15": "肯飲食。母見不食慈念二兒便語其實。二人",
    "T53n2122_053:0685b16": "聞已便語母言。送我外家不能住此。其母不",
    "T53n2122_053:0685b17": "許。二兒啼泣不已。母共婿籌量即共往送到",
    "T53n2122_053:0685b18": "父門外。遣人通知。父母聞已答言。使二兒",
    "T53n2122_053:0685b19": "入汝不須相見。長者即遣人迎二兒入。入已",
    "T53n2122_053:0685b20": "以香湯洗浴著衣瓔珞。抱取二兒置兩膝上。",
    "T53n2122_053:0685b21": "問言。汝母在他方云何生活。不甚貧乏耶。二",
    "T53n2122_053:0685b22": "兒答言。他方貧窮賣樵自活。母聞慈念即以",
    "T53n2122_053:0685b23": "囊。盛金遣送與女。語言。汝留二兒我自養活。",
    "T53n2122_053:0685b24": "汝將此金還先住處好自生活。不須與我相",
    "T53n2122_053:0685b25": "見。二兒年大為其取婦。翁婆年老臨欲終時。",
    "T53n2122_053:0685b26": "以其家業悉付二兒。其翁婆命終。其兄以家",
    "T53n2122_053:0685b27": "事付弟出家。出家不久即得羅漢。其弟厭俗。",
    "T53n2122_053:0685b28": "後往兄所來欲出家。兄即度之。兄教一偈。四",
    "T53n2122_053:0685b29": "月不得。忘前失後。兄呵念言。此人於佛法無",
    "T53n2122_053:0685c01": "緣。當遣還家。即牽袈裟驅令出門。門外啼",
    "T53n2122_053:0685c02": "泣不欲還家。爾時世尊以天眼觀看眾生。見",
    "T53n2122_053:0685c03": "周羅般陀應可度緣。往至其所問何以啼。般",
    "T53n2122_053:0685c04": "陀具答世尊兄驅因緣。佛知非聲聞能。度是",
    "T53n2122_053:0685c05": "以牽出。世尊安慰其心。即以少許白[疊*毛]與周",
    "T53n2122_053:0685c06": "羅般陀。汝捉此[疊*毛]向日而[如/毛]。當作是念。取",
    "T53n2122_053:0685c07": "垢取垢。世尊教已則入聚落。受毘舍佉母",
    "T53n2122_053:0685c08": "請。世尊臨中觀般陀將得道果。即說偈言。",
    "T53n2122_053:0685c09": "　入寂者歡喜　　見法得安樂",
    "T53n2122_053:0685c10": "　先無恚最樂　　不害於眾生",
    "T53n2122_053:0685c11": "　世間無欲樂　　出離於愛欲",
    "T53n2122_053:0685c12": "　若調伏我慢　　是為第一樂",
    "T53n2122_053:0685c13": "爾時周羅般陀。遙聞此偈即得阿羅漢果。又",
    "T53n2122_053:0685c14": "增一阿含經云。朱利般特。佛教執掃篲令",
    "T53n2122_053:0685c15": "誦。誦掃忘篲。誦篲忘掃。乃經數日始得掃",
    "T53n2122_053:0685c16": "篲。復名除垢。般特思念。灰土瓦石。若除即",
    "T53n2122_053:0685c17": "清淨也。結縛是垢。智慧能除。我今以智慧",
    "T53n2122_053:0685c18": "篲掃除諸結縛。",
    "T53n2122_053:0685c19": "又新婆沙論云。兄授伽陀一偈。經四月誦不",
    "T53n2122_053:0685c20": "得。兄訶擯出。爾時世尊見啼愍之。即以神",
    "T53n2122_053:0685c21": "力轉彼所誦伽陀。更為授之。尋時誦得。過",
    "T53n2122_053:0685c22": "四月所用功勞。復別授以除塵垢頌。而語之",
    "T53n2122_053:0685c23": "言。今日苾芻從外來者。汝皆可為拭革屣上",
    "T53n2122_053:0685c24": "所有塵垢。小路敬諾如教奉行。至日暮時有",
    "T53n2122_053:0685c25": "一苾芻。革屣極為塵垢所著。小路拭之。一隻",
    "T53n2122_053:0685c26": "極淨。一隻苦拭而不能淨。即作是念。外物塵",
    "T53n2122_053:0685c27": "垢暫時染著。猶不可淨。況內貪欲瞋癡等垢。",
    "T53n2122_053:0685c28": "長夜染心何由能淨。作是念時。彼不淨觀及",
    "T53n2122_053:0685c29": "持息念便現在前。次第即得阿羅漢果。問小",
    "T53n2122_053:0686a01": "路何緣如此闇鈍。答尊者小路。於昔迦葉波",
    "T53n2122_053:0686a02": "佛法中。具足受持彼佛三藏。由法慳垢覆蔽",
    "T53n2122_053:0686a03": "其心曾不為他。受文解義及理廢忘。由彼業",
    "T53n2122_053:0686a04": "故今得如是極闇鈍果。有說。彼尊者曾於婆",
    "T53n2122_053:0686a05": "羅痆斯城作販猪人。縛五百猪口。運置船上",
    "T53n2122_053:0686a06": "度至彼岸。及下船時。氣不通故。猪皆已死。",
    "T53n2122_053:0686a07": "由彼業力如是闇鈍。有說。彼尊者昔餘生中。",
    "T53n2122_053:0686a08": "曾閉塞瞿陀獸窟門。令不得出。在中而死。",
    "T53n2122_053:0686a09": "由彼業故闇鈍如是。",
    "T53n2122_053:0686a10": "又處處經云。佛言。昔者朱利槃特比丘。學",
    "T53n2122_053:0686a11": "問經於二十四年。唯得五言然解垢不憂。何",
    "T53n2122_053:0686a12": "以故。由本宿命。更見五百佛悉通知眾經。但",
    "T53n2122_053:0686a13": "由閉藏經道不肯教人。後被病二十四日。臨",
    "T53n2122_053:0686a14": "死時乃悔呼人教之。有是一福故知五言。何",
    "T53n2122_053:0686a15": "況乃具足教人。得福不可計也。",
    "T53n2122_053:0686a16": "又法句經云。佛在世時有一比丘。字朱利般",
    "T53n2122_053:0686a17": "特。新作出家稟性闇塞。佛令五百阿羅漢日",
    "T53n2122_053:0686a18": "日教之。三年之中不得一偈。國中四輩並知",
    "T53n2122_053:0686a19": "愚冥。佛愍傷之授與一偈。守口攝意身莫犯。",
    "T53n2122_053:0686a20": "如是行者得度世。汝今年老方得一偈。人皆",
    "T53n2122_053:0686a21": "知之不足為奇。今當為汝解說其義。豁然心",
    "T53n2122_053:0686a22": "開得阿羅漢道。時波斯匿王請佛及僧。於正",
    "T53n2122_053:0686a23": "殿會。佛欲現般特威神。與鉢令特隨後而",
    "T53n2122_053:0686a24": "行。門士識之留不聽入。卿為沙門一偈不可。",
    "T53n2122_053:0686a25": "受請何為。吾是俗人由尚知偈。豈況沙門無",
    "T53n2122_053:0686a26": "有智慧。施卿無益不須入門。般特即住門外。",
    "T53n2122_053:0686a27": "佛坐殿上行水已畢。般特擎鉢申臂遙以授",
    "T53n2122_053:0686a28": "佛。王及群臣夫人太子眾會四輩。見臂來入",
    "T53n2122_053:0686a29": "不見其形。怪而問佛。是何人臂。佛言。是賢者",
    "T53n2122_053:0686b01": "般特比丘臂也。即便請入威神倍常。王白佛",
    "T53n2122_053:0686b02": "言。聞尊者般特本性愚鈍方知一偈。何緣得",
    "T53n2122_053:0686b03": "道。佛告王曰。學不必多行之為上。賢者般特",
    "T53n2122_053:0686b04": "解一偈義。精理入神。身口意寂。淨如天金。雖",
    "T53n2122_053:0686b05": "復多學不行徒喪識想有何益哉。於是世尊",
    "T53n2122_053:0686b06": "即說偈言。",
    "T53n2122_053:0686b07": "　雖誦千章　　句義不正　　不如一要",
    "T53n2122_053:0686b08": "　聞可滅意　　雖誦千言　　不義何益",
    "T53n2122_053:0686b09": "　不如一義　　聞行可度　　雖多誦經",
    "T53n2122_053:0686b10": "　不解何益　　解一法句　　行可得道",
    "T53n2122_053:0686b11": "同聞此偈二百比丘得阿羅漢道。王及群臣",
    "T53n2122_053:0686b12": "夫人。太子莫不歡喜。",
    "T53n2122_053:0686b13": "又法句喻經云。昔有一國名多摩羅。去城七",
    "T53n2122_053:0686b14": "里有精舍。五百沙門常處其中讀誦行道。有",
    "T53n2122_053:0686b15": "一老比丘名摩訶盧。為人暗塞。五百道人傳",
    "T53n2122_053:0686b16": "共教之。數年之中不得一偈。眾共輕之不將",
    "T53n2122_053:0686b17": "會同。常守精舍勅令掃除。後日國王請諸道",
    "T53n2122_053:0686b18": "人入宮供養。摩訶盧比丘自念言。我生世間",
    "T53n2122_053:0686b19": "暗塞如此。不知一偈人所薄賤。用是活為。即",
    "T53n2122_053:0686b20": "持繩至後園中大樹下欲自縊死。佛以道眼",
    "T53n2122_053:0686b21": "遙見如是。化作樹神半身人現而訶之曰。咄",
    "T53n2122_053:0686b22": "咄比丘。何為作此。摩訶盧即具陳辛苦。化神",
    "T53n2122_053:0686b23": "訶曰。勿得作是且聽我言。汝往迦葉佛時卿",
    "T53n2122_053:0686b24": "作三藏沙門。有五百弟子。自以多智輕慢眾",
    "T53n2122_053:0686b25": "人。悋惜經義初不訓誨。是以世世所生諸根",
    "T53n2122_053:0686b26": "暗鈍。但當自責。何為自賤。於是世尊現神光",
    "T53n2122_053:0686b27": "像。為說偈言。",
    "T53n2122_053:0686b28": "　自愛身者　　慎護所守　　希望欲解",
    "T53n2122_053:0686b29": "　學正不寐　　身為第一　　當自勉學",
    "T53n2122_053:0686c01": "　利乃誨人　　不倦則智　　學先自正",
    "T53n2122_053:0686c02": "　然後正人　　調身入慧　　必還為上",
    "T53n2122_053:0686c03": "　身不能利　　安能利人　　心調體正",
    "T53n2122_053:0686c04": "　何願不至　　本我所造　　後我自愛",
    "T53n2122_053:0686c05": "　為惡自更　　如剛鑽珠",
    "T53n2122_053:0686c06": "摩訶盧比丘見佛現身光相。悲喜悚慄。稽首",
    "T53n2122_053:0686c07": "佛足。思惟偈義。即入定意得阿羅漢道。自識",
    "T53n2122_053:0686c08": "宿命無數世事。三藏眾經即貫在心。佛語摩",
    "T53n2122_053:0686c09": "訶盧。著衣持鉢就王宮食。在五百道人上坐。",
    "T53n2122_053:0686c10": "此諸道人是卿先世五百弟子。還為說經令",
    "T53n2122_053:0686c11": "得道迹。并使國王明信罪福。即受佛教徑入",
    "T53n2122_053:0686c12": "王宮在於上坐。眾人心悉怪其所以。各護王",
    "T53n2122_053:0686c13": "意不敢訶譴。念其愚癡不曉達嚫心為之疲。",
    "T53n2122_053:0686c14": "王便下食手自斟酌。摩訶盧即為達嚫。音如",
    "T53n2122_053:0686c15": "雷震清辭雨下。座上道人驚悑自悔。皆得",
    "T53n2122_053:0686c16": "羅漢。為王說法莫不解釋。群臣百官皆得須",
    "T53n2122_053:0686c17": "陀洹道。",
    "T53n2122_053:0686c18": "雜癡部第三",
    "T53n2122_053:0686c19": "打蚊。",
    "T53n2122_053:0686c20": "十誦律云。佛為諸比丘說本生經云。過去有",
    "T53n2122_053:0686c21": "禿頭染衣人。共兒持衣詣水邊澣衣已捩",
    "T53n2122_053:0686c22": "曬持歸。爾時大熱眼闇。道中見一樹。便以衣",
    "T53n2122_053:0686c23": "囊枕頭下睡。有蚊子來唼其頭血。兒見已",
    "T53n2122_053:0686c24": "父疲極睡臥。便發惡罵云。是弊惡微陋蚊",
    "T53n2122_053:0686c25": "子。何以故。來唼我父血。即持大棒欲打",
    "T53n2122_053:0686c26": "蚊子。蚊子飛去棒著父。頭即死。時此樹神",
    "T53n2122_053:0686c27": "便說偈言。",
    "T53n2122_053:0686c28": "　寧與智者讐　　不與無智親",
    "T53n2122_053:0686c29": "　愚為父害蚊　　蚊去破父頭",
    "T53n2122_053:0687a01": "打蠅。",
    "T53n2122_053:0687a02": "賢愚經云。舍衛國中有一老公出家。兒小即",
    "T53n2122_053:0687a03": "為沙彌。共父入村乞食。村遠日暮。父老行遲。",
    "T53n2122_053:0687a04": "兒畏毒獸急扶其父。推父墮地應時而死。佛",
    "T53n2122_053:0687a05": "言。我知汝心。無有惡意。不得殺罪。此由過去",
    "T53n2122_053:0687a06": "父病睡臥多有飛蠅數來惱觸。父令逐蠅。蠅",
    "T53n2122_053:0687a07": "來兒額。以杖打之即殺其兒。亦非惡意今還",
    "T53n2122_053:0687a08": "相報。",
    "T53n2122_053:0687a09": "救月。",
    "T53n2122_053:0687a10": "僧祇律云。佛告諸比丘。過去世時有城名波",
    "T53n2122_053:0687a11": "羅柰。國名伽尸。於空閑處有五百獼猴游行",
    "T53n2122_053:0687a12": "林中。到一尼俱律樹下。樹下有井。井中有月",
    "T53n2122_053:0687a13": "影現。時獼猴主見是月影語諸伴言。月今日",
    "T53n2122_053:0687a14": "死落在井中。當共出之。莫令世間長夜闇冥。",
    "T53n2122_053:0687a15": "共作議言。云何能出。時獼猴主言。我知出法。",
    "T53n2122_053:0687a16": "我捉樹枝。汝捉我尾。展轉相連乃可出之。時",
    "T53n2122_053:0687a17": "諸獼猴即如主語。展轉相捉。小未至水。連獼",
    "T53n2122_053:0687a18": "猴重樹弱枝折。一切獼猴墮井水中。爾時樹",
    "T53n2122_053:0687a19": "神便說偈言。",
    "T53n2122_053:0687a20": "　是等騃榛獸　　癡眾共相隨",
    "T53n2122_053:0687a21": "　坐自生苦惱　　何能救世月",
    "T53n2122_053:0687a22": "佛告諸比丘。爾時獮猴主者今提婆達多是。",
    "T53n2122_053:0687a23": "爾時獼猴者今六群比丘是。爾時已曾更相",
    "T53n2122_053:0687a24": "隨順受諸苦惱。今復如是。",
    "T53n2122_053:0687a25": "妬影。",
    "T53n2122_053:0687a26": "雜譬喻經云。夫婦二人向蒲萄酒甕內欲",
    "T53n2122_053:0687a27": "取酒。夫妻兩人互相見人影。二人相妬謂甕",
    "T53n2122_053:0687a28": "內藏人。二人相打至死不休。時有道人為打",
    "T53n2122_053:0687a29": "破甕。酒盡了無二人。意解知影懷愧比丘為",
    "T53n2122_053:0687b01": "說法要。夫婦俱得阿惟越致。佛以為喻。見影",
    "T53n2122_053:0687b02": "鬪者。譬三界人。不識五陰四大苦空。身有三",
    "T53n2122_053:0687b03": "毒生死不絕。",
    "T53n2122_053:0687b04": "分衣。",
    "T53n2122_053:0687b05": "十誦律云。佛在憍薩羅國。與大比丘僧安居。",
    "T53n2122_053:0687b06": "有兩老比丘。夏罷得多施物。自念人少物多。",
    "T53n2122_053:0687b07": "不敢分之。恐其得罪。跋難陀比丘知往與分。",
    "T53n2122_053:0687b08": "問二比丘言。汝得衣分未耶。答未分。二老比",
    "T53n2122_053:0687b09": "丘問言。汝能分不。答言。能。是中應作羯磨。",
    "T53n2122_053:0687b10": "即持衣物來置其前。跋難陀分作三聚。是二",
    "T53n2122_053:0687b11": "比丘間著一聚。自向二聚衣間立言。汝聽作",
    "T53n2122_053:0687b12": "羯磨。",
    "T53n2122_053:0687b13": "　汝二人一聚　　如是汝有三",
    "T53n2122_053:0687b14": "　兩聚并及我　　如是我有三",
    "T53n2122_053:0687b15": "問是羯磨好不。答言。善。跋難陀擔衣欲去。",
    "T53n2122_053:0687b16": "彼比丘言。大德上座我等衣物未分。跋難陀",
    "T53n2122_053:0687b17": "言。與汝分。知法人應與一好衣。彼言當與。",
    "T53n2122_053:0687b18": "跋難陀是聚中取大價衣著一處。餘分作二",
    "T53n2122_053:0687b19": "分。與已擔去。諸比丘聞已白佛。佛廣呵責已",
    "T53n2122_053:0687b20": "告諸比丘。是跋難陀非但今世奪。前世亦",
    "T53n2122_053:0687b21": "奪。乃過去世一河曲中有二獺。河中得大鯉",
    "T53n2122_053:0687b22": "魚不能分。二獺守之。有野干來飲水。見獺",
    "T53n2122_053:0687b23": "語言。外甥是中作何等。獺答言。阿舅是河",
    "T53n2122_053:0687b24": "曲中得此鯉魚不能分。汝能分不。野干言。能。",
    "T53n2122_053:0687b25": "是中說偈分作三分。即問獺言。汝誰喜入",
    "T53n2122_053:0687b26": "淺。答言。是某獺。誰喜入深。答言。是某獺。",
    "T53n2122_053:0687b27": "野干言。汝聽我說偈。",
    "T53n2122_053:0687b28": "　入淺應與尾　　入深應與頭",
    "T53n2122_053:0687b29": "　中間身肉分　　應與知法者",
    "T53n2122_053:0687c01": "野干銜魚身來。雌者說偈。",
    "T53n2122_053:0687c02": "　汝何處[銜-金+缶]來　　滿口河中得",
    "T53n2122_053:0687c03": "　如是無頭尾　　鯉魚好肉食",
    "T53n2122_053:0687c04": "雄野干說偈言。",
    "T53n2122_053:0687c05": "　人有相言擊　　不知分別法",
    "T53n2122_053:0687c06": "　能知分別者　　如官藏所得",
    "T53n2122_053:0687c07": "　無頭尾鯉魚　　是故我得食",
    "T53n2122_053:0687c08": "佛語諸比丘。時二獺者。二老比丘是。野干",
    "T53n2122_053:0687c09": "者。跋難陀是。是跋難陀前世曾奪。今世復奪。",
    "T53n2122_053:0687c10": "造樓。",
    "T53n2122_053:0687c11": "百喻經云。往昔愚人癡無所知。到餘富家見",
    "T53n2122_053:0687c12": "三重樓高廣嚴麗。即作是念。我有錢財不減",
    "T53n2122_053:0687c13": "於彼。云何不造。即喚木匠而問言曰。解作彼",
    "T53n2122_053:0687c14": "舍不。木匠答言。是我所作。即便語言。今為我",
    "T53n2122_053:0687c15": "造。木匠即便經地壘塹作樓。愚人見壘語木",
    "T53n2122_053:0687c16": "匠言。我不欲下二重。先為作最上屋。木匠答",
    "T53n2122_053:0687c17": "言。無有是事。何有不作最下造彼第二。不造",
    "T53n2122_053:0687c18": "第二云何得造第三屋。愚人固言。我不用下",
    "T53n2122_053:0687c19": "二必為我作上。時人聞已便生怪笑。譬如世",
    "T53n2122_053:0687c20": "尊四輩弟子不勤修敬三寶。懶惰懈怠欲求",
    "T53n2122_053:0687c21": "道果。不欲下三果唯欲得第四阿羅漢果亦",
    "T53n2122_053:0687c22": "為時人之所嗤笑。如彼愚者等無有異(不依三乘次第",
    "T53n2122_053:0687c23": "先學大乘亦復如是故佛藏經云不先學小乘後學大乘者非佛弟子)。",
    "T53n2122_053:0687c24": "磨刀。",
    "T53n2122_053:0687c25": "百喻經云。昔有一人。貧窮困苦為王作事。日",
    "T53n2122_053:0687c26": "月經久身體羸瘦。王見憐愍賜一死駝。貧人",
    "T53n2122_053:0687c27": "得已即便剝皮。嫌刀鈍故求石欲磨。乃於樓",
    "T53n2122_053:0687c28": "上得一磨石。磨刀令利來下而剝。如是數數",
    "T53n2122_053:0687c29": "往來磨刀。後轉苦憚不能上樓。懸駝上樓就",
    "T53n2122_053:0688a01": "石磨刀。深為人笑。猶如愚人毀破禁戒。多取",
    "T53n2122_053:0688a02": "錢財以用修福。望得生天反得其殃。如懸騞",
    "T53n2122_053:0688a03": "駝上樓磨刀。用功甚多所得甚少。",
    "T53n2122_053:0688a04": "賣香。",
    "T53n2122_053:0688a05": "百喻經云。昔有長者入海取沈水香。積有年",
    "T53n2122_053:0688a06": "載方得一車。詣市賣之。以其貴故卒無買者。",
    "T53n2122_053:0688a07": "多日不售心生疲厭。見人賣炭時得速售。便",
    "T53n2122_053:0688a08": "燒作炭。不得半車價直。世間愚人亦復如",
    "T53n2122_053:0688a09": "是。無量方便勤求佛果。以其難得便生退心。",
    "T53n2122_053:0688a10": "不如發心求聲聞果。速斷生死作阿羅漢。",
    "T53n2122_053:0688a11": "賭餅。",
    "T53n2122_053:0688a12": "百喻經云。昔者夫婦有三番餅。夫婦共分各",
    "T53n2122_053:0688a13": "食一餅。餘一番在。共作要言。若有語者要",
    "T53n2122_053:0688a14": "不與餅。既作要已為一餅故各不敢語。須臾",
    "T53n2122_053:0688a15": "有賊入家偷盜取其財物。一切所有盡畢賊",
    "T53n2122_053:0688a16": "手。夫婦二人以先要故眼看不語。賊見不語",
    "T53n2122_053:0688a17": "即其夫前侵掠其婦。其夫眼見亦復不語。婦",
    "T53n2122_053:0688a18": "便喚賊。語其夫言。云何癡人為一餅故見賊",
    "T53n2122_053:0688a19": "不喚。其夫拍手咲言。咄婢。我家得餅不復",
    "T53n2122_053:0688a20": "與爾。世人聞之不無嗤咲。凡夫之人亦復",
    "T53n2122_053:0688a21": "如是。為小名利詐現靜默。為虛假煩惱種種",
    "T53n2122_053:0688a22": "惡賊之所侵掠。喪其善法遂墮三塗。都不悑",
    "T53n2122_053:0688a23": "畏求出世道。方於五欲耽著嬉戲。雖遭大苦",
    "T53n2122_053:0688a24": "不以為患。如彼愚人等無有異。",
    "T53n2122_053:0688a25": "畏婦。",
    "T53n2122_053:0688a26": "百喻經云。昔有一人娉娶二婦。若近其一為",
    "T53n2122_053:0688a27": "一所瞋。不能栽斷。便在二婦中間正身仰",
    "T53n2122_053:0688a28": "臥。值天大雨屋舍霖漏。水土俱下墮其眼中。",
    "T53n2122_053:0688a29": "以先有要不敢起避。遂令二目俱失其明。世",
    "T53n2122_053:0688b01": "間凡夫亦復如是。親近邪友習行非法。造作",
    "T53n2122_053:0688b02": "結業墮三惡道。長處生死喪智慧眼。如彼愚",
    "T53n2122_053:0688b03": "夫為其二婦故二眼俱失。",
    "T53n2122_053:0688b04": "揜米。",
    "T53n2122_053:0688b05": "百喻經云。昔有一人至婦家舍。見其擣米便",
    "T53n2122_053:0688b06": "往其所偷米揜之。婦來見夫欲共其語。滿口",
    "T53n2122_053:0688b07": "中米都不應和。羞其婦故不肯棄之。是以不",
    "T53n2122_053:0688b08": "語。婦怪不語。以手摸看。謂其口腫。語其父",
    "T53n2122_053:0688b09": "言。我夫始來。卒得口腫。都不能語。其父即便",
    "T53n2122_053:0688b10": "喚醫治之。時醫言曰。此病最重狀似石癰。",
    "T53n2122_053:0688b11": "以刀抉之可得差耳。即便以刀抉破其口。",
    "T53n2122_053:0688b12": "米從中出其事彰露。世間之人亦復如是。作",
    "T53n2122_053:0688b13": "諸惡行犯於淨戒。覆藏其過不肯發露。墮於",
    "T53n2122_053:0688b14": "地獄畜生餓鬼。如彼愚人以小羞故不肯吐",
    "T53n2122_053:0688b15": "米。以刀抉口乃顯其過。",
    "T53n2122_053:0688b16": "効眴。",
    "T53n2122_053:0688b17": "百喻經云。昔有一人欲得王意。問餘人言。云",
    "T53n2122_053:0688b18": "何得之。有人語言。若欲得意王形相汝當効",
    "T53n2122_053:0688b19": "之。此人見王眼眴。便効王眴。王問之言。汝",
    "T53n2122_053:0688b20": "為病耶。為著風耶。何以眼眴。其人答王。我",
    "T53n2122_053:0688b21": "不病眼。亦不著風。欲得王意。見王眼眴故",
    "T53n2122_053:0688b22": "効王也。王聞是語即大瞋恚。使人加害擯令",
    "T53n2122_053:0688b23": "出國。世人亦爾。於佛法王欲得親近。求其",
    "T53n2122_053:0688b24": "善法以自增長。既得親近不解如來法王為",
    "T53n2122_053:0688b25": "眾生故種種方便現其短闕。便生譏毀効其",
    "T53n2122_053:0688b26": "不是。由是之故。於佛法中永失其善。墮於三",
    "T53n2122_053:0688b27": "惡。如彼効王亦復如是。",
    "T53n2122_053:0688b28": "悑樹。",
    "T53n2122_053:0688b29": "百喻經云。譬如野干在於樹下。風吹枝折墮",
    "T53n2122_053:0688c01": "其脊上。即便閉目不欲看樹。捨棄而走到于",
    "T53n2122_053:0688c02": "露地。乃至日暮亦不肯來。遙見風吹大樹枝",
    "T53n2122_053:0688c03": "柯動搖上下。便言喚我還來樹下。愚癡弟子",
    "T53n2122_053:0688c04": "亦復如是。已得出家得近師長。以小呵責即",
    "T53n2122_053:0688c05": "便逃走。復於後時遇惡知識。惱亂不已方還",
    "T53n2122_053:0688c06": "師所。如是去來是為愚惑。",
    "T53n2122_053:0688c07": "頌曰。",
    "T53n2122_053:0688c08": "　愛網結心闇　　貪癡背智明",
    "T53n2122_053:0688c09": "　雖蒙慧炬照　　愚昧猶目盲",
    "T53n2122_053:0688c10": "　頑戇常不覺　　慧種未開萌",
    "T53n2122_053:0688c11": "　自非慕高友　　何得寤神英",
    "T53n2122_053:0688c12": "法苑珠林卷第五十三"
}