{
    "T13n0411_005:0745b02": "大乘大集地藏十輪經卷第五",
    "T13n0411_005:0745b04": "三藏法師玄奘奉　詔譯",
    "T13n0411_005:0745b05": "無依行品第三之三",
    "T13n0411_005:0745b06": "爾時，地藏菩薩摩訶薩，復白佛言：「大德世尊！",
    "T13n0411_005:0745b07": "若有真善剎帝利、真善宰官、真善居士、真善",
    "T13n0411_005:0745b08": "長者、真善沙門、真善婆羅門，如是等人能自",
    "T13n0411_005:0745b09": "善護，亦善護他、善護後世、善護佛法。出家之",
    "T13n0411_005:0745b10": "人若是法器、若非法器、下至無戒剃除鬚髮",
    "T13n0411_005:0745b11": "被袈裟者，普善守護、恭敬、供養；又能善護",
    "T13n0411_005:0745b12": "聲聞乘法、緣覺乘法及大乘法，恭敬聽聞，信",
    "T13n0411_005:0745b13": "受供養。於住大乘具戒、富德、精勤修行，乃至",
    "T13n0411_005:0745b14": "住果補特伽羅，能善守護助其勢力，諮問聽",
    "T13n0411_005:0745b15": "受歡喜談論，遠離破戒惡行苾芻。於諸所施",
    "T13n0411_005:0745b16": "四方僧物，終不令人非法費用，勤加守護，",
    "T13n0411_005:0745b17": "供四方僧。於窣堵波及僧祇物，終不自奪、",
    "T13n0411_005:0745b18": "不教他奪，亦不自用、不教他用。於能辯",
    "T13n0411_005:0745b19": "說三乘法人，恭敬供養，加護與力，不令他",
    "T13n0411_005:0745b20": "人誹謗毀辱；尊重安慰諸出家人，信受護",
    "T13n0411_005:0745b21": "持佛所說法，終不破壞諸窣堵波，亦常護",
    "T13n0411_005:0745b22": "持僧伽藍舍。於剃鬚髮被服袈裟出家人",
    "T13n0411_005:0745b23": "所，終不毀廢。於十惡輪，自不染習；亦常勸",
    "T13n0411_005:0745b24": "他離十惡輪，具學先王治國正法，紹三寶",
    "T13n0411_005:0745b25": "種常令熾盛，恒樂親近諸善知識，慈心撫",
    "T13n0411_005:0745b26": "育一切國人，隨其所宜方便化導，令捨邪",
    "T13n0411_005:0745b27": "法，修行正法。如是真善剎帝利王乃至真善",
    "T13n0411_005:0745b28": "婆羅門等，得幾所福？滅幾所罪？」",
    "T13n0411_005:0745b29": "佛言：「善男子！假使有人出現世間具大威",
    "T13n0411_005:0745c01": "力，於日初分，積集七寶滿贍部洲，奉施諸",
    "T13n0411_005:0745c02": "佛及弟子眾；於日中分，亦集七寶滿贍部",
    "T13n0411_005:0745c03": "洲，奉施諸佛及弟子眾；於日後分，亦集七",
    "T13n0411_005:0745c04": "寶滿贍部洲，奉施諸佛及弟子眾。如是，日",
    "T13n0411_005:0745c05": "日相續布施滿百千年，此人福聚寧為多不？」",
    "T13n0411_005:0745c06": "地藏菩薩摩訶薩言：「甚多。世尊！甚多。大德！此",
    "T13n0411_005:0745c07": "人福聚，無量、無邊、不可稱計，算數、譬喻所",
    "T13n0411_005:0745c08": "不能及；惟佛能知，餘無知者！」佛言：「善男子！",
    "T13n0411_005:0745c09": "如是如是，如汝所說。若有真善剎帝利王乃",
    "T13n0411_005:0745c10": "至真善婆羅門等，於十惡輪自不染習，亦",
    "T13n0411_005:0745c11": "常勸他離十惡輪，所獲福聚過前福聚，無",
    "T13n0411_005:0745c12": "量、無邊、不可稱計。又善男子！假使有人，出",
    "T13n0411_005:0745c13": "現世間具大威力，為四方僧營建寺宇，其",
    "T13n0411_005:0745c14": "量寬廣等四大洲，上妙房舍、床敷、衣服、飲食、",
    "T13n0411_005:0745c15": "醫藥，資緣充備，令諸如來、聲聞、菩薩、大弟子",
    "T13n0411_005:0745c16": "眾，止住其中，精進修行種種善品，若晝、若夜、",
    "T13n0411_005:0745c17": "無有懈息；經百千俱胝那庾多歲，供給、供",
    "T13n0411_005:0745c18": "養、相續不絕。此人福聚寧為多不？」地藏菩薩",
    "T13n0411_005:0745c19": "摩訶薩言：「甚多。世尊！甚多。大德！此人福聚，無",
    "T13n0411_005:0745c20": "量、無邊、不可稱計，算數、譬喻所不能及；惟",
    "T13n0411_005:0745c21": "佛能知，餘無知者！」佛言：「善男子！如是如是，",
    "T13n0411_005:0745c22": "如汝所說。又善男子！假使有人，出現世間",
    "T13n0411_005:0745c23": "具大威力，為四方僧營建寺宇，寬廣量等",
    "T13n0411_005:0745c24": "十四大洲，上妙房舍、床敷、衣服、飲食、醫藥，資",
    "T13n0411_005:0745c25": "緣充備，令諸如來、聲聞、菩薩、大弟子眾，止住",
    "T13n0411_005:0745c26": "其中，精進修行種種善品，若晝、若夜無有",
    "T13n0411_005:0745c27": "懈息；經百千俱胝那庾多歲，供給、供養、相",
    "T13n0411_005:0745c28": "續不絕。此人福聚寧為多不？」地藏菩薩摩訶",
    "T13n0411_005:0745c29": "薩言：「甚多。世尊！甚多。大德！此人福聚，無量、無",
    "T13n0411_005:0746a01": "邊、不可稱計，算數、譬喻所不能及；唯佛能",
    "T13n0411_005:0746a02": "知，餘無知者！」佛言：「善男子！如是如是，如汝",
    "T13n0411_005:0746a03": "所說。又善男子！假使有人，出現世間具大",
    "T13n0411_005:0746a04": "威力，為佛舍利起窣堵波，嚴麗高廣，量等",
    "T13n0411_005:0746a05": "三千大千世界；如前所說，為四方僧造寺",
    "T13n0411_005:0746a06": "福聚；類此所說為佛舍利起窣堵波所獲",
    "T13n0411_005:0746a07": "福聚，於百分中不及其一，於千分中亦不",
    "T13n0411_005:0746a08": "及一，於百千分亦不及一，於俱胝分亦",
    "T13n0411_005:0746a09": "不及一，那庾多分、數分、算分、計分、喻分乃至",
    "T13n0411_005:0746a10": "鄔波尼殺曇分亦不及一。「又善男子！假使",
    "T13n0411_005:0746a11": "有得波羅蜜多、具八解脫靜慮等至大阿",
    "T13n0411_005:0746a12": "羅漢，遍滿三千大千世界，如稻麻、竹葦、甘蔗、",
    "T13n0411_005:0746a13": "叢林，一切皆被堅縛五處經百千年。時，有",
    "T13n0411_005:0746a14": "一人出現於世，具大威力，樂福德故悉",
    "T13n0411_005:0746a15": "解被縛諸阿羅漢，香湯澡浴，奉施衣鉢，經",
    "T13n0411_005:0746a16": "百千年，給上房舍、床敷、衣服、飲食、醫藥，種種",
    "T13n0411_005:0746a17": "所須如法資具。諸阿羅漢般涅槃已，供養、",
    "T13n0411_005:0746a18": "焚燒、收取舍利，以妙七寶起窣堵波，安置",
    "T13n0411_005:0746a19": "其中。復以種種寶幢、幡蓋、香花、伎樂而供養",
    "T13n0411_005:0746a20": "之。如前所說，為佛舍利起窣堵波所獲福",
    "T13n0411_005:0746a21": "聚，類此所說解阿羅漢供養福聚，於百分",
    "T13n0411_005:0746a22": "中不及其一，於千分中亦不及一，於百",
    "T13n0411_005:0746a23": "千分亦不及一，於俱胝分亦不及一，那庾",
    "T13n0411_005:0746a24": "多分、數分、算分、計分、喻分乃至鄔波尼殺曇分",
    "T13n0411_005:0746a25": "亦不及一。「善男子！若有真善剎帝利王，乃",
    "T13n0411_005:0746a26": "至真善婆羅門等，於十惡輪自不染習，亦",
    "T13n0411_005:0746a27": "常勸他離十惡輪，所獲福德過前福聚，無",
    "T13n0411_005:0746a28": "量、無邊、不可稱計，如生福數，滅罪亦爾。",
    "T13n0411_005:0746a29": "「善男子！若有真善剎帝利王，及諸真善宰官、",
    "T13n0411_005:0746b01": "居士、長者、沙門、婆羅門等，於未來世後五百",
    "T13n0411_005:0746b02": "歲，法欲滅時，能善護持我之法眼，能自善",
    "T13n0411_005:0746b03": "護，亦善護他、善護後世、善護我法。出家弟子",
    "T13n0411_005:0746b04": "若是法器、若非法器，下至無戒剃除鬚髮被",
    "T13n0411_005:0746b05": "袈裟者，普善守護，恭敬供養，令無損惱，又",
    "T13n0411_005:0746b06": "能善護三乘正法。聽受供養聲聞法時，於",
    "T13n0411_005:0746b07": "獨覺乘及大乘法不生誹謗，於獨覺乘及大",
    "T13n0411_005:0746b08": "乘人亦不憎嫉。聽受供養獨覺法時，於聲",
    "T13n0411_005:0746b09": "聞乘及大乘法不生誹謗，於聲聞乘及大",
    "T13n0411_005:0746b10": "乘人亦不憎嫉。聽受供養大乘法時，於聲",
    "T13n0411_005:0746b11": "聞乘、獨覺乘法不生誹謗，於聲聞乘、獨覺",
    "T13n0411_005:0746b12": "乘人亦不憎嫉；於聲聞乘、獨覺乘法不求",
    "T13n0411_005:0746b13": "趣證，唯求趣證大乘正法。於住大乘具戒、",
    "T13n0411_005:0746b14": "富德、精勤修行，乃至住果補特伽羅，多數親",
    "T13n0411_005:0746b15": "近，承事供養，深心敬重，請問聽受，遠離破戒",
    "T13n0411_005:0746b16": "惡行苾芻。於諸所施四方僧物，終不令人",
    "T13n0411_005:0746b17": "非法費用，勤加守護，供四方僧。於窣堵波",
    "T13n0411_005:0746b18": "及僧祇物，終不自奪、不教他奪，亦不自",
    "T13n0411_005:0746b19": "用、不教他用。於能辯說三乘法人，恭敬供",
    "T13n0411_005:0746b20": "養，加護與力，不令他人誹謗毀辱，尊重安",
    "T13n0411_005:0746b21": "慰諸出家人，信受護持如來聖教，終不破",
    "T13n0411_005:0746b22": "壞諸窣堵波，亦常護持四方僧寺。於我出",
    "T13n0411_005:0746b23": "家諸弟子所，終不毀廢，還俗策使。於十惡",
    "T13n0411_005:0746b24": "輪自不染習，亦常勸他離十惡輪，具學先",
    "T13n0411_005:0746b25": "王治國正法，十善業道攝化世間，常當親",
    "T13n0411_005:0746b26": "近諸善知識，紹三寶種常令熾盛，善護法",
    "T13n0411_005:0746b27": "眼令不滅沒。「如是真善剎帝利王，乃至真",
    "T13n0411_005:0746b28": "善婆羅門等，由具如是諸功德故，名不虛",
    "T13n0411_005:0746b29": "受國人俸祿。一切天、龍、藥叉鬼神乃至羯吒",
    "T13n0411_005:0746c01": "布怛那等，皆生歡喜，慈悲擁護。一切法器、",
    "T13n0411_005:0746c02": "真實福田，亦生歡喜慈悲護念。由是因緣，",
    "T13n0411_005:0746c03": "所居國土及諸有情，展轉熾盛，安隱豐樂；隣",
    "T13n0411_005:0746c04": "國兵戈不能侵害，皆敬慕德自來歸附。由",
    "T13n0411_005:0746c05": "此展轉勸修善業，枯竭惡趣，增長天人。守",
    "T13n0411_005:0746c06": "護身命令得長遠，自滅煩惱亦令他滅。",
    "T13n0411_005:0746c07": "住持菩提道六波羅蜜多，破壞一切眾邪",
    "T13n0411_005:0746c08": "惡道，於生死海不久沈淪。常離惡友，常",
    "T13n0411_005:0746c09": "近善友，生生常遇諸佛、菩薩，恭敬承事，曾",
    "T13n0411_005:0746c10": "無暫廢，不久皆當隨心所樂，各各安住於",
    "T13n0411_005:0746c11": "佛國土，證得無上正等菩提。」",
    "T13n0411_005:0746c12": "爾時，眾中一切天帝及諸眷屬，乃至一切畢舍",
    "T13n0411_005:0746c13": "遮帝及諸眷屬，從座而起，頂禮佛足，合掌恭",
    "T13n0411_005:0746c14": "敬，而白佛言：「大德世尊！於未來世後五百歲，",
    "T13n0411_005:0746c15": "於此佛土法欲滅時，若有真善剎帝利王，",
    "T13n0411_005:0746c16": "乃至真善婆羅門等，於十惡輪自能遠離，亦",
    "T13n0411_005:0746c17": "能勸他令其遠離，善護自他、善護後世、護",
    "T13n0411_005:0746c18": "持正法，紹三寶種皆令熾盛，無有斷絕，以",
    "T13n0411_005:0746c19": "要言之如佛所說。如是等人，於三乘法恭",
    "T13n0411_005:0746c20": "敬聽受終不隱藏，於三乘人護持供養不",
    "T13n0411_005:0746c21": "令擾惱，於三寶物勤加守護不令侵損。",
    "T13n0411_005:0746c22": "我等眷屬，於此真善剎帝利王，乃至真善婆",
    "T13n0411_005:0746c23": "羅門等，勤加擁護，令其十法皆得增長。何",
    "T13n0411_005:0746c24": "等為十？一者、增長壽命；二者、增長無難；三",
    "T13n0411_005:0746c25": "者、增長無病；四者、增長眷屬；五者、增長財",
    "T13n0411_005:0746c26": "寶；六者、增長資具；七者、增長自在；八者、增",
    "T13n0411_005:0746c27": "長名稱；九者、增長善友；十者、增長智慧。大",
    "T13n0411_005:0746c28": "德世尊！若彼真善剎帝利王，乃至真善婆羅",
    "T13n0411_005:0746c29": "門等，於十惡輪自能遠離，亦能勸他令其",
    "T13n0411_005:0747a01": "遠離，具前所說諸功德者，我等擁護定當",
    "T13n0411_005:0747a02": "得此十法增長。「復次，世尊！若有真善剎帝利",
    "T13n0411_005:0747a03": "王，乃至真善婆羅門等，成就如前所說功",
    "T13n0411_005:0747a04": "德，我等眷屬勤加擁護，令於十法皆得遠",
    "T13n0411_005:0747a05": "離。何等為十？一者、遠離一切怨家寇敵；二",
    "T13n0411_005:0747a06": "者、遠離一切非愛、色、聲、香、味、觸、境；三者、遠離",
    "T13n0411_005:0747a07": "一切障癘疾病；四者、遠離一切邪執惡見；",
    "T13n0411_005:0747a08": "五者、遠離一切邪妄歸依；六者、遠離一切邪",
    "T13n0411_005:0747a09": "惡災怪；七者、遠離一切邪惡事業；八者、遠離",
    "T13n0411_005:0747a10": "一切邪惡知識；九者、遠離一切居家淤泥；十",
    "T13n0411_005:0747a11": "者、遠離一切非時夭喪。大德！世尊！若彼真善",
    "T13n0411_005:0747a12": "剎帝利王，乃至真善婆羅門等，成前所說諸",
    "T13n0411_005:0747a13": "功德者，我等擁護，定當得此十法遠離。「復",
    "T13n0411_005:0747a14": "次，世尊！若有真善剎帝利王，具修如前所",
    "T13n0411_005:0747a15": "說功德令圓滿者，我等眷屬勤加擁護，令",
    "T13n0411_005:0747a16": "此帝王并諸眷屬及其國土一切人民，令於",
    "T13n0411_005:0747a17": "十法皆得遠離。何等為十？一者、遠離一切",
    "T13n0411_005:0747a18": "他國怨敵；二者、遠離一切自國怨敵；三者、遠",
    "T13n0411_005:0747a19": "離一切凶惡鬼神；四者、遠離一切諐陽亢",
    "T13n0411_005:0747a20": "旱；五者、遠離一切伏陰滯雨；六者、遠離一切",
    "T13n0411_005:0747a21": "非時寒熱、烈風、暴雨、霜雹、災害；七者、遠離一",
    "T13n0411_005:0747a22": "切惡星變怪；八者、遠離一切飢饉荒儉；九者、",
    "T13n0411_005:0747a23": "遠離一切非時病死；十者、遠離一切邪執惡",
    "T13n0411_005:0747a24": "見。大德世尊！若彼真善剎帝利王，具修如",
    "T13n0411_005:0747a25": "前所說功德令圓滿者，我等眷屬勤加擁",
    "T13n0411_005:0747a26": "護，令此帝王并諸眷屬及其國土一切人民，",
    "T13n0411_005:0747a27": "定當得此十法遠離。」",
    "T13n0411_005:0747a28": "爾時，世尊讚諸天帝及其眷屬，乃至一切畢",
    "T13n0411_005:0747a29": "舍遮帝及眷屬言：「善哉，善哉！汝等乃能發此",
    "T13n0411_005:0747b01": "誓願，此事皆是汝等應作。由是因緣，當",
    "T13n0411_005:0747b02": "令汝等長夜安樂。」",
    "T13n0411_005:0747b03": "爾時，天藏大梵復白佛言：「世尊！唯願聽我，",
    "T13n0411_005:0747b04": "為未來世此佛土中，一切真善剎帝利王，說",
    "T13n0411_005:0747b05": "能護國不退輪心大陀羅尼明呪章句。由此",
    "T13n0411_005:0747b06": "護國不退輪心大陀羅尼明呪章句威神力",
    "T13n0411_005:0747b07": "故，令未來世此佛土中，一切真善剎帝利王，",
    "T13n0411_005:0747b08": "不為一切怨敵惡友之所摧伏，能令一切",
    "T13n0411_005:0747b09": "怨敵惡友自然退散。能善護持身、語、意業，為",
    "T13n0411_005:0747b10": "諸智者常所稱讚，離諸惡法，常行善法，常",
    "T13n0411_005:0747b11": "離一切邪見、邪歸；常於大乘精進修行，勇猛",
    "T13n0411_005:0747b12": "堅固；常能成熟無量無數所化有情，智不",
    "T13n0411_005:0747b13": "依他，自然善巧，具能修行六到彼岸珍寶",
    "T13n0411_005:0747b14": "伏藏，遠離一切忿、慳、嫉等煩惱纏垢；常為一",
    "T13n0411_005:0747b15": "切人、非人等恭敬護念，諸有所為心無忘",
    "T13n0411_005:0747b16": "失，不捨有情，樂四攝事；常不遠離法器福",
    "T13n0411_005:0747b17": "田。」佛言：「天藏！吾今恣汝為未來世此佛土中",
    "T13n0411_005:0747b18": "一切真善剎帝利王，說能護國不退輪心大",
    "T13n0411_005:0747b19": "陀羅尼明呪章句，由此護國不退輪心大陀",
    "T13n0411_005:0747b20": "羅尼明呪章句威神力故，令未來世此佛土",
    "T13n0411_005:0747b21": "中，一切真善剎帝利王，不為一切怨敵惡友",
    "T13n0411_005:0747b22": "之所摧伏，廣說乃至，常不遠離一切諸佛",
    "T13n0411_005:0747b23": "及佛弟子。」爾時，天藏大梵即說護國不退輪",
    "T13n0411_005:0747b24": "心大陀羅尼明呪章句：",
    "T13n0411_005:0747b25": "「怛絰他(唐言謂)牟尼冐[口*(隸木+士)](一)　牟那揭臘茷(二)　牟",
    "T13n0411_005:0747b26": "尼紇梨達曳(三)　牟尼嚧訶毘折(常列反)隸(四)　牟那",
    "T13n0411_005:0747b27": "曷栗制(五)　牟尼笈謎(六)　束訖羅博差(七)(初戒反)　鉢邏",
    "T13n0411_005:0747b28": "奢博差(八)(初戒反)　蜜羅博差(九)(初戒反)　騷剌婆紇栗帝",
    "T13n0411_005:0747b29": "(十)　妬剌拏紇栗折(章列反)隸(十一)　鉢怛邏叉紇栗帝(十二)",
    "T13n0411_005:0747c01": "　具具拏蜜隸(十三)　唈(烏合反)茷叉薩隸(十四)　遏怒訶祇",
    "T13n0411_005:0747c02": "[口*履]茷(十五)　牟尼鉢塔茷(十六)　莎訶(唐言善說)」",
    "T13n0411_005:0747c03": "天藏大梵說是呪已，復白佛言：「唯願世尊",
    "T13n0411_005:0747c04": "及諸大眾，於我所說大陀羅尼皆生隨喜。」",
    "T13n0411_005:0747c05": "世尊告曰：「善哉，善哉！」一切大眾亦作是言：",
    "T13n0411_005:0747c06": "「善哉，善哉！」",
    "T13n0411_005:0747c07": "爾時，世尊復告尊者大目乾連，及告彌勒菩",
    "T13n0411_005:0747c08": "薩摩訶薩曰：「善男子！汝等皆應受持如是",
    "T13n0411_005:0747c09": "天藏大梵所說護國不退輪心大陀羅尼明",
    "T13n0411_005:0747c10": "呪章句，傳授未來此佛土中，一切真善剎帝",
    "T13n0411_005:0747c11": "利王，令自受持，及令流布。由是因緣，彼諸",
    "T13n0411_005:0747c12": "真善剎帝利王，并諸眷屬及國人民，一切皆",
    "T13n0411_005:0747c13": "得利益安樂；常轉法輪，名稱高遠，威德熾",
    "T13n0411_005:0747c14": "盛，摧滅邪見，建立正見，守護法眼，紹三寶",
    "T13n0411_005:0747c15": "種，皆令熾盛，無有斷絕。成熟無量、無邊有",
    "T13n0411_005:0747c16": "情。於大乘中堅固淨信，久住圓滿，能具修",
    "T13n0411_005:0747c17": "六波羅蜜多，斷一切障速到究竟。」爾時，世",
    "T13n0411_005:0747c18": "尊重顯此義而說頌曰：",
    "T13n0411_005:0747c19": "「時天藏大梵，　　請問兩足尊：",
    "T13n0411_005:0747c20": "『利根等有情，　　樂修定誦福；",
    "T13n0411_005:0747c21": "　聰慧王成法，　　為升進沈淪？",
    "T13n0411_005:0747c22": "　所修三事中，　　唯除惑不退？』",
    "T13n0411_005:0747c23": "　世尊告彼言：　　『若犯無依行，",
    "T13n0411_005:0747c24": "　雖覺慧猛利，　　而趣無間獄；",
    "T13n0411_005:0747c25": "　非真聰慧故，　　樂行十惡輪，",
    "T13n0411_005:0747c26": "　斷滅諸善根，　　速趣於地獄。",
    "T13n0411_005:0747c27": "　定能斷煩惱，　　非聽誦福業，",
    "T13n0411_005:0747c28": "　故欲求涅槃，　　常當修靜慮。",
    "T13n0411_005:0747c29": "　有慧勤精進，　　護持我正法，",
    "T13n0411_005:0748a01": "　由敬信袈裟，　　能渡煩惱海；",
    "T13n0411_005:0748a02": "　樂處空閑林，　　遠造無間類，",
    "T13n0411_005:0748a03": "　敬持戒修定，　　能渡諸有海；",
    "T13n0411_005:0748a04": "　普信敬三乘，　　興隆我正法，",
    "T13n0411_005:0748a05": "　供養染衣者，　　當成功德海；",
    "T13n0411_005:0748a06": "　能伏難調心，　　不舉苾芻罪，",
    "T13n0411_005:0748a07": "　修知足聖種，　　當成兩足尊。",
    "T13n0411_005:0748a08": "　遠離惡苾芻，　　親近聖行處，",
    "T13n0411_005:0748a09": "　不食用僧物，　　速證大菩提。",
    "T13n0411_005:0748a10": "　三界中安樂，　　皆由三寶生，",
    "T13n0411_005:0748a11": "　故求安樂人，　　常供養三寶。",
    "T13n0411_005:0748a12": "　旃荼羅王等，　　朋黨惡苾芻，",
    "T13n0411_005:0748a13": "　於三寶起過，　　速墮無間獄。",
    "T13n0411_005:0748a14": "　十壓油輪罪，　　等彼一婬坊；",
    "T13n0411_005:0748a15": "　置彼十婬坊，　　等一酒坊罪；",
    "T13n0411_005:0748a16": "　置十酒坊罪，　　等彼一屠坊；",
    "T13n0411_005:0748a17": "　置彼十屠坊，　　罪等王等一。",
    "T13n0411_005:0748a18": "　真善國王等，　　興隆我正法，",
    "T13n0411_005:0748a19": "　普供養三乘，　　當成功德海。",
    "T13n0411_005:0748a20": "　七寶滿贍部，　　奉施佛及僧，",
    "T13n0411_005:0748a21": "　彼所獲福聚，　　不如護佛法。",
    "T13n0411_005:0748a22": "　為佛僧造寺，　　量等十四洲，",
    "T13n0411_005:0748a23": "　彼所獲福聚，　　不如護佛法。",
    "T13n0411_005:0748a24": "　造佛窣堵波，　　量等三千界，",
    "T13n0411_005:0748a25": "　彼所獲福聚，　　不如護佛法。",
    "T13n0411_005:0748a26": "　解阿羅漢縛，　　種種修供養，",
    "T13n0411_005:0748a27": "　不障我正法，　　其福勝於彼。",
    "T13n0411_005:0748a28": "　千俱胝劫中，　　智者勤修定，",
    "T13n0411_005:0748a29": "　所生勝覺慧，　　不如護我法。",
    "T13n0411_005:0748b01": "　真善國王等，　　遠離十惡輪，",
    "T13n0411_005:0748b02": "　護持我正法，　　及著袈裟者，",
    "T13n0411_005:0748b03": "　不毀謗我說，　　三乘法及人，",
    "T13n0411_005:0748b04": "　普聽聞供養，　　護持說法者，",
    "T13n0411_005:0748b05": "　不損三寶物，　　不障著袈裟，",
    "T13n0411_005:0748b06": "　常敬器非器，　　福勝無倫匹。",
    "T13n0411_005:0748b07": "　如五日並現，　　大海皆枯竭，",
    "T13n0411_005:0748b08": "　如是護我法，　　能枯竭煩惱；",
    "T13n0411_005:0748b09": "　如風災起時，　　諸山皆散滅，",
    "T13n0411_005:0748b10": "　如是護我法，　　能除滅煩惱；",
    "T13n0411_005:0748b11": "　如水災起時，　　大地皆漂壞，",
    "T13n0411_005:0748b12": "　如是護我法，　　能壞非愛果；",
    "T13n0411_005:0748b13": "　如如意寶珠，　　隨所願皆滿，",
    "T13n0411_005:0748b14": "　如是三乘法，　　能滿眾生願；",
    "T13n0411_005:0748b15": "　如遇得賢瓶，　　除貧獲富樂，",
    "T13n0411_005:0748b16": "　如是遇佛法，　　滅惑證菩提；",
    "T13n0411_005:0748b17": "　如十五夜月，　　明照滿虛空，",
    "T13n0411_005:0748b18": "　如是護法人，　　智慧周法界；",
    "T13n0411_005:0748b19": "　如虛空平等，　　無物亦無相，",
    "T13n0411_005:0748b20": "　如是護法人，　　知諸法一味；",
    "T13n0411_005:0748b21": "　如日放光明，　　恒除世間闇，",
    "T13n0411_005:0748b22": "　如是護法者，　　常普照世間。』」",
    "T13n0411_005:0748b23": "大乘大集地藏十輪經有依行品第四",
    "T13n0411_005:0748b24": "之一",
    "T13n0411_005:0748b25": "爾時，金剛藏菩薩摩訶薩，於大眾中從座而",
    "T13n0411_005:0748b26": "起，頂禮佛足，偏袒一肩，右膝著地，合掌恭",
    "T13n0411_005:0748b27": "敬，以頌問曰：",
    "T13n0411_005:0748b28": "「昔言破戒失淨德，　　非賢聖器非我子，",
    "T13n0411_005:0748b29": "　諸沙門法棄如燼，　　不應居我清眾中。",
    "T13n0411_005:0748c01": "　三垢所污失滅道，　　彼不堪消勝供養，",
    "T13n0411_005:0748c02": "　於施四方僧眾物，　　少分我亦不聽受。",
    "T13n0411_005:0748c03": "　四根本罪隨犯一，　　清眾所棄如海尸；",
    "T13n0411_005:0748c04": "　云何今說惡苾芻，　　應忍應悲遮讁罰，",
    "T13n0411_005:0748c05": "　復勸應勤供養彼，　　悲愍勿生微惡心，",
    "T13n0411_005:0748c06": "　恭敬聽受所說法，　　當獲福慧大悲者？",
    "T13n0411_005:0748c07": "　六通救世餘經說，　　汝等皆當信大乘；",
    "T13n0411_005:0748c08": "　正直微妙菩提道，　　應捨二乘解脫路。",
    "T13n0411_005:0748c09": "　云何今復說三乘，　　普勸聽持修供養，",
    "T13n0411_005:0748c10": "　根力覺道沙門果，　　此經中有餘處無？",
    "T13n0411_005:0748c11": "　八支聖道無等倫，　　三乘皆同行此道，",
    "T13n0411_005:0748c12": "　欲求解脫勤精進，　　各隨所願證菩提。",
    "T13n0411_005:0748c13": "　有情中尊當照察，　　會今昔教使無違，",
    "T13n0411_005:0748c14": "　令諸天人菩薩眾，　　解悟心歡證真實。",
    "T13n0411_005:0748c15": "　聞說大乘誰有益？　　聞說大乘誰有損？",
    "T13n0411_005:0748c16": "　十種解脫聲聞乘，　　聞說誰損誰有益？",
    "T13n0411_005:0748c17": "　何人聞法轉昇進？　　何人聞法翻退沒？",
    "T13n0411_005:0748c18": "　云何厭患諸有為，　　能速枯竭於老死？",
    "T13n0411_005:0748c19": "　晝夜勤修諸善者，　　依何妙理御何乘，",
    "T13n0411_005:0748c20": "　能渡深廣四瀑流？　　救世皆當為宣說。」",
    "T13n0411_005:0748c21": "爾時，佛告金剛藏菩薩摩訶薩言：「善哉，善哉！",
    "T13n0411_005:0748c22": "善男子！汝今為欲利益安樂無量有情，為",
    "T13n0411_005:0748c23": "諸天、人、阿素洛等作大義利，請問如來如",
    "T13n0411_005:0748c24": "是深義。汝應諦聽，善思念之，吾當為汝分",
    "T13n0411_005:0748c25": "別解說。」金剛藏菩薩言：「唯然，世尊！願樂欲",
    "T13n0411_005:0748c26": "聞。」",
    "T13n0411_005:0748c27": "佛言：「善男子！有十種補特伽羅，輪迴生死，難",
    "T13n0411_005:0748c28": "得人身。何等為十補特伽羅？一者、不種善",
    "T13n0411_005:0748c29": "根；二者、未修福業；三者、雜染相續；四者、隨",
    "T13n0411_005:0749a01": "惡友行；五者、不見、不畏後世苦果；六者、猛",
    "T13n0411_005:0749a02": "利貪欲；七者、猛利瞋恚；八者、猛利愚癡；九者、",
    "T13n0411_005:0749a03": "其心迷亂；十者、守惡邪見。如是十種無依行",
    "T13n0411_005:0749a04": "因，令諸眾生犯根本罪、毀犯尸羅、墮諸惡",
    "T13n0411_005:0749a05": "趣。何等名為十無依行？謂我法中而出家者，",
    "T13n0411_005:0749a06": "有加行壞、意樂不壞。有意樂壞、加行不壞。",
    "T13n0411_005:0749a07": "有加行、意樂俱壞。有戒壞、見不壞。有見壞、",
    "T13n0411_005:0749a08": "戒不壞。有戒、見俱壞。有於加行、意樂、戒、見、",
    "T13n0411_005:0749a09": "雖皆不壞，而但依止惡友力，行作無依行。",
    "T13n0411_005:0749a10": "有雖依止善友力行，而復愚鈍猶如瘂羊，",
    "T13n0411_005:0749a11": "於諸事業都不分別，聞善友說善、不善法，",
    "T13n0411_005:0749a12": "不能領受、不能記持，不能解了善、不善",
    "T13n0411_005:0749a13": "義，由是因緣作無依行。有於種種財寶、眾",
    "T13n0411_005:0749a14": "具常無厭足，追求因緣，其心迷亂作無依",
    "T13n0411_005:0749a15": "行。有為眾病之所逼惱，便求種種祠祀呪",
    "T13n0411_005:0749a16": "術，由是因緣作無依行。如是十種無依行",
    "T13n0411_005:0749a17": "因，令諸眾生犯根本罪，於現法中非賢聖",
    "T13n0411_005:0749a18": "器，毀犯尸羅，墮諸惡趣。「善男子！若有補特",
    "T13n0411_005:0749a19": "伽羅，加行壞、意樂不壞，隨遇一種無依行因，",
    "T13n0411_005:0749a20": "犯根本罪，便深怖懼慚愧棄捨，而不數數",
    "T13n0411_005:0749a21": "作諸惡行。如來為益彼故，說有污道沙門。",
    "T13n0411_005:0749a22": "所以者何？彼作如是重惡業已，即便發露",
    "T13n0411_005:0749a23": "不敢覆藏，慚愧懺悔。彼由如是慚愧懺悔，",
    "T13n0411_005:0749a24": "罪得除滅，永斷相續，不復更作。雖於一切",
    "T13n0411_005:0749a25": "沙門法事皆應擯出，一切沙門所有資具不",
    "T13n0411_005:0749a26": "聽受用，而由彼人於三乘中成法器故，如",
    "T13n0411_005:0749a27": "來慈悲，或為彼說聲聞乘法、或為彼說緣",
    "T13n0411_005:0749a28": "覺乘法、或為彼說無上乘法。彼有是處，轉",
    "T13n0411_005:0749a29": "於第二、第三生中，發正願力，遇善友力，一",
    "T13n0411_005:0749b01": "切所作諸惡業障，皆悉消滅。或有證得聲聞",
    "T13n0411_005:0749b02": "乘果、或有證得緣覺乘果而般涅槃、或有",
    "T13n0411_005:0749b03": "悟入廣大甚深無上乘理。如是戒壞、見不壞",
    "T13n0411_005:0749b04": "者，應知亦爾。「若有補特伽羅，意樂壞、加行不",
    "T13n0411_005:0749b05": "壞，如來為益彼故，說求四梵住法，彼是聲",
    "T13n0411_005:0749b06": "聞乘器，或是緣覺乘器。「若有補特伽羅，加行、",
    "T13n0411_005:0749b07": "意樂俱壞，彼於諸乘皆非法器。如來為益",
    "T13n0411_005:0749b08": "彼故，讚說布施。「若有補特伽羅，見壞、戒不",
    "T13n0411_005:0749b09": "壞，如來為益彼故，說緣起法令捨惡見，",
    "T13n0411_005:0749b10": "於現身中入聲聞法、或緣覺法，或於餘身",
    "T13n0411_005:0749b11": "方能悟入。「若有補特伽羅，戒、見俱壞，彼於聖",
    "T13n0411_005:0749b12": "法亦不成器。如來為益彼故，讚說布施。",
    "T13n0411_005:0749b13": "「若有補特伽羅，加行、意樂、戒、見不壞，而但",
    "T13n0411_005:0749b14": "依止惡友力行，如來為益彼故，讚說十善",
    "T13n0411_005:0749b15": "業道。「若有補特伽羅，雖復依止善友力行，",
    "T13n0411_005:0749b16": "而復愚鈍猶如啞羊，不能領受善、不善法。",
    "T13n0411_005:0749b17": "如來為益彼故，讚說習誦。若為種種貪病",
    "T13n0411_005:0749b18": "所逼、有為種種見趣迷惑，如來為益如",
    "T13n0411_005:0749b19": "是等故，求解脫者，為其開示能出生死趣",
    "T13n0411_005:0749b20": "聲聞乘四聖諦法；斷見論者，為其讚說諸緣",
    "T13n0411_005:0749b21": "起法；常見論者，為說三界諸有諸趣死此生",
    "T13n0411_005:0749b22": "彼，如陶家輪往來無絕、無常等法。「善男子！",
    "T13n0411_005:0749b23": "如來無有所說名字、言說音聲、空無果者，無",
    "T13n0411_005:0749b24": "不皆為成熟有情。是故，一切毀謗如來所",
    "T13n0411_005:0749b25": "說正法，壞諸有情正法眼罪，過諸無間、似",
    "T13n0411_005:0749b26": "無間等無量重罪。若有於我為欲利樂一",
    "T13n0411_005:0749b27": "切有情所說正法，謂依聲聞乘所說正法、",
    "T13n0411_005:0749b28": "或依緣覺乘所說正法、或依大乘所說正",
    "T13n0411_005:0749b29": "法，誹謗、遮止、障蔽、隱沒，下至一頌，當知是名",
    "T13n0411_005:0749c01": "謗正法者、亦名毀滅八聖道者、亦名破",
    "T13n0411_005:0749c02": "壞一切有情正法眼者。如是之人，既自習行",
    "T13n0411_005:0749c03": "大無利行，亦令一切有情習行大無利行，此",
    "T13n0411_005:0749c04": "人依止無慚愧僧，如是毀謗如來正法。",
    "T13n0411_005:0749c05": "「復次，善男子！有四種僧。何等為四？一者、勝",
    "T13n0411_005:0749c06": "義僧；二者、世俗僧；三者、啞羊僧；四者、無慚",
    "T13n0411_005:0749c07": "愧僧。「云何名勝義僧？謂佛世尊；若諸菩薩摩",
    "T13n0411_005:0749c08": "訶薩眾，其德尊高，於一切法得自在者；若",
    "T13n0411_005:0749c09": "獨勝覺；若阿羅漢；若不還；若一來；若預流；",
    "T13n0411_005:0749c10": "如是七種補特伽羅，勝義僧攝。若諸有情帶",
    "T13n0411_005:0749c11": "在家相，不剃鬚髮、不服袈裟，雖不得受",
    "T13n0411_005:0749c12": "一切出家別解脫戒、一切羯磨布薩自恣悉",
    "T13n0411_005:0749c13": "皆遮遣，而有聖法得聖果故，勝義僧攝，是",
    "T13n0411_005:0749c14": "名勝義僧。「云何名世俗僧？謂剃鬚髮被",
    "T13n0411_005:0749c15": "服袈裟，成就出家別解脫戒，是名世俗僧。",
    "T13n0411_005:0749c16": "「云何名啞羊僧？謂不了知根本等罪犯與",
    "T13n0411_005:0749c17": "不犯，不知輕重，毀犯種種小隨小罪，不知",
    "T13n0411_005:0749c18": "發露懺悔所犯。憃愚魯鈍，於微小罪不見、",
    "T13n0411_005:0749c19": "不畏，不依聰明善士而住，不時時間往詣",
    "T13n0411_005:0749c20": "多聞聰明者所，親近承事。亦不數數恭敬請",
    "T13n0411_005:0749c21": "問，云何為善？云何不善？云何有罪？云何無罪？",
    "T13n0411_005:0749c22": "修何為妙？作何為惡？如是一切補特伽羅",
    "T13n0411_005:0749c23": "啞羊僧攝，是名啞羊僧。「云何名無慚愧僧？",
    "T13n0411_005:0749c24": "謂若有情為活命故，歸依我法而求出家。",
    "T13n0411_005:0749c25": "得出家已，於所受持別解脫戒，一切毀犯，",
    "T13n0411_005:0749c26": "無慚、無愧，不見、不畏後世苦果。內懷腐敗，",
    "T13n0411_005:0749c27": "如穢蝸螺，貝音狗行，常好虛言曾無一實；",
    "T13n0411_005:0749c28": "慳貪、嫉妬、愚癡、憍慢，離三勝業，貪著利養恭",
    "T13n0411_005:0749c29": "敬名譽；耽湎六塵，好樂婬泆，愛欲色、聲、香、",
    "T13n0411_005:0750a01": "味、觸、境；如是一切補特伽羅無慚僧攝，毀謗",
    "T13n0411_005:0750a02": "正法，是名無慚愧僧。",
    "T13n0411_005:0750a03": "「善男子！勝義僧者，於中或有亦是勝道沙門",
    "T13n0411_005:0750a04": "所攝。言勝道者，謂若能依八支聖道，自度",
    "T13n0411_005:0750a05": "一切煩惱駛流，亦令他度。此復云何？謂佛世",
    "T13n0411_005:0750a06": "尊，及獨勝覺，諸阿羅漢。如是三種補特伽羅，",
    "T13n0411_005:0750a07": "已離一切有支眷屬，故名勝道。復有菩薩",
    "T13n0411_005:0750a08": "摩訶薩眾，不假他緣，於一切法智見無障，",
    "T13n0411_005:0750a09": "攝受利樂一切有情，亦名勝道沙門所攝。",
    "T13n0411_005:0750a10": "「其勝義僧及世俗僧，於中或有亦是示道沙",
    "T13n0411_005:0750a11": "門所攝。若有成就別解脫戒真善異生，乃",
    "T13n0411_005:0750a12": "至具足世間正見，彼由記說變現力故，能",
    "T13n0411_005:0750a13": "廣為他宣說開示諸聖道法，當知如是補",
    "T13n0411_005:0750a14": "特伽羅，名最下劣示道沙門。證預流果補",
    "T13n0411_005:0750a15": "特伽羅，是名第二。證一來果補特伽羅，是",
    "T13n0411_005:0750a16": "名第三。證不還果補特伽羅，是名第四。復",
    "T13n0411_005:0750a17": "有菩薩摩訶薩眾，是名第五，謂住初地至",
    "T13n0411_005:0750a18": "第十地，乃至安住最後有身，此皆示道沙門",
    "T13n0411_005:0750a19": "所攝。「若有成就別解脫戒軌，則所行清淨具",
    "T13n0411_005:0750a20": "足，此皆命道沙門所攝。以道活命，故名命",
    "T13n0411_005:0750a21": "道。復有菩薩摩訶薩眾，為欲攝受利益，安",
    "T13n0411_005:0750a22": "樂一切有情，具足修行六到彼岸，亦名命",
    "T13n0411_005:0750a23": "道。「如是勝道、示道、命道三種沙門，名為世間",
    "T13n0411_005:0750a24": "真實福田。所餘沙門名為污道，雖非真實，",
    "T13n0411_005:0750a25": "亦得墮在福田數中。",
    "T13n0411_005:0750a26": "「若有依止無慚愧僧補特伽羅，於我正法",
    "T13n0411_005:0750a27": "毘奈耶中名為死屍，於清眾海應當擯棄，",
    "T13n0411_005:0750a28": "非法器故。我於彼人不稱大師，彼人於",
    "T13n0411_005:0750a29": "我亦非弟子。有無慚僧不成法器，稱我為",
    "T13n0411_005:0750b01": "師，於我舍利及我形像深生敬信；於我法",
    "T13n0411_005:0750b02": "僧聖所愛戒亦深敬信；既不自執諸惡邪",
    "T13n0411_005:0750b03": "見，亦不令他執惡邪見；能廣為他宣說我",
    "T13n0411_005:0750b04": "法，稱揚讚歎不生毀謗；常發正願，隨所犯",
    "T13n0411_005:0750b05": "罪數數厭捨；發露懺悔，眾多業障皆能除滅。",
    "T13n0411_005:0750b06": "當知如是補特伽羅，信敬三寶聖戒力故，",
    "T13n0411_005:0750b07": "勝九十五諸外道眾多百千倍。非速能入般",
    "T13n0411_005:0750b08": "涅槃城，轉輪聖王尚不能及，況餘雜類一切",
    "T13n0411_005:0750b09": "有情！「以是義故，如來觀察一切有情，諸業法",
    "T13n0411_005:0750b10": "受差別相已，作如是說：『於我法中，剃除鬚",
    "T13n0411_005:0750b11": "髮被袈裟者，我終不聽剎帝利等，毀辱讁",
    "T13n0411_005:0750b12": "罰。』若有毀辱讁罰一切出家之人，所獲罪報",
    "T13n0411_005:0750b13": "如前廣說。又依我法捨俗出家，剃除鬚髮",
    "T13n0411_005:0750b14": "被赤袈裟，即為一切過去、未來、現在、諸佛慈",
    "T13n0411_005:0750b15": "悲護念；威儀形相所服袈裟，亦為過去、未",
    "T13n0411_005:0750b16": "來、現在、諸佛世尊慈悲守護。是故，輕毀剃除",
    "T13n0411_005:0750b17": "鬚髮被赤袈裟出家人者，即是輕毀一切過",
    "T13n0411_005:0750b18": "去、未來、現在、諸佛世尊。由是因緣，諸有智慧、",
    "T13n0411_005:0750b19": "厭怖眾苦、欣求人天涅槃樂者，不應輕毀",
    "T13n0411_005:0750b20": "捨俗出家剃除鬚髮被袈裟者。「有無慚僧",
    "T13n0411_005:0750b21": "毀破禁戒，不成三乘賢聖法器，既自堅執",
    "T13n0411_005:0750b22": "諸惡邪見，亦能令他執惡邪見。謂為真善",
    "T13n0411_005:0750b23": "剎帝利、真善婆羅門、真善宰官、真善居士、真善",
    "T13n0411_005:0750b24": "沙門、真善長者、真善茷舍、真善戍達羅、若男、若",
    "T13n0411_005:0750b25": "女，說諸世間無父、無母，乃至無有善業、惡",
    "T13n0411_005:0750b26": "業所得果報，無有能得聖道果者，一切諸",
    "T13n0411_005:0750b27": "法不從因生。或有執言，色界是常，非變壞",
    "T13n0411_005:0750b28": "法。或有執言，無色界常，非變壞法。或有執",
    "T13n0411_005:0750b29": "言，外道所計諸苦行法得究竟淨。「或有執",
    "T13n0411_005:0750c01": "言，唯聲聞乘得究竟淨，非獨覺乘，亦非大",
    "T13n0411_005:0750c02": "乘；於聲聞乘，信敬稱讚宣說開示，於獨覺乘",
    "T13n0411_005:0750c03": "及於大乘，誹謗、輕毀、障蔽、隱沒，不令流布。或",
    "T13n0411_005:0750c04": "有執言，唯獨覺乘得究竟淨，非聲聞乘亦",
    "T13n0411_005:0750c05": "非大乘。於獨覺乘，信敬稱讚，宣說開示。於",
    "T13n0411_005:0750c06": "聲聞乘及於大乘，誹謗、輕毀、障蔽、隱沒，不令",
    "T13n0411_005:0750c07": "流布。或有執言，唯有大乘得究竟淨，非聲",
    "T13n0411_005:0750c08": "聞乘、非獨覺乘。於大乘法，既自生信教他",
    "T13n0411_005:0750c09": "生信、既自恭敬教他恭敬、既自稱讚教他",
    "T13n0411_005:0750c10": "稱讚、既自書寫教他書寫、既自讀誦教他",
    "T13n0411_005:0750c11": "讀誦、既自聽受教他聽受、既自思惟教他思",
    "T13n0411_005:0750c12": "惟，於他有情若是法器、若非法器，皆為廣",
    "T13n0411_005:0750c13": "說、開示、解釋，微細甚深大乘法義。於聲聞乘，",
    "T13n0411_005:0750c14": "及獨覺乘，誹謗、輕毀、障蔽、隱沒，不令流布。自",
    "T13n0411_005:0750c15": "不生信障他生信、自不恭敬障他恭敬、",
    "T13n0411_005:0750c16": "自不稱讚障他稱讚、自不書寫障他書寫、",
    "T13n0411_005:0750c17": "自不讀誦聽受思惟、障他讀誦聽受思惟，不",
    "T13n0411_005:0750c18": "樂廣說、開示、解釋、三乘法義。「或有執言，",
    "T13n0411_005:0750c19": "唯修布施得究竟淨，非戒、非忍乃至非慧。",
    "T13n0411_005:0750c20": "或有執言，唯修禁戒得究竟淨，非施、非忍",
    "T13n0411_005:0750c21": "乃至非慧。或有執言，唯修安忍得究竟淨，",
    "T13n0411_005:0750c22": "非施、非戒乃至非慧。或有執言，唯修精進",
    "T13n0411_005:0750c23": "得究竟淨，非施、非戒乃至非慧。或有執言，",
    "T13n0411_005:0750c24": "唯修靜慮得究竟淨，非施、非戒乃至非慧。",
    "T13n0411_005:0750c25": "或有執言，唯修般若得究竟淨，非施、非戒",
    "T13n0411_005:0750c26": "乃至非定。或有執言，唯修種種世間所習",
    "T13n0411_005:0750c27": "諸伎藝智，得究竟淨。「或有執言，唯修種種",
    "T13n0411_005:0750c28": "投巖、赴火、自餓等行，得究竟淨。",
    "T13n0411_005:0750c29": "「善男子！如是破戒惡行苾芻非法器者，種",
    "T13n0411_005:0751a01": "種誑惑真善法器諸有情等，令執惡見。彼",
    "T13n0411_005:0751a02": "由顛倒諸惡見故，破壞真善剎帝利王，乃",
    "T13n0411_005:0751a03": "至真善戍達羅等，若男、若女所有淨信戒聞捨",
    "T13n0411_005:0751a04": "慧。轉剎帝利成旃荼羅，乃至茷舍、戍達羅",
    "T13n0411_005:0751a05": "等成旃荼羅。此非法器破戒苾芻并剎帝利",
    "T13n0411_005:0751a06": "旃荼羅等師及弟子，俱斷善根，乃至當墮",
    "T13n0411_005:0751a07": "無間地獄。「善男子！如人死尸，膖脹爛臭，諸",
    "T13n0411_005:0751a08": "來見者皆為臭熏，隨所觸近爛臭死尸，或",
    "T13n0411_005:0751a09": "與交翫隨被臭穢之所熏染。如是真善剎帝",
    "T13n0411_005:0751a10": "利王，乃至真善戍達羅等，若男、若女，隨所親",
    "T13n0411_005:0751a11": "近破戒惡行非法器僧，或與交遊、或共住止、",
    "T13n0411_005:0751a12": "或同事業，隨被惡見臭穢熏染。如是如",
    "T13n0411_005:0751a13": "是，令彼真善剎帝利王，乃至真善戍達羅等，",
    "T13n0411_005:0751a14": "若男、若女，退失淨信戒聞捨慧，成旃荼羅師",
    "T13n0411_005:0751a15": "及弟子，俱斷善根，乃至當墮無間地獄。",
    "T13n0411_005:0751a16": "大乘大集地藏十輪經卷第五"
}