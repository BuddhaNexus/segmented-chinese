{
    "X78n1556_005:0666a04": "建中靖國續燈錄卷第五　　　〔宋刻〕",
    "X78n1556_005:0666a06": "東京法雲禪寺住持傳法佛國禪師(臣)惟白集",
    "X78n1556_005:0666a07": "　　對機門",
    "X78n1556_005:0666a08": "廬陵清原山行思禪師第十一世",
    "X78n1556_005:0666a09": "明州雪竇山重顯明覺禪師法嗣",
    "X78n1556_005:0666a10": "越州天衣山義懷禪師姓陳氏。溫州樂清人。母因夢",
    "X78n1556_005:0666a11": "星殞于庭。祥光滿室。已而誕。師幼寡言笑。出語異眾。",
    "X78n1556_005:0666a12": "投誠出家。其受業師預夢神人告曰。明日法王來也。",
    "X78n1556_005:0666a13": "翌旦師至。即異待之。受具後。聞講經云應無所住而",
    "X78n1556_005:0666a14": "生其心。微有省悟。發問誥難。眾莫能對。及遊諸方。徧",
    "X78n1556_005:0666a15": "參知識。印可雖眾。未罄宗旨。後抵都下。遇言法華。拊",
    "X78n1556_005:0666a16": "師背曰。雲門．臨濟也。遂造蘇州翠峰明覺禪師法席。",
    "X78n1556_005:0666a17": "因汲水次。擔墮于地。豁然大悟。顯即印可。後住鐵佛．",
    "X78n1556_005:0666a18": "投子．柦林．廣教．景德．杉山．天衣．薦福。道化盛行。嗣法",
    "X78n1556_005:0666a19": "者悉世龍象。學士蘇澥．吏部蘇注。皆以師敬。問。如何",
    "X78n1556_005:0666a20": "是佛。師云。布髮掩泥。橫身臥地。僧曰。未審意旨如何。",
    "X78n1556_005:0666a21": "師云。任是波旬也皺眉。僧曰。恁麼則謝師指示。師云。",
    "X78n1556_005:0666a22": "西天此土。問。如何是祖師西來意。師云。泛杯千頃浪。",
    "X78n1556_005:0666a23": "登嶺萬重山。問。如何是不動尊。師云。一手提不起。僧",
    "X78n1556_005:0666a24": "曰。未審意旨如何。師云。進上　聖明君。問。門庭肅靜。",
    "X78n1556_005:0666b01": "賓主歷然。不落化門。請師便道。師云。陽氣發時無硬",
    "X78n1556_005:0666b02": "地。僧曰。猶是建化門中。請師別道。師云。枯木無花莫",
    "X78n1556_005:0666b03": "怨春。問。止止不須說。我法妙難思。作麼生是難思底",
    "X78n1556_005:0666b04": "句。師云。與人作牓樣。僧曰。恁麼則人天奔浪也。師云。",
    "X78n1556_005:0666b05": "儞到他處作麼生舉。僧曰。大家要分明。師云。德山．臨",
    "X78n1556_005:0666b06": "濟權且寄庫。問。投子下禪床。意旨如何。師云。前頭是",
    "X78n1556_005:0666b07": "三門。中間是佛殿。僧曰。忽遇客來。如何看待。師云。水",
    "X78n1556_005:0666b08": "到渠成。隨後便打。問。一言相契時如何。師云。喫棒了",
    "X78n1556_005:0666b09": "退。僧曰。三十年後。不忘師恩。師打一棒。問。學人上來。",
    "X78n1556_005:0666b10": "請師說法。師云。林間鳥噪。水底魚行。問。三界無家。師",
    "X78n1556_005:0666b11": "歸何處。師云。竹密不妨流水過。山高豈礙白雲飛。僧",
    "X78n1556_005:0666b12": "曰。莫便是和尚安身處也。師云。日出東方夜落西。問。",
    "X78n1556_005:0666b13": "舊店新開時如何。師云。汝不是南番舶主。僧曰。開後",
    "X78n1556_005:0666b14": "如何。師云。還我話頭來。僧曰。遇舶主來時如何。師云。",
    "X78n1556_005:0666b15": "想君不是金牙作。僧擬議。師便喝。僧亦喝。師云。齊後",
    "X78n1556_005:0666b16": "鍾。",
    "X78n1556_005:0666b17": "上堂云。雲生谷口。水滴懸崖。猿嘯孤峯。鴈橫碧落。眼",
    "X78n1556_005:0666b18": "睛定動。鼻孔遼天。箭發離絃。新羅國裏。便下座。",
    "X78n1556_005:0666b19": "上堂。良久。云。物境蕭條。寒風刮地。渡水胡僧。泛杯道",
    "X78n1556_005:0666b20": "士。築著磕著。稽首不審。若問彼彼來由。各各隨浪逐",
    "X78n1556_005:0666b21": "浪。",
    "X78n1556_005:0666b22": "上堂云。闍王殺父。圓悟無生。善星出家。生陷地獄。彼",
    "X78n1556_005:0666b23": "亦丈夫。各自退屈。通身是眼。見處偏枯。截斷眾流。正",
    "X78n1556_005:0666b24": "是隨波逐浪。諸仁者要會麼。冬瓜長儱侗。瓠子曲彎",
    "X78n1556_005:0666c01": "彎。",
    "X78n1556_005:0666c02": "上堂云。波澄鏡靜。魚龍可觀。手內絲綸。復將何用。東",
    "X78n1556_005:0666c03": "西浩渺。南北茫然。一笛橫吹。長天萬里。",
    "X78n1556_005:0666c04": "上堂云。須彌頂上不扣金鐘。畢鉢巖中無人聚會。山",
    "X78n1556_005:0666c05": "僧倒騎佛殿。諸人反著草鞋。朝遊檀特。暮到羅浮。拄",
    "X78n1556_005:0666c06": "杖針筒。自家收取。",
    "X78n1556_005:0666c07": "上堂云。衲僧橫說竪說。未知有頂門上眼。時有僧問。",
    "X78n1556_005:0666c08": "如何是頂門上眼。師云。衣穿瘦骨露。屋破看星眠。問。",
    "X78n1556_005:0666c09": "如何是古佛機。師云。得。僧無語。師云。盡乾坤大地人。",
    "X78n1556_005:0666c10": "總解書。總識字。且道是那箇得字。試定當看。若定當",
    "X78n1556_005:0666c11": "得。許儞具正法眼。",
    "X78n1556_005:0666c12": "上堂云。林間翠竹。陌上黃花。主伴交參。共談斯事。不",
    "X78n1556_005:0666c13": "用南詢諸友。東見文殊。一時向目前參取。行脚事畢。",
    "X78n1556_005:0666c14": "上堂。大眾集定。云。上來打箇不審。能消萬兩黃金。下",
    "X78n1556_005:0666c15": "去打箇珍重。亦消得四天下供養。若作佛法話會。滴",
    "X78n1556_005:0666c16": "水難消。若作無事商量。眼中著屑。且作麼生即是。良",
    "X78n1556_005:0666c17": "久。云。還會麼。珍重。",
    "X78n1556_005:0666c18": "上堂云。夫為宗師。須是奪耕人之牛。飢人之食。遇賤",
    "X78n1556_005:0666c19": "即貴。遇貴即賤。奪耕人之牛。令他苗稼豐登。奪飢人",
    "X78n1556_005:0666c20": "之食。令他永絕飢渴。遇賤即貴。握土成金。遇貴即賤。",
    "X78n1556_005:0666c21": "變金成土。老僧亦不奪耕人之牛．飢人之食。何謂。耕",
    "X78n1556_005:0666c22": "人之牛。我復何用。飢人之食。我復何餐。我也不握土",
    "X78n1556_005:0666c23": "成金。也不變金作土。何也。金是金。土是土。玉是玉。石",
    "X78n1556_005:0666c24": "是石。僧是僧。俗是俗。古今天地。古今人倫。古今日月。",
    "X78n1556_005:0667a01": "雖然如此。打破大散關。幾箇迷逢達磨。",
    "X78n1556_005:0667a02": "上堂云。一鉗一鎚。抽釘㧞楔。大唐鼓鞴。新羅打鐵。諸",
    "X78n1556_005:0667a03": "仁者。盡乾坤大地是箇槌。且道栖在什麼處。若更問",
    "X78n1556_005:0667a04": "儞麼鉗。與山僧一時敗闕。參。",
    "X78n1556_005:0667a05": "上堂云。鴈過長空。影沈寒水。水無沈影之心。鴈無遺",
    "X78n1556_005:0667a06": "蹤之意。若能如是。方解向異類中行。不用續鳧截鶴。",
    "X78n1556_005:0667a07": "夷嶽盃壑。放行也。百醜千拙。收來也。攣攣拳拳。用之。",
    "X78n1556_005:0667a08": "則敢與八大龍王鬪富。不用。都來不直半分錢。參。",
    "X78n1556_005:0667a09": "上堂云。髑髏常干世界。鼻孔摩觸家風。芭蕉聞雷開。",
    "X78n1556_005:0667a10": "葵花隨日轉。諸仁者。芭蕉聞雷開。還有耳麼。葵花隨",
    "X78n1556_005:0667a11": "日轉。還有眼麼。若也會得。西天即是此土。若也不會。",
    "X78n1556_005:0667a12": "七九六十三。収。",
    "X78n1556_005:0667a13": "上堂云。雲籠古殿。迦葉攢眉。露滴堦墀。空生淚泣。森",
    "X78n1556_005:0667a14": "羅舉唱。孰是知音。水乳難分。鵝王善別。忽然頂門眼",
    "X78n1556_005:0667a15": "開。莫道山僧壓良為賤。下座。",
    "X78n1556_005:0667a16": "上堂云。夫宗師提談祖道。有自受用三昧．他受用三",
    "X78n1556_005:0667a17": "昧。若論自受用三昧。三世諸佛立在下風。文殊提鞋。",
    "X78n1556_005:0667a18": "普賢挈杖。未為分外。放一線道。說他受用三昧。一塵",
    "X78n1556_005:0667a19": "一佛土。一葉一釋迦。重重樓閣。無盡善財。眠底是眠",
    "X78n1556_005:0667a20": "底彌勒。立底是立底釋迦。所以病有千差。藥興萬種。",
    "X78n1556_005:0667a21": "二千年前。靈山會上有五百比丘得四禪定。具五神",
    "X78n1556_005:0667a22": "通。以宿命智各各見過去殺父．殺母．殺阿羅漢及諸",
    "X78n1556_005:0667a23": "重罪。於自心內各懷疑怖。於是文殊手握利劒。以逼",
    "X78n1556_005:0667a24": "如來。世尊謂文殊曰。住。住。不應作逆。句得害我。我必",
    "X78n1556_005:0667b01": "被害。為善被害。文殊師利。從本已來。無有我人。但以",
    "X78n1556_005:0667b02": "內心見有我人。內心起時。我必被害。即名為害。於是",
    "X78n1556_005:0667b03": "五百比丘各各自悟本心。如夢如幻。於夢幻中無有",
    "X78n1556_005:0667b04": "父母．能生．所生。乃至殺阿羅漢等。五百比丘異口同",
    "X78n1556_005:0667b05": "音。乃讚文殊云。文殊大智士。深達法源底。自手握利",
    "X78n1556_005:0667b06": "劒。持逼如來身。如劒佛亦爾。一相無有二。無相無所",
    "X78n1556_005:0667b07": "生。是中云何殺。諸仁者。作麼生說箇如劒佛亦爾。拈",
    "X78n1556_005:0667b08": "拄杖云。看看。文殊菩薩變作楖[木*栗]拄杖。在山僧手裏。",
    "X78n1556_005:0667b09": "良久。云。儞若近前。却變作金剛寶劒。儞若退後。却變",
    "X78n1556_005:0667b10": "作德山．臨濟。蔡州箇箇瓦解氷消。擊禪床。下座。",
    "X78n1556_005:0667b11": "上堂云。靈源絕跡。普現色身。法離斷常。有無堪示。所",
    "X78n1556_005:0667b12": "以道。塵塵不見佛。剎剎不聞經。要會靈山親授記。晝",
    "X78n1556_005:0667b13": "見日。夜見星。良久。云。若到諸方。不得錯舉。參。",
    "X78n1556_005:0667b14": "信州廣教景先禪師問。師唱誰家曲。宗風嗣阿誰。師",
    "X78n1556_005:0667b15": "云。有水皆含月。無山不帶雲。僧曰。不覩雲中鴈。焉知",
    "X78n1556_005:0667b16": "沙塞寒。師云。胡言易會。漢語難明。",
    "X78n1556_005:0667b17": "饒州妙果院自政禪師問。香風滿路人皆委。一朵蓮",
    "X78n1556_005:0667b18": "開事若何。師云。相識滿天下。僧曰。一堂風冷澹。千古",
    "X78n1556_005:0667b19": "意分明。師云。秖恐不是玉。僧曰。適來已蒙師指示。人",
    "X78n1556_005:0667b20": "天一會盡霑恩。師云。切忌盈虗。",
    "X78n1556_005:0667b21": "舒州東禪院賢禪師問。說佛說祖。魔魅家風。演妙談",
    "X78n1556_005:0667b22": "真。未為極則。去此二途。請師別道。師云。放汝三十棒。",
    "X78n1556_005:0667b23": "僧便喝。師云。罪不重科。僧以手畫一畫。師云。野狐精。",
    "X78n1556_005:0667b24": "僧曰。且禮和尚三拜。師云。一任[跳-兆+孛]跳。",
    "X78n1556_005:0667c01": "蘇州薦福知一禪師問。知師久唱韶陽曲。北斗藏身",
    "X78n1556_005:0667c02": "事若何。師云。片帆離古岸。僧曰。恁麼則雲門重孫。雪",
    "X78n1556_005:0667c03": "竇嫡子。師云。風送過滄洲。上堂云。雪嶺泥牛吼。雲門",
    "X78n1556_005:0667c04": "木馬嘶。巨靈分大華。嚴子隱深谿。",
    "X78n1556_005:0667c05": "越州天衣在和禪師問。祖祖相傳傳祖印。師今得法",
    "X78n1556_005:0667c06": "嗣何人。師云。人將語試。水將杖探。僧曰。廓周沙界。師",
    "X78n1556_005:0667c07": "云。一夜歌開盡。百花猶未知。",
    "X78n1556_005:0667c08": "湖州海會擇芝禪師問。師唱誰家曲。宗風嗣阿誰。師",
    "X78n1556_005:0667c09": "云。寶鏡當臺。僧曰。恁麼則雪竇嫡子。師云。窺天鑒地。",
    "X78n1556_005:0667c10": "越州稱心省倧禪師問。已赴稱心。將離雙澗。如何是",
    "X78n1556_005:0667c11": "不動尊。師云。上馬見路。僧曰。恁麼則動而常寂。師云。",
    "X78n1556_005:0667c12": "千里萬里。問。五葉香風清宇宙。師今得法嗣何人。師",
    "X78n1556_005:0667c13": "云。言前打當。句後分明。僧曰。恁麼則黃河清有日。雪",
    "X78n1556_005:0667c14": "嶺木人懽。師云。且喜勿交涉。問。如何是祖師西來意。",
    "X78n1556_005:0667c15": "師云。行人念路。僧曰。學人不會。師云。緊帩草鞋。問。學",
    "X78n1556_005:0667c16": "人未識佛性。乞師指箇入頭。師云。一雨普霑。千山秀",
    "X78n1556_005:0667c17": "色。僧曰。未審如何保任。師云。退身三步。問。如何是道。",
    "X78n1556_005:0667c18": "師云。縱橫十字。僧曰。如何是道中人。師云。相逢不下",
    "X78n1556_005:0667c19": "馬。各自有前程。上堂云。佛種從緣起。是故說一乘。拈",
    "X78n1556_005:0667c20": "拄杖云。拄杖是緣。那箇是佛種。拄杖是一乘法。那箇",
    "X78n1556_005:0667c21": "是緣。遮裡參見釋迦老子了。却買草鞋行脚。不得向",
    "X78n1556_005:0667c22": "衲僧門下過。打折汝腰。且道衲僧據箇什麼。良久。云。",
    "X78n1556_005:0667c23": "三十年後莫孤負人。卓一下。",
    "X78n1556_005:0667c24": "明州上山德隆禪師問。師唱誰家曲。宗風嗣阿誰。師",
    "X78n1556_005:0668a01": "云。有時直上孤峰頂。月下披雲嘯一聲。僧曰。乳峰一",
    "X78n1556_005:0668a02": "枝。此日獨秀。師云。龍蛇易辨。衲子難瞞。僧曰。謝師方",
    "X78n1556_005:0668a03": "便。師云。一撥便轉。",
    "X78n1556_005:0668a04": "越州稱心清演禪師問。知師久蘊囊中寶。今日當筵",
    "X78n1556_005:0668a05": "略借看。師云。紅日一輪。僧曰。學人不會。師云。清風四",
    "X78n1556_005:0668a06": "起。僧曰。恁麼則雪竇嫡子。師云。莫亂道。",
    "X78n1556_005:0668a07": "明州岳林藏院宗善禪師問。如何是道。師云。深耕淺",
    "X78n1556_005:0668a08": "種。僧曰。如何是道中人。師云。田舍奴。問。如何是末上",
    "X78n1556_005:0668a09": "消息。師云。獨掌不浪鳴。僧禮拜。師便打。",
    "X78n1556_005:0668a10": "杭州證聖守環禪師問。金輪示跡。玉[疊*毛]垂芳。古路坦",
    "X78n1556_005:0668a11": "然。如何舉唱。師云。千年常住一朝僧。僧曰。恁麼則雲",
    "X78n1556_005:0668a12": "生嶺上。師云。更有奇特麼。僧便喝。師亦喝。僧曰。兩重",
    "X78n1556_005:0668a13": "公案。師噓一聲。",
    "X78n1556_005:0668a14": "杭州承天傳宗禪師開堂日。上首白槌罷。師云。機輪",
    "X78n1556_005:0668a15": "纔轉。千眼頓開。智刃一揮。十方肅靜。有何俊士。不避",
    "X78n1556_005:0668a16": "死生。剔起眉毛。出眾相見。問。如何是諸佛本源。師云。",
    "X78n1556_005:0668a17": "千江流白月。僧曰。如何領會。師云。三十年後。問。如我",
    "X78n1556_005:0668a18": "按指。海印發光時如何。師云。平地起波瀾。僧曰。請師",
    "X78n1556_005:0668a19": "按指。師云。風前聲已急。一曲過楊州。問。如何是宗門",
    "X78n1556_005:0668a20": "中事。師云。文殊有勑。僧曰。學人請益。師云。西天令嚴。",
    "X78n1556_005:0668a21": "問。祖意教意。是同是別。師云。胡馬嘶北風。越鳥巢南",
    "X78n1556_005:0668a22": "枝。問。如何是鳳凰家風。師云。龍行虎步。僧曰。客來將",
    "X78n1556_005:0668a23": "何祇待。師云。盤裡明珠。問。遠遠相投。請師一接。師云。",
    "X78n1556_005:0668a24": "碧波千萬丈。僧曰。乞師方便。師云。直釣巨鼇歸。問。久",
    "X78n1556_005:0668b01": "負勿絃琴。請師彈一曲。師云。徒勞側耳。僧曰。與麼則",
    "X78n1556_005:0668b02": "得聞於未聞。師云。又被風吹別調中。問。大用現前。不",
    "X78n1556_005:0668b03": "存軌則時如何。師云。承天今日高竪降旗。僧便喝。師",
    "X78n1556_005:0668b04": "云。臨濟兒孫。僧又喝。師便打。問。如何是般若體。師云。",
    "X78n1556_005:0668b05": "雲籠碧嶠。僧曰。如何是般若用。師云。月在清池。師云。",
    "X78n1556_005:0668b06": "人天普集。賓主交馳。問者雄辨滔滔。若百川之流水。",
    "X78n1556_005:0668b07": "答者峻機疊疊。若圓器之傾珠。去古佛廟前。總使不",
    "X78n1556_005:0668b08": "著。何謂廣大門風。威德自在。不用彈指。樓閣門開。便",
    "X78n1556_005:0668b09": "見祖風與堯風並扇。佛日與舜日齊明。截生死流。踞",
    "X78n1556_005:0668b10": "祖佛位。還會麼。久立。珍重。",
    "X78n1556_005:0668b11": "上堂云。上青水碧。文殊常現於目前。雨灑雲舒。普賢",
    "X78n1556_005:0668b12": "周徧於法界。風鳴鳥語。觀音時演於圓通。葉落花開。",
    "X78n1556_005:0668b13": "毗盧全示於真要。忽若騎驢入儞鼻孔裏。牽牛入儞",
    "X78n1556_005:0668b14": "眼睛中。又作麼生商量。參。",
    "X78n1556_005:0668b15": "上堂云。聞聲悟道。猶是聽響之流。見色明心。何異眼",
    "X78n1556_005:0668b16": "中著屑。真如佛性。要且未出苦源。行布圓融。恰似無",
    "X78n1556_005:0668b17": "繩自縛。若是衲僧家。喝散白雲。衝開碧落。橫身三界。",
    "X78n1556_005:0668b18": "獨步大方。若不如是。徒為丈夫。喝一喝。下座。",
    "X78n1556_005:0668b19": "上堂云。春風[颱-台+弗][颱-台+弗]。春鳥喈喈。綠柳溪邊半舞。桃華嶺",
    "X78n1556_005:0668b20": "上鬪開。翻思昔日靈雲老。直至如今不見來。拈拄杖",
    "X78n1556_005:0668b21": "云。來也。來也。與他穿過鼻孔。",
    "X78n1556_005:0668b22": "上堂云。大眾前出來相見。也須是箇本分作家始得。",
    "X78n1556_005:0668b23": "應時如鋒。應機如電。點著不來。新羅國裏。珍重。",
    "X78n1556_005:0668b24": "上堂云。衲僧門下。不在多端。達士相逢。非存目擊。始",
    "X78n1556_005:0668c01": "知拈槌舉拂。眼裏塵沙。瞬目揚眉。猶是鈍漢。直下明",
    "X78n1556_005:0668c02": "得。無孔鐵鎚。擬欲尋思。千里萬里。卓拄杖一下。",
    "X78n1556_005:0668c03": "鼎州乾明知應禪師問。蓮華未出水時如何。師云。撑",
    "X78n1556_005:0668c04": "天拄地。僧曰。出水後如何。師云。填溝塞壑。上堂云。馬",
    "X78n1556_005:0668c05": "祖陞堂。百丈捲席。火動煙生。雲擎雨色。覿面相呈。一",
    "X78n1556_005:0668c06": "何輕擲。重賞三千。輕酬八百。參。",
    "X78n1556_005:0668c07": "天台寶相蘊歡禪師問。如何是學人自己。師云。曾問",
    "X78n1556_005:0668c08": "幾人來。問。如何是佛。師云。堂堂八尺餘。",
    "X78n1556_005:0668c09": "蘇州萬壽神初惠照禪師問。祖祖相傳傳祖印。師今",
    "X78n1556_005:0668c10": "得法嗣何人。師云。乳竇峰高翠倚天。僧曰。恁麼則雪",
    "X78n1556_005:0668c11": "竇嫡子也。師云。休向水中撈寶月。且於身上認衣珠。",
    "X78n1556_005:0668c12": "潭州龍興智傳禪師桂州陽朔人也。姓莫氏。圓頂遊",
    "X78n1556_005:0668c13": "方。久參雪竇。出世三湘。道歸四眾。治平中示滅。平生",
    "X78n1556_005:0668c14": "行住坐臥處悉涌舍利。禪徒唱得衣物者。至今舍利",
    "X78n1556_005:0668c15": "日生。有於真前志誠求者。隨心示應。問。久處湖湘。擬",
    "X78n1556_005:0668c16": "伸一問。師還答否。師云。何得拖泥帶水。僧便喝。師云。",
    "X78n1556_005:0668c17": "一陣雨。一陣凉。僧禮拜。師云。有頭無尾。",
    "X78n1556_005:0668c18": "漢陽軍鳳棲仲卿禪師道性超㧞。學行和光。唱導鳳",
    "X78n1556_005:0668c19": "棲。嗣法雪竇。嘉祐中。以大藏經因緣。入京謁諸朝士。",
    "X78n1556_005:0668c20": "相國韓魏公頗深器之。由是翕然而就。問。古佛出世。",
    "X78n1556_005:0668c21": "為大事因緣。和尚出世。當為何事。師張口吐舌。僧曰。",
    "X78n1556_005:0668c22": "祇遮箇。別更有在。師云。朝三千。暮八百。問。百骸俱潰",
    "X78n1556_005:0668c23": "散。一物鎮長靈。如何是一物。師云。苦哉佛陀耶。僧曰。",
    "X78n1556_005:0668c24": "和尚還有為人處也無。師云。弄精魂漢。僧曰。何必如",
    "X78n1556_005:0669a01": "此。師云。諱人道著。上堂云。道無前後。達者由人。雖然",
    "X78n1556_005:0669a02": "根性利鈍差殊。究實元無有異。所以三乘教法。接引",
    "X78n1556_005:0669a03": "迷途。執相滯名。卒難造入。是故過去諸佛於此涅槃。",
    "X78n1556_005:0669a04": "現在諸佛於此成道。未來諸佛於此修行。不見達磨",
    "X78n1556_005:0669a05": "大師道。吾本來茲土。傳法救迷情。一花開五葉。結果",
    "X78n1556_005:0669a06": "自然成。拈拄杖云。會麼。彼一時。此一時。嵩山果熟也。",
    "X78n1556_005:0669a07": "一任諸人採摘。卓拄杖一下。上堂云。巍巍堂堂。三界",
    "X78n1556_005:0669a08": "無雙。磊磊落落。十方寥廓。擬議則喪身失命。思量則",
    "X78n1556_005:0669a09": "千錯萬錯。喝一喝。下座。",
    "X78n1556_005:0669a10": "溫州平陽寶慶子環禪師問。大施門開。請師一決。師",
    "X78n1556_005:0669a11": "云。風行草偃。僧曰。一句截流又作麼生。師云。水到渠",
    "X78n1556_005:0669a12": "成。僧曰。華蓋山上雲。慎江江裏水。師云。郎中在此。問。",
    "X78n1556_005:0669a13": "古鏡未磨時如何。師云。清風來不盡。僧曰。磨後如何。",
    "X78n1556_005:0669a14": "師云。明月照重城。僧曰。太守臨筵。請師一照。師云。是",
    "X78n1556_005:0669a15": "何面孔。僧曰。三十年後。師云。賺殺人。師拈拄杖云。朝",
    "X78n1556_005:0669a16": "到西天。暮歸東土即且致。把斷要津一句作麼生道。",
    "X78n1556_005:0669a17": "若也道得。不出門知天下。若道不得。拄杖子笑儞。擊",
    "X78n1556_005:0669a18": "禪牀一下。",
    "X78n1556_005:0669a19": "溫州鴈蕩靈巖寺德初禪師問。大眾臨筵。如何舉唱。",
    "X78n1556_005:0669a20": "師云。謝塘青草年年長。甌浦潮來日日新。僧曰。莫便",
    "X78n1556_005:0669a21": "是為人處。師云。且莫錯認。問。棒喝齊收。請師相見。師",
    "X78n1556_005:0669a22": "云。老僧不如汝。僧曰。專為流通。師云。堪作什麼。問。心",
    "X78n1556_005:0669a23": "生種種法生。如何是種種法生。師云。我與汝葛藤。僧",
    "X78n1556_005:0669a24": "曰。今日已見於師也。師云。且喜勿交涉。僧禮拜。師云。",
    "X78n1556_005:0669b01": "孤負殺人。師云。問得須彌岌峇。海水騰波。祖道門中",
    "X78n1556_005:0669b02": "未有少分。何故。從門入者。不是家珍。本自圓融。何須",
    "X78n1556_005:0669b03": "特地。便乃人人踞妙峰孤頂。箇箇徹諸法根源。不假",
    "X78n1556_005:0669b04": "慈氏閣中。今日一時明取。還明得也無。若也明得。故",
    "X78n1556_005:0669b05": "號丈夫。不孤千聖深恩。亦答　國王大化。珍重。",
    "X78n1556_005:0669b06": "真州長蘆崇福禪院祖印禪師諱智福。江州人。夏文",
    "X78n1556_005:0669b07": "莊之系族也。出家圓具。遂參雪竇。發明祖意。道行才",
    "X78n1556_005:0669b08": "智。灑然超邁。四處住持。勝緣畢集。三十年間。眾盈五",
    "X78n1556_005:0669b09": "百。豫章郡王宗諤。稔聞道風。遙伸師禮。奏賜章服．師",
    "X78n1556_005:0669b10": "名。開堂日。上首白槌罷。師云。適來槌下。早落第二義",
    "X78n1556_005:0669b11": "門。敢問大眾。作麼生是第一義諦。儻或緇素未明。却",
    "X78n1556_005:0669b12": "請當場問過。問。如何是教外別傳一句。師云。問不著。",
    "X78n1556_005:0669b13": "僧曰。為什麼問不著。師云。白雲千萬里。僧曰。學人退",
    "X78n1556_005:0669b14": "身三步。師云。更待何時。問。寶劒未出匣時如何。師云。",
    "X78n1556_005:0669b15": "澁。僧曰。出後如何。師云。利。問。如何是第一機。師曰。不",
    "X78n1556_005:0669b16": "為鼷鼠。僧曰。豈無方便。師云。靜處薩婆訶。師云。問在",
    "X78n1556_005:0669b17": "答處。答在問宗。一任諸人點頭。忽若問不在答處。答",
    "X78n1556_005:0669b18": "不在問宗。又且作麼生摸[打-丁+索]。乃展手云。無遺絲髮。一",
    "X78n1556_005:0669b19": "時分付。請諸人各各仔細觀瞻。甚生門風。甚生標格。",
    "X78n1556_005:0669b20": "儻一念回光。千聖共徹。不歷僧祇。豈勞修證。截生死",
    "X78n1556_005:0669b21": "河。踞祖佛位。便乃高超三界。永出四流。萬德圓明。十",
    "X78n1556_005:0669b22": "方獨步。可不同酬佛恩。共顯　王化。",
    "X78n1556_005:0669b23": "湖州報本有蘭禪師問。道無橫徑。立者皆危。如何是",
    "X78n1556_005:0669b24": "道。師云。日耀祥光澹。僧曰。意旨如何。師云。風搖瑞色",
    "X78n1556_005:0669c01": "濃。僧禮拜。師云。猶欠一著。問。撥塵見佛即不問。寶劒",
    "X78n1556_005:0669c02": "揮空事若何。師云。脚下看。僧曰。脚下且致。向上事又",
    "X78n1556_005:0669c03": "且如何。師云。天晴日出。雨下雲興。問。法本無說。當說",
    "X78n1556_005:0669c04": "何明。師云。水中鹽味。色裏膠青。僧曰。便恁麼時如何。",
    "X78n1556_005:0669c05": "師云。三十年後。師云。衣中至寶。何假披沙。各自持來。",
    "X78n1556_005:0669c06": "復將何用。交光互入。不隱不彰。達磨九年。不敢動著。",
    "X78n1556_005:0669c07": "恐屈兒孫。報本不惜眉毛。普示大眾。拈起拄杖。大眾",
    "X78n1556_005:0669c08": "擬議。一時打殺。上堂云。大無方。小無所。半合半開。未",
    "X78n1556_005:0669c09": "可相許。嶺梅初拆眾花榮。微雨微晴春力普。春力普。",
    "X78n1556_005:0669c10": "到頭莫問曹溪祖。上堂云。法無有爾。理見非常。至道",
    "X78n1556_005:0669c11": "無當。剎塵應物。直得風行草偃。響順聲和。無纖芥可",
    "X78n1556_005:0669c12": "齊。是卓牌閙市。要得不傷和氣。閑與露柱商量。苟能",
    "X78n1556_005:0669c13": "自契點頭。莫謂山僧多口。便下座。",
    "X78n1556_005:0669c14": "越州稱心守明禪師問。如何是佛。師云。道什麼。僧曰。",
    "X78n1556_005:0669c15": "如何是法。師云。道什麼。僧曰。如何是僧。師曰。道什麼。",
    "X78n1556_005:0669c16": "僧曰。謝師重重相為。師云。道什麼。",
    "X78n1556_005:0669c17": "廬山湯院守恩禪師問。學人上來。請師說法。師云。花",
    "X78n1556_005:0669c18": "開媚景。僧曰。恁麼則言不虗發。師云。玉葉芬芳。",
    "X78n1556_005:0669c19": "真州六合香積孜禪師問。四山相逼則不問。六合門",
    "X78n1556_005:0669c20": "開事若何。師云。七通八達。僧曰。恁麼則妙用任縱橫。",
    "X78n1556_005:0669c21": "師云。三脚蝦蟆跳上天。問。如何是坐禪僧。師云。萬事",
    "X78n1556_005:0669c22": "總無能。僧曰。如何是入定僧。師云。四海本澄澄。僧曰。",
    "X78n1556_005:0669c23": "如何是行道僧。師云。六合勢騰騰。僧曰。如何是應供",
    "X78n1556_005:0669c24": "僧。師云。三輪等性空。上堂云。菩薩之道不可圖度。萬",
    "X78n1556_005:0670a01": "法本無。四空寧有。假無為為宗。無相為本。量包沙界。",
    "X78n1556_005:0670a02": "德洽乾坤。或演一乘。或垂三句。或令悟本。悉使返源。",
    "X78n1556_005:0670a03": "究竟之中。必無是事。了得本心心了了。山河大地亦",
    "X78n1556_005:0670a04": "閑閑。上堂云。本有之心。絲毫不隔。因茲錯念。遂致邪",
    "X78n1556_005:0670a05": "非。垢盡遇人。使明己見。作麼生是己見。四海洪波靜。",
    "X78n1556_005:0670a06": "一輪天地明。",
    "X78n1556_005:0670a07": "信陽軍乾明則禪師問。師唱誰家曲。宗風嗣阿誰。師",
    "X78n1556_005:0670a08": "云。片雲生海嶠。一鴈過寒空。僧曰。與麼則雪竇嫡子",
    "X78n1556_005:0670a09": "也。師云。一嶺英英。六花皎皎。問。如何是祖師西來意。",
    "X78n1556_005:0670a10": "師云。清風生碧落。僧曰。意旨如何。師云。明月映長江。",
    "X78n1556_005:0670a11": "問。如何是海印三昧。師云。但向己求。僧曰。學人不會。",
    "X78n1556_005:0670a12": "師云。莫從他覓。問。如何是日用道。師云。一箭到西天。",
    "X78n1556_005:0670a13": "僧云。到後如何。師云。周徧法界。",
    "X78n1556_005:0670a14": "處州南明日慎禪師問。師子未出窟時如何。師云。清",
    "X78n1556_005:0670a15": "風滿地。僧曰。出窟後如何。師云。群狐腦裂。問。祖意與",
    "X78n1556_005:0670a16": "教意。是同是別。師云。水天影交碧。僧曰。畢究是同是",
    "X78n1556_005:0670a17": "別。師云。松竹聲相寒。師云。設使問似傾湫倒嶽。東西",
    "X78n1556_005:0670a18": "踞地。南北知方。逆順無拘。出沒自在。盡大地草木叢",
    "X78n1556_005:0670a19": "林悉為智刃。且於建化門中。猶較些子。若據本分相",
    "X78n1556_005:0670a20": "見。可謂十萬八千。",
    "X78n1556_005:0670a21": "南嶽雲峰元益首座李林宗居士問。意欲出塵今未",
    "X78n1556_005:0670a22": "出。請師今日決疑情。座云。作麼生是出塵意。士惘然。",
    "X78n1556_005:0670a23": "座云。還會麼。士忽然省悟。有頌云。心鏡從來瑩。洪河",
    "X78n1556_005:0670a24": "本自深。秖因師問後。沙石化為金。座云。正趨地獄。士",
    "X78n1556_005:0670b01": "曰。人我無相。胡為地獄。座云。汝今何在。士曰。見今對",
    "X78n1556_005:0670b02": "答。座曰。秖此是黃金。",
    "X78n1556_005:0670b03": "舒州投子山法宗道者問。如何是道者家風。者云。袈",
    "X78n1556_005:0670b04": "裟裹草鞋。僧曰。意旨如何。者云。亦脚下桐城。",
    "X78n1556_005:0670b05": "韶州南華寶緣慈濟禪師法嗣",
    "X78n1556_005:0670b06": "韶州甘露山自緣禪師問。祖意西來。乞師垂示。師云。",
    "X78n1556_005:0670b07": "青山綠水長相對。僧曰。畢竟如何。師云。還我話頭來。",
    "X78n1556_005:0670b08": "廣州興化延慶禪師上堂云。言前薦得。孤負平生。句",
    "X78n1556_005:0670b09": "後投機。全乖道體。離此二途。祖宗門下又且如何。良",
    "X78n1556_005:0670b10": "久云。眼裏瞳兒吹木笛。",
    "X78n1556_005:0670b11": "韶州永泰宗寶禪師問。如何是和尚家風。師云。千年",
    "X78n1556_005:0670b12": "松柏。僧曰。忽遇容來。將何祗待。師云。萬載一條新。",
    "X78n1556_005:0670b13": "韶州寶壽行德禪師在南華受請。恰遇新冬。師示眾",
    "X78n1556_005:0670b14": "云。新冬新寶壽。言是舊時言。若會西來意。波斯上舶",
    "X78n1556_005:0670b15": "船。上堂云。雲散長空。月生天際。有眼者辨取。",
    "X78n1556_005:0670b16": "韶州白虎山守昇禪師問。如何是佛。師云。有眼無鼻",
    "X78n1556_005:0670b17": "孔。",
    "X78n1556_005:0670b18": "韶州佛陀山宗欽禪師問。如何是和尚直截為人一",
    "X78n1556_005:0670b19": "句。師打一拂子云。會麼。僧云。不會。師云。逢人莫錯舉。",
    "X78n1556_005:0670b20": "韶州雙峰山法崇禪師問。不露圭角句。未語先分付。",
    "X78n1556_005:0670b21": "如何是先分付。師云。道什麼。僧曰。恁麼則謝師指示。",
    "X78n1556_005:0670b22": "師云。汝作麼生會。僧無對。師云。賺却人。",
    "X78n1556_005:0670b23": "韶州樂昌縣寶林山海月禪師問。如何是佛。師云。十",
    "X78n1556_005:0670b24": "相具足。僧曰。莫秖遮便是。師云。少一不可。",
    "X78n1556_005:0670c01": "韶州延祥法迎禪師問。牛頭未見四祖時如何。師云。",
    "X78n1556_005:0670c02": "拄杖拂子。僧曰。見後如何。師便打。僧曰。今日親見和",
    "X78n1556_005:0670c03": "尚。師云。再犯不容。",
    "X78n1556_005:0670c04": "韶州舜峰惠寶禪師問。步步登高時如何。師云。嶮。僧",
    "X78n1556_005:0670c05": "曰。不進不退時如何。師云。喪。僧曰。如何即是。師云。蘇",
    "X78n1556_005:0670c06": "嚧蘇嚧。",
    "X78n1556_005:0670c07": "襄州洞山普樂子榮禪師法嗣",
    "X78n1556_005:0670c08": "廬山圓通祖印禪師諱居訥。漢州蹇氏子也。十三受",
    "X78n1556_005:0670c09": "具。十五開講。一揮談麈。千人帀坐。器宇氷清。心源海",
    "X78n1556_005:0670c10": "湛。敏惠冠絕。行解超倫。出語成章。落筆盈卷。忽捨所",
    "X78n1556_005:0670c11": "學。遠參禪宗。見榮禪師。頓悟祖意。後出世住歸宗。未",
    "X78n1556_005:0670c12": "幾遷上圓通。又移四祖。後還圓通。鷗陽文忠公修一",
    "X78n1556_005:0670c13": "見。深仰風規。每問南來士人。曾見訥禪師否。由是朝",
    "X78n1556_005:0670c14": "野望重。皇祐中　仁宗皇帝詔居京城淨因。堅讓不",
    "X78n1556_005:0670c15": "赴。就賜章服．師號。熙寧三年中。一日。辭江牧劉公述",
    "X78n1556_005:0670c16": "及諸僚屬。歸院沐浴。端坐示滅。劉公率緇俗數千。送",
    "X78n1556_005:0670c17": "至茶毗。燄中白氣。上貫太陽。眾皆驚仰。問。如何是和",
    "X78n1556_005:0670c18": "尚家風。師云。紫霄峰畔歸宗寺。僧曰。忽遇客來。將何",
    "X78n1556_005:0670c19": "祗待。師云。遊山翫水。問。祖剎重興時如何。師云。人在",
    "X78n1556_005:0670c20": "破頭山。僧曰。一朝權在手。師便打。師云。三乘十二分",
    "X78n1556_005:0670c21": "教還曾道著麼。良久。云。喫茶去。",
    "X78n1556_005:0670c22": "洪州百丈山智映寶月禪師法嗣",
    "X78n1556_005:0670c23": "杭州惠因祥禪師問。師唱誰家曲。宗風嗣阿誰。師云。",
    "X78n1556_005:0670c24": "天圓地方。僧曰。端的請師一言。師云。若到諸方。分明",
    "X78n1556_005:0671a01": "舉似。師云。南山高。北山低。日出東方夜落西。白牛上",
    "X78n1556_005:0671a02": "樹覓不得。烏鷄入水大家知。且道覓得後又如何。良",
    "X78n1556_005:0671a03": "久。云。堪作什麼。",
    "X78n1556_005:0671a04": "杭州慧因義寧禪師問。佛未出時如何。師云。摩耶夫",
    "X78n1556_005:0671a05": "人。僧曰。出世後如何。師云。悉達太子。上堂云。澄停識",
    "X78n1556_005:0671a06": "浪。水清影現。悟無念體。寂滅現前。東弗于代。西瞿耶",
    "X78n1556_005:0671a07": "尼。許汝恁麼會。三十年後且莫顢頇。參。",
    "X78n1556_005:0671a08": "潭州雲蓋山繼鵬禪師法嗣",
    "X78n1556_005:0671a09": "越州諸暨鍾山報恩禪院譚禪師問。善法堂中師子",
    "X78n1556_005:0671a10": "吼。利人一句又如何。師云。重疊關山路。僧曰。與麼則",
    "X78n1556_005:0671a11": "紫隣巖畔千花秀。白玉堂前萬姓歌。師云。念話杜家。",
    "X78n1556_005:0671a12": "問。至道無難。唯嫌揀擇。如何是不揀擇。師云。作日初",
    "X78n1556_005:0671a13": "三。今日初四。僧曰。此猶是揀擇。師云。龍蛇易辨。衲子",
    "X78n1556_005:0671a14": "難滿。問。一問一答。猶落建化門庭。未審第一義中如",
    "X78n1556_005:0671a15": "何舉唱。師云。簷前雨滴。雪滿長空。僧曰。若然者。到頭",
    "X78n1556_005:0671a16": "霜夜月。任運落前谿。師云。作家禪客。僧曰。和尚莫瞞",
    "X78n1556_005:0671a17": "人好。師云。却是儞瞞我。問。如何是祖師西來意。師云。",
    "X78n1556_005:0671a18": "隻履已歸葱嶺久。而今休更問來端。僧曰。得與麼去",
    "X78n1556_005:0671a19": "時如何。師云。南山起雲。北山下雨。問。杖錫已居於此",
    "X78n1556_005:0671a20": "日。請師一句利人天。師云。鼻孔大頭向下。僧曰。向上",
    "X78n1556_005:0671a21": "還有事也無。師云。有。僧曰。如何則是。師云。欲窮千里",
    "X78n1556_005:0671a22": "目。更上一層樓。",
    "X78n1556_005:0671a23": "上堂云。法身無象。應物現形。諸禪德。作麼生說箇應",
    "X78n1556_005:0671a24": "物現形底道理。拈拄杖示眾云。世尊身長丈六。遮箇",
    "X78n1556_005:0671b01": "拄杖子亦長丈六。彌勒身長千尺。遮箇拄杖子亦長",
    "X78n1556_005:0671b02": "千尺。方圓任器。隱顯從他。大包天地。細入塵蘆。如驢",
    "X78n1556_005:0671b03": "覷井。如井覷驢。得之者。運籌帷幄。把斷要津。失之者。",
    "X78n1556_005:0671b04": "杳杳忽忽。虗生浪死。得失二途。一時放却。敢問諸人。",
    "X78n1556_005:0671b05": "且道山僧拄杖子畢竟長多少。良久。云。笑指客從何",
    "X78n1556_005:0671b06": "處來。擊香臺一下。",
    "X78n1556_005:0671b07": "上堂。顧視大眾云。若未能如是。且須俗機宜。所以仲",
    "X78n1556_005:0671b08": "冬嚴寒。人人盡賀。日南長至。禪人到此。直須眨上眉",
    "X78n1556_005:0671b09": "毛。莫學東村王老。夜來失了巴鼻。參。",
    "X78n1556_005:0671b10": "筠州洞山曉聦禪師法嗣",
    "X78n1556_005:0671b11": "雲居曉舜禪師筠陽人也。少年麤猛。忽悟浮幻。投師",
    "X78n1556_005:0671b12": "出家。乃修細行。參聦禪師。一日入室。聦問云。古鏡未",
    "X78n1556_005:0671b13": "磨時如何。曰。黑似漆。聦云。磨後如何。曰。照天照地。聦",
    "X78n1556_005:0671b14": "云。我即不恁麼。師便問。古鏡未磨時如何。曰。此去朗",
    "X78n1556_005:0671b15": "州不遠。師云。磨後如何。曰。黃鶴樓前鸚鵡洲。師忽有",
    "X78n1556_005:0671b16": "省。由是道譽遠布。禪徒依之。後住筠州大愚廬山棲",
    "X78n1556_005:0671b17": "賢。治平中。一日。召大眾云。本來無事。臨行何語。片時",
    "X78n1556_005:0671b18": "片時。便去便去。言畢而逝。問。師唱誰家曲。宗風嗣阿",
    "X78n1556_005:0671b19": "誰。師云。雲有出山勢。水無投澗聲。僧曰。新豐一箭。直",
    "X78n1556_005:0671b20": "射大愚。師云。今日幾遭雨水。問。如何是為人一句。師",
    "X78n1556_005:0671b21": "云。晴天日出。僧曰。與麼則從此無疑。師云。雨下雲陰。",
    "X78n1556_005:0671b22": "問。千里特來即不問。舊店新開事若何。師云。儞要買",
    "X78n1556_005:0671b23": "箇甚麼。僧提起坐具云。還有遮箇麼。師云。東行不見",
    "X78n1556_005:0671b24": "西行利。僧曰。有錢堪作好兒郎。師云。吽。儞謔我。問。承",
    "X78n1556_005:0671c01": "師有言。不談玄。不說妙。去此二途。如何指示。師云。蝦",
    "X78n1556_005:0671c02": "蟆趕鷂子。僧曰。全因此問。師云。老鼠弄猴猻。",
    "X78n1556_005:0671c03": "上堂云。唯一堅密身。一切塵中現。蝦蟆蚯蚓各有窟",
    "X78n1556_005:0671c04": "穴。烏鵲鳩鴿亦有窠巢。正當與麼時。為甚麼人說法。",
    "X78n1556_005:0671c05": "良久。云。方以類聚。物以群分。上堂云。學道莫生分別。",
    "X78n1556_005:0671c06": "分別便成解會。但信自心是佛。歷劫更無迷昧。久立。",
    "X78n1556_005:0671c07": "上堂云。三峽道無別。朝朝秖麼說。僧繇會寫真。鎮府",
    "X78n1556_005:0671c08": "出鑌鐵。珍重。上堂云。不長不短。不小不大。此箇道理",
    "X78n1556_005:0671c09": "是誰境界。咄。上堂云。盡力提不起。放下絕無蹤。借問",
    "X78n1556_005:0671c10": "諸禪者。此理若為通。上堂云。言不假繁。道不假修。若",
    "X78n1556_005:0671c11": "人會得。任性隨流。久立。",
    "X78n1556_005:0671c12": "潭州大溈山密印寺懷宥禪師問。人將語試。金將火",
    "X78n1556_005:0671c13": "試。未審衲僧將什麼試。師云。拄杖子。僧曰。畢竟如何。",
    "X78n1556_005:0671c14": "師云。退後著。僧應喏。師便打云。教休不肯休。直待雨",
    "X78n1556_005:0671c15": "霖頭。",
    "X78n1556_005:0671c16": "杭州佛日山明教禪師諱契嵩。藤州東山人也。俗姓",
    "X78n1556_005:0671c17": "李氏。七歲出家。十三得度。十九遊方。徧參知識。得法",
    "X78n1556_005:0671c18": "于洞山聰禪師。常居永安蘭若。披尋內外典籍。樂於",
    "X78n1556_005:0671c19": "著撰。力扶宗教。嘉祐中。以所述禪門傳法正宗記．定",
    "X78n1556_005:0671c20": "祖圖．輔教編。上進　仁宗皇帝。勑頒天下。附入大藏。",
    "X78n1556_005:0671c21": "賜號明教。熈寧四年六月四日。示滅於靈隱寺。壽六",
    "X78n1556_005:0671c22": "十有六。是月八日茶毗。眼．舌．男三根不壞。頂骨上出",
    "X78n1556_005:0671c23": "舍利。紅白晶瑩。師平生頂戴觀音。口誦名號。木槵數",
    "X78n1556_005:0671c24": "珠亦燒不壞。其如解行高潔。性智虗明。宋代高僧鮮",
    "X78n1556_005:0672a01": "有如師。具在陳賢良行業記。",
    "X78n1556_005:0672a03": "建中靖國續燈錄卷第五"
}