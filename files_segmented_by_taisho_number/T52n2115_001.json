{
    "T52n2115_001:0646c26": "鐔津文集目錄",
    "T52n2115_001:0646c27": "卷首行業記(此即序)(陳舜俞撰)",
    "T52n2115_001:0646c28": "卷一輔教篇上",
    "T52n2115_001:0646c29": "原教勸書(并序共四篇)",
    "T52n2115_001:0647a01": "卷二輔教篇中",
    "T52n2115_001:0647a02": "廣原教(并序共二十六篇)",
    "T52n2115_001:0647a03": "卷三輔教篇下",
    "T52n2115_001:0647a04": "孝論(并序共一十三篇)壇經贊真諦無聖論",
    "T52n2115_001:0647a05": "卷四皇極論中庸解(五篇)",
    "T52n2115_001:0647a06": "卷五論原(共四十篇)",
    "T52n2115_001:0647a07": "禮樂大政至政賞罰教化刑",
    "T52n2115_001:0647a08": "法公私論信說命皇問",
    "T52n2115_001:0647a09": "卷六論原",
    "T52n2115_001:0647a10": "問兵評讓問覇巽說人文性",
    "T52n2115_001:0647a11": "德存心福解評隱喻用物宜",
    "T52n2115_001:0647a12": "善惡性情九流四端",
    "T52n2115_001:0647a13": "卷七論原",
    "T52n2115_001:0647a14": "中正明分察勢刑勢君子知",
    "T52n2115_001:0647a15": "人品論解譏風俗仁孝問經",
    "T52n2115_001:0647a16": "問交師道道德治心(論原畢)",
    "T52n2115_001:0647a17": "雜著(六篇)",
    "T52n2115_001:0647a18": "記復古文說議旱對夷惠辯唐",
    "T52n2115_001:0647a19": "太宗述易術解",
    "T52n2115_001:0647a20": "卷八雜著(六篇)",
    "T52n2115_001:0647a21": "逍遙篇西山移文哀屠龍文記龍",
    "T52n2115_001:0647a22": "鳴寂子解寂子解傲",
    "T52n2115_001:0647a23": "書",
    "T52n2115_001:0647a24": "萬言書上",
    "T52n2115_001:0647a25": "仁宗皇帝",
    "T52n2115_001:0647a26": "卷九書",
    "T52n2115_001:0647a27": "再上",
    "T52n2115_001:0647a28": "仁宗皇帝書啟(共十三封)",
    "T52n2115_001:0647a29": "上韓相公(四封)上富相公上張端明",
    "T52n2115_001:0647b01": "上田樞密上曾參政上趙內翰上",
    "T52n2115_001:0647b02": "呂內翰上歐陽侍郎上曾相公謝",
    "T52n2115_001:0647b03": "李太尉",
    "T52n2115_001:0647b04": "卷十書啟狀",
    "T52n2115_001:0647b05": "與關彥長祕書答茹祕校書與章表",
    "T52n2115_001:0647b06": "民祕書與章潘二祕書與馬著作書",
    "T52n2115_001:0647b07": "與周感之員外答王正仲祕書受",
    "T52n2115_001:0647b08": "佛日山請先狀上蔡君謨侍郎與通判",
    "T52n2115_001:0647b09": "而下眾官與諸山尊宿僧官與諸檀",
    "T52n2115_001:0647b10": "越書赴佛日山請起程申狀接杭州",
    "T52n2115_001:0647b11": "知府觀文胡侍郎先狀接錢塘知縣先",
    "T52n2115_001:0647b12": "狀接大覺禪師先書謝王侍讀侍郎",
    "T52n2115_001:0647b13": "謝沈司封提刑謝王密諫知府惠詩",
    "T52n2115_001:0647b14": "與瀛州李給事與廣西王提刑與",
    "T52n2115_001:0647b15": "陳令舉賢良與潤州王給事與王提",
    "T52n2115_001:0647b16": "刑學士與陸推官與張國博知縣",
    "T52n2115_001:0647b17": "謝錢塘方少府謝仁和趙少府謝沈",
    "T52n2115_001:0647b18": "少卿見訪與祖龍圖罷任杭州送詩",
    "T52n2115_001:0647b19": "與楊公濟還章監簿門狀與石門月",
    "T52n2115_001:0647b20": "禪師與黃龍南禪師(別幅)答黃龍山南",
    "T52n2115_001:0647b21": "禪師(次幅)與圓通禪師又與圓通禪師",
    "T52n2115_001:0647b22": "答圓通禪師讓院答萬壽長老與萬",
    "T52n2115_001:0647b23": "壽長老謝杭州寶月僧正退金山茶",
    "T52n2115_001:0647b24": "筵回答與東林知事與楚上人發",
    "T52n2115_001:0647b25": "供養主與檀那",
    "T52n2115_001:0647b26": "卷十一敘(共二十三篇)",
    "T52n2115_001:0647b27": "傳法正宗定祖圖敘(與祖圖上進)六祖法寶記",
    "T52n2115_001:0647b28": "敘明州良和尚語錄敘武陵集敘",
    "T52n2115_001:0647b29": "原宗集敘移石詩敘法雲十詠敘",
    "T52n2115_001:0647c01": "法喜堂詩敘山茨堂敘趣軒敘山",
    "T52n2115_001:0647c02": "游唱和詩集敘山游詩後序與月上",
    "T52n2115_001:0647c03": "人更字敘周感之更字敘送潯陽姚",
    "T52n2115_001:0647c04": "駕部敘送郭公甫朝奉詩敘送王仲",
    "T52n2115_001:0647c05": "寧歌敘送周感之詩敘送周公濟詩",
    "T52n2115_001:0647c06": "敘送周感之祕書南還敘送林野夫",
    "T52n2115_001:0647c07": "秀才歸潮陽敘送梵才吉師還天台謌",
    "T52n2115_001:0647c08": "敘送真法師歸廬山敘",
    "T52n2115_001:0647c09": "卷十二志記銘碑(共一十二篇)",
    "T52n2115_001:0647c10": "武林山志游南屏記解獨秀石名",
    "T52n2115_001:0647c11": "無為軍崇壽禪院轉輪大藏記漳州崇",
    "T52n2115_001:0647c12": "福院千佛閣記泐潭雙閣銘清軒銘",
    "T52n2115_001:0647c13": "南軒銘舊研銘題荷香亭壁文",
    "T52n2115_001:0647c14": "中子碑天竺慈雲法師曲記",
    "T52n2115_001:0647c15": "卷十三碑記銘表辭(七篇)",
    "T52n2115_001:0647c16": "秀州資聖勤禪師塔誌銘秀州資聖暹",
    "T52n2115_001:0647c17": "和尚影堂記故杭州靈隱普慈大師塔",
    "T52n2115_001:0647c18": "銘石壁山保聖寺故紹大德塔表致",
    "T52n2115_001:0647c19": "政侍郎中山公哀辭李晦叔推官哀辭",
    "T52n2115_001:0647c20": "周叔智哀辭",
    "T52n2115_001:0647c21": "述題書贊傳評(共十二篇)",
    "T52n2115_001:0647c22": "秀州精嚴寺行道舍利述廬山遠公影",
    "T52n2115_001:0647c23": "堂題梅福傳後書文中子傳後書",
    "T52n2115_001:0647c24": "李翰林集後書諸葛武候傳書范睢",
    "T52n2115_001:0647c25": "傳後段太尉傳贊好善贊陸蟾傳",
    "T52n2115_001:0647c26": "韓曠傳評北山清公書",
    "T52n2115_001:0647c27": "卷十四非韓上第一(并敘)",
    "T52n2115_001:0647c28": "卷十五非韓中第二至第十三",
    "T52n2115_001:0647c29": "卷十六非韓下第十四之三十",
    "T52n2115_001:0648a01": "卷十七古律詩(共六十首)",
    "T52n2115_001:0648a02": "卷十八與楊公濟晤冲晦山游唱和詩",
    "T52n2115_001:0648a03": "(共六十九首)",
    "T52n2115_001:0648a04": "卷十九附錄諸師著述",
    "T52n2115_001:0648a05": "禦溪東郊草堂釋懷悟序又序瑩道溫",
    "T52n2115_001:0648a06": "作石門惠洪禮嵩禪師塔詩(三十一韻)楞",
    "T52n2115_001:0648a07": "伽山守端吊嵩禪師詩(一百韻又引)龍舒天柱",
    "T52n2115_001:0648a08": "山修靜贊(并引)靈源臾題明教大師手帖",
    "T52n2115_001:0648a09": "後(二首)天台松雨齋原旭撰(并敘)疏語嘉",
    "T52n2115_001:0648a10": "興都綱天寧弘宗指南序杭州徑山住",
    "T52n2115_001:0648a11": "持文琇序",
    "T52n2115_001:0648a12": "鐔津文集目錄畢",
    "T52n2115_001:0648a15": "鐔津明教大師行業記(石刻本在杭靈隱山)",
    "T52n2115_001:0648a17": "尚書屯田員外郎陳舜俞撰",
    "T52n2115_001:0648a18": "宋熈寧五年六月初四日。有大沙門明教大",
    "T52n2115_001:0648a19": "師。示化于杭州之靈隱寺。世壽六十有六。僧",
    "T52n2115_001:0648a20": "臘五十有三。是月八日。以其法茶毘。斂其骨",
    "T52n2115_001:0648a21": "得六根之不壞者三。頂骨出舍利。紅白晶潔。",
    "T52n2115_001:0648a22": "狀若大菽者三及常所持木數珠亦不壞。於",
    "T52n2115_001:0648a23": "是邦人僧士。更相傳告。駭歎頂禮。越月四日。",
    "T52n2115_001:0648a24": "合諸不壞者。葬于故居永安院之左。其存也。",
    "T52n2115_001:0648a25": "甞與其交居士陳舜。俞極談死生之際而已。",
    "T52n2115_001:0648a26": "屬其後事。茲用不能無述也。師諱契嵩。字仲",
    "T52n2115_001:0648a27": "靈。自號潛子。藤州鐔津人。姓李。母鍾氏。七",
    "T52n2115_001:0648a28": "歲而出家。十三得度落髮。明年受具戒。十九",
    "T52n2115_001:0648a29": "而遊方。下江湘陟衡廬。首常戴觀音之像。而",
    "T52n2115_001:0648b01": "誦其號日十萬聲。於是世間經書章句不學",
    "T52n2115_001:0648b02": "而能。得法於筠州洞山之聰公。慶曆間入吳",
    "T52n2115_001:0648b03": "中。至錢塘。樂其湖山。始稅駕焉。當是時天",
    "T52n2115_001:0648b04": "下之士學為古文。慕韓退之排佛而尊孔子。",
    "T52n2115_001:0648b05": "東南有章表民。黃聱隅。李泰伯。尤為雄傑。學",
    "T52n2115_001:0648b06": "者宗之。仲靈獨居。作原教孝論十餘篇。明儒",
    "T52n2115_001:0648b07": "釋之道一貫。以抗其說。諸君讀之。既愛其文。",
    "T52n2115_001:0648b08": "又畏其理之勝而莫之能奪也。因與之游。遇",
    "T52n2115_001:0648b09": "士大夫之惡佛者。仲靈無不懇懇為言之。由",
    "T52n2115_001:0648b10": "是排者浸止。而後有好之甚者。仲靈唱之也。",
    "T52n2115_001:0648b11": "所居一室。蕭然無長物。與人清談。靡靡至於",
    "T52n2115_001:0648b12": "終日。客非修潔行誼之士。不可造也。時二",
    "T52n2115_001:0648b13": "卿郎公引年謝歸。最為物外之友。嘗欲同游",
    "T52n2115_001:0648b14": "徑山有行色矣公亦風邑豪預焉。冀其見仲",
    "T52n2115_001:0648b15": "靈而有以尊養之。仲靈知之不肯行。使人謝",
    "T52n2115_001:0648b16": "公曰。從吾所好何必求富而執鞭哉。凡其潔",
    "T52n2115_001:0648b17": "清類如此。皇祐間去居越之南衡山。未幾罷",
    "T52n2115_001:0648b18": "歸。復著禪宗定祖圖傳法正宗記。仲靈之作",
    "T52n2115_001:0648b19": "是書也。慨然憫禪門之陵遲。因大考經典。",
    "T52n2115_001:0648b20": "以佛後摩訶迦葉獨得大法眼藏為初祖。推",
    "T52n2115_001:0648b21": "而下之。至于達磨。為二十八祖。皆密相付囑。",
    "T52n2115_001:0648b22": "不立文字謂之教外別傳者。居無何觀察李",
    "T52n2115_001:0648b23": "公謹得其書。且欽其高名。奏賜紫方袍。仲",
    "T52n2115_001:0648b24": "靈復念。幸生天子大臣護道達法之年。乃抱",
    "T52n2115_001:0648b25": "其書以游京師。府尹龍圖王仲義果。奏上之。",
    "T52n2115_001:0648b26": "仁宗覽之。詔付傳法院編次。以示褒寵。仍賜",
    "T52n2115_001:0648b27": "明教之號。仲靈再表辭。不許。朝中自韓丞相",
    "T52n2115_001:0648b28": "而下。莫不延見而尊重之。留居憫賢寺不受",
    "T52n2115_001:0648b29": "請還東南。已而浮圖之講解者。惡其有別傳",
    "T52n2115_001:0648c01": "之語而恥其所宗不在。所謂二十八人者。乃",
    "T52n2115_001:0648c02": "相與造說以非之。仲靈聞之攘袂切齒。又益",
    "T52n2115_001:0648c03": "著書。博引聖賢經論古人集錄為證幾至數",
    "T52n2115_001:0648c04": "萬言。士有賢而好佛者。往往詣而訴其冤久",
    "T52n2115_001:0648c05": "之。雖平生厚於仲靈者。猶恨其不能與眾人",
    "T52n2115_001:0648c06": "相忘於是非之間。及其亡也。三寸之舌所以",
    "T52n2115_001:0648c07": "論議是是非非者。卒與數物不壞以明之。嗚",
    "T52n2115_001:0648c08": "呼使其與奪之不公辯說之不契乎。道則何",
    "T52n2115_001:0648c09": "以臻此哉。雖然仲靈之所以自得而樂諸己",
    "T52n2115_001:0648c10": "者。蓋不預於此。豈可為淺見寡聞者道耶。仲",
    "T52n2115_001:0648c11": "靈在東南最後密學。蔡君謨之帥杭也。延置",
    "T52n2115_001:0648c12": "佛日山禮甚厚居數年。然言高而行卓。不少",
    "T52n2115_001:0648c13": "假學者。人莫之能從也。有弟子曰慈愈洞清",
    "T52n2115_001:0648c14": "洞光。所著書自定祖圖而下。謂之嘉祐集。又",
    "T52n2115_001:0648c15": "有治平集凡百餘卷。總六十有餘萬言。其甥",
    "T52n2115_001:0648c16": "沙門法燈克奉藏之以信後世云。熈寧八年",
    "T52n2115_001:0648c17": "十二月五日記。",
    "T52n2115_001:0648c20": "鐔津文集卷第一",
    "T52n2115_001:0648c22": "藤州鐔津東山沙門契嵩撰",
    "T52n2115_001:0648c23": "輔教編上",
    "T52n2115_001:0648c24": "原教",
    "T52n2115_001:0648c25": "萬物有性情。古今有死生。然而死生性情。未",
    "T52n2115_001:0648c26": "始不相因而有之。死固因於生。生固因於情。",
    "T52n2115_001:0648c27": "情固因於性。使萬物而浮沈於生死者。情為",
    "T52n2115_001:0648c28": "其累也。有聖人者大觀。乃推其因於生之前。",
    "T52n2115_001:0648c29": "示其所以來也。指其成於死之後。教其所以",
    "T52n2115_001:0649a01": "修也。故以其道導天下。排情偽于方今。資必",
    "T52n2115_001:0649a02": "成乎將來。夫生也。既有前後而以今相與不",
    "T52n2115_001:0649a03": "亦為三世乎。以將來之善成。由今之所以修。",
    "T52n2115_001:0649a04": "則方今窮通。由其已往之所習。斷可見矣。情",
    "T52n2115_001:0649a05": "也者發於性。皆情也。苟情習有善惡。方其化",
    "T52n2115_001:0649a06": "也則冥然。與其類相感而成。其所成情習有",
    "T52n2115_001:0649a07": "薄者焉。有篤者焉。機器有大者焉。有小者焉。",
    "T52n2115_001:0649a08": "聖人宜之。故陳其法為五乘者。為三藏者。別",
    "T52n2115_001:0649a09": "乎五乘又岐出。其繁然殆不可勝數。上極成",
    "T52n2115_001:0649a10": "其聖道。下極世俗之為農者啇者技者醫者",
    "T52n2115_001:0649a11": "百工之鄙事。皆示其所以然。然與五乘者皆",
    "T52n2115_001:0649a12": "統之於三藏。舉其大者則五乘首之。其一曰",
    "T52n2115_001:0649a13": "人乘。次二曰天乘。次三曰聲聞乘。次四曰緣",
    "T52n2115_001:0649a14": "覺乘。次五曰菩薩乘。後之三乘云者。蓋導",
    "T52n2115_001:0649a15": "其徒超然之出世者也。使其大潔清污直趣",
    "T52n2115_001:0649a16": "乎真際。神而通之。世不可得而窺之。前之二",
    "T52n2115_001:0649a17": "乘云者。以世情膠甚而其欲不可輒去。就其",
    "T52n2115_001:0649a18": "情而制之。曰人乘者五戒之謂也。一曰不殺。",
    "T52n2115_001:0649a19": "謂當愛生不可以己輒暴一物。不止不食其",
    "T52n2115_001:0649a20": "肉也。二曰不盜。謂不義不取。不止不攘他物",
    "T52n2115_001:0649a21": "也。三曰不邪淫。謂不亂非其匹偶也。四曰不",
    "T52n2115_001:0649a22": "妄語。謂不以言欺人。五曰不飲酒。謂不以醉",
    "T52n2115_001:0649a23": "亂其修心。曰天乘者。廣於五戒謂之十善也。",
    "T52n2115_001:0649a24": "一曰不殺。二曰不盜。三曰不邪淫。四曰不",
    "T52n2115_001:0649a25": "妄語。是四者其義與五戒同也。五曰不綺語。",
    "T52n2115_001:0649a26": "謂不為飾非言。六曰不兩舌。謂語人不背面。",
    "T52n2115_001:0649a27": "七曰不惡口。謂不罵亦曰不道不義。八曰不",
    "T52n2115_001:0649a28": "嫉。謂無所妬忌。九曰不恚。謂不以忿恨宿於",
    "T52n2115_001:0649a29": "心。十曰不癡。謂不昧善惡。然謂兼修其十者。",
    "T52n2115_001:0649b01": "報之所以生天也。修前五者。資之所以為人",
    "T52n2115_001:0649b02": "也。脫天下皆以此各修。假令非生天而人人",
    "T52n2115_001:0649b03": "足成善。人人皆善而世不治未之有也。昔宋",
    "T52n2115_001:0649b04": "文帝謂其臣何尚之曰。適見顏延之宗炳著",
    "T52n2115_001:0649b05": "論。發明佛法甚為明理。並是開獎人意。若",
    "T52n2115_001:0649b06": "使率土之濱皆感此化。朕則垂拱坐致太平",
    "T52n2115_001:0649b07": "矣。夫復何事。尚之因進曰。夫百家之鄉。十人",
    "T52n2115_001:0649b08": "持五戒即十人淳謹。千室之邑。百人修十善",
    "T52n2115_001:0649b09": "則百人和睦。持此風教以周寰區。編戶億千",
    "T52n2115_001:0649b10": "則仁人百萬。夫能行一善則去一惡。去一惡",
    "T52n2115_001:0649b11": "則息一刑。一刑息於家萬刑息於國。則陛下",
    "T52n2115_001:0649b12": "之言坐致太平是也。斯言得之矣。以儒校之。",
    "T52n2115_001:0649b13": "則與其所謂五常仁義者。異號而一體耳。夫",
    "T52n2115_001:0649b14": "仁義者先王一世之治迹也。以迹議之。而未",
    "T52n2115_001:0649b15": "始不異也。以理推之。而未始不同也。迹出於",
    "T52n2115_001:0649b16": "理。而理祖乎迹。迹末也理本也。君子求本而",
    "T52n2115_001:0649b17": "措末可也。語曰。視其所以。觀其所由。察其",
    "T52n2115_001:0649b18": "所安。人焉廋哉。人焉廋哉。孟子曰。不揣其本",
    "T52n2115_001:0649b19": "而齊其末。方寸之木可使高於岑樓。謂事必",
    "T52n2115_001:0649b20": "揣量其本而齊等其未而後語之。苟以其一",
    "T52n2115_001:0649b21": "世之迹而責其三世之謂。何異乎以十步之",
    "T52n2115_001:0649b22": "履而詰其百步之履曰而何其迹之紛紛也曷",
    "T52n2115_001:0649b23": "不為我之鮮乎。是豈知其所適之遠近所步",
    "T52n2115_001:0649b24": "之多少也。然聖人為教而恢張異宜。言乎",
    "T52n2115_001:0649b25": "一世也。則當順其人情為治其形生之間。言",
    "T52n2115_001:0649b26": "乎三世也。則當正其人神指緣業乎死生之",
    "T52n2115_001:0649b27": "外。神農誌百藥雖異。而同於療病也。后稷標",
    "T52n2115_001:0649b28": "百穀雖殊。而同於膳人也。聖人為教不同。而",
    "T52n2115_001:0649b29": "同於為善也。曰佛之道其治三世。非耳目之",
    "T52n2115_001:0649c01": "所接。子何以而明之。曰吾謂人死而其神不",
    "T52n2115_001:0649c02": "死。此其驗矣。神之在人猶火之在薪也。前薪",
    "T52n2115_001:0649c03": "雖與火相燼。今所以火者曷嘗燼乎。曰神理",
    "T52n2115_001:0649c04": "冥眇。其形既謝。而孰能御其所適。果為人邪。",
    "T52n2115_001:0649c05": "果為飛潛異類乎。曰斯可通也。苟以其情習",
    "T52n2115_001:0649c06": "之業推之。則其報也不差。子豈不聞洪範五",
    "T52n2115_001:0649c07": "福六極之謂乎。五福者。謂人以其心合乎皇",
    "T52n2115_001:0649c08": "極。而天用是五者應以嚮勸之。六極者。謂人",
    "T52n2115_001:0649c09": "不以其心合乎皇極。而天用是六者應以威",
    "T52n2115_001:0649c10": "沮之。夫其形存而善惡之應已然。其神往則",
    "T52n2115_001:0649c11": "善惡之報豈不然乎。佛經曰。一切諸法以意",
    "T52n2115_001:0649c12": "生形。此之謂也。曰謂佛道絕情而所為也如",
    "T52n2115_001:0649c13": "此。豈非情乎。佛亦有情邪。曰形象者舉有情。",
    "T52n2115_001:0649c14": "佛獨無情邪。佛行情而不情耳。曰佛之為",
    "T52n2115_001:0649c15": "者既類夫仁義而仁義烏得不謂之情乎。曰",
    "T52n2115_001:0649c16": "仁者何。惠愛之謂也。義者何。適宜之謂也。宜",
    "T52n2115_001:0649c17": "與愛皆起於性而形乎用。非情何乎。就其情",
    "T52n2115_001:0649c18": "而言之。則仁義乃情之善者也。情而為之而",
    "T52n2115_001:0649c19": "其勢近權。不情而為之而其勢近理。性相同",
    "T52n2115_001:0649c20": "也情相異也。異焉而天下鮮不競。同焉而天",
    "T52n2115_001:0649c21": "下鮮不安。聖人欲引之其所安。所以推性而",
    "T52n2115_001:0649c22": "同群生。聖人欲息之其所競。所以推懷而在",
    "T52n2115_001:0649c23": "萬物。謂物也。無昆蟲無動植。佛皆概而惠之。",
    "T52n2115_001:0649c24": "不散損之。謂生也。無貴賤無賢鄙。佛皆一而",
    "T52n2115_001:0649c25": "導之。使自求之推其性而自同群生。豈不謂",
    "T52n2115_001:0649c26": "大誠乎。推其懷而盡在萬物。豈不謂大慈乎。",
    "T52n2115_001:0649c27": "大慈故其感人也。深大誠故其化物也。易故",
    "T52n2115_001:0649c28": "夫中國之內四夷八蠻之外。其人聞佛。之言",
    "T52n2115_001:0649c29": "為善有福為惡有罪。而鮮不測然收其惡心",
    "T52n2115_001:0650a01": "歡然舉其善意。守其說拳拳不敢失之。若嚮",
    "T52n2115_001:0650a02": "之所謂五戒十善云者。里巷何嘗不相化而",
    "T52n2115_001:0650a03": "為之。自鄉之邑。自邑之州。自州之國。朝廷之",
    "T52n2115_001:0650a04": "士　天子之宮掖。其修之至也。不殺必仁。不",
    "T52n2115_001:0650a05": "盜必廉。不淫必正。不妄必信。不醉不亂。不綺",
    "T52n2115_001:0650a06": "語必誠。不兩舌不讒不惡口不辱。不恚不讐。",
    "T52n2115_001:0650a07": "不嫉不爭。不癡不昧。有一于此足以誠於身",
    "T52n2115_001:0650a08": "而加於人。況五戒十善之全也。豈有為人弟",
    "T52n2115_001:0650a09": "者而不悌其兄。為人子者而不孝其親。為人",
    "T52n2115_001:0650a10": "室者而不敬其夫。為人友者而不以善相致。",
    "T52n2115_001:0650a11": "為人臣者而不忠其君。為人君者而不仁其",
    "T52n2115_001:0650a12": "民。是天下之無有也。為之者唯恐其過與不",
    "T52n2115_001:0650a13": "及為癖耳。佛豈苟癖於人焉。如此者佛之道",
    "T52n2115_001:0650a14": "豈一人之私為乎。抑亦有意於天下國家矣。",
    "T52n2115_001:0650a15": "何嘗不存其君臣父子邪。豈妨人所生養之",
    "T52n2115_001:0650a16": "道邪。但其所出不自吏而張之。亦其化之理",
    "T52n2115_001:0650a17": "隱而難見。故世不得而盡信。易曰。默而成之",
    "T52n2115_001:0650a18": "不言而信存乎德行。孟子曰。民日遷善而不",
    "T52n2115_001:0650a19": "知為之者。豈不然乎。人之惑於情久矣。情",
    "T52n2115_001:0650a20": "之甚幾至乎敝薄。古聖人憂之。為其法交相",
    "T52n2115_001:0650a21": "為治。謂之帝。謂之王。雖其道多方。而猶不暇",
    "T52n2115_001:0650a22": "救。以仁恩之。以義教之。賞欲進其善。罰欲",
    "T52n2115_001:0650a23": "沮其惡。雖罰日益勞賞日益費。而世俗益",
    "T52n2115_001:0650a24": "薄。苟聞有不以賞罰而得民遷善而遠惡。雖",
    "T52n2115_001:0650a25": "聖如堯舜必歡然喜而致之。豈曰斯人不因",
    "T52n2115_001:0650a26": "吾道而為善吾不取其善。必吾道而為善乃",
    "T52n2115_001:0650a27": "可善之。若是是聖人私其道也。安有聖人之",
    "T52n2115_001:0650a28": "道而私哉。夫游龍振於江海而雲氣油然四",
    "T52n2115_001:0650a29": "起。暴虎聲於山林而飈風飂飂而來。蓋其類",
    "T52n2115_001:0650b01": "自相應也。故善人非親而善人同之。惡人非",
    "T52n2115_001:0650b02": "恩而惡人容之。舜好問而察邇言。隱惡而揚",
    "T52n2115_001:0650b03": "善。及聞一善言見一善行。若決江海沛然莫",
    "T52n2115_001:0650b04": "之能禦也。禹聞善言則拜。孔子嘗謂。善人吾",
    "T52n2115_001:0650b05": "不得而見之。得見有常者其可矣。又曰。三人",
    "T52n2115_001:0650b06": "行必得我師焉。擇其善者而從之。其不善者",
    "T52n2115_001:0650b07": "其改之。顏子得一善。則拳拳服膺不敢失之。",
    "T52n2115_001:0650b08": "孟子謂。好善優於天下。又謂。誠身有道。不明",
    "T52n2115_001:0650b09": "乎善。不誠其身矣。此五君子者。古之大樂善",
    "T52n2115_001:0650b10": "人也。以其善類固類於佛。苟其不死見乎吾",
    "T52n2115_001:0650b11": "道之傳。是必泯然從而推之。噫亦後世之不",
    "T52n2115_001:0650b12": "幸。不得其相遇而相證。尚使兩家之徒猶豫",
    "T52n2115_001:0650b13": "而不相信。噫人情莫不專己而略人是此而",
    "T52n2115_001:0650b14": "非彼。非過則爭。專過則拘。君子通而已矣。",
    "T52n2115_001:0650b15": "何必苟專。君子當而已矣。何必苟非。飲食男",
    "T52n2115_001:0650b16": "女人皆能知貴。而君子不貴。君子之所貴。貴",
    "T52n2115_001:0650b17": "其能知道而識理也。今有大道遠理若是。而",
    "T52n2115_001:0650b18": "余不知識。余愧於人多矣。嘗試論曰。夫欲人",
    "T52n2115_001:0650b19": "心服而自修莫若感其內。欲人言順而貌從",
    "T52n2115_001:0650b20": "莫若制其外。制其外者。非以人道設教則不",
    "T52n2115_001:0650b21": "能果致也。感其內者。非以神道設教則不能",
    "T52n2115_001:0650b22": "必化也。故佛之為道也。先乎神而次乎人。蓋",
    "T52n2115_001:0650b23": "亦感內而制外之謂也。神也者。人之精神之",
    "T52n2115_001:0650b24": "謂也。非謂鬼神淫惑之事者也。謂人修其精",
    "T52n2115_001:0650b25": "神善其履行。生也則福應。死也則其神清昇。",
    "T52n2115_001:0650b26": "精神不修履行邪妄。生也則非慶。死也則其",
    "T52n2115_001:0650b27": "神受誅。故天下聞之其心感動。惡者沮而善",
    "T52n2115_001:0650b28": "者如之。如此默化而何代無有。然其教之作",
    "T52n2115_001:0650b29": "於中國也。必有以世數相宜而來應人心相",
    "T52n2115_001:0650c01": "感而至。不然何人以其法修之。天地應之鬼",
    "T52n2115_001:0650c02": "神效之。苟其宜之數之未盡。相感之理未窮。",
    "T52n2115_001:0650c03": "又安可以愛之而苟存。惡之而苟去。方之人",
    "T52n2115_001:0650c04": "事若王者覇者。其順時應人而為之。豈不然",
    "T52n2115_001:0650c05": "哉。況其有妙道冥權。又至於人事者邪。夫妙",
    "T52n2115_001:0650c06": "道也者。清淨寂滅之謂也。謂其滅盡眾累純",
    "T52n2115_001:0650c07": "其清淨本然者也。非謂死其生取乎空荒滅",
    "T52n2115_001:0650c08": "絕之謂也。以此至之則成乎聖神以超出其",
    "T52n2115_001:0650c09": "世。冥權也者。以道起乎不用之用之謂也。謂",
    "T52n2115_001:0650c10": "其拯拔群生而出乎情溺者也。考其化物自",
    "T52n2115_001:0650c11": "化則皇道幾之。考其權用應世則無所不至。",
    "T52n2115_001:0650c12": "言其化也。固後世不能臻之。言其權也默而",
    "T52n2115_001:0650c13": "體之則無世不得。昔者聖人之將化也。以其",
    "T52n2115_001:0650c14": "法付之王付之臣付之長者有力之人。非其",
    "T52n2115_001:0650c15": "私己而苟尊於人也。蓋欲因其道而為道。因",
    "T52n2115_001:0650c16": "其善而為善。佛之經固亦多方矣。後世之徒",
    "T52n2115_001:0650c17": "不能以宜而授人。致其信者過信。令君有佞",
    "T52n2115_001:0650c18": "善輒欲捐國為奴隷之下。俗有淺悟遽欲棄",
    "T52n2115_001:0650c19": "業專勝僧之高。此非謂用佛心而為道也。經",
    "T52n2115_001:0650c20": "豈不曰。諸佛隨宜說法意趣難解。故為佛者",
    "T52n2115_001:0650c21": "不止緇其服剪其髮而已矣。然佛之為心也。",
    "T52n2115_001:0650c22": "如此豈小通哉。此有欲以如楊墨而譏之。夫",
    "T52n2115_001:0650c23": "楊墨者。滯一而拘俗。以之方佛。不亦甚乎。世",
    "T52n2115_001:0650c24": "不探佛理而詳之。徒訩訩然誕佛謂其說之",
    "T52n2115_001:0650c25": "不典。佛之見出於人遠矣。烏可以己不見而",
    "T52n2115_001:0650c26": "方人之見。謂佛之言多劫也誕耶。世固有積",
    "T52n2115_001:0650c27": "月而成歲積歲而成世。又安知其積世而不",
    "T52n2115_001:0650c28": "成劫耶。苟以其事遠耳目不接。而謂之不然。",
    "T52n2115_001:0650c29": "則六藝所道上世之事。今非承其傳。而孰親",
    "T52n2115_001:0651a01": "視之。此可謂誕乎。謂佛言大也誕邪。世固有",
    "T52n2115_001:0651a02": "遊心凌空而往。雖四隅上下窅然。曷嘗有涯",
    "T52n2115_001:0651a03": "方之佛謂其世界無窮。何不然乎。謂佛言化",
    "T52n2115_001:0651a04": "也誕邪。世固有夢中而夢者。方其夢時。而其",
    "T52n2115_001:0651a05": "所遇事與身世與適夢。或其同或其異莫不",
    "T52n2115_001:0651a06": "類之。夢之中既夢。又安知其死之中不有化",
    "T52n2115_001:0651a07": "邪。佛之見既遠而其知物亦多。故聖人廣其",
    "T52n2115_001:0651a08": "教以教多類。欲其無所適而不化也。今曰佛",
    "T52n2115_001:0651a09": "西方聖人也。其法宜夷而不宜中國。斯亦先",
    "T52n2115_001:0651a10": "儒未之思也。聖人者。蓋大有道者之稱也。豈",
    "T52n2115_001:0651a11": "有大有道而不得曰聖人。亦安有聖人之道",
    "T52n2115_001:0651a12": "而所至不可行乎。苟以其人所出於夷而然",
    "T52n2115_001:0651a13": "也。若舜東夷之人。文王西夷之人。而其道",
    "T52n2115_001:0651a14": "相接紹行於中國。可夷其人而拒其道乎。況",
    "T52n2115_001:0651a15": "佛之所出非夷也。或曰。佛止言性。性則易與",
    "T52n2115_001:0651a16": "中庸云矣。而無用佛為。是又不然。如吾佛之",
    "T52n2115_001:0651a17": "言性。與世書一也。是聖人同其性矣。同者却",
    "T52n2115_001:0651a18": "之而異者何以處之。水多得其同則深為河",
    "T52n2115_001:0651a19": "海。土多得其同則積為山嶽。大人多得其同",
    "T52n2115_001:0651a20": "則廣為道德。嗚呼余烏能多得其同人。同誠",
    "T52n2115_001:0651a21": "其心同齋戒其身同推德于人。以福吾親以",
    "T52n2115_001:0651a22": "資吾君之康天下也。曰而何甚不厭邪。子輩",
    "T52n2115_001:0651a23": "雜然盈乎天下不籍四民。徒張其布施報應",
    "T52n2115_001:0651a24": "以衣食於人。不為困天下亦已幸矣。又何能",
    "T52n2115_001:0651a25": "補治其世而致福於君親乎。曰固哉居吾語",
    "T52n2115_001:0651a26": "汝。汝亦知先王之門論德義而不計工力邪。",
    "T52n2115_001:0651a27": "夫先王之制民也。恐世敝民混而易亂。遂為",
    "T52n2115_001:0651a28": "之防。故四其民使各屬其屬。豈謂禁民不得",
    "T52n2115_001:0651a29": "以利而與人為惠。若今佛者默則誠語則善。",
    "T52n2115_001:0651b01": "所至則以其道勸人。舍惡而趨善。其一衣食",
    "T52n2115_001:0651b02": "待人之餘非黷也。苟不能然自其人之罪。豈",
    "T52n2115_001:0651b03": "佛之法謬乎。孟子曰。於此有人焉。入則孝出",
    "T52n2115_001:0651b04": "則悌。守先王之道以待後之學者。而不得食",
    "T52n2115_001:0651b05": "於子。子何尊梓匠輪輿而輕為仁義者哉。儒",
    "T52n2115_001:0651b06": "豈不然邪。堯舜已前其民未四。當此其人豈",
    "T52n2115_001:0651b07": "盡農且工。未聞其食用之不足。周平之世。井",
    "T52n2115_001:0651b08": "田之制尚舉。而民已匱且敝。及秦廢王制而",
    "T52n2115_001:0651b09": "天下益擾。當是時也佛老皆未之作。豈亦其",
    "T52n2115_001:0651b10": "教加於四民而為癘然邪。人生天地中。其食",
    "T52n2115_001:0651b11": "用恐素有分。子亦為世之憂太過。為人之計",
    "T52n2115_001:0651b12": "太約。報應者。儒言休證咎說。積善有慶積惡",
    "T52n2115_001:0651b13": "有殃。亦已明矣。若布施之云者。佛以其人欲",
    "T52n2115_001:0651b14": "有所施惠必出於善心。心之果善方乎休證",
    "T52n2115_001:0651b15": "則可不應之。孰為虛張邪。夫舍惠誠人情之",
    "T52n2115_001:0651b16": "難能也。斯苟能其難能。其為善也不亦至乎。",
    "T52n2115_001:0651b17": "語曰。如有博施於民而能濟眾何如。可謂仁",
    "T52n2115_001:0651b18": "乎。子曰。何事於仁。必也聖乎。堯舜其猶病",
    "T52n2115_001:0651b19": "諸。蓋言聖人難之。亦恐其未能為也。佛必以",
    "T52n2115_001:0651b20": "是而勸之者。意亦釋人食悋而廓其善心耳。",
    "T52n2115_001:0651b21": "世宜視其與人為施者公私如何哉。不當傲",
    "T52n2115_001:0651b22": "其所以為施也。禮將有事於天地鬼神。雖一",
    "T52n2115_001:0651b23": "日祭必數日齋。蓋欲人誠其心而潔其身也。",
    "T52n2115_001:0651b24": "所以祈必有福於世。今佛者其為心則長誠。",
    "T52n2115_001:0651b25": "齋戒則終身。比其修齋戒之數日。福亦至矣。",
    "T52n2115_001:0651b26": "豈盡無所資乎。曰男有室女有家。全其髮膚",
    "T52n2115_001:0651b27": "以奉父母之遺體。人倫之道也。而子輩反此",
    "T52n2115_001:0651b28": "自為其修。超然欲高天下。然修之又幾何哉。",
    "T52n2115_001:0651b29": "混然何足辨之。曰為佛者齋戒修心。義利不",
    "T52n2115_001:0651c01": "取雖名亦忘。至之遂通於神明。其為德也抑",
    "T52n2115_001:0651c02": "亦至矣。推其道於人則無物不欲善之。其為",
    "T52n2115_001:0651c03": "道抑亦大矣。以道報恩何恩不報。以德嗣德",
    "T52n2115_001:0651c04": "何德不嗣。已雖不娶而以其德資父母。形雖",
    "T52n2115_001:0651c05": "外毀而以其道濟乎。親泰伯豈不虧形邪。而",
    "T52n2115_001:0651c06": "聖人德之。伯夷叔齊豈不不娶長往於山林",
    "T52n2115_001:0651c07": "乎。而聖人賢之。孟子則推之曰。伯夷聖之清",
    "T52n2115_001:0651c08": "者也。不聞以虧形不娶而少之。子獨過吾徒",
    "T52n2115_001:0651c09": "邪。夫世之不軌道久矣。雖賢父兄如堯舜周",
    "T52n2115_001:0651c10": "公。尚不能必制其子弟。今去佛世愈遠。教",
    "T52n2115_001:0651c11": "亦將季。烏得無邪人寄我以偷安邪。雖法將",
    "T52n2115_001:0651c12": "如之何。大林中固有不材之木。大畝中固有",
    "T52n2115_001:0651c13": "不實之苗。直之可也。不可以人廢道。曰而言",
    "T52n2115_001:0651c14": "而之教若詳。誠可尚也。然則辨教之說皆張",
    "T52n2115_001:0651c15": "於方今。較之孰為優乎。曰叟愚也。若然者皆",
    "T52n2115_001:0651c16": "聖人之教。小子何敢輒議。然佛吾道也。儒亦",
    "T52n2115_001:0651c17": "竊甞聞之。若老氏則予頗存意。不已而言之。",
    "T52n2115_001:0651c18": "諸教也亦猶同水以涉而厲揭有深淺。儒者",
    "T52n2115_001:0651c19": "聖人之治世者也。佛者聖人之治出世者也。",
    "T52n2115_001:0651c20": "勸書第一",
    "T52n2115_001:0651c21": "余五書出未逾月。客有踵門而謂曰。僕粗聞",
    "T52n2115_001:0651c22": "大道。適視若廣原教。可謂涉道之深矣。勸書",
    "T52n2115_001:0651c23": "者蓋其警世之漸也。大凡學者必先淺而後",
    "T52n2115_001:0651c24": "深。欲其不煩而易就也。若今先廣教而後勸",
    "T52n2115_001:0651c25": "書。僕不識其何謂也。曰此吾無他義例。第以",
    "T52n2115_001:0651c26": "茲原教廣原教相因而作。故以其相次而例",
    "T52n2115_001:0651c27": "之耳。客曰。僕固欲公擢勸書於前而排廣教",
    "T52n2115_001:0651c28": "於後。使夫觀之者。先後有序沿淺而及奧。不",
    "T52n2115_001:0651c29": "亦善乎。余然之矣。而客又請之曰。若五書雖",
    "T52n2115_001:0652a01": "各有其目也。未若統而名之俾其流百世而",
    "T52n2115_001:0652a02": "不相離。不亦益善乎。余從而謝其客曰。今夫",
    "T52n2115_001:0652a03": "縉紳先生厭吾道者殷矣。而子獨好以助之。",
    "T52n2115_001:0652a04": "子可謂篤道而公於為善矣。即為其命工移",
    "T52n2115_001:0652a05": "易乎二說增為三帙。總五書而名之曰輔教",
    "T52n2115_001:0652a06": "編。",
    "T52n2115_001:0652a07": "潛子為勸書。或曰。何以勸乎。曰勸夫君子者",
    "T52n2115_001:0652a08": "自信其心。然後事其名為然也。古之聖人有",
    "T52n2115_001:0652a09": "曰佛者。先得乎人心之至正者。乃欲推此與",
    "T52n2115_001:0652a10": "天下同之。而天下學者反不能自信其心之",
    "T52n2115_001:0652a11": "然。遂毅然相與排佛之說。以務其名。吾嘗",
    "T52n2115_001:0652a12": "為其悲之。夫人生名孰誠於心。今忽其誠說",
    "T52n2115_001:0652a13": "而狥乎區區之名。惑亦甚矣。夫心也者聖人",
    "T52n2115_001:0652a14": "道義之本也。名也者聖人勸善之權也。務其",
    "T52n2115_001:0652a15": "權而其本不審。其為善果善乎。其為道義果",
    "T52n2115_001:0652a16": "義乎。今學者以適義為理。以行義為道。此但",
    "T52n2115_001:0652a17": "外事中節之道理也。未預乎聖人之大道也",
    "T52n2115_001:0652a18": "大理也。夫大理也者固常道之主也。凡物不",
    "T52n2115_001:0652a19": "自其主而為為之果當乎。漢人有號牟子者。",
    "T52n2115_001:0652a20": "嘗著書以諭佛道曰。道之為物也。居家可以",
    "T52n2115_001:0652a21": "事親。宰國可以治民。獨立可以治身。履而",
    "T52n2115_001:0652a22": "行之則充乎天地。此蓋言乎世道者資佛道",
    "T52n2115_001:0652a23": "而為其根本者也。夫君子治世之書頗嘗知",
    "T52n2115_001:0652a24": "其心之然乎。知之而苟排之。是乃自欺其心",
    "T52n2115_001:0652a25": "也。然此不直人心之然也。天地之心亦然。鬼",
    "T52n2115_001:0652a26": "神異類之心皆然。而天地鬼神益不可以此",
    "T52n2115_001:0652a27": "而欺之也。然此雖概見百家之書。而百家者",
    "T52n2115_001:0652a28": "未始盡之。佛迺窮深極微。以究乎死生之變。",
    "T52n2115_001:0652a29": "以通乎神明之往來。乃至於大妙。故世俗以",
    "T52n2115_001:0652b01": "其法事於天地而天地應之。以其書要於鬼",
    "T52n2115_001:0652b02": "神而鬼神順之。至乎四海之人以其說而舍",
    "T52n2115_001:0652b03": "惡從善者。不待爵賞之勸。斐然趨以自化。此",
    "T52n2115_001:0652b04": "無他也。蓋推其大誠與天地萬物同。而天人",
    "T52n2115_001:0652b05": "鬼神自然相感而然也。曰此吾知之矣。姑從",
    "T52n2115_001:0652b06": "吾名教乃爾也。曰夫欲其名勸之。但誠於為",
    "T52n2115_001:0652b07": "善。則為聖人之徒固已至矣。何必資斥佛乃",
    "T52n2115_001:0652b08": "賢邪。今有人日為善物於此。為之既專及寢",
    "T52n2115_001:0652b09": "則夢其所為宛然。當爾則其人以名夢乎。以",
    "T52n2115_001:0652b10": "魂夢邪。是必以魂而夢之也。如此則善惡常",
    "T52n2115_001:0652b11": "與心相親。柰何徒以名夸世俗而不顧其心",
    "T52n2115_001:0652b12": "魄乎。君子自重輕果如何哉。昔韓子以佛法",
    "T52n2115_001:0652b13": "獨盛。而惡時俗奉之不以其方。雖以書抑之。",
    "T52n2115_001:0652b14": "至其道本而韓亦頗推之。故其送高閑序曰。",
    "T52n2115_001:0652b15": "今閑師浮圖氏。一死生解外膠。是其心必泊",
    "T52n2115_001:0652b16": "然無於所起。其於世必澹然無於所嗜。稱乎",
    "T52n2115_001:0652b17": "大顛則曰。頗聰明識道理。又曰。實能外形骸",
    "T52n2115_001:0652b18": "以理自勝。不為事物侵亂。韓氏之心於佛亦",
    "T52n2115_001:0652b19": "有所善乎。而大顛禪書亦謂。韓子甞相問其",
    "T52n2115_001:0652b20": "法。此必然也。逮其為絳州刺史馬府君行狀",
    "T52n2115_001:0652b21": "乃曰。司徒公之薨也。刺臂出血書佛經千餘",
    "T52n2115_001:0652b22": "言。期以報德。又曰。其居喪有過人行。又曰。",
    "T52n2115_001:0652b23": "掇其大者為行狀。託立言之君子而圖其不",
    "T52n2115_001:0652b24": "朽焉。是豈盡非乎為佛之事者邪。韓子賢人",
    "T52n2115_001:0652b25": "也。臨事制變。當自有權道。方其讓老氏則曰。",
    "T52n2115_001:0652b26": "其見小也。坐井觀天曰天小者。非天罪也。又",
    "T52n2115_001:0652b27": "曰。聖人無常師。萇弘師襄老聃郯子之徒。其",
    "T52n2115_001:0652b28": "賢不及孔子。孔子三人行則必有我師。是亦",
    "T52n2115_001:0652b29": "謂孔子而師老聃也。與夫曾子問司馬遷所",
    "T52n2115_001:0652c01": "謂孔子問禮於老聃類也。然老子固薄禮者",
    "T52n2115_001:0652c02": "也。豈專言禮乎。是亦存其道也。驗太史公",
    "T52n2115_001:0652c03": "之書。則孔子聞道於老子詳矣。昔孟子故擯",
    "T52n2115_001:0652c04": "夫為楊墨者。而韓子則與墨曰。孔子必用墨",
    "T52n2115_001:0652c05": "子。墨子必用孔子。不相用不足為孔墨。儒者",
    "T52n2115_001:0652c06": "不尚說乎死生鬼神之事。而韓子原鬼稱乎",
    "T52n2115_001:0652c07": "羅池柳子厚之神奇而不疑。韓子何嘗膠於",
    "T52n2115_001:0652c08": "一端而不自通邪。韓謂聖賢也。豈其是非不",
    "T52n2115_001:0652c09": "定而言之反覆。蓋鑒在其心。抑之揚之。或時",
    "T52n2115_001:0652c10": "而然也。後世當求之韓心不必隨其語也。曰",
    "T52n2115_001:0652c11": "吾於吾儒之書見其心亦久矣。及見李氏復",
    "T52n2115_001:0652c12": "性之說益自發明。無取於佛也。止渴不必",
    "T52n2115_001:0652c13": "柬井而飲。充飢不必擇庖而食。得子審其心",
    "T52n2115_001:0652c14": "為善不亂可也。豈抑人必從於我不然也。他",
    "T52n2115_001:0652c15": "書雖見乎性命之說大較。恐亦有所未盡者",
    "T52n2115_001:0652c16": "也。吾視本朝所撰高僧傳。謂李習之嘗聞法",
    "T52n2115_001:0652c17": "於道人惟儼。及取李之書詳之。其微旨誠若",
    "T52n2115_001:0652c18": "得於佛經。但其文字與援引為異耳。然佛亦",
    "T52n2115_001:0652c19": "稍資諸君之發明乎。曰雖然子盍盡子之道",
    "T52n2115_001:0652c20": "歟。曰於此吾且欲諸君之易曉耳。遽盡吾道",
    "T52n2115_001:0652c21": "則恐世誕吾言而益不信也。勿已幸視吾書",
    "T52n2115_001:0652c22": "曰廣原教者可詳也。",
    "T52n2115_001:0652c23": "勸書第二",
    "T52n2115_001:0652c24": "天下之教化者善而已矣。佛之法非善乎。而",
    "T52n2115_001:0652c25": "諸君必排之。是必以其與己教不同而然也。",
    "T52n2115_001:0652c26": "此豈非莊子所謂人同於己則可。不同於己",
    "T52n2115_001:0652c27": "雖善不善謂之矜。吾欲諸君為公而不為矜",
    "T52n2115_001:0652c28": "也。語曰。多聞擇其善者而從之。又曰。君子之",
    "T52n2115_001:0652c29": "於天下也。無適也無莫也義之與比。聖人抑",
    "T52n2115_001:0653a01": "亦酌其善而取之。何嘗以與己不同而棄人",
    "T52n2115_001:0653a02": "之善也。自三代其政既衰而世俗之惡滋甚。",
    "T52n2115_001:0653a03": "禮義將不暇獨治。而佛之法乃播於諸夏。遂",
    "T52n2115_001:0653a04": "與儒並勸。而世亦翕然化之。其遷善遠罪者",
    "T52n2115_001:0653a05": "有矣。自得以正乎性命者有矣。而民至於今",
    "T52n2115_001:0653a06": "賴之。故吾謂佛教者乃相資而善世也。但在",
    "T52n2115_001:0653a07": "冥數自然。人不可得而輒見。以理而陰校之",
    "T52n2115_001:0653a08": "無不然也。故佛之法為益於天下。抑亦至矣。",
    "T52n2115_001:0653a09": "今曰。佛為害於中國。斯言甚矣。君子何未之",
    "T52n2115_001:0653a10": "思也。大凡害事無大小者。不誅於人必誅於",
    "T52n2115_001:0653a11": "天。鮮得久存於世也。今佛法入中國垂千年",
    "T52n2115_001:0653a12": "矣。果為害則天人安能久容之如此也。若其",
    "T52n2115_001:0653a13": "三廢於中國而三益起之。是亦可疑其必有",
    "T52n2115_001:0653a14": "大合乎天人者也。君子謂其廢天常而不近",
    "T52n2115_001:0653a15": "人情而惡之。然其遺情當絕有陰德乎君親",
    "T52n2115_001:0653a16": "者也。而其意甚遠不可遽說。且以天道而與",
    "T52n2115_001:0653a17": "子質之。父子夫婦天常也。今佛導人割常情",
    "T52n2115_001:0653a18": "而務其修潔者。蓋反常而合道也。夫大道亦",
    "T52n2115_001:0653a19": "恐其有所至於常情耳。不然則天厭之久矣。",
    "T52n2115_001:0653a20": "若古之聖賢之人事於佛而相贊之者繁乎。",
    "T52n2115_001:0653a21": "此不可悉數。姑以唐而明其大略。夫為天下",
    "T52n2115_001:0653a22": "而至於王道者孰與太宗。當玄奘出其眾經。",
    "T52n2115_001:0653a23": "而太宗父子文之曰大唐聖教序。相天下而",
    "T52n2115_001:0653a24": "最賢者孰與房杜姚宋邪。若房梁公玄齡則",
    "T52n2115_001:0653a25": "相與玄奘譯經。杜萊公如晦則以法尊於京",
    "T52n2115_001:0653a26": "兆玄琬。逮其垂薨乃命琬為世世之師。宋丞",
    "T52n2115_001:0653a27": "相璟則以佛法師於曇一。裴晉公勳業於唐",
    "T52n2115_001:0653a28": "為高。丞相崔群德重當時。天下服其為人。而",
    "T52n2115_001:0653a29": "天下孰賢於二公。裴則執弟子禮於徑山法",
    "T52n2115_001:0653b01": "欽。崔則師於道人如會惟儼。抱大節忠於國",
    "T52n2115_001:0653b02": "家天下死而不變者。孰與顏魯公。魯公嘗以",
    "T52n2115_001:0653b03": "戒稱弟子於湖州慧明。問道於江西嚴峻。純",
    "T52n2115_001:0653b04": "孝而清正孰與於魯山元紫芝。紫芝以母喪",
    "T52n2115_001:0653b05": "則刺血寫佛之經像(已上之事見於劉煦唐書及本朝所撰高僧傳)自太宗",
    "T52n2115_001:0653b06": "逮乎元德秀者。皆其君臣之甚聖賢者也。借",
    "T52n2115_001:0653b07": "使佛之法不正而善惑。亦烏能必惑乎如此",
    "T52n2115_001:0653b08": "之聖賢邪。至乃儒者文者。若隋之文中子。若",
    "T52n2115_001:0653b09": "唐之元結李華梁肅。若權文公。若裴相國休。",
    "T52n2115_001:0653b10": "若柳子厚李元賓。此八君子者但不詬佛為",
    "T52n2115_001:0653b11": "不賢耳。不可謂其盡不知古今治亂成敗與",
    "T52n2115_001:0653b12": "其邪正之是非也。而八君子亦未始謂佛為",
    "T52n2115_001:0653b13": "非是而不推之。如此諸君益宜思之。今吾人",
    "T52n2115_001:0653b14": "之所以為人者。特資乎神明而然也。神明之",
    "T52n2115_001:0653b15": "傳於人。亦猶人之移易其屋廬耳。舊說羊祜",
    "T52n2115_001:0653b16": "前為李氏之子。崔咸乃盧老後身。若斯之類",
    "T52n2115_001:0653b17": "古今頗有。諸君故亦嘗聞之也。以此而推之。",
    "T52n2115_001:0653b18": "則諸君之賢豪出當治世。是亦乘昔之神明",
    "T52n2115_001:0653b19": "而致然也。又烏知其昔不以佛之法而治乎神",
    "T52n2115_001:0653b20": "明邪。於此吾益欲諸君審其形始而姑求其",
    "T52n2115_001:0653b21": "中。不必徒以外物而自繆。今為書而必欲勸",
    "T52n2115_001:0653b22": "之者。非直為其法也。重與諸君皆稟靈為人",
    "T52n2115_001:0653b23": "殊貴於萬物之中。而萬物變化芒乎紛綸。唯",
    "T52n2115_001:0653b24": "人為難得。諸君人傑愈難得也。然此亦死生",
    "T52n2115_001:0653b25": "鬼神之惚恍。不足擅以為諭。請即以人事而",
    "T52n2115_001:0653b26": "言之。幸諸君少取焉。夫立言者所以勸善",
    "T52n2115_001:0653b27": "而沮惡也。及其善之惡之當與不當。則損益",
    "T52n2115_001:0653b28": "歸乎陰德。今閭巷之人欲以言而辱人。必亦",
    "T52n2115_001:0653b29": "思之曰。彼福德人也。不可辱之。辱則折吾福",
    "T52n2115_001:0653c01": "矣。然佛縱不足預世聖賢。豈不若其閭巷之",
    "T52n2115_001:0653c02": "福德人邪。今詆訶一出則後生末學百世效",
    "T52n2115_001:0653c03": "之。其損益陰德亦少宜慎思之。昔韓退之不",
    "T52n2115_001:0653c04": "肯為史。蓋懼其褒貶不當而損乎陰德也。故",
    "T52n2115_001:0653c05": "與書乎劉生曰。不有人禍則有天刑。又曰。若",
    "T52n2115_001:0653c06": "有鬼神將不福人。彼史氏之褒貶但在乎世",
    "T52n2115_001:0653c07": "人耳。若佛者其道德神奇。恐不啻於世之人",
    "T52n2115_001:0653c08": "也。此又未可多貶也。列禦寇稱孔子嘗曰。丘",
    "T52n2115_001:0653c09": "聞西方之有大聖人。不治而不亂。不言而自",
    "T52n2115_001:0653c10": "信。不化而自行。蕩蕩乎民無能名焉。使列子",
    "T52n2115_001:0653c11": "妄言即已。如其稱誠則聖人固不可侮也。",
    "T52n2115_001:0653c12": "勸書第三",
    "T52n2115_001:0653c13": "余嘗見本朝楊文公之書。其意自謂少時銳",
    "T52n2115_001:0653c14": "於仕進。望望常若有物礙於胸中。及學釋氏",
    "T52n2115_001:0653c15": "之法。其物[月*暴]然破散無復蔽礙。而其心泰然。",
    "T52n2115_001:0653c16": "故楊文公資此終為良臣孝子。而天下謂其",
    "T52n2115_001:0653c17": "有大節。抑又聞謝大夫泌與查道待制甚通",
    "T52n2115_001:0653c18": "吾道。故其為人能仁賢。其為政尚清靜。而",
    "T52n2115_001:0653c19": "所治皆有名迹。及謝大夫之亡也。沐浴儼其",
    "T52n2115_001:0653c20": "衣冠。無疾正坐而盡。昔尹待制師魯死於南",
    "T52n2115_001:0653c21": "陽。其神不亂。士君子皆善師魯死得其正。吾",
    "T52n2115_001:0653c22": "亦然之也。及會朱從事炎於錢唐。聞其所以",
    "T52n2115_001:0653c23": "然。益詳朱君善方脈。當師魯疾革而范資政",
    "T52n2115_001:0653c24": "命朱夜往候之。尹待制即謂朱曰。吾死生如",
    "T52n2115_001:0653c25": "何朱君也。脈不可也。而師魯亦謂朱曰。吾亦",
    "T52n2115_001:0653c26": "自知吾命已矣。因說其素學佛於禪師法昭",
    "T52n2115_001:0653c27": "者。吾乃今資此也。及其夕三鼓屏人遂隱几",
    "T52n2115_001:0653c28": "而終。余晚見尹氏退說與其送迴光之序。驗",
    "T52n2115_001:0653c29": "朱從事之言是也。然佛之法益人之生也若",
    "T52n2115_001:0654a01": "彼。益人之死也如此。孰謂佛無益於天下乎。",
    "T52n2115_001:0654a02": "而天下人人默自得之。若此四君子者何限。",
    "T52n2115_001:0654a03": "至乃以其五戒十善陰自修者。而父益其善",
    "T52n2115_001:0654a04": "子益其孝。夫婦兄弟益其和。抑亦眾矣。余昔",
    "T52n2115_001:0654a05": "見潯陽之民曰周懷義者。舉家稍以十善慈",
    "T52n2115_001:0654a06": "孝仁惠稱於隣里。鄉人無相害之意。雖街童",
    "T52n2115_001:0654a07": "市竪見周氏父子。必曰此善人也。皆不。忍欺",
    "T52n2115_001:0654a08": "之。吾嘗謂使天下皆如周氏之家。豈不為至",
    "T52n2115_001:0654a09": "德之世乎。夫先儒不甚推性命於世者。蓋以",
    "T52n2115_001:0654a10": "其幽奧非眾人之易及者也。未可以救民之",
    "T52n2115_001:0654a11": "弊。姑以禮義統乎人情而制之。若其性與神",
    "T52n2115_001:0654a12": "道。恐獨待乎賢者耳。語曰。回也庶幾乎屢空。",
    "T52n2115_001:0654a13": "不其然乎。今曰。三代時人未有夫佛法之說。",
    "T52n2115_001:0654a14": "豈不以其心而為人乎。曰何必三代。如三皇",
    "T52n2115_001:0654a15": "時未有夫孔氏老子之言。其人豈不以心而",
    "T52n2115_001:0654a16": "為君臣父子夫婦乎。夫君子於道。當精麁淺",
    "T52n2115_001:0654a17": "深之。不宜如此之混說也。佛豈直為世不以",
    "T52n2115_001:0654a18": "其心而為人邪。蓋欲其愈至而愈正也。泰山",
    "T52n2115_001:0654a19": "有鳥。巢於曾崖木末。而弋者不及。千仞之淵。",
    "T52n2115_001:0654a20": "有魚潛於深泉幽穴。而筌者不得。蓋其所託",
    "T52n2115_001:0654a21": "愈高而所棲愈安。所潛愈深而所生逾適。孟",
    "T52n2115_001:0654a22": "子曰。孔子登東山而小魯。登泰山而小天下。",
    "T52n2115_001:0654a23": "此言諭道至矣。吾昔與人論此。而其人以名",
    "T52n2115_001:0654a24": "矜以氣抗。雖心然之而語不即從。夫抗與矜",
    "T52n2115_001:0654a25": "人情。而心固至妙。烏可任人情而忽乎至妙",
    "T52n2115_001:0654a26": "之心。其亦昧矣。諸君賢達無為彼已昧者也。",
    "T52n2115_001:0654a27": "鐔津文集卷第一"
}