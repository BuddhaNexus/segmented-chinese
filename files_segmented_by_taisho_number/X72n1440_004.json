{
    "X72n1440_004:0664b10": "鼓山為霖禪師還山錄卷四",
    "X72n1440_004:0664b12": "侍者　性朗　錄",
    "X72n1440_004:0664b13": "雜著(序)",
    "X72n1440_004:0664b14": "重刻金剛經感應記序",
    "X72n1440_004:0664b15": "般若功德如虗空不可思議者。以其能照破諸相。洞",
    "X72n1440_004:0664b16": "見性源也。何者。眾生以無般若慧眼。處處貪著永沉",
    "X72n1440_004:0664b17": "生死苦海。諸佛菩薩以有般若慧眼。處處解脫直達",
    "X72n1440_004:0664b18": "涅槃彼岸。經云。一切諸佛及諸佛阿耨菩提。皆從此",
    "X72n1440_004:0664b19": "經出。葢此經是破有之先鋒。出暗之明炬。諸佛之母。",
    "X72n1440_004:0664b20": "萬法之宗。若能如是知見信解不生法相。則其所得",
    "X72n1440_004:0664b21": "功德與虗空等。與法性等。豈一日三時恒沙身命布",
    "X72n1440_004:0664b22": "施能較量其一偈之功哉。是經自秦傳譯以來。受持",
    "X72n1440_004:0664b23": "者甚盛。而感應亦非一。六朝唐宋以至元明所集感",
    "X72n1440_004:0664b24": "應傳記事蹟昭著。播人耳目。善友黃君建五每以此",
    "X72n1440_004:0664c01": "經為照心之明鏡。受持有年。覩茲感應倍增踊躍。乃",
    "X72n1440_004:0664c02": "發願梓行轉化未信。非悲智深心何以臻此。然而其",
    "X72n1440_004:0664c03": "中多是入冥免罪還魂與現世禦災捍患之事。若夫",
    "X72n1440_004:0664c04": "因經開悟明見自性者。殊不概見。苟持經而希此功",
    "X72n1440_004:0664c05": "德。是棄金而擔麻。得珠而易櫝。豈不大可惜哉。惟劉",
    "X72n1440_004:0664c06": "屠聞僧唱應無所住而生其心。放下屠刀合掌立化。",
    "X72n1440_004:0664c07": "庶幾可耳。故特發其經旨于前。使知般若功德不可",
    "X72n1440_004:0664c08": "思議者。葢在此而不在彼。種種靈應乃其緒餘也。持",
    "X72n1440_004:0664c09": "經行人幸三致意焉。",
    "X72n1440_004:0664c10": "刻大慧禪師書問序",
    "X72n1440_004:0664c11": "昭覺門下得法者眾。獨著臨濟正宗記付大慧禪師",
    "X72n1440_004:0664c12": "者。以其能徹法源底。又能赤身擔荷從上佛祖慧命",
    "X72n1440_004:0664c13": "不少假借。故當分座之日。即炷香為誓曰。寧以此身",
    "X72n1440_004:0664c14": "代眾生受地獄苦。終不以佛法當人情。乃以一竹篦",
    "X72n1440_004:0664c15": "子。一狗子無佛性話。普接羣機。天下翕然歸重。法席",
    "X72n1440_004:0664c16": "之盛得人之多。號為臨濟再出。正宗之付豈徒然哉。",
    "X72n1440_004:0664c17": "然師所得既琦瑋。發用亦廣大。通身是口。莫可攔當。",
    "X72n1440_004:0664c18": "故紫巖張公謂師說法縱橫踔厲無所疑于心。大肆",
    "X72n1440_004:0664c19": "其說。如蘇張之雄辨。孫吳之用兵。如建瓴水轉圜石",
    "X72n1440_004:0664c20": "于千仞之阪。諸老斂袵莫敢當其鋒。可謂善取諸譬",
    "X72n1440_004:0664c21": "也。平生又雅喜接士大夫。每入毫端三昧。動輙數百",
    "X72n1440_004:0664c22": "千言。滔滔汩汩有一瀉千里之勢。其發藥處能中人",
    "X72n1440_004:0664c23": "之膏肓。攻人之痼疾。必使其霍然病起而後已。自有",
    "X72n1440_004:0664c24": "宗門以來。具大眼目。大辯才。善說法要者。師一人而",
    "X72n1440_004:0665a01": "已。其書問。溫陵業有刻本。但及其半。不無遺珠之恨。",
    "X72n1440_004:0665a02": "副寺弘忠乃于師錄中抄其全本。募眾刊板以廣流",
    "X72n1440_004:0665a03": "通。不唯使近世士大夫信嚮此道者有所龜鑒。亦使",
    "X72n1440_004:0665a04": "衲子有大志擔荷法門者。知從上尊宿為人抽釘拔",
    "X72n1440_004:0665a05": "楔之際。有如是手眼。如是真切。如是廣博。如是體裁。",
    "X72n1440_004:0665a06": "皆由自性宗通胸襟流出。信筆信口了無凝滯。視世",
    "X72n1440_004:0665a07": "之握麈尾據猊座高揮大抹效邯鄲之步者。奚啻天",
    "X72n1440_004:0665a08": "淵之隔耶。剞工既竣。敬為敘諸簡首以志所慕云。",
    "X72n1440_004:0665a09": "重刻龍舒居士淨土文序",
    "X72n1440_004:0665a10": "竊惟眾生以愛故墮落娑婆。如石下井無由可出。諸",
    "X72n1440_004:0665a11": "佛菩薩居寂光實報土中。心地法眼悉皆洞見。乃乘",
    "X72n1440_004:0665a12": "悲願隨類現身。多方援拔。或為國王大臣沙門居士",
    "X72n1440_004:0665a13": "以及姦偷屠販。但有可化之機。無不現身攝受。今觀",
    "X72n1440_004:0665a14": "龍舒居士王公虗中豈非其人者乎。居士少業儒。為",
    "X72n1440_004:0665a15": "國學進士。博學能文。甞解六經語孟老莊。不蹈襲前",
    "X72n1440_004:0665a16": "人一字。中年恍然自悟曰。皆綺語也。乃棄去。專奉淨",
    "X72n1440_004:0665a17": "土之教。禮誦不輟。發願往生。臨終見佛來迎。屹然立",
    "X72n1440_004:0665a18": "化。其存日。本諸經論。著淨土文十卷諭世。無理不明。",
    "X72n1440_004:0665a19": "無人不勸。其言悲哀懇切。聞者興起。有念佛而鬼祟",
    "X72n1440_004:0665a20": "却走者。有念佛而眠夢得安者。是驗之于生前者也。",
    "X72n1440_004:0665a21": "其翻板而舍利迸出。示夢而沉疴頓起。是驗之于身",
    "X72n1440_004:0665a22": "後者也。至誠感通一至于是。謂居士非佛菩薩乘願",
    "X72n1440_004:0665a23": "而來。攝受眾生歸於淨土。能若是乎。昔空隱老人甞",
    "X72n1440_004:0665a24": "以此文刊板于粵東。廣勸念佛。參戎范公法諱今已。",
    "X72n1440_004:0665b01": "奉老人之教有年。捧檄鎮閩。乃率蓮社諸上善人。復",
    "X72n1440_004:0665b02": "翻板于閩中。以廣法施。功竣命余一言冠諸篇首。夫",
    "X72n1440_004:0665b03": "淨土法門金口諄諄。見諸大乘經論。如日月之揭中",
    "X72n1440_004:0665b04": "天。凡有眼者孰不見之。且古今依之修持往生極樂",
    "X72n1440_004:0665b05": "者。不一而足。況龍舒現居士身。修沙門行。臨終立化。",
    "X72n1440_004:0665b06": "靈驗昭彰。其言不信。孰可信乎。稱揚淨土。本屬宿懷。",
    "X72n1440_004:0665b07": "逢茲勝緣。倍增踊躍。忘其固陋。樂為疾書。",
    "X72n1440_004:0665b08": "玄錫禪師語錄序",
    "X72n1440_004:0665b09": "昔世尊靈山會上。諸王子出家。如阿難陀．孫陀羅．難",
    "X72n1440_004:0665b10": "陀等。皆現證阿羅漢果。無空過者。葢當其裂破富貴",
    "X72n1440_004:0665b11": "樊籠。即是得道捷徑。況悉心併力克苦磨礪而不獲",
    "X72n1440_004:0665b12": "證者乎。佛法入中國。王子出家。唯龍湖聞禪師為唐",
    "X72n1440_004:0665b13": "僖宗太子。得法石霜。隱居邵武龍湖山。以嘗救龍。龍",
    "X72n1440_004:0665b14": "穴巖下為泉。以報師德。故山號龍湖焉。聞臨入滅。說",
    "X72n1440_004:0665b15": "偈曰。我逃世難來出家。宗師指示箇歇處。住山聚眾",
    "X72n1440_004:0665b16": "三十年。尋常不欲輕分付。今日分明說似君。我斂目",
    "X72n1440_004:0665b17": "時齊聽取。于是閉目安坐。寂然化去。其風致可想見",
    "X72n1440_004:0665b18": "也。聞之後史傳殊不多見。至明天啟初有玄錫禪師。",
    "X72n1440_004:0665b19": "乃瑞昌鎮國第四子。眉目清真如畵。幼不染塵。矢志",
    "X72n1440_004:0665b20": "出家。年弱冠將畢姻。師自惟曰。若爾則吾著枷鎖矣。",
    "X72n1440_004:0665b21": "何時得解脫乎。乃潛入博山。投無異老人剃落。師事",
    "X72n1440_004:0665b22": "雪關和尚。著弊垢衣。修頭陀行。鎮國百計陶寫。莫能",
    "X72n1440_004:0665b23": "轉其志。繼而掩關不語。密自履踐。乃恍然契悟。道聲",
    "X72n1440_004:0665b24": "藹著。及雪關示寂。師繼席為眾開演毗尼。提唱宗教。",
    "X72n1440_004:0665c01": "諸方聞風皆爭迎致。久之乃移住松溪華嚴寺。終焉",
    "X72n1440_004:0665c02": "遂塔于此。又二十餘年。其徒子傳忍乃持師平日示",
    "X72n1440_004:0665c03": "眾語。請余序而行之。余究觀其見地圓明。履踐嚴密。",
    "X72n1440_004:0665c04": "吐語不落格量。示人惟務真修。葢從博瀛爐鞴中來。",
    "X72n1440_004:0665c05": "非學語者所能企及。雖未敢與二難陀輩齊驅竝駕。",
    "X72n1440_004:0665c06": "而龍湖之後有師。法門亦不寂寥耳。嗚呼。博山平生",
    "X72n1440_004:0665c07": "未肯輕可一人。末後諸方每崛起一二。往往光前耀",
    "X72n1440_004:0665c08": "後。此語若遇知音。方知浴龍一派不竭。",
    "X72n1440_004:0665c09": "重鋟牛戒彚鈔序",
    "X72n1440_004:0665c10": "夫人生天地間。所以靈於萬物者。以其有不忍之心。",
    "X72n1440_004:0665c11": "雖一蚊一蟻咸欲救護。不敢戕害。況牛之大物命乎。",
    "X72n1440_004:0665c12": "世之貪饕者。嚼盤中之肉津津有味。不思食者甚美。",
    "X72n1440_004:0665c13": "死者甚苦。試一反思。恐不能下咽矣。姑無論因果酬",
    "X72n1440_004:0665c14": "償之報。但觀其就死之頃。旃陀羅奮槌怒擊。牛方眩",
    "X72n1440_004:0665c15": "暈而皮已生剝委地矣。鮮血淋漓。身首分張。痛莫能",
    "X72n1440_004:0665c16": "忍。而猶瞪目視人。淚盈盈然下。不過冀人動一念惻",
    "X72n1440_004:0665c17": "隱之心。憐其苦耳。不念其苦而反以為樂。恣意食噉。",
    "X72n1440_004:0665c18": "不忍之心安在。此心若昧。則其人去虎豹豺狼者幾",
    "X72n1440_004:0665c19": "希。玄天上帝戒食牛箴云。牛之形。上列天星。下興地",
    "X72n1440_004:0665c20": "利。有功於世。無害於民。殺之者國有刑法。食之者幽",
    "X72n1440_004:0665c21": "有禍愆。牢字從牛。獄字從犬。不食牛犬。牢獄永免。此",
    "X72n1440_004:0665c22": "語廣佈人間。乃尋常耳目所共見聞者。彼輩如聾如",
    "X72n1440_004:0665c23": "瞽。恬不加悟。其愚智為何如也。昔　世祖章皇帝。萬",
    "X72n1440_004:0665c24": "機之暇乃採集古今諸賢戒食牛要語。彚為一編。曰",
    "X72n1440_004:0666a01": "牛戒彚鈔。又　御製序冠於編首。刊佈勸世。因思",
    "X72n1440_004:0666a02": "　佛心天子恩及異類如此。況率土之生民者乎。兵馬",
    "X72n1440_004:0666a03": "司周公諱士瑢休官林下。日與諸禪伯締方外交。留",
    "X72n1440_004:0666a04": "心此道而尤刻意於戒殺放生。自行勸人。僕僕不懈。",
    "X72n1440_004:0666a05": "乃以彚鈔謀諸同志鋟梓以行。上體聖天子胞與之",
    "X72n1440_004:0666a06": "意。下與斯民全不忍之心。挽回殺運。同臻熈皡之天。",
    "X72n1440_004:0666a07": "默轉殺機。共躋仁壽之域。是其志願也。辱命敘後。敢",
    "X72n1440_004:0666a08": "一颺言必有同仁共相勸戒耳。是為序。",
    "X72n1440_004:0666a09": "獨菴獨語序",
    "X72n1440_004:0666a10": "少林之道。六傳至曹溪。二支五派。龍象傑出。凡入其",
    "X72n1440_004:0666a11": "彀者。人人以向上自奮。一言半句足以點鐵成金。豈",
    "X72n1440_004:0666a12": "假多法。所以極一時宗風之盛。至宋季以來。道與時",
    "X72n1440_004:0666a13": "寢衰。法隨機漸下。唯賴一二先德。不惜苦口扶衰救",
    "X72n1440_004:0666a14": "弊。或拈經論骨髓。或揭祖宗淵源。或指瑕擿玼令知",
    "X72n1440_004:0666a15": "悔悟。或因病施藥痛下鍼錐。庶幾啟迷關於智鑰。迴",
    "X72n1440_004:0666a16": "狂瀾於既倒。如甘露滅之林間錄。杲大慧之宗門武",
    "X72n1440_004:0666a17": "庫。以及中峯之東語西話。雲棲之竹牕隨筆。鼓山之",
    "X72n1440_004:0666a18": "寱言等。皆以慈悲之故。乃有逆耳之言也。至於近代",
    "X72n1440_004:0666a19": "法門流弊。尤有不可勝言者。即欲言。無從啟齒。有心",
    "X72n1440_004:0666a20": "者不過閉門塞兌。唯將一嘿仰答佛心而已。奈之何",
    "X72n1440_004:0666a21": "哉。適有日本玄光禪師。乃新豐嫡裔。以所著獨菴獨",
    "X72n1440_004:0666a22": "語一編。附商舶見寄且請正焉。余啟卷諷讀。反覆再",
    "X72n1440_004:0666a23": "四。見其宗眼圓明。教海淹博。其識正。其論確。其節操",
    "X72n1440_004:0666a24": "嚴。其眼目大。其心即古德之心。其志亦古德之志。因",
    "X72n1440_004:0666b01": "時救弊。護持正法。葢欲存佛祖一綫之脉於末世。俾",
    "X72n1440_004:0666b02": "智者具擇法眼。知邪識正。揀魔辨異。不至盡驅入於",
    "X72n1440_004:0666b03": "魔羅陷穽。其荷法之功豈淺尠哉。語云。禮失而求之",
    "X72n1440_004:0666b04": "野。今日支那宗門掃地。不意于日國玄光禪師見之。",
    "X72n1440_004:0666b05": "詎非法門一大幸哉。夫名標以獨菴獨語者。葢盡法",
    "X72n1440_004:0666b06": "界唯此一菴。菴外無菴。盡大地唯此一語。語外無語。",
    "X72n1440_004:0666b07": "學者能即是而求之。則知盡恒沙國土亦當如是流",
    "X72n1440_004:0666b08": "通發揚。不特日國而已矣。敬為序諸卷首。以告諸來",
    "X72n1440_004:0666b09": "者云。",
    "X72n1440_004:0666b10": "鼓山常住交頭簿序",
    "X72n1440_004:0666b11": "常住之有交頭簿。以備稽攷。便交代也。順治丁酉冬",
    "X72n1440_004:0666b12": "先師示寂。明年春余忝承遺烈。繼守山門。從上庫司",
    "X72n1440_004:0666b13": "立交頭簿一扇。每至歲暮。凡常住所有錢穀布帛豆",
    "X72n1440_004:0666b14": "麥油鹽之類。一一書上。豐儉隨緣。新舊監寺遞相交",
    "X72n1440_004:0666b15": "代。即不交。每年亦須書明。庶無遺漏。前簿乃余己亥",
    "X72n1440_004:0666b16": "年繼先師而立。已經二十有七載。填寫已滿。副寺自",
    "X72n1440_004:0666b17": "光乃請更立新簿。以今康熙乙丑年為始。至歲畢。凡",
    "X72n1440_004:0666b18": "所有照舊例書之。繩繩相繼。毋墜前修。葢余甞有願。",
    "X72n1440_004:0666b19": "此山代出真善知識。真比丘僧。十方聚會。以法共住。",
    "X72n1440_004:0666b20": "傳化將來。報佛恩德。庶不負先德建立叢林之意。惟",
    "X72n1440_004:0666b21": "冀後代住持及知事大眾。深體余心。人人明因果。慎",
    "X72n1440_004:0666b22": "罪福。護叢林如護眼目。敬大眾如敬父母。外弘無諍",
    "X72n1440_004:0666b23": "之慈風。內究自心之靈玅。視利養如箭入心。視眷屬",
    "X72n1440_004:0666b24": "如鳥集樹。修遠離行。植福慧因。始是真比丘也。其或",
    "X72n1440_004:0666c01": "任愚性以逞剛強。恣憎愛以凌大眾。貪求愚癡眷屬",
    "X72n1440_004:0666c02": "錯亂佛因。因果不避。譏嫌無所忌憚。如此則僧護經",
    "X72n1440_004:0666c03": "中火度鐵鎚肉瓶肉甕等地獄之苦。此輩有分。不特",
    "X72n1440_004:0666c04": "迦葉佛時比丘也。法誡凜然。豈可怠玩。願諸執事大",
    "X72n1440_004:0666c05": "眾共相警悟。努力行持。則山門幸甚。法門幸甚。是為",
    "X72n1440_004:0666c06": "序。",
    "X72n1440_004:0666c07": "壽風和尚序",
    "X72n1440_004:0666c08": "石玄上座昔嘗為先師老人湯藥侍者。朝夕勤劬周",
    "X72n1440_004:0666c09": "視無間。眾皆讚美。既而歸受業。未幾沾痿痺之疾。手",
    "X72n1440_004:0666c10": "足拘攣。坐臥一榻之上。凡來者以病說法。聞者莫不",
    "X72n1440_004:0666c11": "傾心。創臥雲菴居之已二十餘載矣。今歲在乙丑復",
    "X72n1440_004:0666c12": "月念有八日。屬上座花甲初度。會下歸依弟子皆欲",
    "X72n1440_004:0666c13": "得余一言為其師祝。余惟上座因病得力。早已洞見",
    "X72n1440_004:0666c14": "是身地水火風四大假合。了無身心之相。有何壽之",
    "X72n1440_004:0666c15": "可言。然所謂祝者。為祝地大耶。地屬四肢百骸髮毛",
    "X72n1440_004:0666c16": "爪齒心肝脾肺。念念趣盡。有何可祝。為祝水大耶。水",
    "X72n1440_004:0666c17": "屬津液痰唾膿血便利。刻刻流注。有何可祝。火大風",
    "X72n1440_004:0666c18": "大亦復如是。子細推尋。求其壽者之相了不可得。又",
    "X72n1440_004:0666c19": "從何而祝乎。雖然。四大之身三緣和合而現。其相如",
    "X72n1440_004:0666c20": "水中月。鏡中影。了無真實。然而鏡影不離本質。水月",
    "X72n1440_004:0666c21": "豈離本月。將見赤肉團上金剛正體。覿露堂堂。先天",
    "X72n1440_004:0666c22": "地不生。後天地不老。起威音之先。至樓至之後。亘古",
    "X72n1440_004:0666c23": "常然。無成無壞。苟欲以世相求之。如覔兔角於石女",
    "X72n1440_004:0666c24": "頭上。栽龜毛於虗空眉邊。匪徒無益。反資疲勞。無有",
    "X72n1440_004:0667a01": "是處。石上座深明此旨。乃即書此以為壽。知必有迺",
    "X72n1440_004:0667a02": "然一笑。共相忘於言外耳。是為序。",
    "X72n1440_004:0667a03": "四無穎公七十壽序",
    "X72n1440_004:0667a04": "夫箕疇五福壽居其首者。福之本也。苟其本弗立。則",
    "X72n1440_004:0667a05": "餘之四福誰為享受乎。故壽居首也。我輩沙門釋子",
    "X72n1440_004:0667a06": "居山林巖谷之間。他無所事。惟道是謀。遠塵離黨。鉢",
    "X72n1440_004:0667a07": "食納衣。美其菜根。樂其幽寂。壽雖若可緩。然非壽亦",
    "X72n1440_004:0667a08": "無以竟其道業。由是觀之。壽為世間福德之本。亦出",
    "X72n1440_004:0667a09": "世間道德之本也。可弗重歟。高葢山定光寺四無穎",
    "X72n1440_004:0667a10": "公。幼師支提印中老宿為弟子。經業既習。禮念惟勤。",
    "X72n1440_004:0667a11": "始稟具於雪關和尚。後圓大戒於先師永老人座下。",
    "X72n1440_004:0667a12": "跪誦華嚴。密持佛號。一願一行。回向淨土。葢四十年",
    "X72n1440_004:0667a13": "如一日矣。茲丁卯孟冬十有七日。適公古稀初度。而",
    "X72n1440_004:0667a14": "諸山法眷及諸弟子相與謀所以祝公者。乃以壽言",
    "X72n1440_004:0667a15": "見屬。余知公三十餘年所矣。喜公之年高德重。淨業",
    "X72n1440_004:0667a16": "有成。他日蓮池會上必是同見同行之道侶。故不辭",
    "X72n1440_004:0667a17": "荒陋乃舉壽為出世致道之本以似之。匪徒區區效",
    "X72n1440_004:0667a18": "世俗岡陵九如之頌而已。公其勉旃。是為序。",
    "X72n1440_004:0667a19": "惟靜禪師遺語序",
    "X72n1440_004:0667a20": "竊觀法門凋弊莫甚斯時。求其痛念生死。真參實究",
    "X72n1440_004:0667a21": "本分衲僧。指不多屈。況乎一超直入越格道流者乎。",
    "X72n1440_004:0667a22": "法運下衰從可知矣。雖然佛性之在人心不容磨滅。",
    "X72n1440_004:0667a23": "山間林下必有傑然獨出者。余於惟靜明一二公見",
    "X72n1440_004:0667a24": "之。順治初余與二公同居先師座下。每入室。先師多",
    "X72n1440_004:0667b01": "方提激。示以本分鉗鎚。各有契證。且同堂聲氣投合。",
    "X72n1440_004:0667b02": "志趣無間有年矣。後靜公以眼疾請假去。隱居於建",
    "X72n1440_004:0667b03": "之大百丈山。凡九載。松食荷衣無意人世。將終身焉。",
    "X72n1440_004:0667b04": "及先師沒。余忝守山門。乃居一公於寺後之調象菴",
    "X72n1440_004:0667b05": "凡五年。深自磨礪。浩然大徹。每相與盤錯。無不臻奧。",
    "X72n1440_004:0667b06": "一日與客茶話罷。乃書偈翛然坐脫。眾皆愕然。余以",
    "X72n1440_004:0667b07": "鼓山門下了事衲僧稱之。葢實錄也。甲辰冬余以事",
    "X72n1440_004:0667b08": "至上游。乃逼靜公出百丈。同舟而下。居公於吸江蘭",
    "X72n1440_004:0667b09": "若。復八年適余謝事出山。乃舉公繼席而嗣戒於先",
    "X72n1440_004:0667b10": "師。正當甲寅之變。公鎮之以靜。而海眾安堵。四方歸",
    "X72n1440_004:0667b11": "嚮。法化洋洋。叢林鼎盛。經十載矣。忽倦於接納。仍退",
    "X72n1440_004:0667b12": "居於吸江。又三年余還山。而與公時相切磋。法喜之",
    "X72n1440_004:0667b13": "樂如當年同堂無異。至戊辰四月朔。公以疾遷化。時",
    "X72n1440_004:0667b14": "年已七十有二矣。當在恙室中。空諸所有。唯置一床。",
    "X72n1440_004:0667b15": "寂然而臥。若入定然。雖問疾者盈門。而酬應不失其",
    "X72n1440_004:0667b16": "恬惔如此。因思明公性剛毅而得之於剛毅。公性沉",
    "X72n1440_004:0667b17": "潛而得之於沉潛。事事皆爾。死生以之。毫髮不爽也。",
    "X72n1440_004:0667b18": "余三人者雖出處死生前後不同。要之皆先師門下",
    "X72n1440_004:0667b19": "本分衲僧。於時輩中求之豈多得哉。弟子如壽久侍",
    "X72n1440_004:0667b20": "巾瓶。以公平日示眾遺語類集成書。請余敘而行之。",
    "X72n1440_004:0667b21": "究觀其拈提向上。及為新學開示戒法。婆心苦口。諄",
    "X72n1440_004:0667b22": "諄不置。皆真實語。而正知正見乃自先師爐鞴中煅",
    "X72n1440_004:0667b23": "煉來。其所得自受用三昧不淺。而推其土苴以及人",
    "X72n1440_004:0667b24": "有餘裕矣。嗚呼。祖風凌夷。當斯世而有斯人。如披沙",
    "X72n1440_004:0667c01": "見金。詎可復得耶。每一臨文。不勝三歎。",
    "X72n1440_004:0667c02": "題跋",
    "X72n1440_004:0667c03": "雲棲壽昌博山鼓山諸祖同幀題辭",
    "X72n1440_004:0667c04": "這隊老古錐。無端撞出五濁惡世。藏身露影。聚頭作",
    "X72n1440_004:0667c05": "喧。不知圖箇什麼。只為釋迦老子一點真血脉不肯",
    "X72n1440_004:0667c06": "拋撒。珍重流通。亦為一類苦惱眾生。從冥入冥作箇",
    "X72n1440_004:0667c07": "引路底火把子耳。霈上座傍觀頗親。一一說破。不是",
    "X72n1440_004:0667c08": "家醜外揚。只要大家知有。石几南向竝坐若口喃喃",
    "X72n1440_004:0667c09": "地商略禪淨是同是別者。為雲棲蓮池師太。壽昌無",
    "X72n1440_004:0667c10": "明老祖兩傍圍繞。皆其派下法胤。侍坐拱聽。其左執",
    "X72n1440_004:0667c11": "如意凭几而坐者為博山無異和尚。右端然袖手而",
    "X72n1440_004:0667c12": "坐者為先師永覺老人。博山之傍肅然無言者為雪",
    "X72n1440_004:0667c13": "關誾禪師。先師之右手握麈尾熈然微笑者乃余陋",
    "X72n1440_004:0667c14": "質。雪關之下倚石仰首者為一脉監寺受業師智光",
    "X72n1440_004:0667c15": "上座。曾親炙博山鼓山而來附陪坐于此。以寄所思",
    "X72n1440_004:0667c16": "耳。其遠處二人度橋而來者。前為純一監寺。後執杖",
    "X72n1440_004:0667c17": "欹首翹望者為一脉監寺。葢荷負大眾奔走道途而",
    "X72n1440_004:0667c18": "不休者也。童子凡六人。或荷擔。或侍立。巖巒稠密樹",
    "X72n1440_004:0667c19": "木繁蔭。一一皆有生氣不可計算。噫。諸祖往矣。余獨",
    "X72n1440_004:0667c20": "後死。無以為流通發揚。葢所可得而傳者影。不可得",
    "X72n1440_004:0667c21": "而傳者非影。苟有因其可傳而得其不可傳。則所謂",
    "X72n1440_004:0667c22": "靈山一會儼然未散者豈虗語哉。其或留連於丹青",
    "X72n1440_004:0667c23": "之上。描邈於形似之間。則劒去久矣方乃刻舟。余又",
    "X72n1440_004:0667c24": "不能無重嘅云。",
    "X72n1440_004:0668a01": "跋李長者十明論",
    "X72n1440_004:0668a02": "華嚴第六現前地菩薩。寄位緣覺。以十門逆順觀察",
    "X72n1440_004:0668a03": "十二因緣。成般若門。三空自在。智慧現前。棗栢長者",
    "X72n1440_004:0668a04": "既釋之於論。又重以十義明其大旨。謂之十明論。其",
    "X72n1440_004:0668a05": "意葢謂十二緣生是一切眾生逐妄迷真。隨生死流",
    "X72n1440_004:0668a06": "轉波浪不息之大苦海。亦是一切諸佛寶莊嚴大城。",
    "X72n1440_004:0668a07": "亦是文殊普賢常遊止之華林園苑。恒對現色身。在",
    "X72n1440_004:0668a08": "一切眾生前教化無有休息。以迷十二有支名一切",
    "X72n1440_004:0668a09": "眾生。悟十二有支即是佛。故眾生及以有支皆無自",
    "X72n1440_004:0668a10": "性。隨煩惱無明行識名色六根相對。生觸受愛取有。",
    "X72n1440_004:0668a11": "成五蘊身。即有生老死常流轉故。若以戒定慧觀照",
    "X72n1440_004:0668a12": "方便力照自身心體相。皆自性空。無內外有。即眾生",
    "X72n1440_004:0668a13": "心。全佛智海。又以空慧長養大慈大悲。入生死海教",
    "X72n1440_004:0668a14": "化眾生。如蓮華處水而無染污。若厭十二緣生別求",
    "X72n1440_004:0668a15": "解脫。如捨冰而求水。逐陽燄以求漿。若以止觀力照",
    "X72n1440_004:0668a16": "之。心境總亡。智日自然明白。如貧女宅中寶藏。不作",
    "X72n1440_004:0668a17": "而自明。窮子衣中珠。無功而自現。此乃華嚴圓頓大",
    "X72n1440_004:0668a18": "旨。李長者特拈出指示於人。最為肯切。恩大難酬。壁",
    "X72n1440_004:0668a19": "九禪人捐貲翻板。用廣流通。其亦有得於此。知恩報",
    "X72n1440_004:0668a20": "恩者歟。",
    "X72n1440_004:0668a21": "跋摹刻釋迦如來成道記",
    "X72n1440_004:0668a22": "往讀王子安童子時所著滕王閣序。天機特發。才學",
    "X72n1440_004:0668a23": "兼富。雖一時對客揮毫。實為千古絕唱。即博學弘詞",
    "X72n1440_004:0668a24": "之老儒不能過也。後又讀其所撰釋迦如來成道記。",
    "X72n1440_004:0668b01": "雖原本於釋迦譜。而以四六貫之。句句出以己意。即",
    "X72n1440_004:0668b02": "深入佛法閫奧之老禪亦豈能過乎。可見般若因地",
    "X72n1440_004:0668b03": "有自來矣。真不思議人也。今觀董太史所書此記。乃",
    "X72n1440_004:0668b04": "奉紫栢老人命。歷二紀而後成。允稱法門至寶。使讀",
    "X72n1440_004:0668b05": "者玩其墨蹟而了其文旨。洞見如來一期降生利物",
    "X72n1440_004:0668b06": "之蹟。植菩提種。作成佛因。其有益於世尤不可思議。",
    "X72n1440_004:0668b07": "三山林子吉人。博學好古。家藏此帖。出以相示。深歎",
    "X72n1440_004:0668b08": "希有。乃覔良工摹刻以廣其傳。是亦林子之心也歟。",
    "X72n1440_004:0668b09": "題高斯億所臨御馬賦",
    "X72n1440_004:0668b10": "高子斯億攻文之餘。游戲翰墨。書畵之名著於弱冠。",
    "X72n1440_004:0668b11": "今年三十有六。偶病起試筆。所作行草諸卷寄以相",
    "X72n1440_004:0668b12": "示。余與濟汪禪人展玩。彌日不忍釋手。深歎其天資",
    "X72n1440_004:0668b13": "筆力逈出尋常。不可企及也。其所臨御馬賦一帖。精",
    "X72n1440_004:0668b14": "光射人。尤為奇絕。不唯體勢點畫發筆結搆無一不",
    "X72n1440_004:0668b15": "肖似而能得其全神。即使鹿門復起。不知其為己出",
    "X72n1440_004:0668b16": "為他摹。恐不能辨也。精義入神一至於是。會當刻石",
    "X72n1440_004:0668b17": "以傳。與蘇黃米蔡諸公齊驅竝駕於天壤間。孰謂古",
    "X72n1440_004:0668b18": "今不相及哉。高子諱士年。閩侯官人。尊翁固齋先生。",
    "X72n1440_004:0668b19": "長子嵩。俱知名當時云。",
    "X72n1440_004:0668b20": "記",
    "X72n1440_004:0668b21": "悲思堂記",
    "X72n1440_004:0668b22": "芝城踞八閩上游。山丹水碧俗厚民淳。先儒生於其",
    "X72n1440_004:0668b23": "中。多習詩書禮義。又雅信佛法。知因果罪福之說。以",
    "X72n1440_004:0668b24": "及忠孝節烈。史冊炳烺。自漢武版籍以來千有餘載。",
    "X72n1440_004:0668c01": "雖古今治亂不一。城闉無虞。五代間王延政僭號建",
    "X72n1440_004:0668c02": "州南唐。命查文徽統兵攻之。以邊鎬王建封二人為",
    "X72n1440_004:0668c03": "將。謀屠城。章太傅仔鈞夫人練氏全之。宋紹興間范",
    "X72n1440_004:0668c04": "汝為竊據延建邵三郡凡七年。大將軍韓世忠攻克。",
    "X72n1440_004:0668c05": "丞相李公綱保之存之。祀典千載如生。今　皇清定",
    "X72n1440_004:0668c06": "鼎。於順治三年丙戌八月大兵開閩。四民向化。鷄犬",
    "X72n1440_004:0668c07": "不驚。郡邑城市安堵如故。明年丁亥七月四日突有",
    "X72n1440_004:0668c08": "王祁不知何省人。潛居閩中謀不軌。脅鄖西王起自",
    "X72n1440_004:0668c09": "古田。擁叛民數千。奪城據之。縱偽殺掠。各邑騷動。兵",
    "X72n1440_004:0668c10": "巡道顧某挈家奔福州。知府高某死之。官兵陣亡者",
    "X72n1440_004:0668c11": "眾。縉紳士民禁不容出。備受荼毒。民莫控訴。凡八閱",
    "X72n1440_004:0668c12": "月。江浙兵數攻不下。明年戊子二月　朝旨命五部",
    "X72n1440_004:0668c13": "堂統大兵十餘萬八門圍攻。郊外團掘深坑。飛鳶莫",
    "X72n1440_004:0668c14": "度一無脫漏者。眾炮震地。箭落如雨。凡四十餘日。未",
    "X72n1440_004:0668c15": "甞暫息。其中傷死者不可勝紀。當是時也。無所謂練",
    "X72n1440_004:0668c16": "夫人李丞相其人者起而救之。籠雞釜魚坐待其斃。",
    "X72n1440_004:0668c17": "可不哀哉。至四月初四日城陷。四面火發兵士蜂起",
    "X72n1440_004:0668c18": "充塞城中。競相屠戮。男女老幼身碎鋒鏑之間。骨穿",
    "X72n1440_004:0668c19": "矢鏃之內。其中有比鄰約縱火而舉家自焚者。有挈",
    "X72n1440_004:0668c20": "妻擕子同赴池井者。有率親屬閉門自經者。有稚子",
    "X72n1440_004:0668c21": "少婦生離死別掠之而去者更。有義士烈女守死不",
    "X72n1440_004:0668c22": "回甘蹈白刃水火而不辭者。烈燄亘天七日夜不息。",
    "X72n1440_004:0668c23": "玉石焚盡靡有孑遺。屍積如山血流成河。無論民寇",
    "X72n1440_004:0668c24": "良賤父母弟兄宗族姻親朋友知識。殺業所感同熟",
    "X72n1440_004:0669a01": "一報之中。夢境相追妄受莫忍之苦。福者已超善趣。",
    "X72n1440_004:0669a02": "罪者還繫冥扄。歲月綿邈。出苦何期。嗚呼。痛哉。生靈",
    "X72n1440_004:0669a03": "無數。盡作刀下之人。惻隱有心。誰憐罔依之鬼。冥魂",
    "X72n1440_004:0669a04": "杳杳。滯魄悠悠。莫覩光明之天。豈達歸真之路。惟我",
    "X72n1440_004:0669a05": "觀世音大士具同體悲。興無緣慈。千手提擕。千眼照",
    "X72n1440_004:0669a06": "見。不擇冤親。平等普度。由是敬斂眾財。選白雲曠地",
    "X72n1440_004:0669a07": "架造堂宇。額曰悲思。中奉千手眼觀世音菩薩及地",
    "X72n1440_004:0669a08": "藏目連聖像。左右龕室供列合城與難官吏將卒紳",
    "X72n1440_004:0669a09": "衿子民僧道善良以及農賈工伎眾等神位。晝香夕",
    "X72n1440_004:0669a10": "燈經聲佛號。春秋奠享。中元薦拔。庶承三寶恩光。永",
    "X72n1440_004:0669a11": "出九幽極苦。况孝子賢孫念祖父之罹難。仁人長者",
    "X72n1440_004:0669a12": "哀冤魄之沉淪。大作津梁。恩資存歿。同躋仁壽之域。",
    "X72n1440_004:0669a13": "共登解脫之場。福被全城。功流永世。是余卑願也。抑",
    "X72n1440_004:0669a14": "聞弔古戰場云。誰無父母。提擕捧負畏其不壽。誰無",
    "X72n1440_004:0669a15": "兄弟如足如手。誰無夫婦如賓如友。生也何恩。殺之",
    "X72n1440_004:0669a16": "何咎。戊子芝城謂今之戰場。非耶。舉城父母兄弟夫",
    "X72n1440_004:0669a17": "婦皆無罪而就死。所謂天地為愁。草木凄悲。弔祭不",
    "X72n1440_004:0669a18": "至。精魄何依。余每思及。未嘗不涕泣沾襟。轉盻間四",
    "X72n1440_004:0669a19": "十年。知者不言。言者不審。釋今不記。後將無聞。而諸",
    "X72n1440_004:0669a20": "靈永無出苦之日矣。故以悲思名堂而復略述其顛",
    "X72n1440_004:0669a21": "末。貞之於石。以告諸來者為記。",
    "X72n1440_004:0669a22": "柘浦覺林院警公泉記",
    "X72n1440_004:0669a23": "泉以警公名者。志德也。葢道以人弘。理以事驗。非浪",
    "X72n1440_004:0669a24": "階也。昔警公首闢茲山也。眾多水乏。汲負維艱。一日",
    "X72n1440_004:0669b01": "經行寺右旱田間。乃以杖卓之。泉沸沸然隨杖涌出。",
    "X72n1440_004:0669b02": "愈卓愈涌。遂命工鑿井以畜泉。深廣丈許。其色如乳。",
    "X72n1440_004:0669b03": "其甘如飴。盈盈然流溢於外。乃以竹筧引歸雲厨。供",
    "X72n1440_004:0669b04": "眾數百。冬夏不竭。公真不思議人也。公化去已念餘",
    "X72n1440_004:0669b05": "載。康熈甲子仲春余禮塔至山。覩茲嘉瑞。歎為希有。",
    "X72n1440_004:0669b06": "遂命名警公泉。乃刻石記之。俾後之居此者飲水知",
    "X72n1440_004:0669b07": "源。不昧所自。云爾。",
    "X72n1440_004:0669b08": "靈石重修三塔記",
    "X72n1440_004:0669b09": "靈石為玉融古剎。唐俱胝和尚開山。禪祖相繼凡五",
    "X72n1440_004:0669b10": "十餘代。入明以來三百餘載。祖燈久熄。佛火黯如。鞠",
    "X72n1440_004:0669b11": "不為荒煙蔓草者幾希矣。其重興始於萬曆間。同我",
    "X72n1440_004:0669b12": "老人繼於上首曹源禪師。源師既化。弟子寂影等皆",
    "X72n1440_004:0669b13": "能仰體師心。內勤禪戒。外嚴道場。歷有年載。備經艱",
    "X72n1440_004:0669b14": "危。至誠感格。四眾歸心。興建大殿法堂天王殿兩長",
    "X72n1440_004:0669b15": "廊鐘鼓二樓佛像藏經。以及山林田土等咸備焉。雖",
    "X72n1440_004:0669b16": "不能一一復古。然已得十之七八矣。僧眾數百指。晨",
    "X72n1440_004:0669b17": "鐘夕梵精修不懈。千年祖庭煥然一新。詎非法門盛",
    "X72n1440_004:0669b18": "事哉。但從上諸祖及海眾靈塔尚委荒草。不遑修葺。",
    "X72n1440_004:0669b19": "監寺寂陟乃謀諸法眷。各捐所有。共襄勝蹟。塔在本",
    "X72n1440_004:0669b20": "寺龍砂之外。坐坤向艮。依堪輿家言。仍其原位移升",
    "X72n1440_004:0669b21": "上坪丈許。庶接脉承氣。又倣諸方三塔成式。中奉歷",
    "X72n1440_004:0669b22": "代諸祖。始開山和尚。繼而冰禪師。五色舍利一瓶。計",
    "X72n1440_004:0669b23": "三十餘粒。以及心宗禪師．海印禪師．正覺禪師．漸禪",
    "X72n1440_004:0669b24": "師．啟譸禪師．即菴禪師．鐵壁禪師．雪巖禪師等塔。散",
    "X72n1440_004:0669c01": "在諸處者。俱斂藏於此。額曰金剛幢。左安尊宿耆德。",
    "X72n1440_004:0669c02": "右藏勤舊。經始於康熈乙丑復月十有六日。告竣於",
    "X72n1440_004:0669c03": "明年二月望日。影上座走書乞余言刻石。以昭後世。",
    "X72n1440_004:0669c04": "余惟堪忍界中有為之法剎那變易。成壞何常。得人",
    "X72n1440_004:0669c05": "則興。不得人則廢。果使三寶真燈不燼。則此塔片石",
    "X72n1440_004:0669c06": "可存。惟望後賢志願不衰。繩繩相繼。毋墜前緒云耳。",
    "X72n1440_004:0669c07": "是為記。",
    "X72n1440_004:0669c08": "重安舍利入塔記",
    "X72n1440_004:0669c09": "鼓山舍利原委具於前記。已刻石殿中。茲不復贅。更",
    "X72n1440_004:0669c10": "有美石四十餘顆。係古石匣中護舍利瓶者。先是順",
    "X72n1440_004:0669c11": "治庚子三月十四日奉舍利凡七十八粒。貯以晶瓶。",
    "X72n1440_004:0669c12": "藏於正法藏殿石塔中。其石子仍藏方丈舊瓶內。至",
    "X72n1440_004:0669c13": "康熈丁卯閱二十有八載。因塔中晶瓶傾仆。卜二月",
    "X72n1440_004:0669c14": "十九日啟塔重修。請出舍利。具香湯沐浴。是日取前",
    "X72n1440_004:0669c15": "石子觀之。盡變為舍利。又生小舍利。纍纍然如芥粟",
    "X72n1440_004:0669c16": "黍麥。共計二百餘粒。五色圓潤。精光射人。因歎如來",
    "X72n1440_004:0669c17": "法身徧滿法界。隨處出現。不可思議。有緣眾生無不",
    "X72n1440_004:0669c18": "得見也。乃作小金盂藏之。金盂藏於銀盂。銀盂封小",
    "X72n1440_004:0669c19": "磁瓶內。又卜三月六日同晶瓶舍利安奉入塔。一隱",
    "X72n1440_004:0669c20": "一顯。如八日月圓融無礙也。惟願護塔善神守護此",
    "X72n1440_004:0669c21": "塔。不經諸患。常住此山。為人天福田。佛願無盡。我願",
    "X72n1440_004:0669c22": "無盡。住山道霈記。",
    "X72n1440_004:0669c23": "鼓山諸祖道影記",
    "X72n1440_004:0669c24": "甞觀佛祖眾生親從法身現起。都是箇影子。而丹青",
    "X72n1440_004:0670a01": "者又於影上現影。雖展轉虗寂。要之真本無影而影",
    "X72n1440_004:0670a02": "不離真。總以法身為定量。惟在智者能深自觀耳。崇",
    "X72n1440_004:0670a03": "禎癸酉春　先師永覺老人奉　聞谷師太命。作諸",
    "X72n1440_004:0670a04": "祖道影傳贊。凡一百三十尊。業已刊佈叢林久矣。至",
    "X72n1440_004:0670a05": "大清康熈元年壬寅冬余開法泉之開元。得此新繪",
    "X72n1440_004:0670a06": "祖影八十餘尊。如獲至寶。乃重價購歸。裝潢既就。供",
    "X72n1440_004:0670a07": "奉於正法藏殿。但其中具缺不一。前後參差。竊欲稍",
    "X72n1440_004:0670a08": "補禪門五宗與西天東土應化聖賢。以及天台賢首",
    "X72n1440_004:0670a09": "慈恩蓮宗律宗諸祖各數尊。庶有端緒。以便瞻仰。是",
    "X72n1440_004:0670a10": "時坐有土木之役不暇及此。乃濡滯至戊辰夏凡二",
    "X72n1440_004:0670a11": "十有七載。始得倩寫生。於先師諸祖道影內略補入。",
    "X72n1440_004:0670a12": "凡四十七尊。共一百二十有七尊。裝成三卷同帙。乃",
    "X72n1440_004:0670a13": "以先師原贊焚香拜書於每尊之前。其中有數尊乃",
    "X72n1440_004:0670a14": "先師所未登者。余僭補其贊詞。時余年已七十有四",
    "X72n1440_004:0670a15": "矣。因思烏免遄邁。不少暫駐。幸天假我年。究竟此一",
    "X72n1440_004:0670a16": "大事豈非夙有般若微緣。故於末法凋零之秋圓滿",
    "X72n1440_004:0670a17": "此勝功德耶。嗚呼。諸祖既往。而儀表如生。智者若能",
    "X72n1440_004:0670a18": "因其影而見其形。見其形而見其心。則諸祖不先我",
    "X72n1440_004:0670a19": "等不後。即是親依座下。親聆謦欬。親領棒喝。豈古今",
    "X72n1440_004:0670a20": "時處所能間隔耶。其或但愒玩於影像。卜度於字句。",
    "X72n1440_004:0670a21": "則是棄金擔麻者流。安貴有此。因特詳其顛末。俾後",
    "X72n1440_004:0670a22": "之觀者知其所自。亦知所以觀之之意云耳。此祖像",
    "X72n1440_004:0670a23": "一部三冊。乃與馬法秀東王公之子希聖希賢希尹",
    "X72n1440_004:0670a24": "所施宣德間烏斯藏比丘海崙金畫華嚴善財童子",
    "X72n1440_004:0670b01": "五十三參圖贊一部。同供於藏殿大藏經橱內。永為",
    "X72n1440_004:0670b02": "鼓山常住。時戊辰七月自恣後三日住山某謹記。",
    "X72n1440_004:0670b03": "重修古普同塔記",
    "X72n1440_004:0670b04": "昔百丈大智禪師肇建叢林。十方聚會。以法共住。同",
    "X72n1440_004:0670b05": "堂而食。同床而坐。互相砥礪。期於智證。至於報緣既",
    "X72n1440_004:0670b06": "盡。則負薪茶毗。拾其燼餘同歸於塔。葢表以法為親。",
    "X72n1440_004:0670b07": "死生不忘之義。自有唐以來。天下叢林咸取則焉。謂",
    "X72n1440_004:0670b08": "之普同塔。鼓山普同塔在鉢盂峯之下。面雙江而遶",
    "X72n1440_004:0670b09": "萬岫。極稱形勝。且砂水回環。基搆弘敞。春秋拜掃可",
    "X72n1440_004:0670b10": "容數千指。創造於宋大觀三年。第十九代住山有需",
    "X72n1440_004:0670b11": "禪師內分三壙。左右藏海眾靈骨。虗其中以待住持",
    "X72n1440_004:0670b12": "者。需公未幾移居雪峯。遂終於彼。後需之嗣第二十",
    "X72n1440_004:0670b13": "二代邦靖禪師。每陞座手握木蛇。時人稱木蛇和尚。",
    "X72n1440_004:0670b14": "住持有年。一旦日方中集眾上堂。玄機雷動。退座而",
    "X72n1440_004:0670b15": "寂。火化以小瓦棺盛其遺蛻。藏於中壙上位石龕內。",
    "X72n1440_004:0670b16": "靖之後。住持者俱各建塔。無進此者。然塔與寺同休",
    "X72n1440_004:0670b17": "戚。頹廢有年。天啟丁卯博山無異禪師重開法茲山。",
    "X72n1440_004:0670b18": "清規稍復。至崇禎庚午監寺始伐石修葺。啟其壙以",
    "X72n1440_004:0670b19": "古骨石盡歸於左。而空其右以待方來。中壙石龕外",
    "X72n1440_004:0670b20": "則仍虗之也。先師永覺老人自甲戌入山。百廢俱復。",
    "X72n1440_004:0670b21": "而是塔猶未竣工。歷今凡五十有餘載。僧眾雲來而",
    "X72n1440_004:0670b22": "右壙亦滿。至大清康熈戊辰八月二十日監寺比丘",
    "X72n1440_004:0670b23": "法願慨捐衣鉢。復啟塔重修。乃移兩旁骨石歸於中。",
    "X72n1440_004:0670b24": "左壙全虗。而右壙餘者十分之一。後來者左右俱可",
    "X72n1440_004:0670c01": "進也。既封復造石座高尺餘。葢滿三壙而塔身巍然",
    "X72n1440_004:0670c02": "峙立於上。牢實堅固且無雨水滲入之虞。復作塔圍",
    "X72n1440_004:0670c03": "二重以障山水。至此而塔功大備。俾同居者生有所",
    "X72n1440_004:0670c04": "託。死有所歸。而於古德建立叢林之意其殆庶幾焉。",
    "X72n1440_004:0670c05": "雖然。須知真身無相。真塔無縫。以如是塔藏如是身。",
    "X72n1440_004:0670c06": "充滿法界。了無欠剩。既無四相之遷。豈有三災之患。",
    "X72n1440_004:0670c07": "此是吾人放身舍命真受用處。視世之於髑髏作活。",
    "X72n1440_004:0670c08": "而覔尺寸之土作千百年久計者。詎不惑哉。工竣因",
    "X72n1440_004:0670c09": "紀其歲月。既盡其情而復發其理如此。然理非事外。",
    "X72n1440_004:0670c10": "事在理中。夢幻泡影究竟不可得。是在智者能深自",
    "X72n1440_004:0670c11": "觀耳。是為記。",
    "X72n1440_004:0670c12": "重興白雲廨院記",
    "X72n1440_004:0670c13": "白雲廨院乃鼓山白雲峯涌泉禪寺支院也。鼓山始",
    "X72n1440_004:0670c14": "於唐建中四年。從事裴公胄請靈嶠禪師誦華嚴經。",
    "X72n1440_004:0670c15": "息毒龍損民稼穡之患。奏置華嚴寺。歷有年所。後值",
    "X72n1440_004:0670c16": "會昌之厄。僧眾逃匿。鞠為榛莽凡七十載。至五代梁",
    "X72n1440_004:0670c17": "開平二年。菩薩國王王氏諱審知者乘願而來。興隆",
    "X72n1440_004:0670c18": "三寶。在處建立道場。乃費鉅資四十餘萬重闢茲山。",
    "X72n1440_004:0670c19": "鑿基伐石。掄材選工。大建寺宇。巍峩壯麗。輝暎巖壑。",
    "X72n1440_004:0670c20": "請神晏國師卓錫。大闡宗猷。眾常萬指。又於山之麓",
    "X72n1440_004:0670c21": "別建是剎。取白雲峯額。以白雲廨院為耕墾接納之",
    "X72n1440_004:0670c22": "所。上下兩剎如身與臂。互相為用而不可缺。自是以",
    "X72n1440_004:0670c23": "來歷年八百。主法者更八十餘代。具載傳燈錄及本",
    "X72n1440_004:0670c24": "山列祖聯芳集。其間建置因革損益不能殫述。至明",
    "X72n1440_004:0671a01": "弘治辛亥下院災。鎮守太監陳公道捐俸重建。嘉靖",
    "X72n1440_004:0671a02": "壬寅上寺復災。而僧眾盡歸於下院。蜂房蟻穴人各",
    "X72n1440_004:0671a03": "為家。漸至淪替。崇禎甲戌春先師永覺老人來主是",
    "X72n1440_004:0671a04": "山。時下院舊僧落落。困於徭役。未及十載亡沒殆盡。",
    "X72n1440_004:0671a05": "而院遂廢。乃請藤山諦公住持。後又幾更。主者皆不",
    "X72n1440_004:0671a06": "克振。金像蒙塵。荊榛滿目。頹垣敗屋。過者疑將壓焉。",
    "X72n1440_004:0671a07": "最後住僧惟佳者勉守香火。又一夕暴卒。而院益無",
    "X72n1440_004:0671a08": "主。順治丁酉先師示寂。余忝守山門。由是護法方公",
    "X72n1440_004:0671a09": "廣巖率眾紳士及善信張在輝等。力請興復。與上寺",
    "X72n1440_004:0671a10": "合一。以還舊觀。余不得辭。黽勉祗受。時大清順治戊",
    "X72n1440_004:0671a11": "戌夏也。明年己亥監寺道悟成源募眾求大木於建",
    "X72n1440_004:0671a12": "溪。盡撤朽弊。重新架造。前為三門。中為普門殿。後為",
    "X72n1440_004:0671a13": "大雄殿。殿後為插鍬堂。以居僧眾。普門殿之右大倉",
    "X72n1440_004:0671a14": "場則仍其舊。略為修改而已。重裝金像贖回南北園",
    "X72n1440_004:0671a15": "果樹。大方伯何公又於南園建殿。以奉普賢大士。時",
    "X72n1440_004:0671a16": "兩寺僧眾五百餘。從上田產升合無存。惟佃民田數",
    "X72n1440_004:0671a17": "百畆。比丘有修苦行者。願竭力耕作輸租之外。取其",
    "X72n1440_004:0671a18": "贏以供眾。不足則托鉢副之。三門之前清溪瀠帶。古",
    "X72n1440_004:0671a19": "榕繁陰。度石橋右折而西數十武建通霄亭。乃鼓山",
    "X72n1440_004:0671a20": "最初入門處。三門之左過東際橋。沿嶺而上。名通霄",
    "X72n1440_004:0671a21": "路。約十里許。古松遮道。石磴逶迤。年久崩陷。乃重甃",
    "X72n1440_004:0671a22": "甓。直遠于寺。路上共建五亭。以便憩息。至此而大局",
    "X72n1440_004:0671a23": "已周。稍復古蹟。因思此山始開於唐大興。於梁唐晉",
    "X72n1440_004:0671a24": "漢以至宋元。主席者皆法門龍象。宗風丕振。為東南",
    "X72n1440_004:0671b01": "大法窟。入明寢衰。至嘉靖以後廢墜已極。盈虗消息",
    "X72n1440_004:0671b02": "理數常然。先師重興涌泉二十餘年間。百廢俱舉。而",
    "X72n1440_004:0671b03": "不暇於是院。余以綿力任之。固不能一一仰合古轍。",
    "X72n1440_004:0671b04": "庶於祖庭秋晚之日。剔佛祖之殘燈。開人天之正道。",
    "X72n1440_004:0671b05": "接引四眾同歸覺地。華嚴經云。佛心無有他。正覺覺",
    "X72n1440_004:0671b06": "世間。其斯之謂歟。願我後人共相勉勵。撿身以戒。明",
    "X72n1440_004:0671b07": "心以慧。修稱性之行。建無作之功。仰法前蹤。奮心企",
    "X72n1440_004:0671b08": "及。庶不忝為佛之徒也。此院自己亥重興。歷年三十。",
    "X72n1440_004:0671b09": "僧眾雲聚。居常八百指。外修苦行。內勤禪戒。往來憧",
    "X72n1440_004:0671b10": "憧。接納不倦。實涌泉之化城。不可不紀其顛末以傳",
    "X72n1440_004:0671b11": "示來者。因記之。時康熈戊辰臘月朔日住山某記。",
    "X72n1440_004:0671b13": "旅泊幻蹟",
    "X72n1440_004:0671b14": "旅泊道者住山既久。諸禪者每以生緣道履見問。因",
    "X72n1440_004:0671b15": "思一期幻蹟不足以示人。淹滯三十餘載未嘗拈出。",
    "X72n1440_004:0671b16": "近富沙南山啟鑰上座同徒郁文請之尤懃。不容推",
    "X72n1440_004:0671b17": "諉。於是略敘便概。余名道霈。乃先師所命。字為霖。則",
    "X72n1440_004:0671b18": "聞谷老人所賜也。目號旅泊。亦云非家叟。本貫建寧",
    "X72n1440_004:0671b19": "建安丁氏。家世奉佛。父少軒公。性任俠而實有陰德。",
    "X72n1440_004:0671b20": "母朱。事佛惟謹。年三十無子。禱於觀世音而姙。有僧",
    "X72n1440_004:0671b21": "過門謂母曰。汝所姙者佛子。非汝子也。母欣然曰。若",
    "X72n1440_004:0671b22": "果生男。當令事佛。將臨盆。腹中動轉。母苦不堪忍。乃",
    "X72n1440_004:0671b23": "密祝曰。兒勿動。兒勿動。遂寂然。既而再動。復再祝。寂",
    "X72n1440_004:0671b24": "然如故。母喜曰。此吾孝順子也。遂生。時萬曆乙卯歲",
    "X72n1440_004:0671c01": "十一月二日卯時也。七歲入塾學。授論語。喃喃上口",
    "X72n1440_004:0671c02": "即麤曉大意。輙為人講解。眾以為異。父喜曰。大吾門",
    "X72n1440_004:0671c03": "者此子也。年十四講上孟未終。得病瀕死。母日夜惶",
    "X72n1440_004:0671c04": "懼。禱觀世音曰。此本佛子。非吾子。病愈當令事佛。已",
    "X72n1440_004:0671c05": "而病果愈。遂遣出家。父難之。母曰。此子非塵埃中物。",
    "X72n1440_004:0671c06": "吾業已許佛久矣。安用阻為。父不能奪。遂送歸郡東",
    "X72n1440_004:0671c07": "白雲寺。禮老僧深公為驅烏。明年落髮。凡諸經業不",
    "X72n1440_004:0671c08": "由師訓。誦之如流。一日覩隣房僧死。忽悟自身無常。",
    "X72n1440_004:0671c09": "遂深厭火坑。憤然有超方之志。至十八歲。聞谷老人",
    "X72n1440_004:0671c10": "自楚入閩。居汾常之寶善。余聞之驚喜曰。古佛猶在",
    "X72n1440_004:0671c11": "耶。即辭受業。一鉢一衲飄然而去。請問出生死路頭。",
    "X72n1440_004:0671c12": "老人授以念佛畢竟成佛之說。遂諦信不疑。一日侍",
    "X72n1440_004:0671c13": "老人山行。忽回顧熟視曰。噫。子可教也。惜余老不能",
    "X72n1440_004:0671c14": "成褫。子此去東谿荷山。有永覺靜主。真善知識也。子",
    "X72n1440_004:0671c15": "能傾心事之。必有所得。余業已聞老和尚名。茲承指",
    "X72n1440_004:0671c16": "示。甚愜夙心。明日將束裝辭去。而老和尚適至。老人",
    "X72n1440_004:0671c17": "遂以余囑託之。老和尚唯唯。命報侍左右。令看栢樹",
    "X72n1440_004:0671c18": "子因緣。汲水負薪罔敢忽怠。崇禎甲戌春老和尚出",
    "X72n1440_004:0671c19": "世鼓山。隨侍以至。前後四年苦無所入。一日自訴曰。",
    "X72n1440_004:0671c20": "吾數載勤苦參禪既不會。而學業又荒。得毋辜負此",
    "X72n1440_004:0671c21": "生乎。遂拜辭老和尚出嶺至杭州。經歷諸講肆凡五",
    "X72n1440_004:0671c22": "年。法華．楞嚴．維摩．圓覺．起信．唯識及台賢性相大旨",
    "X72n1440_004:0671c23": "無不通貫。屬聞老人遷化。老和尚赴吊來真寂。余即",
    "X72n1440_004:0671c24": "往見之。正欲供通數年聽講經義。老和尚忽問曰。栢",
    "X72n1440_004:0672a01": "樹子話作麼生。余茫然不知加答。老和尚叱曰。入海",
    "X72n1440_004:0672a02": "算沙有甚麼限。禮拜而退。不勝惶愧。自是日夜不安。",
    "X72n1440_004:0672a03": "寢食無味。凡數閱月。一日讀正法眼藏。見臨濟示眾",
    "X72n1440_004:0672a04": "曰。有一無位真人。在諸人面門上出入。忽然有省。乃",
    "X72n1440_004:0672a05": "曰。元來得恁麼現成。回觀諸祖語錄。勢如破竹。了無",
    "X72n1440_004:0672a06": "滯礙。復上真寂通所得。老和尚徵曰。山河大地與汝",
    "X72n1440_004:0672a07": "是同是別。答曰豈有別耶。老和尚以戒尺擊案曰。汝",
    "X72n1440_004:0672a08": "為什麼不痛。余不知落處。老和尚曰。汝須向這裏參",
    "X72n1440_004:0672a09": "始得。余禮拜而去。時密雲老和尚盛化天童。遂往參",
    "X72n1440_004:0672a10": "禮。一見即問曰。山河大地與學人自己是同是別。童",
    "X72n1440_004:0672a11": "便打。余無語。禮拜而退。自是入室。余只恁麼問。童只",
    "X72n1440_004:0672a12": "恁麼打。不勝迷悶。經六閱月。一日經行至三鼓。昏倦",
    "X72n1440_004:0672a13": "已極。將解衣就寢。忽然虗空迸裂。髑髏爆散。全體現",
    "X72n1440_004:0672a14": "前。如貧得寶。如病得汗。其踊躍慶快無以云喻。遂危",
    "X72n1440_004:0672a15": "坐達旦。次晨作偈呈方丈曰。一水一山何處得。一言",
    "X72n1440_004:0672a16": "一默總由伊。全是全非難背觸。冷暖從來只自知。童",
    "X72n1440_004:0672a17": "閱罷顧謂西堂朝宗曰。也不易。渠到恁麼地。復顧謂",
    "X72n1440_004:0672a18": "余曰。如何是汝自知的道理。余曰分明舉似和尚了",
    "X72n1440_004:0672a19": "也。童曰舉似箇甚麼。余便喝。童擬拈棒。余拂袖便出。",
    "X72n1440_004:0672a20": "次日入室。童問曰。薰風自南來。殿閣生微凉。意作麼",
    "X72n1440_004:0672a21": "生。余陵憑答曰。薰風自南來。殿閣生微凉。昨夜火燒",
    "X72n1440_004:0672a22": "山。弄得大家忙。童曰。不是這箇道理。昔日某正同子",
    "X72n1440_004:0672a23": "見老僧不肯他。乃致有今日之爭論也。子宜於此體",
    "X72n1440_004:0672a24": "究始得。余再拜而退。乃私自念。恁麼答有什麼不是",
    "X72n1440_004:0672b01": "處。復念欲還真寂見老和尚吐露一上。將請假辭去。",
    "X72n1440_004:0672b02": "乃為同參兄弟苦留復強住一月。乃作偈辭同參曰。",
    "X72n1440_004:0672b03": "九上三登稱象骨。吾今去住敢辭艱。諸公道愛曾心",
    "X72n1440_004:0672b04": "銘。故訂秋初再上山。遂去真寂見老和尚。禮拜起即",
    "X72n1440_004:0672b05": "以所悟白之。老和尚喜曰。子已入門。但未升堂入室",
    "X72n1440_004:0672b06": "耳。余曰更有什麼事。老和尚曰。子向後自知。余禮拜",
    "X72n1440_004:0672b07": "退。留兩月復辭去。登西天目訪高峯死關。凡一年。因",
    "X72n1440_004:0672b08": "閱明教嵩和尚孝論。遂念雙親垂老。乃下山至真寂",
    "X72n1440_004:0672b09": "圓大戒。辭老和尚還閩省親。既而老和尚亦還鼓山。",
    "X72n1440_004:0672b10": "復得時時親炙。後結茅於大百丈山。親貧。每下山乞",
    "X72n1440_004:0672b11": "食以供甘旨。及父歿。遂度母出家。同入山修淨業。凡",
    "X72n1440_004:0672b12": "五載。至庚寅正月母告寂。哀毀治喪事竣。復上鼓山。",
    "X72n1440_004:0672b13": "老和尚曰參堂去。因領維那職。凡入室勘詰。前所印",
    "X72n1440_004:0672b14": "可者皆翻案不許。不勝迷悶。一日老和尚謂余曰。子",
    "X72n1440_004:0672b15": "還知病之所在否。余曰不知。老和尚曰。雲門云。達得",
    "X72n1440_004:0672b16": "一切法空隱隱地。似有箇物。豈非子之病耶。余沉吟",
    "X72n1440_004:0672b17": "良久曰。正坐此耳。老和尚曰。無妨放下便穩也。余便",
    "X72n1440_004:0672b18": "禮拜。一日堂中靜坐。聞放生所中羣鵝噪鳴于耳根",
    "X72n1440_004:0672b19": "中。三真實法一時現前。動靜二相了然不生。次日上",
    "X72n1440_004:0672b20": "方丈通所得。老和尚曰。前皆識境。此智境也。宜善保",
    "X72n1440_004:0672b21": "護。遂示偈曰。一番入處一番親。親處何妨更轉身。徹",
    "X72n1440_004:0672b22": "底窮源何所有。眉下從來是眼睛。余禮拜而退。又一",
    "X72n1440_004:0672b23": "日老和尚示眾。舉龐居士問馬祖曰。不與萬法為侶",
    "X72n1440_004:0672b24": "者是什麼人。祖云待汝一口吸盡西江水即向汝道。",
    "X72n1440_004:0672c01": "龐大悟後來草堂青拈云。許多魚龍蝦蠏。向什麼處",
    "X72n1440_004:0672c02": "去。老和尚云。諸人試於草堂語下。代馬祖下一轉語",
    "X72n1440_004:0672c03": "看。余便喝。眾下語竟。老和尚復云。諸人各能為馬祖",
    "X72n1440_004:0672c04": "出氣。老僧看來馬祖語亦只得八成。還有道得十成",
    "X72n1440_004:0672c05": "語者麼。余下語不契。被老和尚呵出。歸堂一夜不安。",
    "X72n1440_004:0672c06": "將抽解。捲簾出堂。正迷悶。不覺撞破石門。乃廓然開",
    "X72n1440_004:0672c07": "解。泮然冰釋。即衝口說偈曰。哭不得兮笑不成。觸瞎",
    "X72n1440_004:0672c08": "娘生兩眼睛。有人問我西來意。拳頭劈面沒疎親。又",
    "X72n1440_004:0672c09": "曰。烈燄光中木馬飛。得便騎來即便騎。當機覿面無",
    "X72n1440_004:0672c10": "回互。擬議鋒鋩失却伊。又曰。法法本來法法。撥與不",
    "X72n1440_004:0672c11": "撥俱傷。便欲十成道出。不覺滿口含霜。次日偕同參",
    "X72n1440_004:0672c12": "明一上方丈禮拜曰。某今日有箇十成語舉似和尚。",
    "X72n1440_004:0672c13": "老和尚云汝試道看。余乃背身叉手向老和尚云。請",
    "X72n1440_004:0672c14": "和尚鑒。老和尚云。好與七藤條。余便禮拜。復呈前三",
    "X72n1440_004:0672c15": "偈。老和尚頷之。乃囑曰。此事高而無頂。深而無底。不",
    "X72n1440_004:0672c16": "可以限量心入無限量法。須于一切處及得淨盡始",
    "X72n1440_004:0672c17": "可保任。余即再拜頂受。後和尚時出洞上宗旨示之。",
    "X72n1440_004:0672c18": "余一一答頌。皆泯然契合。時年已三十有八矣。明年",
    "X72n1440_004:0672c19": "辭歸建寧廣福菴掩關三載。密自煅煉。切欲棧絕人",
    "X72n1440_004:0672c20": "世。老和尚乃垂書誡之云。佛法欲滅。汝當勉勵。不可",
    "X72n1440_004:0672c21": "因時難而自退也。又值寇亂。乃出關上山省覲。老和",
    "X72n1440_004:0672c22": "尚曰。吾待子來久矣。仍令歸堂。凡三年。日加淘煉。深",
    "X72n1440_004:0672c23": "資智證。至順治丁酉老和尚年八十。于正月上元日",
    "X72n1440_004:0672c24": "聲鐘集眾。以平生所著僧伽黎麈拂見付。說偈曰。曾",
    "X72n1440_004:0673a01": "在壽昌橋上過。豈隨流俗漫生枝。一髮欲存千聖脉。",
    "X72n1440_004:0673a02": "此心能有幾人知。潦倒殘年今八十。大事于茲方付",
    "X72n1440_004:0673a03": "伊。三十年中鹽醬事。古人有語不相欺。逆風把舵千",
    "X72n1440_004:0673a04": "鈞力。方能永定太平基。余以法乳恩深。黽勉拜受。即",
    "X72n1440_004:0673a05": "日令首眾秉拂。凡遇節臘皆代陞座示眾。觀其提唱。",
    "X72n1440_004:0673a06": "老人無不擊節稱善。冬十月老人示寂。明年正月入",
    "X72n1440_004:0673a07": "塔畢。檀護方公克之林公孔碩率眾護法善信及諸",
    "X72n1440_004:0673a08": "山本山大眾強令繼席開法。時戊戌正月念二日。余",
    "X72n1440_004:0673a09": "年四十有四矣。一住十四載。雖座下常繞五千指。愧",
    "X72n1440_004:0673a10": "無法與人。徒結粥飯因緣耳。至辛亥秋倦於接納。適",
    "X72n1440_004:0673a11": "法姪石潮寧公入山省覲。乃為林公孔碩議曰。昔博",
    "X72n1440_004:0673a12": "山老人開法此山。雪關繼之。先師重興。某忝繼之。浪",
    "X72n1440_004:0673a13": "杖人曾住此山。未有繼之者。今寧公是其的嗣。願請",
    "X72n1440_004:0673a14": "繼席。以續浪公一脉。某疲津梁。因得休退。是公之賜",
    "X72n1440_004:0673a15": "也。公欣然力荷其事。余即說偈辭眾曰。本是無家客。",
    "X72n1440_004:0673a16": "隨緣住此山。俄經十四載。乘興出松關。即日拂衣去。",
    "X72n1440_004:0673a17": "一眾涕泣挽留不可。追至臺江而罷。寧公以眾情向",
    "X72n1440_004:0673a18": "背不一。亦不果住。而余因得謝事。深愜夙志。時年已",
    "X72n1440_004:0673a19": "五十有七矣。至建州復為眾留。插草聚沙作空花佛",
    "X72n1440_004:0673a20": "事。自是以旅泊僧自號。隨緣漂泊。住無定蹤。若白雲。",
    "X72n1440_004:0673a21": "若開元。若廣福鏡湖諸處。皆余杖錫往來之地。後至",
    "X72n1440_004:0673a22": "東和之寶福。乃稅駕焉。因初離山數載間。山中大眾",
    "X72n1440_004:0673a23": "每持眾護法書逼請還山。絡繹於道。余紿曰。七十不",
    "X72n1440_004:0673a24": "掩息。當歸矣。俄爾間不覺年臨七旬。又值靜公謝事。",
    "X72n1440_004:0673b01": "純一一脉二監寺同時遷化。山門無主。由是眾護法",
    "X72n1440_004:0673b02": "僧眾請踐前約。逼迫還山。二三載間源源而來。弗容",
    "X72n1440_004:0673b03": "少緩。只得以老病殘軀舍己從人。冐昧而至。時康熈",
    "X72n1440_004:0673b04": "甲子四月廿有二日也。還山上堂有屴崱峯頭雲一",
    "X72n1440_004:0673b05": "片。乘風飛去又飛來。作霖作雨渾閒事。惹得虗空笑",
    "X72n1440_004:0673b06": "滿腮之語云。○余甞有願不另造塔。葢不欲以臭髑",
    "X72n1440_004:0673b07": "髏費檀信膏血。若終此山。如亡僧常規。津送茶毗。拾",
    "X72n1440_004:0673b08": "骨入舍利窟眾塔足矣。若終他山。當處死當處埋。萬",
    "X72n1440_004:0673b09": "勿移動。此吾至囑。不可違也。○余在鼓山有秉拂錄",
    "X72n1440_004:0673b10": "一卷。鼓山錄六卷。餐香錄八卷。還山錄四卷。在溫陵",
    "X72n1440_004:0673b11": "有開元錄一卷。在玉融有靈石錄一卷。在建州諸處",
    "X72n1440_004:0673b12": "有旅泊菴稿六卷。法會錄三卷。其集古有聖箭堂述",
    "X72n1440_004:0673b13": "古一卷。禪海十珍一卷。其懺悔法有八十八佛懺一",
    "X72n1440_004:0673b14": "卷。準提懺一卷。其修淨業有淨業常課一卷。淨土旨",
    "X72n1440_004:0673b15": "訣一卷。續淨土生無生論一卷。註釋有心經請益說",
    "X72n1440_004:0673b16": "一卷。佛祖三經指南三卷。舍利塔號註一卷。發願文",
    "X72n1440_004:0673b17": "註一卷。其往復書問有筆語一卷。以上共二十種四",
    "X72n1440_004:0673b18": "十四卷。其纂述有華嚴疏論纂要一百二十卷。金剛",
    "X72n1440_004:0673b19": "般若經疏論纂要刊定記略三卷。護國仁王般若經",
    "X72n1440_004:0673b20": "合古疏三卷。",
    "X72n1440_004:0673c04": "延津天寧體如剛公。幼入緇門。即遇知識。知有宗",
    "X72n1440_004:0673c05": "門大事。密自精研。孜孜不舍。今年越六旬而志不",
    "X72n1440_004:0673c06": "少衰。每登鼓山請益。一日讀還山錄。大生喜樂。即",
    "X72n1440_004:0673c07": "率其徒興瑞徒孫戒緋。同捐衣鉢請梓流通。苟非",
    "X72n1440_004:0673c08": "靈根夙植。智種深培。焉能有此。昔日雪山亡軀。香",
    "X72n1440_004:0673c09": "城破骨。以求大法。葢亦始此一念樂法之心耳。刻",
    "X72n1440_004:0673c10": "工告竣。敬為書諸簡末。時",
    "X72n1440_004:0673c11": "康熈戊辰春王正月燈節非家叟題",
    "X72n1440_004:0673c16": " 刻支那福州鼓山為霖禪師還山錄",
    "X72n1440_004:0673c17": "後序",
    "X72n1440_004:0673c19": "鼓山為霖大師被柔忍衣。入寂慈室。坐法空座。開堂",
    "X72n1440_004:0673c20": "說法三十餘歲。座下常隨眾五千指。循循善誘。如老",
    "X72n1440_004:0673c21": "婆憐兒孫。謙謙度生如津梁。大師誠天下之至柔乎。",
    "X72n1440_004:0673c22": "及室中提宗印。辨魔揀異。則壁立萬仞。七十四歲垂",
    "X72n1440_004:0673c23": "死而未肯許可一人。則大師誠天下之至強乎。然所",
    "X72n1440_004:0673c24": "謂於大師至柔也者。非柔弱之謂。柔和善順而不卒",
    "X72n1440_004:0674a01": "暴之謂也。所謂於大師至強也者。非強者之謂。和而",
    "X72n1440_004:0674a02": "不流中立而不倚之謂也。然是皆隨俗而稱大師者",
    "X72n1440_004:0674a03": "也。若據實而論之。則大師能柔能強而非柔非強。沒",
    "X72n1440_004:0674a04": "量之大人。超宗越格之大導師也。猶非局守一機一",
    "X72n1440_004:0674a05": "境為了當。比況與法門穿窬之小人。色厲而內荏。外",
    "X72n1440_004:0674a06": "現丈夫之相。內無法守。如兒女啗之以勢利。則棄衣",
    "X72n1440_004:0674a07": "拂如泥土。自家實亂法統而假名於嚴統。誤認俗氣",
    "X72n1440_004:0674a08": "以為大機大用者。不可同歲語矣。大師先有初會語",
    "X72n1440_004:0674a09": "錄。予昔年遣於京師印行。今又鋟此錄而不怠者。今",
    "X72n1440_004:0674a10": "日佛祖一綫之正脈。纔係大師之言行也。祝忝同曹",
    "X72n1440_004:0674a11": "洞之末流。敢以愚言輕污末簡。觀者無謂吾之亦有",
    "X72n1440_004:0674a12": "黨。雖然吾之所不黨者私也情也。所不能不黨者正",
    "X72n1440_004:0674a13": "也公也。雖片言隻字。無愧於辭。",
    "X72n1440_004:0674a14": "時",
    "X72n1440_004:0674a15": "元祿癸酉九月廿八日見住薩州玉龍山福昌禪寺"
}