{
    "T36n1736_075:0589c18": "大方廣佛華嚴經隨疏演義鈔卷",
    "T36n1736_075:0589c19": "第七十五",
    "T36n1736_075:0589c21": "唐清涼山大華嚴寺沙門澄觀述",
    "T36n1736_075:0589c22": "第三廣釋中疏謂聞無相不驚等者。此不驚",
    "T36n1736_075:0589c23": "等同金剛經諸論皆釋。天親論第二有其",
    "T36n1736_075:0589c24": "二解。一云不驚者。謂於諸無生之理心不",
    "T36n1736_075:0589c25": "驚愕趣生道故。不怖者。謂於諸法無和合",
    "T36n1736_075:0589c26": "相心不怖懼。而於世俗和合相中相續分",
    "T36n1736_075:0589c27": "別不執為實故。不畏者。心不如是永決定",
    "T36n1736_075:0589c28": "故。第二釋云。復次不驚等言如其次第。謂",
    "T36n1736_075:0589c29": "聞時思時修習時心安不動。眾生等想已遠",
    "T36n1736_075:0590a01": "離故。無著論第二云。聲聞乘中。世尊說有",
    "T36n1736_075:0590a02": "法及空法。於聽聞時聞有法無有故驚。聞",
    "T36n1736_075:0590a03": "空法無有故怖。於思量時於二不有理。聞",
    "T36n1736_075:0590a04": "不能相應故畏。更有一釋約三種無性",
    "T36n1736_075:0590a05": "故。即下疏意能斷金剛般若論第二云。驚者",
    "T36n1736_075:0590a06": "謂於非處生懼(若正釋梵音應云越怖也)違越正理如",
    "T36n1736_075:0590a07": "越正道可厭惡故。言怖者(應云續怖)相續生",
    "T36n1736_075:0590a08": "懼怖既生已不能除斷故。言畏者(應言定畏)",
    "T36n1736_075:0590a09": "生決定心一向畏懼。此等若無便成心離",
    "T36n1736_075:0590a10": "惶惑。今疏中總有三釋。初一即無著。第二釋",
    "T36n1736_075:0590a11": "而展彼論文。次釋即合其三釋。一正是天",
    "T36n1736_075:0590a12": "親。第二約三慧釋。亦別配論文。二初句越",
    "T36n1736_075:0590a13": "字次句續字後句定字。即正是能斷金剛意。",
    "T36n1736_075:0590a14": "三者即此三字亦兼天親第一釋意。疏。又聞",
    "T36n1736_075:0590a15": "有無所有等者。即第三釋即同無著第一解",
    "T36n1736_075:0590a16": "故。疏三釋已含諸論五釋。疏愛樂者思慧之",
    "T36n1736_075:0590a17": "初等者。論云云何菩薩法隨法行。當知此行",
    "T36n1736_075:0590a18": "略有五種。謂如所求如所受法。身語意業",
    "T36n1736_075:0590a19": "無顛倒轉。正慧正修(此標列五行也)論云。云何菩薩",
    "T36n1736_075:0590a20": "於法正慧。謂諸菩薩獨居閑靜。隨所聞法",
    "T36n1736_075:0590a21": "樂欲思惟。樂欲稱量樂欲觀察。乃至云。是菩",
    "T36n1736_075:0590a22": "薩由即於此已所得忍數數作意令堅牢",
    "T36n1736_075:0590a23": "故。能於其修隨順趣入。釋曰。樂欲思惟即",
    "T36n1736_075:0590a24": "經中愛樂。隨順趣向初終之義。論中廣明。今",
    "T36n1736_075:0590a25": "疏略顯。愛法樂觀為初。久思向修為終。",
    "T36n1736_075:0590a26": "疏專心憶念者修慧之初等者。論云云何於",
    "T36n1736_075:0590a27": "法正修。當知此修略有四相。一者奢摩他。",
    "T36n1736_075:0590a28": "二者毘鉢舍那。三者修奢摩他毘鉢舍那。四",
    "T36n1736_075:0590a29": "者樂修奢摩他毘鉢舍那。乃至云。如是一切",
    "T36n1736_075:0590b01": "所作業。由前四種修相皆得成菩提。釋曰。",
    "T36n1736_075:0590b02": "論說四種修相。即此經中專心憶念修習安",
    "T36n1736_075:0590b03": "住。修初後相。論亦廣明。今疏略具。以起加",
    "T36n1736_075:0590b04": "行為初。以成加行根本定及依定發慧。",
    "T36n1736_075:0590b05": "而為其體。疏具如瑜伽菩薩地中者。即第",
    "T36n1736_075:0590b06": "三十八萬種性品。菩薩所受學法七種方便。",
    "T36n1736_075:0590b07": "於中具多勝解。法隨法行第二方便中。廣",
    "T36n1736_075:0590b08": "說此義。論云。云何菩薩具多勝解。謂諸菩",
    "T36n1736_075:0590b09": "薩於其八種勝解依處。具足成就淨信。為",
    "T36n1736_075:0590b10": "先決定喜樂。乃至云。八者於善言善語善",
    "T36n1736_075:0590b11": "說勝解依處。具足成就淨信。為先決定喜",
    "T36n1736_075:0590b12": "樂。謂於契經應頌記別等。皆具多勝解。彼",
    "T36n1736_075:0590b13": "疏云。契經等法是解所印之境。名勝解處。信",
    "T36n1736_075:0590b14": "與勝解得遞為因。今取彼信所生勝解。故",
    "T36n1736_075:0590b15": "信為先。言決定者。顯勝解之體。喜樂言顯",
    "T36n1736_075:0590b16": "勝解之果。喜樂即是喜受也。或即欲樂。釋",
    "T36n1736_075:0590b17": "曰。論言信解即此經中深信悟解故。晉經中",
    "T36n1736_075:0590b18": "但云信解。第二順忍釋中。皆用止觀者。既行",
    "T36n1736_075:0590b19": "順諸法行中之要。唯止與觀故。疏止思一",
    "T36n1736_075:0590b20": "境者。謂創修之時繫緣一境不揀事理。經",
    "T36n1736_075:0590b21": "云思惟。疏止安事境順其理故者。謂前創修",
    "T36n1736_075:0590b22": "事理容別。今漸深入故。即事入玄。上之二",
    "T36n1736_075:0590b23": "止皆通隨緣。體真止中停止止也。二處之觀",
    "T36n1736_075:0590b24": "並通空假。皆觀達觀也。疏謂止惑不生者。即",
    "T36n1736_075:0590b25": "止息止也。以妄息名止故。其正住修習者。",
    "T36n1736_075:0590b26": "即雙住空有中道不偏故云正住。義通觀",
    "T36n1736_075:0590b27": "穿及與觀達。故云觀徹前境。疏寂冥理境者。",
    "T36n1736_075:0590b28": "即不止止謂既與理冥。非止非不止強名",
    "T36n1736_075:0590b29": "曰止。智顯於心者。即不觀觀。法界洞朗非",
    "T36n1736_075:0590c01": "觀非不觀。而強名曰觀耳。疏上四皆止觀",
    "T36n1736_075:0590c02": "俱行者。亦容有止觀別修。則未為真實順",
    "T36n1736_075:0590c03": "忍。若俱運者方為真耳。第三無生忍。疏釋",
    "T36n1736_075:0590c04": "中釋初徵意云下。疏文有二。先正答前徵。",
    "T36n1736_075:0590c05": "後此則以緣集故下。釋上答。文偈文具有者。",
    "T36n1736_075:0590c06": "偈云菩薩亦如是觀察一切法。悉皆因緣起。",
    "T36n1736_075:0590c07": "無生故無滅是也。疏釋第二徵意下。此中",
    "T36n1736_075:0590c08": "疏文有三。初明舉總攝別稱為無生。二以",
    "T36n1736_075:0590c09": "初攝後。但標無生。三重釋前義。疏若從別",
    "T36n1736_075:0590c10": "義下。即第二以初攝後釋。但標無生。是以",
    "T36n1736_075:0590c11": "信力入印度經等者。彼經廣說初地之相。其",
    "T36n1736_075:0590c12": "第二卷云。復次文殊師利菩薩摩訶薩有五",
    "T36n1736_075:0590c13": "種法。則能清淨初歡喜地。得大無畏安隱之",
    "T36n1736_075:0590c14": "處。何等為五。一謂菩薩生如是心。我已得",
    "T36n1736_075:0590c15": "住無生法忍故。生安隱心為令他住無",
    "T36n1736_075:0590c16": "生忍故。起安慰心又言無生忍者。謂證寂",
    "T36n1736_075:0590c17": "滅故。二謂菩薩生如是心。我已得住無滅",
    "T36n1736_075:0590c18": "法忍。故生安隱心。為令他住無滅法忍故",
    "T36n1736_075:0590c19": "起安慰心。又言無滅法忍者。謂證無生法",
    "T36n1736_075:0590c20": "忍故。三謂菩薩生如是心。我已得住身念",
    "T36n1736_075:0590c21": "智故。生安隱心。為令他住身念智故。起安",
    "T36n1736_075:0590c22": "慰心。又言身念智者。謂離身心故。四謂得",
    "T36n1736_075:0590c23": "受念智。受念智者。謂息一切受。五謂得心念",
    "T36n1736_075:0590c24": "智。心念智者謂起心如幻故。後二略引勢同",
    "T36n1736_075:0590c25": "前三。今但取前二故。疏不具引。然引有二",
    "T36n1736_075:0590c26": "意。一正證第二義。明有無滅忍。二兼證初",
    "T36n1736_075:0590c27": "義。以無滅成無生故。故彼經云無滅忍者。",
    "T36n1736_075:0590c28": "證無生故。亦得名無盡忍等。疏又此諸句",
    "T36n1736_075:0590c29": "各有二義下。第三重釋前義。謂無生中頓",
    "T36n1736_075:0591a01": "具諸義。具相云何故下廣釋。於中疏文分",
    "T36n1736_075:0591a02": "三。一雙標二門。二開章別釋。三結彈古",
    "T36n1736_075:0591a03": "義。今初。然二門總釋前之初義。其第一後",
    "T36n1736_075:0591a04": "後成前前。兼釋第二從別之義。以得無生",
    "T36n1736_075:0591a05": "忍則得無滅等忍故。無滅等忍淨無生等",
    "T36n1736_075:0591a06": "忍故。疏然文旨下。即第二開章別釋。正釋",
    "T36n1736_075:0591a07": "第一門含釋第二門。故下牒初門。疏今初",
    "T36n1736_075:0591a08": "云何下釋。唯就約理。然無生理中無有次",
    "T36n1736_075:0591a09": "第。由所遣生等有次第故。以不不之亦成",
    "T36n1736_075:0591a10": "次第故。疏先明生滅盡等理所依是事之次",
    "T36n1736_075:0591a11": "第也。後今由前前無下。方顯無生理之次",
    "T36n1736_075:0591a12": "第。疏故以後後顯成無生者。上方明前前有",
    "T36n1736_075:0591a13": "故後後有等。今例結前以前前釋後後以後",
    "T36n1736_075:0591a14": "後成前前疏次四顯理者。以盡是有為垢是",
    "T36n1736_075:0591a15": "煩惱。差別是事處是方隅。並所觀境。今了",
    "T36n1736_075:0591a16": "即真為理無生。疏後六顯智無。生者。以心",
    "T36n1736_075:0591a17": "妄動即名為生。若心寂靜即智不生。故",
    "T36n1736_075:0591a18": "偈云下引證約智。理智契合下結成上義。",
    "T36n1736_075:0591a19": "偈舉一句。具云無滅故。無盡無盡故無染。",
    "T36n1736_075:0591a20": "釋曰此即前四約理也。次偈云。於世變異",
    "T36n1736_075:0591a21": "法了知無變異。無異則無處無處則寂。靜",
    "T36n1736_075:0591a22": "其心無染著願度諸眾生。釋曰。即後六顯",
    "T36n1736_075:0591a23": "智。疏舉一句顯智分明。等言等餘皆約",
    "T36n1736_075:0591a24": "智相。疏三唯約智下。初由了從緣成智之由",
    "T36n1736_075:0591a25": "故。智無起契上理故。起即生義。湛然不遷",
    "T36n1736_075:0591a26": "體不滅無。不動約理無生可滅。正同十",
    "T36n1736_075:0591a27": "地義大之中無生無滅。非一往滅耳。餘皆",
    "T36n1736_075:0591a28": "甚深般若無生智相真智妙用不同但空唯",
    "T36n1736_075:0591a29": "遮諸過審須思之。疏。若唯約知下三結彈",
    "T36n1736_075:0591b01": "古義。即刊定記彼中但云。謂法從緣故各",
    "T36n1736_075:0591b02": "無自生。生既無生滅依何滅。故今彈云。若",
    "T36n1736_075:0591b03": "理無生知之為忍。小聖亦有故非等覺深玄",
    "T36n1736_075:0591b04": "之忍。第四如幻忍。疏。今初有三等者。疏文",
    "T36n1736_075:0591b05": "有二。先總科。後初一切下別釋。釋中有三。",
    "T36n1736_075:0591b06": "初別釋第一段。二合釋前二段。三別釋第",
    "T36n1736_075:0591b07": "三段。初中有四。一正釋一切法言。二故大",
    "T36n1736_075:0591b08": "品下引證通義。三涅槃雖真下釋經妨難。四",
    "T36n1736_075:0591b09": "引文決擇。三中謂有難言。妄法緣生可許",
    "T36n1736_075:0591b10": "如幻。涅槃真實又不從緣。如何同幻故牒",
    "T36n1736_075:0591b11": "釋之。釋有二意。一明雖真而亦從緣。雖",
    "T36n1736_075:0591b12": "非緣生而是緣。顯亦空無性。二明涅槃非",
    "T36n1736_075:0591b13": "幻為破著涅槃心。云如幻耳。是則破心",
    "T36n1736_075:0591b14": "中涅槃亦顯涅槃體。即真空而成妙有故。",
    "T36n1736_075:0591b15": "並如智論。疏。廣中合云下。第四引文決擇",
    "T36n1736_075:0591b16": "中。初引局文明涅槃非幻。次然有法世下。",
    "T36n1736_075:0591b17": "以法通真故該涅槃。次此為有為所隱覆",
    "T36n1736_075:0591b18": "下。釋真是世義。後云下引經成立該通",
    "T36n1736_075:0591b19": "一切。疏。就法喻中下。第二合釋前之二段。",
    "T36n1736_075:0591b20": "以開五義中具有能所成故。於中分四。第",
    "T36n1736_075:0591b21": "一總開義門。第二對經顯意。第三釋通妨",
    "T36n1736_075:0591b22": "難。第四別明義理。今初五法不出三性。初",
    "T36n1736_075:0591b23": "一圓成。二三依他。謂二因三果。四明依圓",
    "T36n1736_075:0591b24": "相即五即遍計所執。疏。今經云下二對經",
    "T36n1736_075:0591b25": "顯意。於中言以第二為因者。從緣生故令",
    "T36n1736_075:0591b26": "悟。第三即是依他成。第四者即事歸理遣。",
    "T36n1736_075:0591b27": "第五病者遍計情亡。歸第一者圓成理顯。疏。",
    "T36n1736_075:0591b28": "然緣亦下第三釋通妨難。謂有難云。若以第",
    "T36n1736_075:0591b29": "二惑業為緣。令第三依他為無性者。第二",
    "T36n1736_075:0591c01": "業惑應當是實不從緣故。故今釋云。亦從",
    "T36n1736_075:0591c02": "緣起謂業從惑生。惑由虛妄分別。卒至無",
    "T36n1736_075:0591c03": "住。皆託因緣故。引中論明因果俱幻故。",
    "T36n1736_075:0591c04": "論合云。如初幻化人是則名為業。幻化人",
    "T36n1736_075:0591c05": "所作則名為業果。既未曾有一法不從緣",
    "T36n1736_075:0591c06": "生。為彰緣起故分能所。疏。然上五義下。",
    "T36n1736_075:0591c07": "第四別明義理。於中二。先成有無後成",
    "T36n1736_075:0591c08": "四句。言有無者。以三性中各有二義。皆有",
    "T36n1736_075:0591c09": "無故。圓成二者。一性有。二相無。依他二者。",
    "T36n1736_075:0591c10": "一緣有。二性無。遍計二者。一情有。二理無。",
    "T36n1736_075:0591c11": "今初中即圓成二義。術馬皆是依他二義。而",
    "T36n1736_075:0591c12": "術是能成之因。託真而起故。用有體無。用",
    "T36n1736_075:0591c13": "有即是緣有。體無即是性無。三馬是所成之",
    "T36n1736_075:0591c14": "果故。相有實無。相有即是緣有。實無即是",
    "T36n1736_075:0591c15": "性無。四明依圓不離。即事同真生喻於妄。",
    "T36n1736_075:0591c16": "死喻於真事泯理顯故。生無死有。以無礙故",
    "T36n1736_075:0591c17": "者。出其所因。即事理無礙也。五中就情則",
    "T36n1736_075:0591c18": "有。妄見分明故。就理則無以是妄計必非",
    "T36n1736_075:0591c19": "有故。所以幻喻廣說有無者。以惑情所執",
    "T36n1736_075:0591c20": "有無皆失理。無惑計有無皆真。是知幻喻",
    "T36n1736_075:0591c21": "諸法非實非虛非空非有。若無於有不",
    "T36n1736_075:0591c22": "成於無。若無於無不成於有。有無交徹萬",
    "T36n1736_075:0591c23": "化齊融故。疏。又五中各具四句等者。第二",
    "T36n1736_075:0591c24": "顯成四句也。於中有二。初一重四句。後重",
    "T36n1736_075:0591c25": "重四句。今初又二。先正顯後揀非。今初也。",
    "T36n1736_075:0591c26": "初性有相無四者。一有真性有故。二空無諸",
    "T36n1736_075:0591c27": "相故。三亦有亦空義門異故。四非有非空互",
    "T36n1736_075:0591c28": "融奪故。二用有體無四者。一有迷真有用",
    "T36n1736_075:0591c29": "故。二空依真無體故。三亦有亦空體用不",
    "T36n1736_075:0592a01": "壞故。四非有非空無體之用故。非有即用",
    "T36n1736_075:0592a02": "無體故非空。三相有實無四者。一有事相現",
    "T36n1736_075:0592a03": "故。二空緣成無實故。三俱存無性不礙緣",
    "T36n1736_075:0592a04": "成。緣成不礙無性故。四俱非緣成即無性",
    "T36n1736_075:0592a05": "故非有。無性即緣成故非空。四生即是無死",
    "T36n1736_075:0592a06": "即是有四者。一真性顯故。二依他即無性故。",
    "T36n1736_075:0592a07": "三性相雙存故。四性相即奪故。五情有理無",
    "T36n1736_075:0592a08": "四者。一遍計妄情能招生死故。二即理而",
    "T36n1736_075:0592a09": "求不可得故。三要由理無方知情有。若無",
    "T36n1736_075:0592a10": "情有不顯理無故。四情有即理無理無即",
    "T36n1736_075:0592a11": "情有故。疏。然皆具德不同四謗者。揀非也。",
    "T36n1736_075:0592a12": "言四謗者。謂定有者是增益謗。若定無者",
    "T36n1736_075:0592a13": "是損減謗。亦有亦無相違謗。非有非無戲論",
    "T36n1736_075:0592a14": "謗。疏以具德故出不同所由。謂上明四句",
    "T36n1736_075:0592a15": "即是具德。以稱真故。不同情計定執四句。",
    "T36n1736_075:0592a16": "今重顯初門具德之義。一真如是有義以迷",
    "T36n1736_075:0592a17": "悟依故。不空義故不可壞故。二真性是空以",
    "T36n1736_075:0592a18": "離相故。隨緣義故對染說故。三真如亦有",
    "T36n1736_075:0592a19": "亦空。以具德故。逆順自在故。體鎔融故。四",
    "T36n1736_075:0592a20": "真性非有非空以二不二故。定取不可得",
    "T36n1736_075:0592a21": "故。餘之四句前已略明。又皆即有之空方",
    "T36n1736_075:0592a22": "為具德之空。即空之有方為具德之有。是",
    "T36n1736_075:0592a23": "則非有之有非空之空為具德耳。又盡有之",
    "T36n1736_075:0592a24": "空盡空之有方為具德。又隨一句必具餘",
    "T36n1736_075:0592a25": "三。若隨闕者則非具德。又四句齊照成解",
    "T36n1736_075:0592a26": "境故。四句齊泯成行境故。皆言亡慮絕方",
    "T36n1736_075:0592a27": "為具德耳。是知若依四謗四句皆絕。若依",
    "T36n1736_075:0592a28": "具德四句不亡。不即不離方知幻法故。楞",
    "T36n1736_075:0592a29": "伽第二令觀四句。謂一異俱不俱有無非有",
    "T36n1736_075:0592b01": "非無常無常等。疏。若以諸門交絡成多四句",
    "T36n1736_075:0592b02": "等者。第二重重四句也。總有四節。成二十",
    "T36n1736_075:0592b03": "重。第一節有八重。一以第一門中有。對第",
    "T36n1736_075:0592b04": "二門中無成四句。謂一者緣起是有以真性",
    "T36n1736_075:0592b05": "妙有故。二緣起是無業惑無體故。三亦有",
    "T36n1736_075:0592b06": "亦無雙照真妄故。四非有非無真妄雙絕故。",
    "T36n1736_075:0592b07": "二以第一門中無。對第二門有成四句。謂",
    "T36n1736_075:0592b08": "一緣起是有業惑有用招生死故。二是無一",
    "T36n1736_075:0592b09": "真法界絕諸相故。三亦有亦無雙照真妄",
    "T36n1736_075:0592b10": "故。四非有非無真妄雙絕故。三以第一門中",
    "T36n1736_075:0592b11": "有。對第三門中無成四句。謂一緣起是有",
    "T36n1736_075:0592b12": "真性有故。二是無以事無真實故。三亦有",
    "T36n1736_075:0592b13": "亦無雙照事理故。四非有非無事理相即",
    "T36n1736_075:0592b14": "互相泯故。四以第一門中無。對第三門中",
    "T36n1736_075:0592b15": "有成四句。謂一事相有故。二理相空故。三",
    "T36n1736_075:0592b16": "空有雙現故。四空有互泯故。五以第一門中",
    "T36n1736_075:0592b17": "有。對第四門中無成四句者。謂一真性有",
    "T36n1736_075:0592b18": "故。二事即虛故。三雙照二故。四互即奪故。",
    "T36n1736_075:0592b19": "六以第一門中無。對第四門中有成四句。",
    "T36n1736_075:0592b20": "謂一無性之理有故。二理無相故。三二義齊",
    "T36n1736_075:0592b21": "現故。四非有非無真中道故。七以第一門中",
    "T36n1736_075:0592b22": "有。對第五門中無成四句。一真理有故。二",
    "T36n1736_075:0592b23": "情計於理無故。三有處妄計無故。四性有",
    "T36n1736_075:0592b24": "即是理無。理無即是性有故。八以第一門",
    "T36n1736_075:0592b25": "中無。對第五門中有成四句。一有在情有",
    "T36n1736_075:0592b26": "故。二無理無相故。三俱存要理無相方是妄",
    "T36n1736_075:0592b27": "情有故。四俱非妄情之有即真理無相故非",
    "T36n1736_075:0592b28": "有。真性無相能為妄情所依故非無。此上",
    "T36n1736_075:0592b29": "以第一門有無。對下四門有無成八重四",
    "T36n1736_075:0592c01": "句。第二以第二門中有無。對下三門又成",
    "T36n1736_075:0592c02": "六重四句。第三以第三門中有無。對下二",
    "T36n1736_075:0592c03": "門復成四重四句。第四以第四門有無。對",
    "T36n1736_075:0592c04": "第五門有無成兩重四句。都成二十重四",
    "T36n1736_075:0592c05": "句。不得以後為首更對於前。以不異前",
    "T36n1736_075:0592c06": "門為首對於後故。今具出八重。其十二重",
    "T36n1736_075:0592c07": "取類思之。恐繁不出。疏一約相類者。如",
    "T36n1736_075:0592c08": "覩一葉落知天下秋。見一華開知天下",
    "T36n1736_075:0592c09": "春矣。疏。二約圓融下疏文自有三意。初一",
    "T36n1736_075:0592c10": "事理無礙義。二以理融事下。兩門事事無",
    "T36n1736_075:0592c11": "礙義。前門即法性融通門。第三即緣起相",
    "T36n1736_075:0592c12": "由門。就第三門中疏文分二。先舉一門後",
    "T36n1736_075:0592c13": "相即。既爾下例於餘門於中三。一以即例",
    "T36n1736_075:0592c14": "入。二異體既爾下以異例同。三一門下",
    "T36n1736_075:0592c15": "以門例門。如緣起相由門既爾。無定性門",
    "T36n1736_075:0592c16": "唯心現等諸門亦然。又相即入既爾。微細相",
    "T36n1736_075:0592c17": "容安立門等亦然。疏所非之事亦可次第對",
    "T36n1736_075:0592c18": "前情非情境者。如非男非女。即對前了達眾",
    "T36n1736_075:0592c19": "生。非地水火風即對前了達國土等。疏象等",
    "T36n1736_075:0592c20": "非術故等者。即因果相異門。依他之果非遍",
    "T36n1736_075:0592c21": "計緣故。下句反此者。術非象等明遍計非",
    "T36n1736_075:0592c22": "依他。下明相有。即因果相成。疏動寂無二",
    "T36n1736_075:0592c23": "下此下疏文有五。一總釋經文。二引證。三",
    "T36n1736_075:0592c24": "釋不得有無之義。四舉喻帖成。五義門料",
    "T36n1736_075:0592c25": "揀。初門可知。疏。故經云智不得有無而興",
    "T36n1736_075:0592c26": "大悲心者。第二引證也。即楞伽第一大惠讚",
    "T36n1736_075:0592c27": "佛偈然彼經歎佛了達三性。初偈云。世間",
    "T36n1736_075:0592c28": "離生滅猶如虛空花。智不得有無而興大",
    "T36n1736_075:0592c29": "悲心。此明了遍計。次偈云。一切法如幻。",
    "T36n1736_075:0593a01": "遠離於心識。智不得有無。而興大悲心。遠",
    "T36n1736_075:0593a02": "離於斷常。世間恒如夢。智不得有無。而興",
    "T36n1736_075:0593a03": "大悲心。此上二偈明了依他。次又偈云。知",
    "T36n1736_075:0593a04": "人法無我。煩惱及爾焰。常清淨無相。而興",
    "T36n1736_075:0593a05": "大悲心。此偈明了圓成。又此上偈準金光明",
    "T36n1736_075:0593a06": "意。即顯佛具三身。謂了遍計成化身。了",
    "T36n1736_075:0593a07": "依他成報身。了圓成成法身。然四偈下半",
    "T36n1736_075:0593a08": "皆同。今經正引依他中如幻下半。其如夢",
    "T36n1736_075:0593a09": "下半如夢忍中更引。疏。由了體空下。第三釋",
    "T36n1736_075:0593a10": "不得有無之義。疏。如象生即是象死者。第",
    "T36n1736_075:0593a11": "四舉喻帖成。疏此二相對應成四句下。第",
    "T36n1736_075:0593a12": "五義門料揀。於中四。初就第二門似有",
    "T36n1736_075:0593a13": "無性顯成四句。第二對第一門明非一異。",
    "T36n1736_075:0593a14": "第三例餘三門。第四例釋前後。今初成四",
    "T36n1736_075:0593a15": "句者。一非異二非一。三非非一非非異。四非",
    "T36n1736_075:0593a16": "亦一亦異。其所遣病者。一者異。二者一。三者",
    "T36n1736_075:0593a17": "非一非異。四者亦一亦異。如疏思之。楞伽",
    "T36n1736_075:0593a18": "第二名見妄想故須破之。疏。若以巾上二",
    "T36n1736_075:0593a19": "義下。第二對第一門辨非一異。疏文有三。",
    "T36n1736_075:0593a20": "初標所依。二一以巾下列釋十句。三若以",
    "T36n1736_075:0593a21": "不異門下總結義旨。今初言巾上二義者。",
    "T36n1736_075:0593a22": "一住自性義。二成象義。初即不變義。後即",
    "T36n1736_075:0593a23": "隨緣義。象上二義者。一體空義。二差別義。初",
    "T36n1736_075:0593a24": "即無性。後即幻有。第二別釋十句中。初四",
    "T36n1736_075:0593a25": "句非異。次四句非一。九十二句收上二門",
    "T36n1736_075:0593a26": "明非一異。就初非異中。第一句即隨緣與差",
    "T36n1736_075:0593a27": "別不異。第二句不變與體空不異。第三句",
    "T36n1736_075:0593a28": "即合前二句以無礙。第四句即合前二句",
    "T36n1736_075:0593a29": "以相奪。今初句中。疏經云法身流轉下引",
    "T36n1736_075:0593b01": "證。引二經證。問明已辨。今當更釋初法身",
    "T36n1736_075:0593b02": "流轉五道名曰眾生。即不增不減經。法身即",
    "T36n1736_075:0593b03": "是真如。流轉五道即是隨緣。名曰眾生是差",
    "T36n1736_075:0593b04": "別義。次如來藏受苦樂與因俱。若生若滅。即",
    "T36n1736_075:0593b05": "楞伽第四。彼云大慧七識不流轉不受苦",
    "T36n1736_075:0593b06": "樂非涅槃因。大慧如來藏受苦樂與因俱。",
    "T36n1736_075:0593b07": "若生若滅。解曰。七識念念生滅無常。當起",
    "T36n1736_075:0593b08": "即謝。如河流轉自體無成。故不受苦樂。既",
    "T36n1736_075:0593b09": "非染依亦非無漏涅槃依矣。其如來藏真",
    "T36n1736_075:0593b10": "常普遍。而在六道迷此。能令隨緣成事受",
    "T36n1736_075:0593b11": "苦樂果。與七識俱名與因俱。不守自",
    "T36n1736_075:0593b12": "性而成七識。依此而得生滅云若生若",
    "T36n1736_075:0593b13": "滅。此明如來藏即是真如。隨緣故受苦樂",
    "T36n1736_075:0593b14": "等。疏。二以巾上住自位義等者。住自即是不",
    "T36n1736_075:0593b15": "變。體空之相即是如故。二義相順而會相歸",
    "T36n1736_075:0593b16": "性故。云以末歸本。本即是性末即相故。疏經",
    "T36n1736_075:0593b17": "云。一切眾生即如下引證。即淨名經彌勒",
    "T36n1736_075:0593b18": "章中。然彼經中云。為從如生得授記耶。",
    "T36n1736_075:0593b19": "為從如滅得授記耶。若以如生得授記",
    "T36n1736_075:0593b20": "者。如無有生。若以如滅得授記者。如無",
    "T36n1736_075:0593b21": "有滅。一切眾生皆如也。一切法亦如也。眾",
    "T36n1736_075:0593b22": "聖賢亦如也。至於彌勒亦如也。若彌勒得",
    "T36n1736_075:0593b23": "授記者。一切眾生亦應授記。所以者何。夫",
    "T36n1736_075:0593b24": "如者不二不異。若彌勒得阿耨多羅三藐三",
    "T36n1736_075:0593b25": "菩提者。一切眾生皆亦應得。所以者何。一",
    "T36n1736_075:0593b26": "切眾生即菩提相。若彌勒得滅度者。一切",
    "T36n1736_075:0593b27": "眾生亦當滅度。所以者何。諸佛知一切眾生",
    "T36n1736_075:0593b28": "畢竟寂滅。即涅槃相。不復更滅。是故彌勒",
    "T36n1736_075:0593b29": "無以此法誘諸天子。今疏文略舉二句之",
    "T36n1736_075:0593c01": "要。而言等者此有二意。一者等餘淨名之",
    "T36n1736_075:0593c02": "文。如上所引。是二者等餘一切皆如之文。",
    "T36n1736_075:0593c03": "故此經云。一切法皆如諸佛境亦然。乃至無",
    "T36n1736_075:0593c04": "一法如中有生滅等。疏。三以攝末所歸",
    "T36n1736_075:0593c05": "之本下。此句即合前二句令無障礙成此",
    "T36n1736_075:0593c06": "一句。斯乃即差別之體空。與即不變之",
    "T36n1736_075:0593c07": "隨緣相成故不異。言攝末所歸之本者。即",
    "T36n1736_075:0593c08": "差別之體空也。是前第二句體空是本。差別",
    "T36n1736_075:0593c09": "是末。斯即本融於末也。令末同本故差別",
    "T36n1736_075:0593c10": "即體空。言與攝本所從之末者。即不變之",
    "T36n1736_075:0593c11": "隨緣也。是前第一句。由不變舉體隨緣成差",
    "T36n1736_075:0593c12": "別故。末融於本令本同末也。故云此二",
    "T36n1736_075:0593c13": "雙融。由不變舉體隨緣故。本不礙末差別",
    "T36n1736_075:0593c14": "即體空故。末不礙本故云無礙。特由法身",
    "T36n1736_075:0593c15": "成眾生故。得眾生即如。由眾生即如方知",
    "T36n1736_075:0593c16": "法身流轉五道作眾生也。則第一句本等",
    "T36n1736_075:0593c17": "於末。第二句末等於本。故云本末平等。正",
    "T36n1736_075:0593c18": "本等末時即末等於本故。上二經亦不相",
    "T36n1736_075:0593c19": "違。故云前二經文不相離故。既合前二句",
    "T36n1736_075:0593c20": "相成為第三句。故用前二經以證此句。疏",
    "T36n1736_075:0593c21": "四以所攝歸本之末等者。此句亦合前二句。",
    "T36n1736_075:0593c22": "相奪以成此句。謂以即體空之差別。與即",
    "T36n1736_075:0593c23": "隨緣之不變相奪故不異。然同用前二句",
    "T36n1736_075:0593c24": "而為懸隔。第三句用第一句。取即不變之",
    "T36n1736_075:0593c25": "隨緣故本成末。今第四句用初句。取即隨",
    "T36n1736_075:0593c26": "緣之不變。即本奪末也。但顛倒而已。第三",
    "T36n1736_075:0593c27": "句用第二句。取即差別之體空故末成",
    "T36n1736_075:0593c28": "本。今第四句用第三句。取即體空之差",
    "T36n1736_075:0593c29": "別末奪於本也。亦但倒耳。故義懸隔。言所",
    "T36n1736_075:0594a01": "攝歸本之末者。即體空之差別也。即第二",
    "T36n1736_075:0594a02": "句。言所攝隨末之本者。即隨緣之不變也。",
    "T36n1736_075:0594a03": "即第一句。由隨緣即不變故。奪差別令體",
    "T36n1736_075:0594a04": "空。則末寂也。由體空即差別故奪不變令",
    "T36n1736_075:0594a05": "隨緣。故本寂也。以全本為末故本便隱。全",
    "T36n1736_075:0594a06": "末為本故末便亡也。是則真如隨緣成眾",
    "T36n1736_075:0594a07": "生。未曾失於真體故。令眾生非眾生也。",
    "T36n1736_075:0594a08": "眾生體空即法身時。未曾無眾生故。法身",
    "T36n1736_075:0594a09": "非法身也。故二雙絕。二既互絕則真妄平",
    "T36n1736_075:0594a10": "等無可異也。疏。次下四門非一者。此句總",
    "T36n1736_075:0594a11": "標。謂第五門性相相違故非一。第六門性相",
    "T36n1736_075:0594a12": "相害故非一。第七門但合五六二門明違",
    "T36n1736_075:0594a13": "害不同故非一。第八亦合五六二門明不",
    "T36n1736_075:0594a14": "泯不存不同故非一。其五六門但交互第",
    "T36n1736_075:0594a15": "二門耳。謂上第二門以不變對體空故則不",
    "T36n1736_075:0594a16": "異。今對差別則不一耳。第六亦然。五中先",
    "T36n1736_075:0594a17": "正明。言本末相違相背故者。謂本則寂無",
    "T36n1736_075:0594a18": "二相。末則差別萬端故相違也。疏。楞伽云",
    "T36n1736_075:0594a19": "下引證可知。起信疏云。此中唯生滅是七",
    "T36n1736_075:0594a20": "識。唯不生滅是如來藏。二義既分。遂使",
    "T36n1736_075:0594a21": "梨耶無別自體故云不在中。此約不二義",
    "T36n1736_075:0594a22": "非約不和合也。何以故。此中如來藏不生",
    "T36n1736_075:0594a23": "滅。即七識生滅之不生滅故。與自生滅",
    "T36n1736_075:0594a24": "不一也。七識生滅即如來藏。不生滅之生",
    "T36n1736_075:0594a25": "滅故。與自不生滅不一也。此中非直不",
    "T36n1736_075:0594a26": "乖不異。以明不一亦乃由不異。故成於不",
    "T36n1736_075:0594a27": "一。何以故。若如來藏隨緣作生滅時失自",
    "T36n1736_075:0594a28": "不生滅者。則不得有生滅。是故由不生",
    "T36n1736_075:0594a29": "滅得有生滅者。是則不異故不一也。釋曰。",
    "T36n1736_075:0594b01": "上所引義和會非一異義。今此分門正明不",
    "T36n1736_075:0594b02": "一。若會非一異令其相同。即第十門。今以",
    "T36n1736_075:0594b03": "因七識生滅之文便引會耳。疏。六巾上",
    "T36n1736_075:0594b04": "成象等者。上第一句以成象對差別則不",
    "T36n1736_075:0594b05": "異。今對體空故不一。先正明。又楞伽經",
    "T36n1736_075:0594b06": "云。七識不流轉下引證。即第四。經如前已",
    "T36n1736_075:0594b07": "引。但前雖具引意在如來藏受苦樂。以取",
    "T36n1736_075:0594b08": "隨緣成法故。今疏雖具引意取七識不流",
    "T36n1736_075:0594b09": "轉義。以成相反末即空故。言七識不流轉",
    "T36n1736_075:0594b10": "者。以本害末令末空故無可流轉。唯如來",
    "T36n1736_075:0594b11": "藏受苦樂者。末害本故不守自性。清淨之",
    "T36n1736_075:0594b12": "體隨緣成有。始欲成象被體空違。方欲體",
    "T36n1736_075:0594b13": "空被成象違。故非一也。疏七以初相背等",
    "T36n1736_075:0594b14": "者。此句即合前五六二門敵對不同。謂相背",
    "T36n1736_075:0594b15": "如二怨家不喜相見。亦如參辰。夫妻反目",
    "T36n1736_075:0594b16": "相害如二怨家。以死相敵。如父母之讐不",
    "T36n1736_075:0594b17": "與同天。亦猶二虎之鬪勢不兩全。疏。八以",
    "T36n1736_075:0594b18": "極相害俱泯而不泯等者。即亦合五六二句。",
    "T36n1736_075:0594b19": "取不泯不存明不一。俱泯不泯即第六句。俱",
    "T36n1736_075:0594b20": "存不存即第五句。何者以前第五相違是存。",
    "T36n1736_075:0594b21": "第六相害是泯。然存上有不存之義。泯上有",
    "T36n1736_075:0594b22": "不泯之義。若唯泯無不泯則色空俱亡無",
    "T36n1736_075:0594b23": "可相即。以不泯故雖相即而色空歷然。",
    "T36n1736_075:0594b24": "若唯存無不存則色空各有定性不得相",
    "T36n1736_075:0594b25": "即。由有不存故雖歷然而得相即。以體",
    "T36n1736_075:0594b26": "虛故是以第七但合五六之存泯。今第八門",
    "T36n1736_075:0594b27": "乃合五六之不存不泯故。七八二門雖同",
    "T36n1736_075:0594b28": "合五六二義不同。言此是成壞不一者。不",
    "T36n1736_075:0594b29": "存是壞不泯是成。第九門非一不是非異",
    "T36n1736_075:0594c01": "故。二門不一。第十門總融前八稱真法",
    "T36n1736_075:0594c02": "界。故亦非異。既無二理豈一異。有殊。疏若",
    "T36n1736_075:0594c03": "以不異門取下。第三總結義旨。疏巾象相對",
    "T36n1736_075:0594c04": "既爾下。第三例餘三門。疏上下諸門下第四",
    "T36n1736_075:0594c05": "例釋前後。若依叡公十喻之讚。多顯空理。",
    "T36n1736_075:0594c06": "如幻喻云。幻惑愚目流眄無已。長勤世間。",
    "T36n1736_075:0594c07": "父父子子我實非我妄想而起。若了如幻此",
    "T36n1736_075:0594c08": "心自止。然彼有十喻。水月鏡像既合影中。",
    "T36n1736_075:0594c09": "更有犍城之喻應同幻攝。彼犍闥婆城喻",
    "T36n1736_075:0594c10": "讚云。世法空廓如彼鬼城。凌晨敷影現此",
    "T36n1736_075:0594c11": "都京。愚夫馳赴隨風而征。終朝乃悟窮噭",
    "T36n1736_075:0594c12": "失聲。第五如焰忍。疏若十喻論法喻各有多",
    "T36n1736_075:0594c13": "義者。智論釋如焰云。焰以日光風動塵",
    "T36n1736_075:0594c14": "故。曠野中動如野馬。無智人初見謂之為",
    "T36n1736_075:0594c15": "水。男女之相亦復如是。結使煩惱日光熱",
    "T36n1736_075:0594c16": "氣。諸行之塵邪憶念風。生死曠野中轉。無",
    "T36n1736_075:0594c17": "智者謂為一相。為男為女是名如焰。復次",
    "T36n1736_075:0594c18": "若遠見焰想之為水。近則無水想。無智之",
    "T36n1736_075:0594c19": "人亦復如是。若遠聖法不知無我。不知",
    "T36n1736_075:0594c20": "諸法空。於眾界入性空法中。生人想男想女",
    "T36n1736_075:0594c21": "想。近聖法則知諸法實相。是時虛誑種種",
    "T36n1736_075:0594c22": "妄想盡除。以是故說諸菩薩摩訶薩知諸法",
    "T36n1736_075:0594c23": "如焰。釋曰。彼就妄說生死。為曠野。今就",
    "T36n1736_075:0594c24": "真妄合說。故以空地喻如來藏。叡云。焰",
    "T36n1736_075:0594c25": "惑癡愛樂之無極。非身想身非色見色。",
    "T36n1736_075:0594c26": "實無可樂莫之能識。若有智慧此心自息。",
    "T36n1736_075:0594c27": "第六如夢忍。疏然開此夢義下。疏文有二。",
    "T36n1736_075:0594c28": "先開義後消文。前中疏一所依謂悟心以",
    "T36n1736_075:0594c29": "喻本識者。若無所熏故則無無明等。亦",
    "T36n1736_075:0595a01": "可喻如來藏。喻本識者諸宗共許故。法相",
    "T36n1736_075:0595a02": "宗明如來藏不受熏故。疏。二所因謂睡蓋",
    "T36n1736_075:0595a03": "者。智論云。復次如夢中無喜事而喜。無嗔",
    "T36n1736_075:0595a04": "事而嗔。無怖事而怖。三界眾生亦復如",
    "T36n1736_075:0595a05": "是。無明眠力故不應嗔而嗔等。疏。四此",
    "T36n1736_075:0595a06": "夢事非有而有者。智論云。復次夢有五種。",
    "T36n1736_075:0595a07": "若身中不調若熱氣多。則夢見火見黃見",
    "T36n1736_075:0595a08": "赤。若冷氣多見水見白。若風氣多則見",
    "T36n1736_075:0595a09": "飛見黑。又復所聞見事多思惟念故。或",
    "T36n1736_075:0595a10": "天與夢欲令知未來事故。是五種夢皆無",
    "T36n1736_075:0595a11": "實事而妄見。世人亦復如是。五道中眾生身",
    "T36n1736_075:0595a12": "見力因緣故。見四種我。眾色是我。色是我",
    "T36n1736_075:0595a13": "所。我中有色色中有我。如色。受想行識亦",
    "T36n1736_075:0595a14": "復如是。四五二十得道實智慧。覺已知",
    "T36n1736_075:0595a15": "無實。釋曰。論中身見力合上身中不調。五",
    "T36n1736_075:0595a16": "道眾生亦可合前五夢。初火如地獄火塗",
    "T36n1736_075:0595a17": "道故。白如人善法故。黑如畜生愚癡故。多",
    "T36n1736_075:0595a18": "思如鬼天與如天故。然周體列子皆說六",
    "T36n1736_075:0595a19": "夢。與此五夢有同有異。言六夢者。一正",
    "T36n1736_075:0595a20": "夢。二噩夢。三思夢。四寤夢。五喜夢。六懼夢。",
    "T36n1736_075:0595a21": "正夢謂不思慮忽然而夢。共天神與夢大",
    "T36n1736_075:0595a22": "同。餘五多是見聞多攝。莊子第二齊物篇云。",
    "T36n1736_075:0595a23": "莊周夢為蝴蝶。自逾適志與不知周也。注",
    "T36n1736_075:0595a24": "蝴蝶而不知周。則與殊死不異也。然所在",
    "T36n1736_075:0595a25": "無不適志。則當生而係生者。必當死而",
    "T36n1736_075:0595a26": "戀死矣。由此觀之。知夫在生而哀死者。",
    "T36n1736_075:0595a27": "誤之矣。俄然覺則蘧蘧然周也。不知周之",
    "T36n1736_075:0595a28": "夢為蝴蝶歟。蝴蝶之夢為周歟。周與蝴蝶",
    "T36n1736_075:0595a29": "必有分矣。此之謂物化。意云。昨日之夢",
    "T36n1736_075:0595b01": "今已化矣。生死之變豈異於此。又自周而",
    "T36n1736_075:0595b02": "言蝴蝶稱覺。未必非夢此亦可喻萬法",
    "T36n1736_075:0595b03": "如夢矣。又列子中有人。晝為主役而夜夢",
    "T36n1736_075:0595b04": "為人君主。則夜夢被役。二者各有其美也。",
    "T36n1736_075:0595b05": "疏。但心變故非見前法者。此通喻合約。喻",
    "T36n1736_075:0595b06": "者即通妨難也。謂有難言。若無實者。何以",
    "T36n1736_075:0595b07": "夢中見色聞聲等耶。故智論云。不應言論",
    "T36n1736_075:0595b08": "無實之事。何以故。得緣便生夢中之識有種",
    "T36n1736_075:0595b09": "種緣。若無緣云何生。故今答云。夢中五識不",
    "T36n1736_075:0595b10": "行。所見五塵但心變耳。故智論云無也。不",
    "T36n1736_075:0595b11": "應見而見故。如夢中見人頭有角見身飛",
    "T36n1736_075:0595b12": "等。人實無角身實不飛故。二約法者。但心",
    "T36n1736_075:0595b13": "變故合而有義。不見前境合非有義。疏",
    "T36n1736_075:0595b14": "文中初明俱非下。第二釋文。於中疏文有",
    "T36n1736_075:0595b15": "三。一總彰文意以成四句。二重釋。三引",
    "T36n1736_075:0595b16": "證。疏然此四句皆由以是夢故下。第二重",
    "T36n1736_075:0595b17": "釋。於中此上二句標。謂一以是下釋。於中",
    "T36n1736_075:0595b18": "有二。先釋有無二句復釋雙非。前中又",
    "T36n1736_075:0595b19": "二。先正釋。後然語有下。揀濫於中又二。先",
    "T36n1736_075:0595b20": "舉正。後揀非。今初舉正。謂有無交徹即",
    "T36n1736_075:0595b21": "夢事而性虛。即性虛是夢事。約法即性空",
    "T36n1736_075:0595b22": "是幻有。即幻有為性空。若是定有不得為",
    "T36n1736_075:0595b23": "空。若是斷空不得為有。既無性故有即全",
    "T36n1736_075:0595b24": "攝無而為有也。既緣生故空則全攝有。而",
    "T36n1736_075:0595b25": "為無故結云非有二相。疏非但相有性無而",
    "T36n1736_075:0595b26": "已者。二揀非也。謂諸宗計多有此說。但空",
    "T36n1736_075:0595b27": "自性不空於法。如法相宗。但無遍計非",
    "T36n1736_075:0595b28": "無依他。設學三論不得意者。亦云。法無",
    "T36n1736_075:0595b29": "自性。無自性故說為空。則令相不空矣。今",
    "T36n1736_075:0595c01": "既無性緣生故有。有體即空緣生無性故空。",
    "T36n1736_075:0595c02": "空而常有要互交徹方是真空妙有故。其言",
    "T36n1736_075:0595c03": "大同而旨有異。故令思之。若得此意則下",
    "T36n1736_075:0595c04": "二句義旨可知。疏三以是夢故下。二釋雙",
    "T36n1736_075:0595c05": "非中亦二。先正釋。後然此俱非下融通。亦",
    "T36n1736_075:0595c06": "為揀濫。謂尋常雙是義涉相違。尋常雙非",
    "T36n1736_075:0595c07": "義參戲論。故令雙融令離二謗。成具德",
    "T36n1736_075:0595c08": "句。謂非但二不相違。亦乃二句相成。故云",
    "T36n1736_075:0595c09": "若不奪無令盡無以為無。言奪無令盡者非",
    "T36n1736_075:0595c10": "無也。奪有令盡者非有也。謂若無非無則",
    "T36n1736_075:0595c11": "無亦無。何者若無不盡是定性無故非真無。",
    "T36n1736_075:0595c12": "下句亦然。若無非無則無亦有。以有不盡",
    "T36n1736_075:0595c13": "是定性有。非真有故。故以非有非無。成上",
    "T36n1736_075:0595c14": "亦有亦無。亦更合說俱句成於俱非。含在",
    "T36n1736_075:0595c15": "俱句。及下結中故略不明。若欲別明。應",
    "T36n1736_075:0595c16": "云以亦有是即無之有故成非有。以亦無",
    "T36n1736_075:0595c17": "是即有之無故成非無。疏存亡不礙俱泯",
    "T36n1736_075:0595c18": "自在。方為夢自在法門者結成也。存即是有",
    "T36n1736_075:0595c19": "亡即是無。俱即亦有亦無。泯即非有非無。",
    "T36n1736_075:0595c20": "皆互交徹故云自在無礙。又存者存四句。亡",
    "T36n1736_075:0595c21": "者亡四句。俱者亦存亦亡。泯者非存非亡。",
    "T36n1736_075:0595c22": "故曰夢自在法門。互為坑行豈名自在。疏。",
    "T36n1736_075:0595c23": "經云世間恒如夢等者。第三引證也。即楞",
    "T36n1736_075:0595c24": "伽第一此即中間兩句。若具應云遠離於斷",
    "T36n1736_075:0595c25": "常世間恒如夢。智不得有無而興大悲心。",
    "T36n1736_075:0595c26": "前如幻忍抄已具引。疏上之四門各雙存互",
    "T36n1736_075:0595c27": "奪以成四句者。如第一常無常門云。一者",
    "T36n1736_075:0595c28": "常。二是無常。三合前即成亦常亦無常故",
    "T36n1736_075:0595c29": "云雙存四約互奪即成非常非無常無常",
    "T36n1736_075:0596a01": "奪常故。非常常奪無常故非無常矣。謂正",
    "T36n1736_075:0596a02": "以體虛無實即自性無常故。下三門例知也。",
    "T36n1736_075:0596a03": "疏後一句明覺即止觀門。下疏文有三。此",
    "T36n1736_075:0596a04": "上標門。二謂要在覺下說立覺所以。三觀了",
    "T36n1736_075:0596a05": "上之多門下釋止觀義。就立覺所以中亦",
    "T36n1736_075:0596a06": "是解妨。謂有問言。此明夢忍那說覺時。故",
    "T36n1736_075:0596a07": "今釋云。覺夢相成故須說覺。於中初以覺",
    "T36n1736_075:0596a08": "成夢。以未覺時不知是夢故。於中初要",
    "T36n1736_075:0596a09": "在覺時方知是夢者。正辨須覺所以。謂大",
    "T36n1736_075:0596a10": "夢之夜則必有彼大覺之明。謂我世尊方知",
    "T36n1736_075:0596a11": "三界皆如夢故。上引楞伽歎佛能了於夢。",
    "T36n1736_075:0596a12": "次正在夢時不知是夢者。謂為實故。為諸",
    "T36n1736_075:0596a13": "凡夫長眠大夜不生厭求故叡公云。夢中",
    "T36n1736_075:0596a14": "矇夢純昏心也。次設知是夢亦未覺故者。此",
    "T36n1736_075:0596a15": "通妨難。謂亦有人夢知是夢。如人重眠忽",
    "T36n1736_075:0596a16": "有夢生了知我夢。以睡重故取覺不能。喻",
    "T36n1736_075:0596a17": "諸菩薩。從初發心即知三界皆如夢。豈非",
    "T36n1736_075:0596a18": "是覺。何用更說覺時。故今釋云。亦未是覺",
    "T36n1736_075:0596a19": "未大覺故。故起信云。若人了知前念起惡",
    "T36n1736_075:0596a20": "能止後念令其不起。雖復名覺即是不覺",
    "T36n1736_075:0596a21": "有生滅故。無明覆心不自在故。次云覺",
    "T36n1736_075:0596a22": "時了夢知實無夢者。非唯覺時知夢。亦知",
    "T36n1736_075:0596a23": "無夢。如八地菩薩夢渡河。喻證無生忍。",
    "T36n1736_075:0596a24": "不見生死此岸涅槃彼岸。能渡所渡皆叵得",
    "T36n1736_075:0596a25": "故。況於大覺。故經云。久念眾生苦欲脫無",
    "T36n1736_075:0596a26": "由脫。今日證菩提豁然無所有。疏然由夢",
    "T36n1736_075:0596a27": "方有覺故。辨夢覺時者。上辨以覺成夢。此",
    "T36n1736_075:0596a28": "辨以夢成覺。對夢說覺無夢無覺。既了",
    "T36n1736_075:0596a29": "夢無夢對何說覺。故覺夢斯絕。如無不覺",
    "T36n1736_075:0596b01": "則無始覺覺夢雙絕方為妙覺。疏觀了下",
    "T36n1736_075:0596b02": "釋止觀義。照上四門故名為觀。覺夢斯絕",
    "T36n1736_075:0596b03": "即不取於夢妄故。無量義經歎佛云。智恬",
    "T36n1736_075:0596b04": "情怕慮凝靜意滅識亡心亦寂。永斷夢妄思",
    "T36n1736_075:0596b05": "想念無復諸大陰界入。即知究竟了夢唯我",
    "T36n1736_075:0596b06": "世尊。叡公云。長夜之內大夢所成。皆由心",
    "T36n1736_075:0596b07": "畫遍造眾形。神傳五道備盡跉[跳-兆+屏]。若能悟",
    "T36n1736_075:0596b08": "之即破無明。",
    "T36n1736_075:0596b09": "大方廣佛華嚴經隨疏演義鈔卷第七十五"
}