{
    "X71n1420_014:0620c01": "佛日普照慧辯楚石禪師語錄卷第十四",
    "X71n1420_014:0620c03": "佛祖偈贊下",
    "X71n1420_014:0620c04": "侍者　文晟正隆等　編",
    "X71n1420_014:0620c05": "十六大阿羅漢贊",
    "X71n1420_014:0620c06": "第一位西瞿耶尼洲賓度羅跋羅墮闍尊",
    "X71n1420_014:0620c07": "者",
    "X71n1420_014:0620c08": "三明六通八解脫。乃是人天良福田。設供能招來果",
    "X71n1420_014:0620c09": "勝。敷牀且驗坐花鮮。龍王殿裏饒珍饌。牛貨洲中有",
    "X71n1420_014:0620c10": "大緣。海水攪成甘露味。檀波羅蜜此心圓。",
    "X71n1420_014:0620c11": "第二位迦濕彌羅國迦諾迦伐蹉迦尊者",
    "X71n1420_014:0620c12": "迦濕彌羅大士居。巖間樹下更清虗。時來利物先忘",
    "X71n1420_014:0620c13": "我食取資身不願餘。聽法青龍安鉢內。[銜-金+缶]花白鹿走",
    "X71n1420_014:0620c14": "階除。長宵皓月光如洗。坐聽沙彌讀梵書。",
    "X71n1420_014:0620c15": "第三位東勝身洲迦諾迦跋釐墮闍尊者",
    "X71n1420_014:0620c16": "聖者常居東勝身。坐來但見海揚塵。渡河且自分三",
    "X71n1420_014:0620c17": "獸。標瑞終能效一麟。天上時長何倐忽。世間劫短太",
    "X71n1420_014:0620c18": "逡巡。性空念念離貪欲。珍重全拋火宅人。",
    "X71n1420_014:0620c19": "第四位北俱盧洲蘇頻陁尊者",
    "X71n1420_014:0620c20": "大千沙界北俱盧。此地常言佛法無。劫樹衣裳心不",
    "X71n1420_014:0620c21": "貴。長粳米飯飽何須。但令受化人心伏。豈患迷方剎",
    "X71n1420_014:0620c22": "土拘。此道周流四天下。眾生業果易凋枯。",
    "X71n1420_014:0620c23": "第五位南贍部洲諾詎羅阿氏多尊者",
    "X71n1420_014:0620c24": "在世分明出世間。或遊廛市或居山。自來鴈蕩栖心",
    "X71n1420_014:0621a01": "久。長向龍宮說法還。巨石迸開雲片片。高崖飛下瀑",
    "X71n1420_014:0621a02": "潺潺。經行坐臥無非定。誰道清宵白晝閒。",
    "X71n1420_014:0621a03": "第六位耽沒羅州跋陁羅尊者",
    "X71n1420_014:0621a04": "耽沒羅洲八百里。漫空海浪隔雲巒。眾生有念頭頭",
    "X71n1420_014:0621a05": "錯。大士無心處處安。近澗水縈紅瑪瑙。踈林雪洒碧",
    "X71n1420_014:0621a06": "琅玕。諸天所散花成積。早晚風來掃石壇。",
    "X71n1420_014:0621a07": "第七位僧迦茶洲迦理迦尊者",
    "X71n1420_014:0621a08": "如來付囑固難忘。利物何曾密處藏。久住世間終不",
    "X71n1420_014:0621a09": "厭。暫遊天上亦無妨。麤衣綴鉢資生具。曠野深山聖",
    "X71n1420_014:0621a10": "道場。自在還同師子子。從他節序變炎涼。",
    "X71n1420_014:0621a11": "第八位鉢囉羅洲伐闍羅吠多羅尊者",
    "X71n1420_014:0621a12": "仙洲住在鉢囉羅。有識俱令出愛河。美甚雪山生樂",
    "X71n1420_014:0621a13": "味。奇哉火聖粲芬陁。龍宮水湧階前地。鷲嶺雲連戶",
    "X71n1420_014:0621a14": "外坡。況乃禪居人不到。[銜-金+缶]花時見鹿麋過。",
    "X71n1420_014:0621a15": "第九位香醉山中戌愽迦尊者",
    "X71n1420_014:0621a16": "香醉山中水石奇。折旋俯仰四威儀。身心脫去閑糠",
    "X71n1420_014:0621a17": "粃。語默由來妙總持。秀草自然香旖旎。遙山無限碧",
    "X71n1420_014:0621a18": "參差。天人向午供甘露。正是城隍乞食時。",
    "X71n1420_014:0621a19": "第十位三十三天中半托迦尊者",
    "X71n1420_014:0621a20": "三十三天帝釋宮。圓顱方服住其中。黃金鉢有酥陁",
    "X71n1420_014:0621a21": "飯。白日心如般若空。永脫苦輪須利物。行登寶所不",
    "X71n1420_014:0621a22": "施功。前時預受菩提記。尚待莊嚴勢力充。",
    "X71n1420_014:0621a23": "第十一位畢利颺(平音)瞿洲羅怙羅尊者",
    "X71n1420_014:0621a24": "畢利颺瞿海上洲。神通不礙往來遊。真心本自離生",
    "X71n1420_014:0621b01": "滅。大道何曾假證修。西竺幻人擎麈尾。上方仙子爇",
    "X71n1420_014:0621b02": "牛頭。六時唱禮黃金像。無相須從有相求。",
    "X71n1420_014:0621b03": "第十二位半度波山中迦那犀那尊者",
    "X71n1420_014:0621b04": "半度波山插太空。白雲掩映碧玲瓏。名標五伯聲聞",
    "X71n1420_014:0621b05": "上。道被三千世界中。定起影斜金殿月。齋餘香裊玉",
    "X71n1420_014:0621b06": "爐風。有時走入軍持浴。須信沙彌亦具通。",
    "X71n1420_014:0621b07": "第十三位廣脇山中因竭陁尊者",
    "X71n1420_014:0621b08": "廣脇名山處處聞。其中別是一乾坤。雨龍聽講天花",
    "X71n1420_014:0621b09": "濕。野鹿依禪砌草溫。萬化皆從無相出。十虗但有假",
    "X71n1420_014:0621b10": "名存。了然此理超生死。何用他求解脫門。",
    "X71n1420_014:0621b11": "第十四位可住山中伐那波斯尊者",
    "X71n1420_014:0621b12": "萬古山垂可住名。隨時坐臥與經行。身雖屬幻須脩",
    "X71n1420_014:0621b13": "幻。果證無生在度生。犀柄頻搖花片落。寶書試展月",
    "X71n1420_014:0621b14": "輪明。自從五結消亡後。煩惱菩提悉等平。",
    "X71n1420_014:0621b15": "第十五位鷲峯山中阿氏多尊者",
    "X71n1420_014:0621b16": "如來已滅鷲峯虗。千五百人龍象居。定慧圓明猶日",
    "X71n1420_014:0621b17": "月。身心清淨似芙蕖。奇禽異獸來圍繞。瑞靄祥雲復",
    "X71n1420_014:0621b18": "卷舒。此地時時鐘梵作。儼然佛轉法輪初。",
    "X71n1420_014:0621b19": "第十六位持軸山中注茶半托迦尊者",
    "X71n1420_014:0621b20": "持軸山中大士家。明珠絕纇玉無瑕。晝披般若千行",
    "X71n1420_014:0621b21": "偈。天雨曼陀四色花。楗椎遠傳僧布薩。香煙濃染佛",
    "X71n1420_014:0621b22": "袈裟。白牛自可兼羊鹿。先引兒童駕小車。",
    "X71n1420_014:0621b23": "第九祖伏馱蜜多贊",
    "X71n1420_014:0621b24": "從曠大劫來。未嘗譚一字。誰道五千年。方纔啟唇齒",
    "X71n1420_014:0621c01": "有說與無說。且莫謗祖師。折筯攪大海。燈心拄須彌。",
    "X71n1420_014:0621c02": "口不搖舌。足不逾戶。五十年宴坐一牀。三千界禪門",
    "X71n1420_014:0621c03": "九祖。諸佛非道。父母非親。若心若行。何偽何真。山頭",
    "X71n1420_014:0621c04": "翻白浪。井底起紅塵。",
    "X71n1420_014:0621c05": "布袋贊",
    "X71n1420_014:0621c06": "花衢柳巷任經過。虎穴魔宮不奈何。背上忽然揩隻",
    "X71n1420_014:0621c07": "眼。幾乎驚殺蔣摩訶。",
    "X71n1420_014:0621c08": "烏藤只麼往來挑。布袋雖輕未肯拋。無盡重重華藏",
    "X71n1420_014:0621c09": "海。都將一箇肚皮包。",
    "X71n1420_014:0621c10": "十字街頭等箇人。不知滿面是埃塵。重重破紙包乾",
    "X71n1420_014:0621c11": "糞。一度拈來一度新。",
    "X71n1420_014:0621c12": "靠著布袋打瞌睡。百千萬年只一忽。娑婆界上無此",
    "X71n1420_014:0621c13": "僧。龍華會中無此佛。",
    "X71n1420_014:0621c14": "寒拾贊",
    "X71n1420_014:0621c15": "閭丘未到國清前。誰識文殊與普賢。三寸舌頭輕漏",
    "X71n1420_014:0621c16": "泄。有何伎倆掣風顛。",
    "X71n1420_014:0621c17": "大圓覺海是伽藍。到了何曾有聖凡。兩箇頭陀高拍",
    "X71n1420_014:0621c18": "手。從教人道太襤襂。",
    "X71n1420_014:0621c19": "國清寺裡豈無人。只話寒山拾得貧。苕帚糞箕常在",
    "X71n1420_014:0621c20": "手。可憐淨地却生塵。",
    "X71n1420_014:0621c21": "遙望東南紫氣堆。崩雲洩雨轉崔嵬。聖賢面目分明",
    "X71n1420_014:0621c22": "在。莫道斯人去不回。",
    "X71n1420_014:0621c23": "智者大師贊",
    "X71n1420_014:0621c24": "眉分八彩。目曜重瞳。法本無得。辯何有窮。太虗絕兆。",
    "X71n1420_014:0622a01": "赫日方中。銀地佛窟。玉泉神工。總持稟戒。灌頂承風。",
    "X71n1420_014:0622a02": "禪河香象。教海大龍。瞻之仰之。極天高而地厚。名也",
    "X71n1420_014:0622a03": "實也。非鼠唧而鳥空。夫是之謂祖龍樹。宗北齊。師南",
    "X71n1420_014:0622a04": "岳靈慧禪師之幻容。",
    "X71n1420_014:0622a05": "清涼國師贊",
    "X71n1420_014:0622a06": "無明本空。法界如幻。誰為普賢。圓滿行願。十地鳥跡。",
    "X71n1420_014:0622a07": "二覺波文。凡聖平等。迷悟同羣。稽首清涼。洞明智理。",
    "X71n1420_014:0622a08": "疏毗盧藏。稱真佛子。千龍發浪。四海流慈。十大願王。",
    "X71n1420_014:0622a09": "七帝門師。遺像現前。麈尾在手。常住世間。太虗不朽。",
    "X71n1420_014:0622a10": "達磨大師贊",
    "X71n1420_014:0622a11": "初辯寶珠。半文不直。次破六宗。全無旨的。離南印來。",
    "X71n1420_014:0622a12": "入震旦國。再對梁王。還云不識。一住少林。九年面壁。",
    "X71n1420_014:0622a13": "堪笑神光。分明是賊。及乎安心。覔心不得。看他什麼",
    "X71n1420_014:0622a14": "奇特。未免許多狼藉。葱嶺那邊逢宋雲。破履至今遺",
    "X71n1420_014:0622a15": "一隻。",
    "X71n1420_014:0622a16": "長江一葦。大地一華。廓然無聖。到處逢他。且道他是",
    "X71n1420_014:0622a17": "阿誰。香至親子。神光老爺。",
    "X71n1420_014:0622a18": "誰云打落當門齒。椎殺深深掘窖埋。自是梁王不唧",
    "X71n1420_014:0622a19": "[口*留]。放他走入魏朝來。",
    "X71n1420_014:0622a20": "當時我若作神光。三拜無疑是詐降。側立看他開口",
    "X71n1420_014:0622a21": "縫。進前推倒葛藤樁。",
    "X71n1420_014:0622a22": "少林冷坐幾經春。鼻孔依然搭上唇。只為鄉談改不",
    "X71n1420_014:0622a23": "得。被人喚作婆羅門。",
    "X71n1420_014:0622a24": "西天二十八頭驢。踏碎支那獨有渠。後代兒孫多執",
    "X71n1420_014:0622b01": "拗。箇強一箇觜盧都。",
    "X71n1420_014:0622b02": "三年泛海神通力。一葦浮江鬼怪多。將謂末梢遮得",
    "X71n1420_014:0622b03": "盡。依前不奈宋雲何。",
    "X71n1420_014:0622b04": "因陀羅所畫十六祖。聞上人請贊",
    "X71n1420_014:0622b05": "初祖",
    "X71n1420_014:0622b06": "易掩當門齒。難藏葢膽毛。神光三拜後。熊耳一峯高。",
    "X71n1420_014:0622b07": "六祖",
    "X71n1420_014:0622b08": "惹起風幡話。流傳卒未休。有人來問我。六耳不同謀。",
    "X71n1420_014:0622b09": "牛頭",
    "X71n1420_014:0622b10": "盤陀石上坐。幾度見春來。百鳥無消息。山花落又開。",
    "X71n1420_014:0622b11": "鳥窠",
    "X71n1420_014:0622b12": "太守名居易。禪師號鳥窠。相逢休話險。一片好山河。",
    "X71n1420_014:0622b13": "南岳",
    "X71n1420_014:0622b14": "試問曹溪印。令人下口難。只因無染污。突出萬重關。",
    "X71n1420_014:0622b15": "馬祖",
    "X71n1420_014:0622b16": "磨甎不成鏡。坐禪不成佛。泥牛鬬折角。虗空揣出骨。",
    "X71n1420_014:0622b17": "百丈",
    "X71n1420_014:0622b18": "從他鼻頭痛。不是祖師機。日日江湖上。紛紛野鴨飛。",
    "X71n1420_014:0622b19": "趙州",
    "X71n1420_014:0622b20": "南泉王老師。有此寧馨兒。勘破臺山話。回來人不知。",
    "X71n1420_014:0622b21": "雪峯",
    "X71n1420_014:0622b22": "對眾輥木毬。當陽拈鼈鼻。明明出胷襟。一一葢天地。",
    "X71n1420_014:0622b23": "玄沙",
    "X71n1420_014:0622b24": "拋却釣魚船。走上飛鳶嶺。觸著脚指頭。當下便心肯。",
    "X71n1420_014:0622c01": "雲門",
    "X71n1420_014:0622c02": "打佛乞狗喫。知恩方報恩。後來真淨老。又要罨雲門。",
    "X71n1420_014:0622c03": "慈明",
    "X71n1420_014:0622c04": "骨董箱兒裏。拈來幾百般。白金歸壽母。覷著骨毛寒。",
    "X71n1420_014:0622c05": "楊岐",
    "X71n1420_014:0622c06": "踢出一頭驢。只有三隻脚。寸步不曾移。踏徧長安陌。",
    "X71n1420_014:0622c07": "白雲",
    "X71n1420_014:0622c08": "雲門上大人。白雲丘一己。從此化三千。清風來未已。",
    "X71n1420_014:0622c09": "圓悟",
    "X71n1420_014:0622c10": "奇哉認得聲。有意却無情。一片碧巖集。閒將肝膽傾。",
    "X71n1420_014:0622c11": "大慧",
    "X71n1420_014:0622c12": "華擘首山禪。深為衲子冤。竹篦生鉄鑄。石火迸青天。",
    "X71n1420_014:0622c13": "因陀羅所畫諸聖。聞上人請贊",
    "X71n1420_014:0622c14": "空生",
    "X71n1420_014:0622c15": "寂寂巖間坐。喃喃口更多。只言無法說。爭奈雨花何。",
    "X71n1420_014:0622c16": "豐干",
    "X71n1420_014:0622c17": "寺裏隨僧住。山前跨虎過。閭丘太守到。道你是彌陀。",
    "X71n1420_014:0622c18": "寒山",
    "X71n1420_014:0622c19": "不居妙喜界。不戀清涼山。箇箇求成佛。輸他道者閒。",
    "X71n1420_014:0622c20": "拾得",
    "X71n1420_014:0622c21": "當初因拾得。便以此為名。欲識這箇意。無生無不生。",
    "X71n1420_014:0622c22": "寶公",
    "X71n1420_014:0622c23": "刀尺杖頭懸。時時走市廛。蕭家菩薩子。只解說因緣。",
    "X71n1420_014:0622c24": "布袋",
    "X71n1420_014:0623a01": "浪走草鞋穿。長挨布袋眠。天宮衣鉢在。歸去是何年。",
    "X71n1420_014:0623a02": "懶瓚",
    "X71n1420_014:0623a03": "爐中煨芋火。香不到青霄。世主緣何事。頻令敕使招。",
    "X71n1420_014:0623a04": "船子",
    "X71n1420_014:0623a05": "曉出天連水。昏歸月滿舟。錦鱗如不遇。垂釣幾時休。",
    "X71n1420_014:0623a06": "趙州和尚贊",
    "X71n1420_014:0623a07": "參見南泉早。會得平常道。行脚債已酬。住山年益老。",
    "X71n1420_014:0623a08": "隨機說法。不用思量。信口答禪。何勞尋討。古佛重來。",
    "X71n1420_014:0623a09": "羣魔盡掃。庭前栢樹子。敲風打雨。滿目森森。狗子佛",
    "X71n1420_014:0623a10": "性無。照雪吹毛。殺人草草。至今道播乾坤。非獨話行",
    "X71n1420_014:0623a11": "燕趙。",
    "X71n1420_014:0623a12": "雲門大師贊",
    "X71n1420_014:0623a13": "候睦州三日開門。空桚折脚。被雪峯一問杜口。便低",
    "X71n1420_014:0623a14": "却頭。靈樹會中。人天眼目。大唐國裏。衲子冤讐。用[車*度]",
    "X71n1420_014:0623a15": "轢鑽。穿虗空作窟籠。因乾屎橛。向平地起戈矛。得路",
    "X71n1420_014:0623a16": "塞路。看樓打樓。若是真淨老師。見你必然罨殺。且問",
    "X71n1420_014:0623a17": "丹青妙手。畫他著甚來由。",
    "X71n1420_014:0623a18": "臨濟大師贊",
    "X71n1420_014:0623a19": "龍驤虎驟。馬頷驢腮。黃檗室中。三度親遭打出。大愚",
    "X71n1420_014:0623a20": "肋下。三拳便被托開。老婆心當時太切。風顛漢特地",
    "X71n1420_014:0623a21": "回來。未續佛祖慧命。先結宗門禍胎。痛棒白日雨。熱",
    "X71n1420_014:0623a22": "喝青天雷。正法眼藏既滅盡。大千沙界無纖埃。",
    "X71n1420_014:0623a23": "楊岐祖師贊",
    "X71n1420_014:0623a24": "從來不會說禪。隨例紙褁麻纏。坐斷楊岐雲葢。賣弄",
    "X71n1420_014:0623b01": "栗棘金圈。一轉公案。欺謾大眾。三脚驢子。[跳-兆+孛]跳上天。",
    "X71n1420_014:0623b02": "荷慈明重擔。喜白雲卸肩。神仙無秘訣。父子不相傳。",
    "X71n1420_014:0623b03": "五祖和尚贊",
    "X71n1420_014:0623b04": "鄧師翁。多法喜。愛念聰明呪。慣唱囉羅哩。咬破鐵酸",
    "X71n1420_014:0623b05": "豏。却是雞冠花一首詩。拈起好怕人。誰信白額蟲九",
    "X71n1420_014:0623b06": "條尾。攤世界作棋盤。把虗空書祖意。紅粉佳人。風流",
    "X71n1420_014:0623b07": "公子。見神見鬼。說道說理。真非真是不是。天上人間",
    "X71n1420_014:0623b08": "知幾幾。",
    "X71n1420_014:0623b09": "圓悟祖師贊",
    "X71n1420_014:0623b10": "雞鳴飛上闌干。驀地打失布袋。開口動舌。披露此聲。",
    "X71n1420_014:0623b11": "截鐵斬釘。發揮下截。篆不雕之心印。迥絕言詮。提本",
    "X71n1420_014:0623b12": "分之宗乘。初無向背。納須彌於芥中。擲大千於方外。",
    "X71n1420_014:0623b13": "七處妙敷揚。九重親奏對。若論正眼流通。直至盡未",
    "X71n1420_014:0623b14": "來際。咄。",
    "X71n1420_014:0623b15": "大慧祖師贊",
    "X71n1420_014:0623b16": "湛堂室中[跳-兆+孛]跳。滿口談禪。佛果句下掀翻。從頭改轍。",
    "X71n1420_014:0623b17": "悟既無悟。說即不說。精金爐鞴。火迸星流。黑漆竹篦。",
    "X71n1420_014:0623b18": "雷訇電掣。師子踞地哮吼。野干從腦迸裂。十八年衡",
    "X71n1420_014:0623b19": "梅游戲。趙璧本無瑕。數千里川陸歸來。生薑不改辣。",
    "X71n1420_014:0623b20": "再上凌霄峯。重行臨濟喝。小釋迦云。一人指南。吳越",
    "X71n1420_014:0623b21": "令行。也是證龜成鼈。",
    "X71n1420_014:0623b22": "日本淵默菴。畫二十二祖。請贊",
    "X71n1420_014:0623b23": "初祖",
    "X71n1420_014:0623b24": "三周寒暑汎重溟。撞著蕭家有髮僧。對朕者誰云不",
    "X71n1420_014:0623c01": "識。為誰辛苦到金陵。",
    "X71n1420_014:0623c02": "二祖",
    "X71n1420_014:0623c03": "幸是巍巍好丈夫。却來少室受塗糊。雖然拜了知慚",
    "X71n1420_014:0623c04": "愧。索得娘生一臂無。",
    "X71n1420_014:0623c05": "三祖",
    "X71n1420_014:0623c06": "握節當胸懺罪人。罪從何起要知因。遠來更不論僧",
    "X71n1420_014:0623c07": "俗。一句無私達本真。",
    "X71n1420_014:0623c08": "四祖",
    "X71n1420_014:0623c09": "脇不沾牀三十秋。初無心法副人求。黃梅道上逢童",
    "X71n1420_014:0623c10": "子。昔日冤家又聚頭。",
    "X71n1420_014:0623c11": "五祖",
    "X71n1420_014:0623c12": "母子師資也是閒。分明此道播人間。後來話柄憑誰",
    "X71n1420_014:0623c13": "舉。多種青松滿四山。",
    "X71n1420_014:0623c14": "六祖",
    "X71n1420_014:0623c15": "多少黃梅會裡僧。一時放過嶺南能。至今大庾山頭",
    "X71n1420_014:0623c16": "石。歲歲春風長葛藤。",
    "X71n1420_014:0623c17": "南岳",
    "X71n1420_014:0623c18": "何物堂堂與麼來。人皆不識起疑猜。電光石火分緇",
    "X71n1420_014:0623c19": "素。無限勞生眼豁開。",
    "X71n1420_014:0623c20": "馬祖",
    "X71n1420_014:0623c21": "即心即佛口喃喃。非佛非心轉不堪。八十四人門戶",
    "X71n1420_014:0623c22": "別。何曾一箇是同參。",
    "X71n1420_014:0623c23": "百丈",
    "X71n1420_014:0623c24": "埜鴨高飛落遠汀。嫌人扭得鼻頭疼。思量箇樣無滋",
    "X71n1420_014:0624a01": "味。笑不成兮哭不成。",
    "X71n1420_014:0624a02": "黃檗",
    "X71n1420_014:0624a03": "大機大用顯家風。坐斷乾坤獨此翁。後代兒孫皆有",
    "X71n1420_014:0624a04": "耳。如何十箇五雙聾。",
    "X71n1420_014:0624a05": "臨濟",
    "X71n1420_014:0624a06": "無位真人在面門。阿師太似弄精魂。臨行滅却正法",
    "X71n1420_014:0624a07": "眼。何止三千海岳昏。",
    "X71n1420_014:0624a08": "興化",
    "X71n1420_014:0624a09": "紫羅帳裏撒真珠。今日分明騐過渠。說得自知行不",
    "X71n1420_014:0624a10": "得。更言還識老僧無。",
    "X71n1420_014:0624a11": "南院",
    "X71n1420_014:0624a12": "啐啄同時立話端。當人總是自欺謾。棒頭突出摩醯",
    "X71n1420_014:0624a13": "眼。付與諸方子細看。",
    "X71n1420_014:0624a14": "風穴",
    "X71n1420_014:0624a15": "祖師心印鐵牛機。早是重安眼上眉。對陣不能擒縱",
    "X71n1420_014:0624a16": "得。令人千古笑盧陂。",
    "X71n1420_014:0624a17": "首山",
    "X71n1420_014:0624a18": "有口何妨誦法華。無端繼祖事如麻。楚王城畔東流",
    "X71n1420_014:0624a19": "水。曾與時人掛齒牙。",
    "X71n1420_014:0624a20": "汾陽",
    "X71n1420_014:0624a21": "十智同真一句收。魚龍鎻戶向汾州。夜來逾覺風霜",
    "X71n1420_014:0624a22": "緊。佛祖聞名也縮頭。",
    "X71n1420_014:0624a23": "慈明",
    "X71n1420_014:0624a24": "一劍橫安水一盆。草鞋委地杖臨門。西河師子生獰",
    "X71n1420_014:0624b01": "甚。來者須教喪膽魂。",
    "X71n1420_014:0624b02": "楊岐",
    "X71n1420_014:0624b03": "不因堂上鼓聲嚴。爭得慈明出晚參。住後栽田愽飰",
    "X71n1420_014:0624b04": "喫。方思說夢老瞿曇。",
    "X71n1420_014:0624b05": "白雲",
    "X71n1420_014:0624b06": "要識茶陵落髮師。須還除夕夜胡兒。一莖草上春風",
    "X71n1420_014:0624b07": "轉。玉殿瓊樓幾箇知。",
    "X71n1420_014:0624b08": "五祖",
    "X71n1420_014:0624b09": "鐵酸豏子向人誇。拈出雞冠一朵花。常為先師言語",
    "X71n1420_014:0624b10": "拙。盡拋弓冶立生涯。",
    "X71n1420_014:0624b11": "圓悟",
    "X71n1420_014:0624b12": "金鴨香銷錦繡幃。風流全在一聲雞。如今處處逢昭",
    "X71n1420_014:0624b13": "覺。野鳥山花不更迷。",
    "X71n1420_014:0624b14": "妙喜",
    "X71n1420_014:0624b15": "背觸俱非驗學人。竹篦三尺沒疎親。年來此話憑誰",
    "X71n1420_014:0624b16": "舉。日炙風吹又過春。",
    "X71n1420_014:0624b17": "徑山寂照先師元叟和尚贊",
    "X71n1420_014:0624b18": "這慈尊真滅門。是非盡剗。佛祖平吞。藏雲克家之子。",
    "X71n1420_014:0624b19": "妙喜四世之孫。用首山竹篦。全提正令。瞎摩醯頂目。",
    "X71n1420_014:0624b20": "巨闢重昏。二十年天下徑山。綿裏泥團。錦包特石。千",
    "X71n1420_014:0624b21": "七百堂中衲子。棒如雨點。喝似雷奔。掀翻海岳。震動",
    "X71n1420_014:0624b22": "乾坤。把斷牢關一句子。金香爐下鐵崑崙。",
    "X71n1420_014:0624b23": "道場晉翁和尚贊",
    "X71n1420_014:0624b24": "胡達磨不是祖。老枯禪何必數。若非滅族子孫。誰紹",
    "X71n1420_014:0624c01": "潑天門戶。石從空裏立。徧界絕遮攔。火向水中焚。大",
    "X71n1420_014:0624c02": "地無寸土。言其體也。誰論生滅去來。當其用也。不離",
    "X71n1420_014:0624c03": "聲色言語。即性即相。全規全矩。直下分明。現前薦取。",
    "X71n1420_014:0624c04": "受業先師天寧訥翁和尚贊",
    "X71n1420_014:0624c05": "大道體寬。虗堂響答。面目現在。人天交接。破草鞋。走",
    "X71n1420_014:0624c06": "五十四座軍州。麤坐具。禮不可思議祖塔。南海瘴重",
    "X71n1420_014:0624c07": "重。北山雲疊疊。既了行脚大事。盡見諸方老衲。開荊",
    "X71n1420_014:0624c08": "棘之地。而作寶坊。化屠沽之人。而修淨業。單傳直指",
    "X71n1420_014:0624c09": "之妙。非文字所可形容。潛利陰益之心。如虗空自然",
    "X71n1420_014:0624c10": "周帀。夏復夏臘復臘。要識天香子孫。且看少林花葉。",
    "X71n1420_014:0624c11": "自題",
    "X71n1420_014:0624c12": "臨濟本參黃檗。向大愚肋下築拳。雪峯承嗣德山。在",
    "X71n1420_014:0624c13": "鼇山店上成道。可使千古流芳。未免一回落草。觀此",
    "X71n1420_014:0624c14": "形骸。具何眼腦。入門那箇得升堂。三尺竹篦如電掃。",
    "X71n1420_014:0624c15": "問此陋質。從何而生。一漚巨海。片雲太清。本來無體。",
    "X71n1420_014:0624c16": "描邈難成。舉筆即錯。覿面相呈。燒却[巾*((ㄇ@人)/登)]子。我要話行。",
    "X71n1420_014:0624c17": "五十年住院。三千里行脚。撞著破竈墮。勘破一宿覺。",
    "X71n1420_014:0624c18": "白首看雲山。是身隨飯啄。夜來風雨過。壁上胡蘆落。",
    "X71n1420_014:0624c19": "透頂透底。徹骨徹髓。體不離用。用不離體。勉強形容。",
    "X71n1420_014:0624c20": "初無倫比。打成一片五十年。擬議相隔三千里。",
    "X71n1420_014:0624c21": "虗空為口。萬象為舌。一句全提。六時常說。約住德山",
    "X71n1420_014:0624c22": "棒。拈却臨濟喝。別別。烈燄爐中撈得月。",
    "X71n1420_014:0624c23": "有口無舌。三緘不發。露柱燈籠。替他演說。和南不審。",
    "X71n1420_014:0624c24": "君子可八。斫額看魚。焚香祭獺。",
    "X71n1420_014:0625a01": "日面月面。蘇州常州。全無本據。却有來由。剎竿頭上",
    "X71n1420_014:0625a02": "翻筋斗。三十三天築氣毬。",
    "X71n1420_014:0625a03": "正法眼藏瞎驢滅。般若妙心全體空。佛祖相傳只遮",
    "X71n1420_014:0625a04": "是。亘塵沙界振宗風。",
    "X71n1420_014:0625a05": "萬寶坊中睡起。崇天門外鼓鳴。拾得紅爐片雪。日午",
    "X71n1420_014:0625a06": "恰打三更。",
    "X71n1420_014:0625a07": "古鼎和尚遺像。祥符林長老請贊",
    "X71n1420_014:0625a08": "四坐道場。一生孤硬。具眼宗師。超方哲匠。三玄三要。",
    "X71n1420_014:0625a09": "擘破完全。一抑一揚。背馳歸向。傳列祖之燈。息六宗",
    "X71n1420_014:0625a10": "之諍。身非身相非相。天教擎在千峯上。",
    "X71n1420_014:0625a11": "紹興崇報行中和尚壽像。上乘明長老請贊",
    "X71n1420_014:0625a12": "以一毫端智。徧量法界空。佩文章正印於肘間。魔外",
    "X71n1420_014:0625a13": "窺覷無路。握黑漆竹篦於掌上。佛祖甘立下風。淮山",
    "X71n1420_014:0625a14": "以西。淛河以東。踞三禪剎。伏諸鉅公。譬如秋月在川。",
    "X71n1420_014:0625a15": "下非升而上非降。春風扇木。葉自紅而花自紅。賢哉",
    "X71n1420_014:0625a16": "上乘。似而有之。述而明之。庶不愧於奚家之祖翁。",
    "X71n1420_014:0625a17": "西白禪師壽像。祇園文長老請贊",
    "X71n1420_014:0625a18": "道邁古今。學兼內外。白牙香象。蹴踏而截流。金毛師",
    "X71n1420_014:0625a19": "子。哮吼而踞地。機用可謂逸羣。文章乃其遊戲。青天",
    "X71n1420_014:0625a20": "白日。放古佛之瑞光。閙市紅塵。闡南湖之祖意。直得",
    "X71n1420_014:0625a21": "大海波翻。須彌粉碎。少林不識。曹溪不會。却淨慈道",
    "X71n1420_014:0625a22": "逾高。笑諸方進為退。乃古鼎之的傳。妙喜之六世者",
    "X71n1420_014:0625a23": "也。",
    "X71n1420_014:0625a24": "佛日普照慧辯楚石禪師語錄卷第十四",
    "X71n1420_014:0625b01": "音切",
    "X71n1420_014:0625b02": "迸(彼諍切)　瀑(蒲報切)　潺(仕山切)　粃(補履切)　旖(於蟻切)　旎(於綺切)　顱",
    "X71n1420_014:0625b03": "(刀胡切)　怙(胡古切)　瞌(苦合切)　伎倆(上巨寄切下良獎切)　襤(力切三)　襂(所今",
    "X71n1420_014:0625b04": "切)　窖(古孝切)　揣(初委切)　罨(於檢切)　[車*度]轢(上徒洛切下力的切)　卸(先夜切)",
    "X71n1420_014:0625b05": "　辣(力達切)　啐(倉憒切)　啄(丁角切)　豏(胡斬切)　鼇(遨音)　肘(張切柳)　蹴(七六",
    "X71n1420_014:0625b06": "切)　踏(駞盍切)"
}