{
    "T50n2060_009:0492b05": "續高僧傳卷第九",
    "T50n2060_009:0492b07": "大唐西明寺沙門釋道宣撰",
    "T50n2060_009:0492b08": "義解篇五　正紀十四　附見六",
    "T50n2060_009:0492b09": "周益州謝鎮寺釋寶海傳一",
    "T50n2060_009:0492b10": "隋益州龍淵寺釋智方傳二",
    "T50n2060_009:0492b11": "隋荊州龍泉寺釋羅雲傳三",
    "T50n2060_009:0492b12": "隋荊州等界寺釋法安傳四",
    "T50n2060_009:0492b13": "隋襄州龍泉寺釋慧哲傳五(道瓊　洪哲　慧嚮　慧嵩)",
    "T50n2060_009:0492b14": "隋江表徐方中寺釋慧暅傳六",
    "T50n2060_009:0492b15": "隋常州安國寺釋慧弼傳七",
    "T50n2060_009:0492b16": "隋相州演空寺釋靈裕傳八",
    "T50n2060_009:0492b17": "隋西京空觀道場釋慧藏傳九",
    "T50n2060_009:0492b18": "隋東都內慧日道場釋智脫傳十",
    "T50n2060_009:0492b19": "隋東都內慧日道場釋法澄傳十一",
    "T50n2060_009:0492b20": "隋東都內慧日道場釋道莊傳十二",
    "T50n2060_009:0492b21": "隋東都內慧日道場釋法論傳十三",
    "T50n2060_009:0492b22": "隋京師大興善道場釋僧粲傳十四(僧鸞　僧鳳)",
    "T50n2060_009:0492b23": "釋寶海。姓龔。巴西閬中人。少出家有遠志。",
    "T50n2060_009:0492b24": "承楊都佛法崇盛。便決誓下峽。既至金陵。",
    "T50n2060_009:0492b25": "依雲法師聽習成實。旁經諸席亟發清譽。",
    "T50n2060_009:0492b26": "乃引眾別講徒屬兼多。于時梁高重法自",
    "T50n2060_009:0492b27": "講涅槃。命海論佛性義。便昇論榻。雖往返",
    "T50n2060_009:0492b28": "言晤而執鍮石香爐。帝曰。法師雖斷慳貪。",
    "T50n2060_009:0492b29": "香爐非鍮不執。海應聲曰。陛下位居宸",
    "T50n2060_009:0492c01": "極。帽簪非纛不戴。帝大悅。眾咸驚歎。及後",
    "T50n2060_009:0492c02": "還蜀住謝鎮寺。大弘講肆。武陵王紀作",
    "T50n2060_009:0492c03": "鎮井絡。敬愛無已。每就海宿清談玄理。",
    "T50n2060_009:0492c04": "乃忘晝夜。至旦王將灌手。日影初出。王",
    "T50n2060_009:0492c05": "曰。日暉粉壁狀似城中。風動剎鈴方知寺",
    "T50n2060_009:0492c06": "裏。其晨車蓋迎王。馬復嘶鳴。海曰。遙看蓋",
    "T50n2060_009:0492c07": "動喜遇陳思。忽聽馬鳴慶逢龍樹。相與",
    "T50n2060_009:0492c08": "欣笑而出。王昇車謂御從曰。聽海法師言",
    "T50n2060_009:0492c09": "詞。令我盤桓而不能去。其辯給無方為",
    "T50n2060_009:0492c10": "此例也。周氏跨躡梁益。庸公鎮方。彌加深",
    "T50n2060_009:0492c11": "敬越於恒伍。時年八十。謂門人法明曰。吾",
    "T50n2060_009:0492c12": "死至矣。一無前慮。但悲去後圖塔湮滅耳。",
    "T50n2060_009:0492c13": "當露屍以遺鳥狩。及建武之年果被除",
    "T50n2060_009:0492c14": "屏。令院宇荒蕪。惟餘一堂容像存焉。",
    "T50n2060_009:0492c15": "釋智方。蜀川資中人。其先東吳。遠祖宦於西",
    "T50n2060_009:0492c16": "蜀。遂乃家焉。童稚出家止州廓龍淵寺輪法",
    "T50n2060_009:0492c17": "師所。早與寶海周。旋同往楊都雲法師講",
    "T50n2060_009:0492c18": "下。而機辯爽利播名楊越。每講商略詞義",
    "T50n2060_009:0492c19": "清雅泉飛。故使士俗執紙抄撮者常數百人。",
    "T50n2060_009:0492c20": "初講法華。至寶塔品高妙。遂序王釋義了",
    "T50n2060_009:0492c21": "乃曰。何必昔佛國土有此高妙。即楊都福地",
    "T50n2060_009:0492c22": "亦甚莊嚴。至如彌天七級共日月爭光。同",
    "T50n2060_009:0492c23": "泰九層與煙霞競色。方井則倒垂荷葉。圓",
    "T50n2060_009:0492c24": "桶則側布蓮華。似安住之居南。類尼佉之",
    "T50n2060_009:0492c25": "鎮北。耳聞目見庶可聯衡。錄得者祕以齎",
    "T50n2060_009:0492c26": "歸益部。吁嗟歎為驚絕。故其語出成章狀",
    "T50n2060_009:0492c27": "如宿構。寶海頻來擊難發其聲彩。故海問",
    "T50n2060_009:0492c28": "曰。三變此方改穢成淨。亦能變凡成聖",
    "T50n2060_009:0492c29": "不。答曰。化佛甚多狹故須廣。凡聖自爾何",
    "T50n2060_009:0493a01": "勞改變。又難。若爾則六十小劫謂如食頃。",
    "T50n2060_009:0493a02": "但是聖覩凡不能覩。凡聖俱覩凡聖俱聖。方",
    "T50n2060_009:0493a03": "笑曰。高坐何曾道此。乃是自道自難耳。海覺",
    "T50n2060_009:0493a04": "言失乃調曰。三隅木升何謂智方。尋聲報",
    "T50n2060_009:0493a05": "曰。瓦礫洿池那稱寶海。眾大笑而散。及疾",
    "T50n2060_009:0493a06": "甚。海恒來看慰。乃謝曰。智方不能攝養致",
    "T50n2060_009:0493a07": "此沈痾。仰勞仁者數來垂問。願生善處常",
    "T50n2060_009:0493a08": "與同遊。俄而異香滿室。中夜卒於益部。年",
    "T50n2060_009:0493a09": "九十餘。",
    "T50n2060_009:0493a10": "釋羅雲。姓邢氏。南郡松滋人。初從上明東",
    "T50n2060_009:0493a11": "寺出家。志操所懷附參成德。承金陵道王",
    "T50n2060_009:0493a12": "索隱者若林。遂輕千里遠追勝侶。會楊都",
    "T50n2060_009:0493a13": "道朗盛業興皇。乃傾首法筵鑽仰徽烈。一",
    "T50n2060_009:0493a14": "乘四論大剖津途。于時常令學徒括究幽",
    "T50n2060_009:0493a15": "隱。雲年十六。甫在幼沖。銳志前驅。問常無",
    "T50n2060_009:0493a16": "常義。而容色無撓。賓主綽然眾咸嘉賞。朗乃",
    "T50n2060_009:0493a17": "以所服帔處眾贈之。自此名稱踰遠所在",
    "T50n2060_009:0493a18": "傳之。而樂法不窮如愚莫滯。自朗遷後廣",
    "T50n2060_009:0493a19": "訊所聞。又從福緣寺亘法師採酌遺逸。",
    "T50n2060_009:0493a20": "亘縱解無遺任其鑽仰。雲以三論奧義未",
    "T50n2060_009:0493a21": "被荊南二障多阻。誓當弘演。有拪禪寺陟",
    "T50n2060_009:0493a22": "禪師。定慧兼修注心開剖。于時六合混壹三",
    "T50n2060_009:0493a23": "楚全盛。眾若稻麻人多杞梓。雲創還鄉寺。",
    "T50n2060_009:0493a24": "乘此應機。居端座為請益之師。吐清言",
    "T50n2060_009:0493a25": "為住法之首。總管宜陽公王世積。詔使舍人",
    "T50n2060_009:0493a26": "蕭子寶。躬臨法席咸誦德音。有龍泉寺。",
    "T50n2060_009:0493a27": "地隔囂塵心存閑曠。乃居之五十餘年。",
    "T50n2060_009:0493a28": "修緝棟宇常坐不臥。領徒五百時呈翹",
    "T50n2060_009:0493a29": "楚。煬帝承名有勅追入。避迹鑿坏以病而",
    "T50n2060_009:0493b01": "退。昔釋道安於上州東寺造堂七間。曇翼",
    "T50n2060_009:0493b02": "後造五間。連甍接棟橫列十二。雲此堂中",
    "T50n2060_009:0493b03": "講四經三論各數十遍。不於文外別有撰",
    "T50n2060_009:0493b04": "述。皆心思口演氷釋理順。故得空有兩忘教",
    "T50n2060_009:0493b05": "義雙舉。時松滋有道士姓俞(抽祐反)者。學冠",
    "T50n2060_009:0493b06": "李宗業該儒史。常講莊老私用內經。雲命",
    "T50n2060_009:0493b07": "門人慧成道勝曰。彼道士蜂飛蟻聚掠牛盜",
    "T50n2060_009:0493b08": "法。情實難容。爾傳吾旨摧彼邪蹤。成等",
    "T50n2060_009:0493b09": "詣彼而坐。道士曰。人天交接兩得相見。成",
    "T50n2060_009:0493b10": "曰。脫珍御服著弊垢衣。習近窮迷將開漸",
    "T50n2060_009:0493b11": "化。時以為名答。成前呼俞為先生。俞瞋曰。",
    "T50n2060_009:0493b12": "我非俗士。那詺我為先生。成曰。汝既諱",
    "T50n2060_009:0493b13": "喚先生。請除先字。還依舊姓名曰俞生。",
    "T50n2060_009:0493b14": "所以句句之中常銜俞生。于時大眾欣笑無",
    "T50n2060_009:0493b15": "已。道士負慚折角。雲奉執高尚雅鎮時俗。",
    "T50n2060_009:0493b16": "迎送慶弔一無預焉。或負榮傲道者聞而往",
    "T50n2060_009:0493b17": "造。及見參禮汗流心戰。生緣在神山之下。",
    "T50n2060_009:0493b18": "一夏居止靜處思玄。母日自齎登上供設。",
    "T50n2060_009:0493b19": "有問其故。答曰。即此為報母之劬勞也。昔",
    "T50n2060_009:0493b20": "朱粲寇擾荊南。寺多焚毀。惟雲所造龍泉獨",
    "T50n2060_009:0493b21": "存。以賊中總管雲曾授戒。所以尊師重法。",
    "T50n2060_009:0493b22": "寺獲存焉。雲兄弟五人。皆為法師。而雲最",
    "T50n2060_009:0493b23": "小神彩特達。入室弟子十人。椿詵澄憩等。傳",
    "T50n2060_009:0493b24": "道開化。岷蜀江淮故未敘歷。以隋大業",
    "T50n2060_009:0493b25": "十二年四月二十三日。端坐遷於寺房。春秋",
    "T50n2060_009:0493b26": "七十五。中書令岑文本製碑。沙門道顒即雲",
    "T50n2060_009:0493b27": "之兄也。學通大小名聞道俗。於上明東寺",
    "T50n2060_009:0493b28": "起重閣。在安公驢廟北。傳云。安公乘赤",
    "T50n2060_009:0493b29": "驢從上明往襄州檀溪。一夕返覆撿挍兩",
    "T50n2060_009:0493c01": "寺并四層三所人今重之名為驢廟。此廟",
    "T50n2060_009:0493c02": "即繫驢處也。",
    "T50n2060_009:0493c03": "釋法安。姓田。枝江人。神彩俊越見稱僮幼。",
    "T50n2060_009:0493c04": "年十八遊學金陵。初聽成實。後學中觀於",
    "T50n2060_009:0493c05": "興皇座下。十有餘年庶乎屢空智乎特秀。三",
    "T50n2060_009:0493c06": "千學侶獨標三絕之名。形長八尺風儀挺特",
    "T50n2060_009:0493c07": "一也。解義窮深二也。精進潔己三也。時聽",
    "T50n2060_009:0493c08": "涅槃每立異義。令眾難之。人雖巨眾無",
    "T50n2060_009:0493c09": "能屈者。由是聲聞楚越。一時朗公知其穎",
    "T50n2060_009:0493c10": "拔令論義。應命搆擊問領如嚮。往復既",
    "T50n2060_009:0493c11": "久便止。朗曰。爾義窮乎。對曰。義若恒沙何",
    "T50n2060_009:0493c12": "可盡也。時學門名安者多。目之為沙安。",
    "T50n2060_009:0493c13": "三論四經皆講制廣初章及鹿角章等。理致",
    "T50n2060_009:0493c14": "宏遠流傳江漢。年過不惑。迴情在定更不",
    "T50n2060_009:0493c15": "談說。時往成禪師所共論定道。琢磨心",
    "T50n2060_009:0493c16": "性。動經晨夕。而不噉僧食。不飲濁漿。春",
    "T50n2060_009:0493c17": "秋六十五終於等界寺。寺在私洲之上。",
    "T50n2060_009:0493c18": "西望沙洲。即劉虬注法華之地。今經臺餘",
    "T50n2060_009:0493c19": "基尚在。",
    "T50n2060_009:0493c20": "釋慧哲。姓趙氏。襄陽人。識度弘朗業操清遠。",
    "T50n2060_009:0493c21": "出家已後南趣楊都。會陳國文昌載隆三寶。",
    "T50n2060_009:0493c22": "僧正瓊公精理入神淨行純備。微[銜金+缶]紫相。",
    "T50n2060_009:0493c23": "世號烏瓊。帝尚重焉。奉為大僧正也。監護",
    "T50n2060_009:0493c24": "法城為物依止。陳氏王族歸戒所投。自餘",
    "T50n2060_009:0493c25": "槐棘無敢造者。住建初寺。禎明元年忽然坐",
    "T50n2060_009:0493c26": "逝。葬樓湖之山。天子哀之。以黃麾諸杖。衛",
    "T50n2060_009:0493c27": "送墓所。初未結頃。所住寺塔三日光現因而",
    "T50n2060_009:0493c28": "告終。道俗異焉。時彭城寺寶瓊者。善講說",
    "T50n2060_009:0493c29": "有風采。形相奇白世號白瓊。事見別傳。哲",
    "T50n2060_009:0494a01": "初參聽其講大開令業。聚徒講說。屢發新",
    "T50n2060_009:0494a02": "聲。以慧悟自矜頗懷傲誕。承興皇道朗神",
    "T50n2060_009:0494a03": "辯若劍罕有當鋒。因而從其言晤。往復移",
    "T50n2060_009:0494a04": "時答對逾遠。哲大異之。即從伏聽。沈隱微",
    "T50n2060_009:0494a05": "密自然通解。而威容自矜動止懷法。曾於行",
    "T50n2060_009:0494a06": "路忽遇雷雨霈汪　哲從容如常不失規",
    "T50n2060_009:0494a07": "矩。時瀉靴水安行達寺。行步詳序視瞻",
    "T50n2060_009:0494a08": "不眄。轉身徐顧無妄乖越。時人呼為象王",
    "T50n2060_009:0494a09": "哲也。又善護根門節量口腹。便利滌沐罕",
    "T50n2060_009:0494a10": "有延濫。所以召請俗舍信宿經時。皆不",
    "T50n2060_009:0494a11": "覩其流穢。歎美增盛。及講三論俊朗之響",
    "T50n2060_009:0494a12": "重光先價。引眾泝流屆于本邑。住城西望",
    "T50n2060_009:0494a13": "楚山光福禪房下龍泉寺。常以弘法為務。",
    "T50n2060_009:0494a14": "涅槃三論遞互相續。學士三百餘人。成器傳",
    "T50n2060_009:0494a15": "燈可有五十。即惠品法粲智嵩法同慧璿",
    "T50n2060_009:0494a16": "慧楞等是也。各領徒屬所在通化。開皇十七",
    "T50n2060_009:0494a17": "年四月卒于龍泉。時年五十有九。葬于四",
    "T50n2060_009:0494a18": "望山寺。弟子惠嵩等竪碑于本住。沙門惠",
    "T50n2060_009:0494a19": "嚮製文。嚮有奇才。思力遒壯。為總管",
    "T50n2060_009:0494a20": "薛道衡所重。嵩有學聲多所遊貫。今",
    "T50n2060_009:0494a21": "住京都頻揚講說。時周邑有洪哲者。統",
    "T50n2060_009:0494a22": "閑大小每開法肆。以達解之望徵延慧",
    "T50n2060_009:0494a23": "日故。西楚傳號為前後兩哲云。",
    "T50n2060_009:0494a24": "釋慧暅。姓周氏。其先家本汝南。漢末分崩避",
    "T50n2060_009:0494a25": "地江左。小震是宅多歷年世。今為義興陽",
    "T50n2060_009:0494a26": "羨人也。祖韶齊殿中將軍。父覆梁長水校尉。",
    "T50n2060_009:0494a27": "並偃仰衡門不求聞達。優遊卒歲易農而",
    "T50n2060_009:0494a28": "仕。暅穎悟冥來挺操童幼。鑽求六經略通",
    "T50n2060_009:0494a29": "大義蓋家教之常習非其好也。年十八乃喟",
    "T50n2060_009:0494b01": "然歎曰。服膺周孔。以仁義為先。歸心黃",
    "T50n2060_009:0494b02": "老。以虛無為貴。而往來生死出入塵勞。",
    "T50n2060_009:0494b03": "乃域中之累業非出世之要道也。既發希有",
    "T50n2060_009:0494b04": "之志。仍感非常之應。夢見一塔累級五層。",
    "T50n2060_009:0494b05": "畫釆莊嚴迢然峻峙。因而禮拜願昇此塔。",
    "T50n2060_009:0494b06": "少選之頃俄上相輪。當時身心快樂未曾有",
    "T50n2060_009:0494b07": "也。於是將遊京邑。途次朱方。遇竹林寺詡",
    "T50n2060_009:0494b08": "法師。雅相嗟賞。乃依止出家為十戒和上。",
    "T50n2060_009:0494b09": "尋出都住甘露鼓寺。進具已後從靜眾峯",
    "T50n2060_009:0494b10": "師受十誦律。又聽龍光綽師成實。自綽化",
    "T50n2060_009:0494b11": "往更採眾師。屬意毘曇并八揵度。將欲並",
    "T50n2060_009:0494b12": "遊祕奧盡掇菁華。還從龍光學士大僧都",
    "T50n2060_009:0494b13": "舒法師研精成論。及舒物故親受遺囑。",
    "T50n2060_009:0494b14": "值梁室版蕩京寺荒殘。乃裂裳杖錫來止",
    "T50n2060_009:0494b15": "南徐。寔報地恩兼修法事。陳武在田朱方",
    "T50n2060_009:0494b16": "歷試。夙承高譽雅相欽重。司空侯公次牧",
    "T50n2060_009:0494b17": "此州。虛心頂戴。永定三年侯公入輔。乃請",
    "T50n2060_009:0494b18": "出都。於白馬寺講涅槃經及成實論。學徒",
    "T50n2060_009:0494b19": "雲結不遠千里。揮汗鼓袂風雨生焉。法筵",
    "T50n2060_009:0494b20": "之盛莫或斯擬。天嘉二年學士寶持等二",
    "T50n2060_009:0494b21": "百七十人。請講於湘宮寺。太建四年。宣帝勅",
    "T50n2060_009:0494b22": "請徙講東安。後主昔在春坊。亟經義集曾",
    "T50n2060_009:0494b23": "屬。才辯雄遠特所溢心及嗣寶位深惟",
    "T50n2060_009:0494b24": "敬仰。至德元年。下詔為京邑大僧都。四年",
    "T50n2060_009:0494b25": "轉大僧正。及天下混一來止徐方。緣會敷",
    "T50n2060_009:0494b26": "弘無替時序。以開皇九年七月十日遷於",
    "T50n2060_009:0494b27": "中寺。春秋七十有五。其月二十八日。窆於鍾",
    "T50n2060_009:0494b28": "山之巖。惟暅行業清高靈祇嚮應。神通感召",
    "T50n2060_009:0494b29": "不可思也。昔在陳朝。每年夏中常請於樂",
    "T50n2060_009:0494c01": "遊苑。為陳氏七祖及楊都六廟諸神。發涅槃",
    "T50n2060_009:0494c02": "大品經。並延神坐俱在講筵。所以翠旌孔",
    "T50n2060_009:0494c03": "蓋羽服霓裳。交亂人物驚神眩目。而往來",
    "T50n2060_009:0494c04": "迎送必降雲雨。冥期無爽十有餘載。常於",
    "T50n2060_009:0494c05": "食後講前假寐偃息。及講時將至。輒見朱",
    "T50n2060_009:0494c06": "衣人。喚曰。法師好起也。陳領軍將軍任忠。",
    "T50n2060_009:0494c07": "少為將帥。雅好畋遊。然宿植勝因。善機將",
    "T50n2060_009:0494c08": "發。庖厨饔餼悉放奇光。覩而怪之。竊懷憂",
    "T50n2060_009:0494c09": "懼。夜夢異人來謂己曰。如請東安講。則所",
    "T50n2060_009:0494c10": "見必當無憂。既而覺悟。歡喜踊躍。罝罦矰",
    "T50n2060_009:0494c11": "繳一時焚燼。仍屈兩夏。於府講說。因此懺",
    "T50n2060_009:0494c12": "悔承持二經受不殺戒。故靈迹寔繁未陳",
    "T50n2060_009:0494c13": "萬一。凡講成實玄義六十三遍。論文十五",
    "T50n2060_009:0494c14": "遍。涅槃大品各二十餘遍。五十許年法事相",
    "T50n2060_009:0494c15": "接。自餘眾部略而不載。菩薩戒弟子司空吳",
    "T50n2060_009:0494c16": "明徹等。公侯將相貴遊朝士數千餘人。難",
    "T50n2060_009:0494c17": "以勝記。弟子智瑜等。以音儀永謝餘論將空",
    "T50n2060_009:0494c18": "非彼豐碑無陳聲實。乃勒銘于寺中。菩薩",
    "T50n2060_009:0494c19": "戒弟子著作郎瑯瑘王胄製文。",
    "T50n2060_009:0494c20": "釋慧弼。姓蔣氏。常州義興人也。祖玄略以忠",
    "T50n2060_009:0494c21": "孝登朝。父元貺以才華待詔。咸佩印綬",
    "T50n2060_009:0494c22": "並奏弦歌。季父元舉陳世公功。庭列鼓",
    "T50n2060_009:0494c23": "鍾路橫驂駟。車馬之客填階。琴嘯之賓盈",
    "T50n2060_009:0494c24": "席。見弼青襟之年神爽。咸異嗟曰。此子若",
    "T50n2060_009:0494c25": "逢鳳德。終為王佐之才。既挺龍頤。必有封",
    "T50n2060_009:0494c26": "侯之應。弼情存出俗。因而答曰。無為之貴",
    "T50n2060_009:0494c27": "可以娛情。有待之煩徒勞人耳。於即蔬素",
    "T50n2060_009:0494c28": "拪遲便思脫躧。陳武龍飛大興元福。永定",
    "T50n2060_009:0494c29": "二年。躬行袞冕為剪周羅。三衣什物一時",
    "T50n2060_009:0495a01": "通給。乃伏業於惠殿寺領法師為弟子。領",
    "T50n2060_009:0495a02": "東南竹箭震澤風聲。王族望僧塗香是屬。弼",
    "T50n2060_009:0495a03": "親承雅訓聽受成實。年登弱冠握錐淮",
    "T50n2060_009:0495a04": "海。值寶梁明上盛弘新實。天宮晃公又敷",
    "T50n2060_009:0495a05": "心論。遂窮神追討務盡教源。所以六足八揵",
    "T50n2060_009:0495a06": "四真五聚。明若指掌罔或有遺。天嘉元年",
    "T50n2060_009:0495a07": "遊諸講肆。旁求俊烈備見百梁。悟茅茨",
    "T50n2060_009:0495a08": "之陋。頻涉三休。恨土階之鄙。乃去小從",
    "T50n2060_009:0495a09": "大徙轍舊章。聽紹隆哲公弘持四論。纔經",
    "T50n2060_009:0495a10": "一悟功倍常徒。研味數旬精通玄極。是知",
    "T50n2060_009:0495a11": "大智本行。與日月而齊明。名稱普聞。將風",
    "T50n2060_009:0495a12": "雲而共遠。然其神思沈欝詞吐抑揚。剪萬古",
    "T50n2060_009:0495a13": "之盤根。朗百年之闇室。浙左飲德更甚江",
    "T50n2060_009:0495a14": "東。太建十年。下勅於長城報德寺。講涅槃",
    "T50n2060_009:0495a15": "法華。瓶錫盈堂簪裾滿席。質疑請道接踵",
    "T50n2060_009:0495a16": "成林。稟戒承歸排肩如市。莫不謂百步",
    "T50n2060_009:0495a17": "之香草或千年之聖人。爰至哲公將乎大",
    "T50n2060_009:0495a18": "漸。仍遣使者召還京室。鸞几麈尾經書",
    "T50n2060_009:0495a19": "義疏。預是講儀一皆付囑。欲令法輪不斷",
    "T50n2060_009:0495a20": "佛種相仍。弼頂受遺令時滿六年。敷演論",
    "T50n2060_009:0495a21": "經各盈十遍。傳授之美復見伊人。隋師伐",
    "T50n2060_009:0495a22": "罪陳運受終。思報地恩言旋故里。安國寺",
    "T50n2060_009:0495a23": "者陳武所營。基趾仍存房廡彫壞。弼蒙",
    "T50n2060_009:0495a24": "犯霜露振錫揚煙。廣率良朋願言修理。故",
    "T50n2060_009:0495a25": "得寺宇光華門房儼麗。故真觀法師製寺",
    "T50n2060_009:0495a26": "碑曰。花塼錦石更累平階。夏藻秋蓮還莊",
    "T50n2060_009:0495a27": "竦塔。月臨月殿。粉壁照於金波。雲映雲臺。",
    "T50n2060_009:0495a28": "畫梁承於玉葉是也。至於經像繕修鍾磬",
    "T50n2060_009:0495a29": "鎔範。其為法利胡可勝言。以開皇十九年",
    "T50n2060_009:0495b01": "正月。忽抱氣疾便覺彌留。至三月半午時",
    "T50n2060_009:0495b02": "從化。春秋六十有三。窆于華陽之山。學士",
    "T50n2060_009:0495b03": "慧方陪隨歲久。義解鉤深。堪任傳燈。咸以",
    "T50n2060_009:0495b04": "付囑。乃立碑於寺云。",
    "T50n2060_009:0495b05": "釋靈裕。俗姓趙。定州鉅鹿曲陽人也。年居",
    "T50n2060_009:0495b06": "童幼異行感人。每見儀像沙門必形心隨",
    "T50n2060_009:0495b07": "敬。聞屠殺聲相亦切愴胸懷。致使鄉黨傳",
    "T50n2060_009:0495b08": "芳親緣為之止殺。年登六歲便知受戒。父",
    "T50n2060_009:0495b09": "母強之誓心無毀。尋授章本及以千文。不",
    "T50n2060_009:0495b10": "盈晦朔。書誦俱了。至於孝經論語。纔讀文",
    "T50n2060_009:0495b11": "詞兼明注解。由是二親偏愛望嗣門風。年",
    "T50n2060_009:0495b12": "七歲啟父出家。父以慧解夙成。意宗繼世",
    "T50n2060_009:0495b13": "決誓不許。唯令俗學專尋世務礙之道法。",
    "T50n2060_009:0495b14": "裕嘆曰。不得七歲出家。一生壞矣。遂通覽",
    "T50n2060_009:0495b15": "群籍資於父兄。並包括異同深契幽賾。唯",
    "T50n2060_009:0495b16": "老莊及易。未預承傳。年十五潛欲逃世。會",
    "T50n2060_009:0495b17": "丁父艱。便從世疾苫塊縈轉。杖而能起",
    "T50n2060_009:0495b18": "服畢厭俗。心猛不敢辭母。默往趙郡應覺",
    "T50n2060_009:0495b19": "寺。投明寶二禪師而出家焉。其人亦東川之",
    "T50n2060_009:0495b20": "摽領也。既初染大法勅令誦經。裕執卷而",
    "T50n2060_009:0495b21": "誓曰。我今將學必先要心。三藏微言定當",
    "T50n2060_009:0495b22": "窮旨。終無處中下之流。暨於儒釋兩教。遍",
    "T50n2060_009:0495b23": "須通曉也。年始弱冠。聞慧光律師英猷",
    "T50n2060_009:0495b24": "鄴下。即往歸稟。會已歿世纔經七日。獨嗟",
    "T50n2060_009:0495b25": "無遇。戒約何依。乃迴投憑師聽於地論。荏",
    "T50n2060_009:0495b26": "苒法席終于三年。二十有二方進具戒。還",
    "T50n2060_009:0495b27": "從明寶二德求為本師。乃皆辭曰。吾為汝",
    "T50n2060_009:0495b28": "緣吾非汝師。可往勝上所也。遂赴定州",
    "T50n2060_009:0495b29": "而受大戒。即誦四分僧祇二戒。自寫其文。",
    "T50n2060_009:0495c01": "八日之中書誦俱了。有定州刺史侯景。訪裕",
    "T50n2060_009:0495c02": "道行奏請度之。隸入公名甚相器重。後南",
    "T50n2060_009:0495c03": "遊漳滏。於隱公所偏學四分。隨聞尋記五",
    "T50n2060_009:0495c04": "卷行之。又以地論初興。惠光開悟之元",
    "T50n2060_009:0495c05": "匠。流衍弘導。道憑即光師之所親承。憑光",
    "T50n2060_009:0495c06": "並有別傳。裕依憑法席。晨夜幽通發奇剖",
    "T50n2060_009:0495c07": "新者。皆共推揖。有齊宣帝盛弘釋典。大統",
    "T50n2060_009:0495c08": "法上勢覆群英。學者望風。嚮附用津僥倖。",
    "T50n2060_009:0495c09": "唯裕仗節專貞。卓然不偶倫類。但慮未聞",
    "T50n2060_009:0495c10": "所聞。用為翹結耳。後上統深委高亮欽而",
    "T50n2060_009:0495c11": "敬之。自此專業華嚴涅槃地論律部。皆博",
    "T50n2060_009:0495c12": "尋舊解穿鑿新異。唯大集般若觀經遺教等",
    "T50n2060_009:0495c13": "疏。拔思胸襟非師講授。又從安遊榮等三",
    "T50n2060_009:0495c14": "師聽雜心義。嵩林二師學成實論。功將一",
    "T50n2060_009:0495c15": "紀解貫二乘。綱領有存皆備科舉。而精爽",
    "T50n2060_009:0495c16": "弘贍理相兼通。曾與諸僧共談儒教。旁有",
    "T50n2060_009:0495c17": "講席。參涉間聞兩聽同散。竟以相聞覆述句",
    "T50n2060_009:0495c18": "義並無一遺。由此鄴下擅名遐邇馳譽。且",
    "T50n2060_009:0495c19": "而剛梗嚴毅守節自專。至於都講覆述勵",
    "T50n2060_009:0495c20": "懷非任。世供道望銷聲避隱。有事不獲已",
    "T50n2060_009:0495c21": "者。讓而受之。夏居十二。鄴京創講名節既著。",
    "T50n2060_009:0495c22": "言令若新。預聽歸依遂號為裕菩薩也。皆",
    "T50n2060_009:0495c23": "從受戒三聚。大法自此廣焉。因以導物為",
    "T50n2060_009:0495c24": "恒務矣。意存綱領不在章句。致有前後",
    "T50n2060_009:0495c25": "重解言義不同。亡筌者會其宗歸。循文者",
    "T50n2060_009:0495c26": "失其宏趣。會齊后染患願講華嚴。昭玄諸",
    "T50n2060_009:0495c27": "統舉裕以當法主。四方一會雅為稱先。時",
    "T50n2060_009:0495c28": "有雄雞一頭常隨眾聽。逮于講散乃大鳴",
    "T50n2060_009:0495c29": "高飛。西南樹上經夜而終。俄爾疾遂有瘳。",
    "T50n2060_009:0496a01": "斯亦通感之明應也。內宮由是施袈裟三百",
    "T50n2060_009:0496a02": "領。裕受而散之。文宣之世立寺非一。勅召",
    "T50n2060_009:0496a03": "德望並處其中。國俸所資隆重相架。裕時",
    "T50n2060_009:0496a04": "欝為稱首。令住官寺。乃固讓曰。國意深重",
    "T50n2060_009:0496a05": "德非其人。幸以此利授堪受者。其高謝榮",
    "T50n2060_009:0496a06": "時為類若此。有善生法供則受而無憚。其",
    "T50n2060_009:0496a07": "攝引陶化又若此也。故其所行藏。不為世",
    "T50n2060_009:0496a08": "情之所同測矣。年四十有七。將隣知命。便",
    "T50n2060_009:0496a09": "即澄一心想禪慮巖阿。未盈炎溽。范陽盧",
    "T50n2060_009:0496a10": "氏聞風遠請。裕乘時弘濟不滯行理。便往",
    "T50n2060_009:0496a11": "赴焉。至止講供。常溢千人。聽徒嘉慶前後",
    "T50n2060_009:0496a12": "重疊。後還鄴下。與諸法師連座談說。齊安",
    "T50n2060_009:0496a13": "東王婁叡。致敬諸僧次至裕前。不覺怖而",
    "T50n2060_009:0496a14": "流汗。退問知其異度。即奉為戒師。寶山",
    "T50n2060_009:0496a15": "一寺裕之經始。叡為施主傾撒金貝。其潛",
    "T50n2060_009:0496a16": "德感人又此類也。周氏滅齊。二教淪沒。乃",
    "T50n2060_009:0496a17": "潛形世壤。衣以斬縗三升之布。頭絰麻帶如",
    "T50n2060_009:0496a18": "喪考妣。誓得佛法更始方襲舊儀。引同侶",
    "T50n2060_009:0496a19": "二十餘人居于聚落。夜談正理書讀俗書。",
    "T50n2060_009:0496a20": "學既探幽隨覽綴述。各有部類。名如後列。",
    "T50n2060_009:0496a21": "時屬儉歲糧粒無路。造卜書一卷。令占之",
    "T50n2060_009:0496a22": "取價。日米二升以為恒調。既而言若知來。",
    "T50n2060_009:0496a23": "疑者叢鬧。得米遂多。裕曰。先民有言。舐蜜",
    "T50n2060_009:0496a24": "刃傷。驗於今矣。索取卜書對眾焚之。日",
    "T50n2060_009:0496a25": "別自往。須臾獲價。卷席而歸。所得食調及",
    "T50n2060_009:0496a26": "時將返。用供同厄遂達有年。大隋運興。載",
    "T50n2060_009:0496a27": "昌釋教。裕德光先彥即預搜揚。開皇三年",
    "T50n2060_009:0496a28": "相州刺史樊叔略。創弘講會延請諸僧。並",
    "T50n2060_009:0496a29": "立節前標遺法明寄。一期影嚮千計盈門。",
    "T50n2060_009:0496b01": "裕當元帝允副玄望。有勅令立僧官。略",
    "T50n2060_009:0496b02": "乃舉為都統。因語略曰。統都之德。裕德非",
    "T50n2060_009:0496b03": "其德。統都之用。裕用非其用。既其德用非",
    "T50n2060_009:0496b04": "器。事理難從。僉謂。捨於此人則薦失綱",
    "T50n2060_009:0496b05": "要。後更伸請。乃潛遊燕趙。五年行化道振",
    "T50n2060_009:0496b06": "兩河。開皇十年在洺州靈通寺。夜於庭中",
    "T50n2060_009:0496b07": "得書一牒。言述命報厄在咸陽。初莫測其",
    "T50n2060_009:0496b08": "然也。至于明年。文帝崇仰釋門遠訊髦彥。",
    "T50n2060_009:0496b09": "皆云。裕德覆時望矣。因下詔曰。敬問相州",
    "T50n2060_009:0496b10": "大慈寺靈裕法師。朕遵崇三寶歸向情深。恒",
    "T50n2060_009:0496b11": "願闡揚大乘護持正法。法師梵行精淳理",
    "T50n2060_009:0496b12": "義淵遠。弘通玄教開導聾瞽。道俗欽仰思",
    "T50n2060_009:0496b13": "作福田。京師天下具瞻四方輻湊。故遠召",
    "T50n2060_009:0496b14": "法師共營功業。宜知朕意早入京也。裕",
    "T50n2060_009:0496b15": "得書惟曰。咸陽之厄驗於斯矣。然命有隨",
    "T50n2060_009:0496b16": "遭。可辭以疾。又曰業緣至矣。聖亦難違。乃",
    "T50n2060_009:0496b17": "步入長安不乘官乘。時年七十有四。勅遣",
    "T50n2060_009:0496b18": "勞待令住興善。仍詔所司咸集僧望評",
    "T50n2060_009:0496b19": "立國統。眾議咸屬莫有異詞。裕笑曰。當相",
    "T50n2060_009:0496b20": "通委何用云云。遂表辭請還。置言詳覈。帝",
    "T50n2060_009:0496b21": "覽表究情。依即聽返。僕射高頴等。意存統",
    "T50n2060_009:0496b22": "重。又表請留。帝即下勅。令且住此。裕曰。一",
    "T50n2060_009:0496b23": "國之主義無二言。今復重留情所未可。告",
    "T50n2060_009:0496b24": "門人曰。王臣親附久有誓言。近則侮人輕",
    "T50n2060_009:0496b25": "法。退則不無遙敬。故吾斟酌向背耳。尋復",
    "T50n2060_009:0496b26": "三勅固邀。裕較執如上。帝語蘇威曰。朕",
    "T50n2060_009:0496b27": "知裕師綱正。是自在人。誠不可屈節。乃",
    "T50n2060_009:0496b28": "勅左僕射高頴右僕射蘇威納言虞慶則總",
    "T50n2060_009:0496b29": "管賀若弼等諸公詣寺宣旨。代帝受戒懺",
    "T50n2060_009:0496c01": "罪。并送綾錦衣服絹三百段。助營山寺。御",
    "T50n2060_009:0496c02": "自注額可號靈泉。資送優給有逾常准。",
    "T50n2060_009:0496c03": "力步而歸達于本邑。顧而言曰。往返之弊厄",
    "T50n2060_009:0496c04": "不亡乎。由是勅問屢馳。嚫錫重沓。稽疑請",
    "T50n2060_009:0496c05": "決者不遠而至餐風沐道者復結於前矣。",
    "T50n2060_009:0496c06": "裕末又住演空寺。相州治西。秉操彌堅履",
    "T50n2060_009:0496c07": "行逾肅。帝聞之又下詔曰。敬問演空寺大",
    "T50n2060_009:0496c08": "德靈裕法師。朕遵仰聖教重興三寶。欲使",
    "T50n2060_009:0496c09": "生靈咸蒙福力。法師捨離塵俗投旨法門。精",
    "T50n2060_009:0496c10": "誠若此。深副朕懷。其為國主思問如此類",
    "T50n2060_009:0496c11": "也。及仁壽中年。分布舍利諸州起塔。多有",
    "T50n2060_009:0496c12": "變瑞。時人咸嘉為吉徵也。裕聞而歎曰。此",
    "T50n2060_009:0496c13": "相禍福兼表矣。由雜白花白樹白塔白雲。相",
    "T50n2060_009:0496c14": "現吉緣。所為凶兆。眾初不信之也。俄而獻",
    "T50n2060_009:0496c15": "后文帝相次昇遐。一國素衣。斯言有據。相",
    "T50n2060_009:0496c16": "州刺史內陽公薛胄所住堂礎忽變為玉。胄",
    "T50n2060_009:0496c17": "謂為善徵也。設齋慶之。裕曰。斯琉璃耳。宜",
    "T50n2060_009:0496c18": "慎之戒之。可禳之以福。胄不從其言。",
    "T50n2060_009:0496c19": "後楊諒起逆。事有相緣。乃流之邊裔。追悔",
    "T50n2060_009:0496c20": "昔言不慎之晚矣。又於寒陵山所造九級",
    "T50n2060_009:0496c21": "浮圖。仁壽末歲止營四層。裕一旦急催曰。一",
    "T50n2060_009:0496c22": "切無常事有障絕。通夜累構將結八重。命",
    "T50n2060_009:0496c23": "令斷作。僅得施座安橙。值晉陽事故。生",
    "T50n2060_009:0496c24": "民無措其手足。裕命復懸於後載。其先見之",
    "T50n2060_009:0496c25": "明皆若此也。於時鄴下昌言。裕師將過世",
    "T50n2060_009:0496c26": "矣。道俗雲合同稟歸戒。訪傳音之無從。裕",
    "T50n2060_009:0496c27": "亦信福命之云盡。乃示誨善惡勵諸門人。",
    "T50n2060_009:0496c28": "從覺不愈。至第七日援筆制詩二首。",
    "T50n2060_009:0496c29": "初篇哀速終曰。今日坐高堂。明朝臥長棘。",
    "T50n2060_009:0497a01": "一生聊已竟。來報將何息。其二悲永殞曰",
    "T50n2060_009:0497a02": "命斷辭人路。骸送鬼門前。從今一別後。更",
    "T50n2060_009:0497a03": "會幾何年。至夜告侍者曰。痛今在背。吾將",
    "T50n2060_009:0497a04": "去矣。至于三更忽覺異香滿室。內外驚",
    "T50n2060_009:0497a05": "之。裕靜慮口緣念佛。相繼達于明相。奄",
    "T50n2060_009:0497a06": "終于演空寺焉。春秋八十有八。即大業元年",
    "T50n2060_009:0497a07": "正月二十二日也。哀動山世。即殯於寶山",
    "T50n2060_009:0497a08": "靈泉寺側。起塔崇焉。初裕清貞潔己正氣",
    "T50n2060_009:0497a09": "雲霄。器識堅明抗迹塵表。師資傳授斯寄得",
    "T50n2060_009:0497a10": "人。身佩白光映照幽晦。眄睞高視瞻見遠",
    "T50n2060_009:0497a11": "近。而奉禁自守杜絕世煩。虔虔附道克念",
    "T50n2060_009:0497a12": "齊聖。母病綿篤追赴已終。中路聞之竟不",
    "T50n2060_009:0497a13": "親對。嗟曰。我來看母今何所看。宜歸鄴寺",
    "T50n2060_009:0497a14": "為生來福耳。割略親愛如此之類。至於",
    "T50n2060_009:0497a15": "弘法軌模。萬代宗轄。志存遠大不[戶@句]偏",
    "T50n2060_009:0497a16": "授。故有單講雙時。雅為恒度。略文對講生",
    "T50n2060_009:0497a17": "常不經必有傳講。要須延請供承顒仰方",
    "T50n2060_009:0497a18": "登法座。嘗有一處敷演將半。因行遊觀乃",
    "T50n2060_009:0497a19": "近韮園問其本緣云。是講主所有。裕曰。",
    "T50n2060_009:0497a20": "弘法之始為遣過原。惡業未傾清通焉在。",
    "T50n2060_009:0497a21": "此講不可再也。宜即散之。便執錫持衣徑",
    "T50n2060_009:0497a22": "辭而出。講主曰。法師但講。此業易除耳。復",
    "T50n2060_009:0497a23": "未足憂之。便借倩村民犁具。一時耕殺四",
    "T50n2060_009:0497a24": "十畝韮。擬種穀田。斯道俗相依。言行無越。",
    "T50n2060_009:0497a25": "一人而已。其講悟也始微終著。聲氣雄遠辯",
    "T50n2060_009:0497a26": "對無滯言罕重宣。或一字盤桓動移數日。",
    "T50n2060_009:0497a27": "或一上之中便銷數卷。及至後講更改前",
    "T50n2060_009:0497a28": "科。增減出沒乘機顯晦致學者疑焉。裕曰。",
    "T50n2060_009:0497b01": "此大士之宏規也。豈可以恒情而斷之。故",
    "T50n2060_009:0497b02": "十夏初登。而為領袖傾敬。或大德同集間",
    "T50n2060_009:0497b03": "以謔情。及裕之臨席。無不肅然自持諠鬧",
    "T50n2060_009:0497b04": "攸靜。所以下座尼眾莫敢面參。而性剛威",
    "T50n2060_009:0497b05": "爽服章麁弊。貴達之與廝下。承對一焉。去來",
    "T50n2060_009:0497b06": "自彼曾無迎送。故通儒開士積疑請決。藝",
    "T50n2060_009:0497b07": "術異能抱策呈解。皆頂受絕歎。言不寫情。",
    "T50n2060_009:0497b08": "可謂坐鎮雅俗於斯人矣。故鄴下諺曰衍法",
    "T50n2060_009:0497b09": "師伏道不伏俗。裕法師道俗俱伏。誠其應",
    "T50n2060_009:0497b10": "對無思發言成論故也。又營諸福業。寺宇",
    "T50n2060_009:0497b11": "靈儀。後於寶山造石龕一所。名為金剛。性",
    "T50n2060_009:0497b12": "力住持。那羅延窟面別鑴法滅之相。山幽林",
    "T50n2060_009:0497b13": "竦言切事彰。每春遊山之僧。皆往尋其文理。",
    "T50n2060_009:0497b14": "讀者莫不歔欷而持操矣。其遺迹感人如",
    "T50n2060_009:0497b15": "此。自前後行施悲敬兼之。袈裟為惠出過",
    "T50n2060_009:0497b16": "千領。疾苦所及醫療繁多。但得厚味先必",
    "T50n2060_009:0497b17": "奉僧。身預倫伍片無貯納。講授之隙正面",
    "T50n2060_009:0497b18": "西方。凡所涕涶返而咽之。一報無棄。形",
    "T50n2060_009:0497b19": "不妄涉口不淨詞。人畜訓誨絕於呵捶。",
    "T50n2060_009:0497b20": "乃至責問童稚誡約門人。自述己名彼號",
    "T50n2060_009:0497b21": "仁者。苦言切斷聞者淚流。自有師資希附",
    "T50n2060_009:0497b22": "斯軌年登耳順養眾兩堂。簡以未具異室",
    "T50n2060_009:0497b23": "將撫。言行有濫即令出眾。非律所許。寺",
    "T50n2060_009:0497b24": "法不停女人尼眾。誓不授戒。及所住房由",
    "T50n2060_009:0497b25": "來禁約不令登踐斯勵俗後代之弘略也。",
    "T50n2060_009:0497b26": "沙彌受具和上德難。故盡報不行。自餘師",
    "T50n2060_009:0497b27": "證至時臨眾。若授以三聚則七眾備傳。故",
    "T50n2060_009:0497b28": "使弘法之時方聽女眾入寺。並後入先出直",
    "T50n2060_009:0497b29": "往無留。致有法席清嚴嚮傳宇內。侍者供",
    "T50n2060_009:0497c01": "給不預沙彌。僧制澄正無論主客。內惟護",
    "T50n2060_009:0497c02": "法外肅愆過。身服清修不御綾綺。垂裙踝",
    "T50n2060_009:0497c03": "上四指。衫袖僅與肘齊。祇支極長至脛而",
    "T50n2060_009:0497c04": "已。設見衣制過度則處眾割之。故方裙正",
    "T50n2060_009:0497c05": "背大氈被褥。皮革上色錢寶等物。並不入",
    "T50n2060_009:0497c06": "房。何況身履而為資具。斯又處儉之後教",
    "T50n2060_009:0497c07": "矣。常服五條由來以布。縱有繒帛成施。終",
    "T50n2060_009:0497c08": "以惠人。祇支亦爾。餘則弊納而已。世有激",
    "T50n2060_009:0497c09": "刺。頗用以為邀名者。時或達之。裕曰。吾聞",
    "T50n2060_009:0497c10": "君子爭名小人爭利。復何辭乎。或曰。名本",
    "T50n2060_009:0497c11": "利緣耳。裕曰。吾得利便失名矣。又曰。此乃",
    "T50n2060_009:0497c12": "詐為善相。答曰。猶勝真心為罪也。時人以",
    "T50n2060_009:0497c13": "為佳言。其志行之儀可垂世範。故傳者不",
    "T50n2060_009:0497c14": "漏其節焉。自年三十即存著述。初造十地",
    "T50n2060_009:0497c15": "疏四卷。地持維摩波若疏各兩卷。華嚴疏及",
    "T50n2060_009:0497c16": "旨歸合九卷。涅槃疏六卷。大集疏八卷。四分",
    "T50n2060_009:0497c17": "律疏五卷。大乘義章四卷。勝鬘央掘壽觀仁",
    "T50n2060_009:0497c18": "王毘尼母往生論上下生遺教等諸經各為",
    "T50n2060_009:0497c19": "疏記。成實毘曇智論各抄五卷。聖迹記兩卷",
    "T50n2060_009:0497c20": "佛法東行記眾經宗要譯經體式受菩薩戒法",
    "T50n2060_009:0497c21": "并戒本首尾注華嚴等經論序大小乘同異論",
    "T50n2060_009:0497c22": "舍利目連傳御眾法等。各有聚類。宗要可",
    "T50n2060_009:0497c23": "傳。又製安民論陶神論各十卷。勸信釋宗論",
    "T50n2060_009:0497c24": "[穀-禾+卵]卵成殺論字本七卷。莊記老綱式經兆緯",
    "T50n2060_009:0497c25": "相錄醫決符禁法文斷水蟲序齊世三寶記滅",
    "T50n2060_009:0497c26": "法記光師弟子十德記僧制寺誥十怨十志頌",
    "T50n2060_009:0497c27": "齊亡消日頌觸事申情頌寺破報應記孝經義",
    "T50n2060_009:0497c28": "記三行四去頌詩評并雜集等五十餘卷。久行",
    "T50n2060_009:0497c29": "於世。言無華侈。微涉古製。略情取理者久",
    "T50n2060_009:0498a01": "而味之。又凡授法意專行用。有返斯趣",
    "T50n2060_009:0498a02": "者。告曰。原聖人垂教教被行人。人既不行",
    "T50n2060_009:0498a03": "還同不學。有違者驅出。斯又重法成人者",
    "T50n2060_009:0498a04": "也。觀裕安民陶神二論。意在傳燈惠流民",
    "T50n2060_009:0498a05": "品。篤識高行此焉攸屬。有黃龍沙門。鄴中",
    "T50n2060_009:0498a06": "同聽經論。禪律罔不吞委行解相貫。學者",
    "T50n2060_009:0498a07": "傳之將返燕郡。故來別裕。乃致請曰。願",
    "T50n2060_009:0498a08": "垂示一言要法所謂即解即行而能長益沙",
    "T50n2060_009:0498a09": "門道行者。裕曰。必如來言臨別相告。後將",
    "T50n2060_009:0498a10": "首路。裕曰。經誥禪律恐雜聖心。高僧一傳即",
    "T50n2060_009:0498a11": "凡景行。輒以相酬可為神用耳。其人欣戴齎",
    "T50n2060_009:0498a12": "傳還鄉。斯寔殷鑒物表機悟有宗也。又生",
    "T50n2060_009:0498a13": "常處眾必先端首。說戒羯磨無傳欲法。諷",
    "T50n2060_009:0498a14": "諫之術聞者如流。當於京輦入淨影寺。正",
    "T50n2060_009:0498a15": "值布薩徑坐堂中。見遠公說欲。裕抗聲",
    "T50n2060_009:0498a16": "曰。慧遠讀疏而云。法事因緣眾僧聽戒。可",
    "T50n2060_009:0498a17": "是魔說。合座驚起怪斥其言。識者告遠。遠",
    "T50n2060_009:0498a18": "趨而詣堂。裕曰。聞仁弘法身令易傳。凡",
    "T50n2060_009:0498a19": "習尚欣。聖禁寧准。遠頂禮自誡銜泣受之。",
    "T50n2060_009:0498a20": "由是至終遠常赴集。其生物信順皆若此",
    "T50n2060_009:0498a21": "焉。自東夏法流。化儀異等。至於立教施行",
    "T50n2060_009:0498a22": "取信千載者。裕其一矣。",
    "T50n2060_009:0498a23": "釋慧藏。姓郝氏。趙國平棘人。十一出家即",
    "T50n2060_009:0498a24": "流聽視。未登冠具屢講涅槃。剖折深奇",
    "T50n2060_009:0498a25": "符契文旨。及律儀圓備更業毘尼。行等明",
    "T50n2060_009:0498a26": "珠解逾前達。未聽智論十地華嚴般若等",
    "T50n2060_009:0498a27": "經論博見之舉人誰肯推。但深窮性體義",
    "T50n2060_009:0498a28": "難抑伏。皆仰謝高斷罕不師焉。年登不惑",
    "T50n2060_009:0498a29": "乃潛于鵲山。木食泉漿澄心玄奧。研詳雖",
    "T50n2060_009:0498b01": "廣而以華嚴為本宗。洞盡幽微未測邪",
    "T50n2060_009:0498b02": "正。仰託聖助希示是非。登即夜降靈感。空",
    "T50n2060_009:0498b03": "中聲言是是。既聞斯告因撰義疏。躬自傳",
    "T50n2060_009:0498b04": "揚。絓預學流普皆餐揖。齊主武成降書邀",
    "T50n2060_009:0498b05": "請。於太極殿開闡華嚴。法侶雲繁士族咸",
    "T50n2060_009:0498b06": "集。時共榮之。為大觀之盛也。自爾專弘此",
    "T50n2060_009:0498b07": "部。傳習彌布。屬周毀經道。剗迹人間。拪息",
    "T50n2060_009:0498b08": "煙霞保護承網。隋初開法即預出家。講散",
    "T50n2060_009:0498b09": "幽旨歸途開悟。化自東川風行草偃。行成",
    "T50n2060_009:0498b10": "達義德以誘仁。氷玉方心松筠等質。故法",
    "T50n2060_009:0498b11": "雨常流仁風普扇。致使道俗慶其來蘇。蒙",
    "T50n2060_009:0498b12": "心重其開獎。開皇七年。文帝承敬德音遠",
    "T50n2060_009:0498b13": "遣徵請。蒲輪既降無爽綸言。藏乘機立教",
    "T50n2060_009:0498b14": "利見大人。杖錫京輩仍即謁帝承明。亟陳",
    "T50n2060_009:0498b15": "奧旨。凡所陶誘允副天心。即六大德之一",
    "T50n2060_009:0498b16": "也。有勅加之殊禮。故二紀之內四時不墜。",
    "T50n2060_009:0498b17": "後以般若釋論群唱者。多至於契賞皆無",
    "T50n2060_009:0498b18": "與尚。時有沙門智穩僧朗法彥等。並京室德",
    "T50n2060_009:0498b19": "望神慧峯起。祖承舊習希奉新文乃請開",
    "T50n2060_009:0498b20": "講金剛般若論。藏氣截雲霞。智隆時烈。將",
    "T50n2060_009:0498b21": "欲救拯焚溺。即而演之。于時年屬秋方。思",
    "T50n2060_009:0498b22": "力虛廓。但控舉綱致。標異新理。統結詞義。",
    "T50n2060_009:0498b23": "言無浮汎。故稟益之徒恐其聲止。皆崇而",
    "T50n2060_009:0498b24": "敬焉。以大業元年十一月二十九日。遘疾卒",
    "T50n2060_009:0498b25": "於空觀寺。春秋八十有四。臨終誠心曠",
    "T50n2060_009:0498b26": "濟。累屬露骸。弟子奉謹遺訣。陳屍林麓。",
    "T50n2060_009:0498b27": "掩骸修塔。樹于終南山至相寺之前峯焉。",
    "T50n2060_009:0498b28": "立銘表德鐫於塔。後沙門明則為製碑文。",
    "T50n2060_009:0498b29": "見之別集。",
    "T50n2060_009:0498c01": "釋智脫。俗姓蔡氏。其先濟陽考城人也。後因",
    "T50n2060_009:0498c02": "流宦故復為江都郡人焉。祖平齊新昌太",
    "T50n2060_009:0498c03": "守。父遠珍梁北兗州司馬。脫初誕之夕神光",
    "T50n2060_009:0498c04": "照室。旬日之間枯泉自涌。斯蓋智炬欲明法",
    "T50n2060_009:0498c05": "流將導之徵也。然其幼而風儀頴秀氣調清",
    "T50n2060_009:0498c06": "遠。七歲出家。為鄴下頴法師帝子。頴法侶鴛",
    "T50n2060_009:0498c07": "鴻釋門龍象。華嚴十地冠絕漳流。乃專經請",
    "T50n2060_009:0498c08": "道分陰無棄。宮牆重仞咸得其門。久之",
    "T50n2060_009:0498c09": "又覩強師成實及毘曇論。分流異派濫觴必",
    "T50n2060_009:0498c10": "盡。盤根錯節遊刃有餘。即於大眾便事覆",
    "T50n2060_009:0498c11": "講。寫瓶珠貫驗在於茲。緇素嗟服咸高",
    "T50n2060_009:0498c12": "神略。時丹陽莊嚴寺皭法師。成論之美名",
    "T50n2060_009:0498c13": "實騰涌。遠近朝宗獨步江表。脫乃服義下風",
    "T50n2060_009:0498c14": "思餐法味。既適金陵研幾幽旨。精統詞",
    "T50n2060_009:0498c15": "理馳譽兩都。每宴居避席請談玄論。皭",
    "T50n2060_009:0498c16": "師深加賞讚。稱為重器。及高座云亡三千",
    "T50n2060_009:0498c17": "咸在。爰命門徒以相付囑。乃續敷義席常",
    "T50n2060_009:0498c18": "轉法輪。莊嚴之部於斯榮盛。既揖論主之",
    "T50n2060_009:0498c19": "知人。又歎傳燈之弘教。故彫琢門侶無輟",
    "T50n2060_009:0498c20": "於時。眾侶百餘一期俊乂。成其器者九十",
    "T50n2060_009:0498c21": "許人。據此敷揚之功。今古罕類也。陳至德",
    "T50n2060_009:0498c22": "中。帝請入內。講說開悟亟動神機。自鄱陽",
    "T50n2060_009:0498c23": "王伯山兄弟僕射王克中書王固等。敬仰惟",
    "T50n2060_009:0498c24": "深並伸北面。隋祖留心法寶闡揚至教。",
    "T50n2060_009:0498c25": "於岐陽宮建齋發講。有詔於脫先昇寶",
    "T50n2060_009:0498c26": "座。乃遣舍人崔君德宣旨曰。昔獨步一方",
    "T50n2060_009:0498c27": "未足為貴。今為四海論主始見英才云",
    "T50n2060_009:0498c28": "云。脫即發言抗論剖斷如流。莫不緘口卷",
    "T50n2060_009:0498c29": "舌迴車復路。冕旒清耳屢動晬容。群辟解",
    "T50n2060_009:0499a01": "頤日仄忘倦。煬帝作牧[邱丘+千]江。初建慧日",
    "T50n2060_009:0499a02": "盛搜異藝。海岳搜揚。脫以慧業超悟。爰始",
    "T50n2060_009:0499a03": "霑預。既處齊衡功倍勵業。日夕相係通眄",
    "T50n2060_009:0499a04": "諸部。而標勇無前出言成論。鼓激支派深",
    "T50n2060_009:0499a05": "有會宗。故道場英賢學門崇仰而脫雅為論",
    "T50n2060_009:0499a06": "士眾所推焉。後隨帝入京。住日嚴寺。遣",
    "T50n2060_009:0499a07": "學士諸葛頴齎教書請講。於即奉命成化",
    "T50n2060_009:0499a08": "宣譽天朝。自江南成實並述義章。至於論",
    "T50n2060_009:0499a09": "文曾無顧涉。脫憤激先達。創問其論。命",
    "T50n2060_009:0499a10": "筆制疏消散有聞。更使德溢由來。重新其",
    "T50n2060_009:0499a11": "美自帝居望苑大緝玄猷。以脫譽動物",
    "T50n2060_009:0499a12": "情。下令使修論疏。素已條貫卷帙將成。乃",
    "T50n2060_009:0499a13": "結為四十卷。尋用奏聞。及獻后既崩福事宏",
    "T50n2060_009:0499a14": "顯。乃召日嚴英達五十許人。承明內殿連時",
    "T50n2060_009:0499a15": "行道。尋又下令講淨名經。儲后親臨時為",
    "T50n2060_009:0499a16": "盛集。沙門吉藏命章元坐。詞鋒奮發掩蓋玄",
    "T50n2060_009:0499a17": "儒。道俗翕然莫不傾首。脫以同法相讓。未",
    "T50n2060_009:0499a18": "得盡言。藏乃顯德自矜。微相指斥。文至三",
    "T50n2060_009:0499a19": "解脫門。脫問曰。三解脫門以何箭射。藏曰。",
    "T50n2060_009:0499a20": "未解彎弧。何論放箭。脫即引據徵勘超拔",
    "T50n2060_009:0499a21": "新奇。遂使投解莫從處坐緘默。殿下乃分",
    "T50n2060_009:0499a22": "品量德依位演之。既即席端便盡胸臆。",
    "T50n2060_009:0499a23": "仍令與道莊法師遞昇高座共談玄理。",
    "T50n2060_009:0499a24": "賓主無竭貴達咸欣。嗣后嗟味載形音旨。",
    "T50n2060_009:0499a25": "頻遣庶子張衡。殷勤稱敘曰。法師才學鉤",
    "T50n2060_009:0499a26": "深。古今罕例。仰觀談說稱實不虛。覽所",
    "T50n2060_009:0499a27": "撰論疏。光溢心目。可更造淨名疏及大小",
    "T50n2060_009:0499a28": "名教。便給書吏尋錄勒成。釋二乘名教四",
    "T50n2060_009:0499a29": "卷。淨名疏十卷。常自披翫。又遣畫工圖其",
    "T50n2060_009:0499b01": "形於寶臺供養。每彫輦來儀。未嘗不鞠",
    "T50n2060_009:0499b02": "躬致敬。瞻仰遺塵有若真對。初梁代琰法",
    "T50n2060_009:0499b03": "師。撰成論玄義十七卷。文詞繁富難於尋",
    "T50n2060_009:0499b04": "閱。學者相傳莫敢刪正。脫乃研詳領要演",
    "T50n2060_009:0499b05": "暢惟新。理在忘筌義深功倍。卷軸因舊宗",
    "T50n2060_009:0499b06": "旨不殊。當世盛行無不欣慶。斯可謂懸鏡",
    "T50n2060_009:0499b07": "拂而逾明。寶珠鎣而加彩是也。仁壽末年",
    "T50n2060_009:0499b08": "龍飛之始。以脫夙昔敦厚情在深衷。賜帛",
    "T50n2060_009:0499b09": "四百段。用隆厥德也。大業元年隨駕雒邑。",
    "T50n2060_009:0499b10": "二年暮冬見身有疾。自強不息猶事法筵。",
    "T50n2060_009:0499b11": "三年正月九日。弟子智翔智僔侍疾。忽有異",
    "T50n2060_009:0499b12": "香滿室赤光照牖。即夜香水盥漱。遺疏周",
    "T50n2060_009:0499b13": "悉。端坐正念以至無常。時年六十有七乘輿",
    "T50n2060_009:0499b14": "震悼賻贈優厚。勅施物三百段。喪事所須隨",
    "T50n2060_009:0499b15": "由供給。又勅黃門侍郎張衡監護。自脫之",
    "T50n2060_009:0499b16": "傳道也。聲辯清徹眾莫之諠。標宗控引咸",
    "T50n2060_009:0499b17": "有聯類。章疏雖古陳解若新。每至隱括必",
    "T50n2060_009:0499b18": "重疊研覈。預在講肆永祛昏漠求文檢",
    "T50n2060_009:0499b19": "義功不虛筵。自見弘誘而成清範者。罕",
    "T50n2060_009:0499b20": "繼斯塵矣。初脫每開講題。必夢與優填",
    "T50n2060_009:0499b21": "瑞像齊立。豈非住持三寶功用均也。又諸",
    "T50n2060_009:0499b22": "有疑義昔所未了。輒見梵僧隨方解釋。未",
    "T50n2060_009:0499b23": "亡之前夢一童子。手執蓮華云。天帝釋遣",
    "T50n2060_009:0499b24": "來請講。臨終之日又見此相。觀其叡思通",
    "T50n2060_009:0499b25": "微名高宇內妙感靈應。夫豈徒然。凡講大",
    "T50n2060_009:0499b26": "品涅槃淨名思益各三十許遍。成論文玄各",
    "T50n2060_009:0499b27": "五十遍。傳業學士慧詮道灌詮聲德雙揚灌",
    "T50n2060_009:0499b28": "復立貞梗。各踵敷弘知名當世。又以其年",
    "T50n2060_009:0499b29": "二月二十五日。式建方墳於雒陽縣金谷里",
    "T50n2060_009:0499c01": "之北邙山。樹碑于側。其文隋祕書郎會稽虞",
    "T50n2060_009:0499c02": "世南撰(大業中年。脫之亡後。昔與藏公素情不狎。乃託形於病僧惠畟具述前緣。藏聞而見",
    "T50n2060_009:0499c03": "之。與共論議。傾心盡禮願託舊情。故幽明不墜其緒云)。",
    "T50n2060_009:0499c04": "釋法澄。吳郡人。少機警善談論。文章書史頗",
    "T50n2060_009:0499c05": "皆綜涉。初從興皇朗公講釋三論。至於教",
    "T50n2060_009:0499c06": "旨乖競者。皆條理而通暢焉。末聚徒立講",
    "T50n2060_009:0499c07": "於江都開善寺。常聽二百餘僧。化洽吳楚",
    "T50n2060_009:0499c08": "傳譽淮海。負帙相趨日增位席。晉王置四",
    "T50n2060_009:0499c09": "道場。澄被召入。安時悟物弘導無絕。仁",
    "T50n2060_009:0499c10": "壽三年。奉令關壤居于日嚴。廣流視聽",
    "T50n2060_009:0499c11": "憲章新致。披講智論聲望彌重。京師碩學",
    "T50n2060_009:0499c12": "咸謁問之。煬帝徙駕東都定鼎伊雒。從出",
    "T50n2060_009:0499c13": "淆右。因疾而終。時年七十餘矣。",
    "T50n2060_009:0499c14": "釋道莊。楊州建業人。遊踐經史聽習玄論。",
    "T50n2060_009:0499c15": "皆會其標詣。而儀止弘雅立性滔然。故少為",
    "T50n2060_009:0499c16": "同倫所尚。初聽彭城寺瓊法師。稟受成實。",
    "T50n2060_009:0499c17": "宗匠師表門學所推。瓊後年疾相侵。將欲傳",
    "T50n2060_009:0499c18": "緒。通召學徒宗猷顧命。眾咸揖謝於莊。",
    "T50n2060_009:0499c19": "允當遺寄。瓊曰。莊公學業優奧。誠如弘選。",
    "T50n2060_009:0499c20": "理副諸望。用光於後。然其首大足小。終無",
    "T50n2060_009:0499c21": "後成。恐其徙轍餘宗耳。遂不行眾議。莊後",
    "T50n2060_009:0499c22": "果鄙小乘歸崇大法。從興皇朗法師。聽酌",
    "T50n2060_009:0499c23": "四論。一聞神悟挺慧孤超。後入內道場時聲",
    "T50n2060_009:0499c24": "法鼓。一寺榮望無不預筵。諮謁前疑披解",
    "T50n2060_009:0499c25": "無滯年德既富皆敬而推焉。帝昔處蕃。致",
    "T50n2060_009:0499c26": "書禮問。詩論嘉篇每令扣擊。詞采豐逸屢",
    "T50n2060_009:0499c27": "動人心。末又追入京師。住日嚴寺。頻蒙謁",
    "T50n2060_009:0499c28": "見酬抗新敘。引處宮圍令其講授。言悟清",
    "T50n2060_009:0499c29": "華玄儒總萃。皆歎其博要也。晚出曲池日",
    "T50n2060_009:0500a01": "嚴本室。又講法華。直敘綱致不存文句。",
    "T50n2060_009:0500a02": "著疏三卷。皆風骨雅趣。師者眾焉。煬帝初臨",
    "T50n2060_009:0500a03": "以莊留連風雅道味所流。賜帛五百段氈",
    "T50n2060_009:0500a04": "四十領。隨駕東指。因疾而卒於洛陽。時年",
    "T50n2060_009:0500a05": "八十一矣。即大業之初也。有集數十卷多",
    "T50n2060_009:0500a06": "在淮南。少流北壤。",
    "T50n2060_009:0500a07": "釋法論。姓孟氏。南郡人。初住荊州天皇寺。",
    "T50n2060_009:0500a08": "博通內外。詞理鋒挺。隱淪青溪之覆舟山。",
    "T50n2060_009:0500a09": "味重成實研洞文采。談敘之暇命筆題篇",
    "T50n2060_009:0500a10": "梁明帝重其雅素厚禮徵召。而性在虛閑",
    "T50n2060_009:0500a11": "不流世供。葛屨蒲服用卒生年。隋煬在蕃",
    "T50n2060_009:0500a12": "遠聞令德。召入道場晨夕賞對。王有新文",
    "T50n2060_009:0500a13": "頌集。皆共詢謀。處俗傳揚亟移歲序。後入",
    "T50n2060_009:0500a14": "京輦住日嚴寺。文帝時幸仁壽。論往謁見",
    "T50n2060_009:0500a15": "特蒙接對。躬事展禮。帝美其清悟。為設淨",
    "T50n2060_009:0500a16": "饌於大寶殿。登即在坐。上詩敘談帝德宮",
    "T50n2060_009:0500a17": "觀宏麗今古。高祖重加歎賞。及晉王之處",
    "T50n2060_009:0500a18": "春坊。優禮彌厚。中使慰沃啟疏相尋。大業元",
    "T50n2060_009:0500a19": "年將移東闕。下勅賜千秋樹皮袈裟十領",
    "T50n2060_009:0500a20": "帛五百段氈四十領。皇后賜狐掖皮坐褥及",
    "T50n2060_009:0500a21": "法服等物。故其道望帝后咸供之隆重為",
    "T50n2060_009:0500a22": "類此也。因隨駕至洛。不久而終。時年七十",
    "T50n2060_009:0500a23": "八矣。皇上哀悼賻贈有加。仍勅所在。傳送",
    "T50n2060_009:0500a24": "葬于荊楚。自論爰初蒞法。崇尚文府。雖外",
    "T50n2060_009:0500a25": "涉玄儒。而內弘佛教。所以綴採篇什。皆",
    "T50n2060_009:0500a26": "敘釋風。當即纘敘名僧。將成卷帙。未就",
    "T50n2060_009:0500a27": "而卒。本遂不行。顧惟高德有墜者眾矣。有",
    "T50n2060_009:0500a28": "別集八卷行世。",
    "T50n2060_009:0500a29": "釋僧粲。姓孫氏。汴州陳留人也幼年尚道遊",
    "T50n2060_009:0500b01": "學為務。河北江南東西關隴。觸地皆履靡",
    "T50n2060_009:0500b02": "不通經。故涉歷三國備齊陳周。諸有法",
    "T50n2060_009:0500b03": "肆無有虛踐。工難問善博尋。調逸古今",
    "T50n2060_009:0500b04": "風徽遐邇。自號為三國論師。機譎動人是",
    "T50n2060_009:0500b05": "所長也。開皇十年迎入帝里。勅住興善。頻",
    "T50n2060_009:0500b06": "經寺任。緝諧法眾治績著聲。十七年下",
    "T50n2060_009:0500b07": "勅。補為二十五眾第一摩訶衍匠。故著十",
    "T50n2060_009:0500b08": "種大乘論。一通二平三逆四順五接六挫七",
    "T50n2060_009:0500b09": "迷八夢九相即十中道。並據量經論。大開軌",
    "T50n2060_009:0500b10": "轍亦初學之巧便也。仍於總化寺敷通此",
    "T50n2060_009:0500b11": "論以攝學眾。又著十地論兩卷。窮討幽致",
    "T50n2060_009:0500b12": "散決積疑。仁壽二年文帝下勅置塔諸州。",
    "T50n2060_009:0500b13": "所司量遣大德多非暮齒。粲欲開闡佛種",
    "T50n2060_009:0500b14": "廣布皇風。躬率同倫洪遵律師等。參預使",
    "T50n2060_009:0500b15": "任。及將發京輦面別帝庭。天子親授靈",
    "T50n2060_009:0500b16": "骨。慰問優渥。粲曰。陛下屬當佛寄弘演聖",
    "T50n2060_009:0500b17": "蹤。粲等仰會慈明。不勝欣幸。豈以朽老用",
    "T50n2060_009:0500b18": "辭朝望。帝大悅曰。法師等豈又不以欲還",
    "T50n2060_009:0500b19": "鄉壤親事弘化。宜令所司備禮各送本州。",
    "T50n2060_009:0500b20": "粲因奉勅。送舍利于汴州福廣寺。初達公",
    "T50n2060_009:0500b21": "舘。異香滿院充塞如煙。及將下塔。還動香",
    "T50n2060_009:0500b22": "氣如前蓬勃。又放青光映覆寶帳。寺有舍",
    "T50n2060_009:0500b23": "利亦放青光。與今送者光色相糺。又現赤",
    "T50n2060_009:0500b24": "光當佛殿上可高五尺。復現青赤雜光在",
    "T50n2060_009:0500b25": "寺門上。三色交映良久乃沒。粲具表聞。詳",
    "T50n2060_009:0500b26": "于別傳。仁壽年末。又勅置塔於滑州修德",
    "T50n2060_009:0500b27": "寺。初停舘宇。夜放黃光遍滿一室。千人同",
    "T50n2060_009:0500b28": "見。後放五色食頃方滅。自爾求者輒現。不",
    "T50n2060_009:0500b29": "可殫言。及至塔寺夜別放光。乃照一寺。",
    "T50n2060_009:0500c01": "與晝無別。有趙威德者。患目積年。蒙照",
    "T50n2060_009:0500c02": "平復。當下塔日又放光明。塔上空雲五色",
    "T50n2060_009:0500c03": "間錯。或如賢聖仙人龍鳳林樹等象。峙于",
    "T50n2060_009:0500c04": "雲內。數萬士女嗟詠成音。前後往使皆感靈",
    "T50n2060_009:0500c05": "瑞。文帝歎重更加敬仰。時李宗有道士褚揉",
    "T50n2060_009:0500c06": "者。鄉本江表。陳破入京。既處玄都。道左之",
    "T50n2060_009:0500c07": "望探微辯妙擬闡三玄。學尠宗師情無",
    "T50n2060_009:0500c08": "推尚。每講莊老粲必聽臨。或以義求或以",
    "T50n2060_009:0500c09": "機責隨揉聲相即勢沈浮。注辯若懸泉。起",
    "T50n2060_009:0500c10": "囀如風卷。故王公大人莫不解頤撫髀訝",
    "T50n2060_009:0500c11": "斯權變。常下勅令揉講老經。公卿畢至。",
    "T50n2060_009:0500c12": "惟沙門不許預坐。粲聞之不忍其術。乃",
    "T50n2060_009:0500c13": "率其門人十餘。携以行床徑至舘所。防衛",
    "T50n2060_009:0500c14": "嚴設都無畏憚。直入講會人不敢遮。揉序",
    "T50n2060_009:0500c15": "王將了。都無命及。粲因其不命。抗言激",
    "T50n2060_009:0500c16": "刺。詞若俳謔義寔張詮。既無以通。講席因",
    "T50n2060_009:0500c17": "散。群僚以事聞上。帝曰。斯朕之福也。得",
    "T50n2060_009:0500c18": "與之同時。隋齊王[日*東]。見禮下筵欽茲歎咽。",
    "T50n2060_009:0500c19": "常欲見其談說。故致於法會。有沙門吉藏",
    "T50n2060_009:0500c20": "者。神辯飛玄望重當世。王每懷摧削將傾",
    "T50n2060_009:0500c21": "折之。以大業五年於西京本第盛引論士",
    "T50n2060_009:0500c22": "三十餘人。令藏登座咸承群難。時眾以為",
    "T50n2060_009:0500c23": "榮會也。皆參預焉。粲為論士。英華命章標",
    "T50n2060_009:0500c24": "問義筵。聽者謂藏無以酬及。牒難接解。謂",
    "T50n2060_009:0500c25": "粲無以嗣。往還抗敘四十餘翻。藏猶開析不",
    "T50n2060_009:0500c26": "滯。王止之。更令次座接難。義聲纔卷。粲又",
    "T50n2060_009:0500c27": "續前難。勢更延累。問還得二三十翻終于",
    "T50n2060_009:0500c28": "下座莫不齊爾。時人異藏通贍坐制勍敵",
    "T50n2060_009:0500c29": "重粲繼接他詞慧發鋒挺。從午至夕無何",
    "T50n2060_009:0501a01": "而退。王起執粲手而謝曰。名不虛稱。見之",
    "T50n2060_009:0501a02": "今日矣。躬奉麈尾什物。用顯其辯功焉。而",
    "T50n2060_009:0501a03": "行攝專貞不貪華望及禪定欝起名德待",
    "T50n2060_009:0501a04": "之。道行既隆最初勅命。粲以高位厚味沈累",
    "T50n2060_009:0501a05": "者多。苦辭不就。以大業九年卒於興善。春",
    "T50n2060_009:0501a06": "秋八十有五。弟子僧鸞僧鳳。並以繼軌馳",
    "T50n2060_009:0501a07": "名。鸞本姓王。名為大業。八歲通禮。十歲講",
    "T50n2060_009:0501a08": "傳於江都。夙有驚俗之譽。及投簪佛種。經",
    "T50n2060_009:0501a09": "論有聞。隋末返俗。唐初出仕。位至給事中。",
    "T50n2060_009:0501a10": "鳳有別傳。自光徽績。",
    "T50n2060_009:0501a11": "續高僧傳卷第九"
}