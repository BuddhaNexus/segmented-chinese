{
    "T53n2122_014:0387c02": "法苑珠林卷第十四",
    "T53n2122_014:0387c04": "西明寺沙門釋道世撰",
    "T53n2122_014:0387c05": "◎敬佛篇第六之二",
    "T53n2122_014:0387c06": "觀佛部感應緣之餘",
    "T53n2122_014:0387c07": "宋都城文殊師利金像緣宋東陽銅像從",
    "T53n2122_014:0387c08": "地出緣宋浦中金像光現乃出緣宋江陵",
    "T53n2122_014:0387c09": "上明澤中金像緣宋荊州壁畫像塗却現緣",
    "T53n2122_014:0387c10": "宋江陵支江金像誓志緣宋湘州桐楯",
    "T53n2122_014:0387c11": "感通作佛光緣齊番禺石像遇火輕舉緣",
    "T53n2122_014:0387c12": "齊彭城金像汗出表祥緣齊楊都觀音金像",
    "T53n2122_014:0387c13": "緣梁荊州優填王栴檀像緣梁楊都光",
    "T53n2122_014:0387c14": "宅寺金像緣梁高祖等身金銀像緣元",
    "T53n2122_014:0387c15": "魏定州金觀音像高王經緣陳重雲殿并",
    "T53n2122_014:0387c16": "像飛入海緣周晉州靈石寺石像緣周",
    "T53n2122_014:0387c17": "宜州北山鐵礦石像緣周襄州峴山華嚴",
    "T53n2122_014:0387c18": "行像緣隋蔣州興皇寺焚像移緣隋京師",
    "T53n2122_014:0387c19": "日嚴寺瑞石影緣隋邢州沙河寺四面像",
    "T53n2122_014:0387c20": "緣隋雍州凝觀寺釋迦夾紵像緣唐邡",
    "T53n2122_014:0387c21": "州石像出山現緣唐簡州佛跡神光照現",
    "T53n2122_014:0387c22": "緣唐涼州山出石文有佛字緣唐渝州相",
    "T53n2122_014:0387c23": "思寺佛跡出石緣唐循州靈龕寺佛跡緣",
    "T53n2122_014:0387c24": "唐雍州李大安金銅像感救緣唐幽州漁",
    "T53n2122_014:0387c25": "陽縣失火像不壞緣唐并州童子寺大像放",
    "T53n2122_014:0387c26": "光現瑞緣唐西京清禪寺盜金像緣唐撫",
    "T53n2122_014:0387c27": "州及潭州行像等緣唐雍州藍田金像出石",
    "T53n2122_014:0387c28": "中緣唐雍州鄠縣金像出澧水緣唐沁州",
    "T53n2122_014:0387c29": "山石像放光照谷緣唐益州法聚寺畫地藏",
    "T53n2122_014:0388a01": "菩薩緣唐荊州瑞像圖畫放光緣唐代",
    "T53n2122_014:0388a02": "州五臺山像變現出聲緣",
    "T53n2122_014:0388a03": "宋元嘉二年。劉式之造文殊金像朝夕禮拜。",
    "T53n2122_014:0388a04": "頃之便失。惆悵祈請。夙夜匪懈。經于五年。昏",
    "T53n2122_014:0388a05": "夕時見佛座有光發座至棟。式之因燒香拂",
    "T53n2122_014:0388a06": "拭床帳。乃見失像儼然具存。",
    "T53n2122_014:0388a07": "宋元嘉十二年。留元之。東陽長山人。家以種",
    "T53n2122_014:0388a08": "苧為業。每燒田墌輒有一處叢草不然。經久",
    "T53n2122_014:0388a09": "怪之不復墾伐。後試薄掘得銅坐像。高三寸",
    "T53n2122_014:0388a10": "許。尋撿其地舊非邦邑。莫測何來云。",
    "T53n2122_014:0388a11": "宋元嘉十四年。孫彥曾家世奉佛。妾王慧稱",
    "T53n2122_014:0388a12": "少而信向。年大彌篤。誦法華經。輒見浦中有",
    "T53n2122_014:0388a13": "雜色光使人掘。深二尺得金像。連光趺高二",
    "T53n2122_014:0388a14": "尺一寸。趺銘云。建武六年歲在庚子。官寺道",
    "T53n2122_014:0388a15": "人法新僧行所造。即加磨鎣云。",
    "T53n2122_014:0388a16": "宋元嘉十五年。羅順為平西府將。戍在上明。",
    "T53n2122_014:0388a17": "十二月放鷹野澤。同輩見鷹雉俱落。于時火",
    "T53n2122_014:0388a18": "燒野平。惟有三丈許叢草不然。遂披而覓",
    "T53n2122_014:0388a19": "焉。乃得金菩薩坐像。通趺高一尺。工製殊",
    "T53n2122_014:0388a20": "巧。時定襄令謂盜者所藏。乃符界內無失像",
    "T53n2122_014:0388a21": "者。遂收而供之。",
    "T53n2122_014:0388a22": "宋衛軍臨川康王在荊州城內。築堂三間供",
    "T53n2122_014:0388a23": "養經像。堂壁上多畫菩薩圖相。及衡陽文王",
    "T53n2122_014:0388a24": "代鎮。廢為眠齋悉加泥治。乾輒陀脫畫狀",
    "T53n2122_014:0388a25": "鮮淨。再塗猶爾。王不信向亦謂偶爾。又使濃",
    "T53n2122_014:0388a26": "塗而畫像徹現炳然可列。王復令毀故壁悉",
    "T53n2122_014:0388a27": "更繕改。不久抱疾閉眼輒見諸像森然滿目。",
    "T53n2122_014:0388a28": "於是廢而不居。頗事齋講。",
    "T53n2122_014:0388a29": "宋元嘉中。江陵支江張僧定妹。幼而奉法志",
    "T53n2122_014:0388b01": "欲出家。常供養小形金像。以為前路之資也。",
    "T53n2122_014:0388b02": "而父母逼嫁誓志不行。而密許邴氏。女初不",
    "T53n2122_014:0388b03": "知也。及羔雁既至。女悲呼不就。燒香伏地取",
    "T53n2122_014:0388b04": "死。此像遂放金光彌竟一村。父兄驚其通感",
    "T53n2122_014:0388b05": "止不嫁之。張邴二門因大敬信。僧定為之出",
    "T53n2122_014:0388b06": "家。宋丞相南郡王鎮陝。乃以其居建精舍",
    "T53n2122_014:0388b07": "焉。",
    "T53n2122_014:0388b08": "宋泰始中。東海何敬叔少而奉法。隨湘州刺",
    "T53n2122_014:0388b09": "史劉韞監縣。遇有栴檀製以為像。既就無",
    "T53n2122_014:0388b10": "光營索甚勤。而卒無可獲。憑几思之。如睡",
    "T53n2122_014:0388b11": "見沙門納衣杖錫來曰。檀非可得麁木不堪。",
    "T53n2122_014:0388b12": "惟縣後何家桐楯堪用。雖惜之苦求可得。寤",
    "T53n2122_014:0388b13": "問左右果如言。因故求買之。何氏曰。有楯",
    "T53n2122_014:0388b14": "甚愛。患人乞奪曾未示人。明府何以得知直",
    "T53n2122_014:0388b15": "求市耶。敬叔以事告之。何氏敬喜奉以製",
    "T53n2122_014:0388b16": "光。後為湘府直省。中夜夢像云。鼠齩吾足。",
    "T53n2122_014:0388b17": "清旦疾歸視像果然云。",
    "T53n2122_014:0388b18": "齊建元中。番禺毘耶離精舍舊有扶南國石",
    "T53n2122_014:0388b19": "像。莫知其始。形甚異常。七八十人乃能勝",
    "T53n2122_014:0388b20": "致。此寺草茨。遇火延及屋在下風。煙焰已",
    "T53n2122_014:0388b21": "接。尼眾十餘相顧無計。中有意不已者。試共",
    "T53n2122_014:0388b22": "三四人捧之。飄然而起。曾無鈞石之重。像",
    "T53n2122_014:0388b23": "既移矣。屋亦焚焉。每有神光州部兵寇輒淚",
    "T53n2122_014:0388b24": "汗滿體。嶺南以為常候。後廣州刺史劉悛表",
    "T53n2122_014:0388b25": "送出都。今應在故蔣州寺中。",
    "T53n2122_014:0388b26": "宋徐州刺史王仲德。於彭城宋王寺造丈八",
    "T53n2122_014:0388b27": "金像。相好嚴華江右之妙製也。北境兵起或",
    "T53n2122_014:0388b28": "貽僧。像輒流汗。啇其多少則難之小大。逆",
    "T53n2122_014:0388b29": "可知矣。郡人常以候之。齊建元初像復流",
    "T53n2122_014:0388c01": "汗。其冬魏寇淮上。時兗州數郡起義南附。鳩",
    "T53n2122_014:0388c02": "略甚眾。亦驅迫沙門助其顫守魏軍屠其營",
    "T53n2122_014:0388c03": "壘悉欲夷滅。表奏魏臺誣以助亂。頃及斬",
    "T53n2122_014:0388c04": "決。時像大汗殿地流濕。魏徐州刺史梁王奉",
    "T53n2122_014:0388c05": "法勤勤至寺親使人以巾帛拭。隨拭隨出不",
    "T53n2122_014:0388c06": "已。至數十人交手競拭。猶不能止。王乃燒",
    "T53n2122_014:0388c07": "香禮拜執巾呪曰。眾僧無罪誓自營護。必不",
    "T53n2122_014:0388c08": "罹禍。若幽誠有感當隨拭即止。言已自拭果",
    "T53n2122_014:0388c09": "應手而燥。王具事表聞。下詔皆見原宥云。",
    "T53n2122_014:0388c10": "齊建元初。太原王琰者。年在幼稚。於交阯賢",
    "T53n2122_014:0388c11": "法師所受五戒。以觀音金像令供養。遂奉還",
    "T53n2122_014:0388c12": "楊都寄南澗寺。琰晝寢夢像立于座隅。意甚",
    "T53n2122_014:0388c13": "異之。即馳迎還。其夕南澗失像十餘。盜毀鑄",
    "T53n2122_014:0388c14": "錢。至宋大明七年秋夕放光照三尺許。金輝",
    "T53n2122_014:0388c15": "映奪合家同覩。後以此像寄多寶寺。琰適荊",
    "T53n2122_014:0388c16": "楚垂將十載。不知像處。及還楊都夢在殿東。",
    "T53n2122_014:0388c17": "眾小像內的的分明。詰旦造寺如夢便獲。於",
    "T53n2122_014:0388c18": "建元元年七月十三日也。故琰冥祥記自序",
    "T53n2122_014:0388c19": "云。此像常自供養。庶必永作津梁。循復其事",
    "T53n2122_014:0388c20": "有感深懷。沿此徵覿綴成斯記。夫鏡接近情",
    "T53n2122_014:0388c21": "莫踰儀像。瑞驗之發多自是興。經云。鎔斵圖",
    "T53n2122_014:0388c22": "繢類形相者。悉能行動及放光明。今西域釋",
    "T53n2122_014:0388c23": "迦彌勒二像輝用若真。蓋得相乎。今東夏景",
    "T53n2122_014:0388c24": "模神應極著。亦或當年群生因會所感。假憑",
    "T53n2122_014:0388c25": "木石以見幽異。不必剋由容好而能然也。故",
    "T53n2122_014:0388c26": "沈石浮深。寔闡閩吳之化。塵金瀉液。用舒彭",
    "T53n2122_014:0388c27": "宋之禍。其餘銓示繁方雖難曲辯。率其大抵",
    "T53n2122_014:0388c28": "允歸自從。若夫經塔顯効旨證亦同。事非殊",
    "T53n2122_014:0388c29": "貫故繼其末。",
    "T53n2122_014:0389a01": "梁祖武帝以天鑒元年正月八日。夢檀像入",
    "T53n2122_014:0389a02": "國。因發詔募往迎。案佛游天竺記及雙卷優",
    "T53n2122_014:0389a03": "填王經云。佛上忉利天一夏為母說法。王臣",
    "T53n2122_014:0389a04": "思見。優填國王遣三十二匠及齎栴檀。請",
    "T53n2122_014:0389a05": "大目連神力運往令圖佛相。既如所願圖了",
    "T53n2122_014:0389a06": "還返。坐高五尺。在祇桓寺至今供養。帝欲",
    "T53n2122_014:0389a07": "迎請此像。時決勝將軍郝騫謝文華等八十",
    "T53n2122_014:0389a08": "人。應募往達。具狀祈請。舍衛王曰。此中天正",
    "T53n2122_014:0389a09": "像不可適邊。乃令三十二匠更剋紫檀。人圖",
    "T53n2122_014:0389a10": "一相。卯時運手至午便就。相好具足而像頂",
    "T53n2122_014:0389a11": "放光。降微細雨并有異香。故優填王經云。真",
    "T53n2122_014:0389a12": "身既隱次二像現。普為眾生深作利益者是",
    "T53n2122_014:0389a13": "也。騫等負第二像行數萬里。備歷艱關難以",
    "T53n2122_014:0389a14": "具聞。又度大海冒涉風波。隨浪至山糧食",
    "T53n2122_014:0389a15": "又盡。所將人眾及傳送者。身多亡歿。逢諸",
    "T53n2122_014:0389a16": "猛獸一心念佛。乃聞像後有甲冑聲。又聞鍾",
    "T53n2122_014:0389a17": "聲。巖側有僧端坐樹下。騫登負像下置其前。",
    "T53n2122_014:0389a18": "僧起禮像。騫等禮僧。僧授澡鑵令飲並得飽",
    "T53n2122_014:0389a19": "滿。僧曰。此像名三藐三佛陀。金毘羅王自從",
    "T53n2122_014:0389a20": "至彼大作佛事。語頃失之。爾夜僉夢見神。曉",
    "T53n2122_014:0389a21": "共圖之。至天鑒十年四月五日。騫等達于楊",
    "T53n2122_014:0389a22": "都。帝與百僚徒行四十里。迎還太極殿。建齋",
    "T53n2122_014:0389a23": "度人大赦斷殺。絓是弓刀矟等並作蓮華塔",
    "T53n2122_014:0389a24": "頭。帝由此菜蔬斷慾。至太清三年五月崩。",
    "T53n2122_014:0389a25": "湘東王在江陵即位號元承聖。遣人從楊都",
    "T53n2122_014:0389a26": "迎上至荊都承光殿供養。後梁大定八年。於",
    "T53n2122_014:0389a27": "城北靜陵造大明寺。乃以像歸之。今現在。多",
    "T53n2122_014:0389a28": "有傳寫流被京國云。",
    "T53n2122_014:0389a29": "梁祖天鑒初。於本宅立光宅寺造丈八金像。",
    "T53n2122_014:0389b01": "圖樣既成不爽分寸。臨鑄疑銅不足。始欲上",
    "T53n2122_014:0389b02": "請忽有使者領銅十五車至云。奉勅送寺。便",
    "T53n2122_014:0389b03": "即鎔瀉。一冶即成。冠絕通國。唯覺高大。試",
    "T53n2122_014:0389b04": "以量之。乃長二丈二尺。以狀奏聞。鑄像已成",
    "T53n2122_014:0389b05": "不改元樣。所續送銅用亦俱盡。更重審量乃",
    "T53n2122_014:0389b06": "增四尺。勅云。銅初不送何緣乃爾。豈不以真",
    "T53n2122_014:0389b07": "相應感獨表神奇乎。可鐫著華趺以為靈誌",
    "T53n2122_014:0389b08": "乃具疏而剋于足下。於今存焉。梁祖為父於",
    "T53n2122_014:0389b09": "鍾山造大愛敬寺殿。大像神相有之。故不重",
    "T53n2122_014:0389b10": "顯。廣如別記。有梁佛像多現神奇。剡縣大",
    "T53n2122_014:0389b11": "石像元在宋初。有王所造。初有曇光禪師。從",
    "T53n2122_014:0389b12": "北來巡行山川為幽栖之所。見此山崇麗。乃",
    "T53n2122_014:0389b13": "於峯頂構小草室。聞天樂空聲曰。此是佛",
    "T53n2122_014:0389b14": "地。如何輒有蔬囿耶。光聞南移天台。後遂繕",
    "T53n2122_014:0389b15": "造為佛像。積經年稔終不能成。至梁建安王",
    "T53n2122_014:0389b16": "患降夢。能開剡縣石像病可得愈。遂請僧祐",
    "T53n2122_014:0389b17": "律師。既至山所規摸形製。嫌其先造太為淺",
    "T53n2122_014:0389b18": "陋。恩緒未絕。夜忽山崩壓二百餘人。其內佛",
    "T53n2122_014:0389b19": "現。自頸已下猶在石中。乃剗鑿浮石至本",
    "T53n2122_014:0389b20": "仍止。既都除訖。乃具相焉。斯則真儀素在石",
    "T53n2122_014:0389b21": "中。假工除剗故得出現。梁太子舍人劉勰製",
    "T53n2122_014:0389b22": "碑於像前耳。",
    "T53n2122_014:0389b23": "梁祖登極之後。崇重佛教廢絕老宗。每引高",
    "T53n2122_014:0389b24": "僧談敘幽旨。又造等身金銀像兩軀。於重雲",
    "T53n2122_014:0389b25": "殿晨夕禮事。五十許年。冬夏蹋石六時無缺。",
    "T53n2122_014:0389b26": "足蹈石處十指文現。遂卒窮祚。侯景篡位。猶",
    "T53n2122_014:0389b27": "存供養。太尉王僧辯誅景修復臺城。會元帝",
    "T53n2122_014:0389b28": "陷於江陵。江南無主。辯乃通款於齊迎貞陽",
    "T53n2122_014:0389b29": "侯。蕭淵明為帝。時江左未定利害相雄。辯遣",
    "T53n2122_014:0389c01": "女婿杜龕典衛宮闕。龕性凶頑不見後際。欲",
    "T53n2122_014:0389c02": "毀二像為鋌。先令數十人上三休閣令鐫",
    "T53n2122_014:0389c03": "佛項。椎鑿始舉二像一時迴顧盻之。所遣諸",
    "T53n2122_014:0389c04": "人臂如墮落不自勝舉。失瘖如醉杜龕亦爾。",
    "T53n2122_014:0389c05": "久乃醒寤。仍被打築遍身青腫。唯見金剛力",
    "T53n2122_014:0389c06": "士可畏之物競來擊之。受苦呻吟舉形烘爛。",
    "T53n2122_014:0389c07": "膿血交流穿皮露骨而卒。此乃近事道俗同",
    "T53n2122_014:0389c08": "知。◎",
    "T53n2122_014:0389c09": "元魏天平中。定州募士孫敬德。防於北陲",
    "T53n2122_014:0389c10": "造觀音金像。年滿將還。常加禮事後為劫",
    "T53n2122_014:0389c11": "賊。橫引禁於京獄不勝考掠遂妄承罪。並斷",
    "T53n2122_014:0389c12": "死刑。明旦行決。其夜禮拜懺悔淚下如雨。啟",
    "T53n2122_014:0389c13": "曰。今身被枉當是過去枉他。願償債畢誓不",
    "T53n2122_014:0389c14": "重作。又發大願云云。言已少時依俙如夢",
    "T53n2122_014:0389c15": "見一沙門。教誦觀世音救生經。經有佛名令",
    "T53n2122_014:0389c16": "誦千遍。得度苦難。敬德欻覺。起坐緣之了",
    "T53n2122_014:0389c17": "無參錯。比至平明已滿百遍。有司執縛向市",
    "T53n2122_014:0389c18": "且行且誦。臨欲加刑誦滿千遍。執刀下斫。刀",
    "T53n2122_014:0389c19": "折三段不損皮肉。易刀又斫。凡經三換刃折",
    "T53n2122_014:0389c20": "如初。監當官人莫不驚異。具狀聞奏。承相",
    "T53n2122_014:0389c21": "高歡表請其事遂得免死。勅寫此經傳之。今",
    "T53n2122_014:0389c22": "所謂高王觀世音經是也。敬德放還設齋報",
    "T53n2122_014:0389c23": "願。出在防像乃見項上有三刀痕。鄉親同覩",
    "T53n2122_014:0389c24": "歎其通感(見齊志及旌異等記)。",
    "T53n2122_014:0389c25": "◎陳武帝崩。兄子蒨立。將欲修葬造轀輬車。",
    "T53n2122_014:0389c26": "國創新定未遑經始。昔梁武帝立重雲殿。其",
    "T53n2122_014:0389c27": "中經像並飾珍寶映奪諸國。運雖在陳殿像",
    "T53n2122_014:0389c28": "仍在。蒨欲取重雲佛帳珠珮以飾送終。人力",
    "T53n2122_014:0389c29": "既足四面齊至。但見雲氣擁結流繞佛殿。自",
    "T53n2122_014:0390a01": "餘方左開朗無陰。百姓怪焉。競往看覩。須臾",
    "T53n2122_014:0390a02": "大雨橫澍雷電振擊。煙張鴟吻火列雲中。",
    "T53n2122_014:0390a03": "流布光焰高下相涉。欻見重雲殿影。二像峙",
    "T53n2122_014:0390a04": "然四部神王并及寶座一時上騰。煙火挾之",
    "T53n2122_014:0390a05": "忽然遠逝。觀者傾國咸歸奉信。雨晴之後覆",
    "T53n2122_014:0390a06": "看故處唯礎存焉。至後月餘有人從東洲來",
    "T53n2122_014:0390a07": "云。於此日見殿影像乘空飛海。今望海者有",
    "T53n2122_014:0390a08": "時見之。又魏氏洛京永寧寺塔。去地千尺。為",
    "T53n2122_014:0390a09": "天所震。其像略同。有人東海時見其迹云。",
    "T53n2122_014:0390a10": "北齊末晉州靈石寺沙門僧護。守道直心不",
    "T53n2122_014:0390a11": "求慧業。願造丈八石像。眾僧咸怪其言大。後",
    "T53n2122_014:0390a12": "於寺北谷中見有臥石可長丈八。乃雇匠就",
    "T53n2122_014:0390a13": "而造佛。向經一周面腹粗了。而背猶著地。以",
    "T53n2122_014:0390a14": "六具拗舉之不動。經夜自翻。旦視欣然。即",
    "T53n2122_014:0390a15": "就營作移在佛堂。晉州陷日像汗流地。周兵",
    "T53n2122_014:0390a16": "入境先燒寺塔。此像被焚初不變色。唯傷二",
    "T53n2122_014:0390a17": "指。後欲倒之。人牛六十牽挽不遂。忽有異僧",
    "T53n2122_014:0390a18": "咸無識者。以瓦木土墼雜壘圍之須臾便",
    "T53n2122_014:0390a19": "了。失僧所在。像後降夢信心者曰。吾患指痛。",
    "T53n2122_014:0390a20": "其人悟而補之。隋氏啟運如前開復。開皇十",
    "T53n2122_014:0390a21": "五年有盜幡蓋者。即夢丈八人入室責之。其",
    "T53n2122_014:0390a22": "賊慚怖而送。像今現在。",
    "T53n2122_014:0390a23": "周武建德三年。猜忌佛法勇意殄滅。天下闇",
    "T53n2122_014:0390a24": "冥。有宜州姜明者。督事夜行。經州北百餘",
    "T53n2122_014:0390a25": "里山中行。往往常見上山光明。怪之因巡行",
    "T53n2122_014:0390a26": "光處。見有臥石狀如像形。便斵掘尋之。乃",
    "T53n2122_014:0390a27": "是鐵礦不可鏨鑿。故其形[石*鹿][石*速]。高三丈許。欲",
    "T53n2122_014:0390a28": "加摩鎣卒不可觸。又向下尋乃有石趺。孔",
    "T53n2122_014:0390a29": "穴具足。乃共村人以拗舉之。其像欻然流下",
    "T53n2122_014:0390b01": "逕趣。趺孔卓然峙立。眾以為奇瑞以奏聞徹。",
    "T53n2122_014:0390b02": "時天元嗣歷佛日將融。乃改為大像元年。仍",
    "T53n2122_014:0390b03": "以其處為大像寺。隋祖開運重斯故迹。又改",
    "T53n2122_014:0390b04": "為顯除寺。討尋其本處非人住。又無大石及",
    "T53n2122_014:0390b05": "以鐵礦。豈非育王神力之所降感乎。大唐因",
    "T53n2122_014:0390b06": "之不改。貞觀末寺西置宮。名曰玉華。像仍舊",
    "T53n2122_014:0390b07": "所在宮東三十里苑內。太宗甞往禮事。嫌非",
    "T53n2122_014:0390b08": "華飾捨物莊嚴。永徽年中改宮立寺。還名玉",
    "T53n2122_014:0390b09": "華。今屬邡州。陰暗之夕每發光瑞。道俗常見。",
    "T53n2122_014:0390b10": "故不甚驚怪云。",
    "T53n2122_014:0390b11": "周襄州峴山華嚴寺行像者。古來木像莫知",
    "T53n2122_014:0390b12": "其始。而面首殊麗瞻仰無已。可高五丈許。徵",
    "T53n2122_014:0390b13": "應在昔不復具陳。及周滅法人藏其首。隋開",
    "T53n2122_014:0390b14": "皇乃出如前。莊嚴以為坐像。號曰盧舍那佛。",
    "T53n2122_014:0390b15": "每年祈福以為歸依之所也。隋文將崩。兩鼻",
    "T53n2122_014:0390b16": "洟出沾污懷中。金薄剝起洟流有光。拭之",
    "T53n2122_014:0390b17": "無塵。望還如洟。貞觀二十三年四月內。洟還",
    "T53n2122_014:0390b18": "連出塗漫懷內。方圓一尺。初未委也。及後太",
    "T53n2122_014:0390b19": "宗升遐。方知兆見。至六月內洟又重出。合",
    "T53n2122_014:0390b20": "州同懼不知何禍。至七月內漢水汎漲溢入",
    "T53n2122_014:0390b21": "城郭。深丈餘。滔溺不少。今在本寺。祈求殷矣",
    "T53n2122_014:0390b22": "(襄陽土俗有少子息者皆往祈之隨其本心男女感應)。",
    "T53n2122_014:0390b23": "隋開皇中。蔣州興皇寺佛殿被焚。當陽丈六",
    "T53n2122_014:0390b24": "金銅大像并二菩薩。俱長丈六。其摸戴。顒所",
    "T53n2122_014:0390b25": "造。正當棟下。于時焰火大盛。眾人拱手咸共",
    "T53n2122_014:0390b26": "嗟悼。大像融滅忽見欻起。移南一步棟梁摧",
    "T53n2122_014:0390b27": "下。像得全形。四面甎木炭皆去像身五六",
    "T53n2122_014:0390b28": "尺許。雖被火焚而金色不變。趺下有銘。大眾",
    "T53n2122_014:0390b29": "咸駭歎聲滿路。今移在白馬寺。鳥雀無踐。至",
    "T53n2122_014:0390c01": "唐永徽二年。盜者欲利像銅乃鋸窓櫺子斷",
    "T53n2122_014:0390c02": "將欲拔出。遂被夾腕。求拔不得脫。至曉僧",
    "T53n2122_014:0390c03": "問。盜者云。有一人著白衣在堂內撮手。求脫",
    "T53n2122_014:0390c04": "不得云。",
    "T53n2122_014:0390c05": "隋京師日嚴寺石影像者。其形八楞。紫石英",
    "T53n2122_014:0390c06": "色。高八寸徑五寸。內外映徹。昔梁武太清",
    "T53n2122_014:0390c07": "年中。有西域僧將來。會侯景作亂。遂安江",
    "T53n2122_014:0390c08": "州廬山西林寺像頂上。隋開皇十年。煬帝鎮",
    "T53n2122_014:0390c09": "於楊越廣搜英異。江表文記悉總收集。乃於",
    "T53n2122_014:0390c10": "雜記中得影像傳。即令舍人王延壽往寺推",
    "T53n2122_014:0390c11": "覓得之。自任晉蕃已來。每有行往常以烏",
    "T53n2122_014:0390c12": "漆函盛之。令人馬捧而前行。後登儲貳。乃送",
    "T53n2122_014:0390c13": "曲池日嚴寺。有令當寺。看已封鎖勿令外人",
    "T53n2122_014:0390c14": "見之。寺即帝之所造也。大業之末。天下沸騰。",
    "T53n2122_014:0390c15": "京邑僧眾。常來瞻覩有住此寺亦未之信重。",
    "T53n2122_014:0390c16": "以見石中金光晃晃疑似佛像耳。仍見名行",
    "T53n2122_014:0390c17": "諸僧互說不同。咸言。了了分明面目相狀。未",
    "T53n2122_014:0390c18": "曾有昧。每慨無所見。又潔齋別懺七日。後依",
    "T53n2122_014:0390c19": "前觀之見有銀塔後又觀之見有銀佛。而道",
    "T53n2122_014:0390c20": "俗同觀往往不同。或見佛塔菩薩。或見僧眾",
    "T53n2122_014:0390c21": "列坐。或見帳蓋幡幢。或見山林八部。或見三",
    "T53n2122_014:0390c22": "途苦相。或見七代存亡。一覩觀之間。或定",
    "T53n2122_014:0390c23": "或變。雖善惡交現而善相繁焉。故來祈者咸",
    "T53n2122_014:0390c24": "前發願。往作何形來生何處。依言為現。信為",
    "T53n2122_014:0390c25": "幽途之業鏡者也。至貞觀六年七月內。下勅",
    "T53n2122_014:0390c26": "入內供養。",
    "T53n2122_014:0390c27": "隋邢州沙河縣寺四面佛者。隋祖時有人入",
    "T53n2122_014:0390c28": "山見僧守護此佛。銅身高三尺餘。便請遂許。",
    "T53n2122_014:0390c29": "失僧所在。諸處聞之。競來引挽都不得起。唯",
    "T53n2122_014:0391a01": "沙河寺僧引之隨手至寺。後人寺側獲金",
    "T53n2122_014:0391a02": "一塊。上二烏形。銘云。擬度四面佛。因度之像",
    "T53n2122_014:0391a03": "身上都是烏形後忽失之。於寺側瀅中數有",
    "T53n2122_014:0391a04": "光現。尋乃漉出。隋後王聞遣工冶鑄擬之。",
    "T53n2122_014:0391a05": "卒不成。經二百餘日乃成。終有缺少遂罷。",
    "T53n2122_014:0391a06": "隋時凝觀寺僧法慶。開皇三年造夾紵釋迦",
    "T53n2122_014:0391a07": "立像一軀。舉高一丈六尺。像功未畢慶身遂",
    "T53n2122_014:0391a08": "卒。其日又有寶昌寺。僧大智死。經三日而便",
    "T53n2122_014:0391a09": "蘇活。遂向寺僧說云。於閻羅王前見僧。法慶",
    "T53n2122_014:0391a10": "甚有憂色。少時之間又見像來王前。王遽走",
    "T53n2122_014:0391a11": "下階合掌禮拜此像。像謂王曰。法慶造我今",
    "T53n2122_014:0391a12": "仍未畢奈何令死。王顧召一人曰。法慶合死",
    "T53n2122_014:0391a13": "未。答曰。命未合終。而食料已盡。王曰。可給",
    "T53n2122_014:0391a14": "荷葉令終其福業也。俄而不見。大智蘇活為",
    "T53n2122_014:0391a15": "寺僧說之。乃令於凝觀寺看之。須臾之間遂",
    "T53n2122_014:0391a16": "見法慶蘇活。所說與大智不殊。法慶蘇後常",
    "T53n2122_014:0391a17": "食荷葉以為佳味。及噉餘食終不得下。像成",
    "T53n2122_014:0391a18": "之後數年乃卒。其像儀相圓滿屢放光明。此",
    "T53n2122_014:0391a19": "寺雖廢其像現存。",
    "T53n2122_014:0391a20": "唐武德年中。邡州西南慈烏川有郝積者。素",
    "T53n2122_014:0391a21": "有信敬。見群鹿常在山上逐去還來。異之掘",
    "T53n2122_014:0391a22": "鹿所止處得石像。高一丈四尺許。移出川中",
    "T53n2122_014:0391a23": "村內。至今見存。自像出後群鹿因散。古老",
    "T53n2122_014:0391a24": "傳云。迦葉佛時所藏有四十軀。今雖兩現餘",
    "T53n2122_014:0391a25": "在山隱。其形如今玉華東鐵礦像相似。不可。",
    "T53n2122_014:0391a26": "治雘云。",
    "T53n2122_014:0391a27": "唐貞觀十七年九月。涼州都督李襲譽因巡",
    "T53n2122_014:0391a28": "境。至州東南昌泉縣界。有石表文。合一百一",
    "T53n2122_014:0391a29": "十字。乃有七佛八菩薩上果佛田等字。以狀",
    "T53n2122_014:0391b01": "表奏聞。有恩勅覆撿如其所奏。下於所司",
    "T53n2122_014:0391b02": "令發急詔涼府給復一年。罪者赦之。",
    "T53n2122_014:0391b03": "唐渝州西百里相思寺北石山有佛跡十二枚。",
    "T53n2122_014:0391b04": "皆長三尺許。闊一尺一寸。深九寸。中有魚",
    "T53n2122_014:0391b05": "文。在佛堂北。十餘步見。有僧住。至貞觀二",
    "T53n2122_014:0391b06": "十年十月。忽寺側泉內出蓮華。形如紅色鬚",
    "T53n2122_014:0391b07": "臺具足。大如三尺。面合擎出如涕。入水成華。",
    "T53n2122_014:0391b08": "舟旅往還無不歎訝。經月不滅。相思寺因以",
    "T53n2122_014:0391b09": "得名。一云涪州。亦有此寺。寺本貧煎。由是感",
    "T53n2122_014:0391b10": "施至今常富。昔齊荊州城東天子井出錦。于",
    "T53n2122_014:0391b11": "時士女取用如人錦不異。經月乃歇。故知於",
    "T53n2122_014:0391b12": "出不足可怪(見吳均齊春秋蕭誠荊南志說)。",
    "T53n2122_014:0391b13": "唐循州東北興寧縣靈龕寺北石上佛跡三十",
    "T53n2122_014:0391b14": "痕。大者長五尺以下。循州在一川中。東西二",
    "T53n2122_014:0391b15": "百。南北百里。寺極豐渥。近得銅藏。面三尺鑪",
    "T53n2122_014:0391b16": "可獲百餘諸盤合等。又其銘云。僧得福興俗",
    "T53n2122_014:0391b17": "得禍至。古傳云。晉時北僧在此山隱。游大",
    "T53n2122_014:0391b18": "洪嶺至佛跡處。有大石窟華菓美茂。遂住經",
    "T53n2122_014:0391b19": "宿。山神為怪怖之心卓不動曰。此不可居。山",
    "T53n2122_014:0391b20": "鬼數來。望前石山陵雲蓋日。遂往登之。下望",
    "T53n2122_014:0391b21": "懸絕不可至彼。還興寧說之。宋代二僧承前",
    "T53n2122_014:0391b22": "不達。勇意覆尋。其僧誦法華。戒行貞潔能",
    "T53n2122_014:0391b23": "伏神鬼。乃至見形受戒爰及家屬。望前崖上",
    "T53n2122_014:0391b24": "有異光釆。隔一丈許。上下俱絕。僧以木為",
    "T53n2122_014:0391b25": "梁度視。乃見奇跡十枚。色如人肉現于石",
    "T53n2122_014:0391b26": "上。貞觀三年。又現一跡並放光明輪相具足。",
    "T53n2122_014:0391b27": "今有看者多少不同。因置靈龕厥取其異。又",
    "T53n2122_014:0391b28": "訪其本。宋時王家。捨果園為寺。即今古堂",
    "T53n2122_014:0391b29": "尚存焉。",
    "T53n2122_014:0391c01": "唐隴西李大安。工部尚書大亮之兄也。武德",
    "T53n2122_014:0391c02": "中大亮任越州總管。大安自京往省之。大亮",
    "T53n2122_014:0391c03": "遣奴婢數人從兄。歸至穀州鹿橋宿於逆旅。",
    "T53n2122_014:0391c04": "其奴有謀殺大安者。候其眠熟夜已過半。奴",
    "T53n2122_014:0391c05": "以小劍刺大安項洞之。刃著于床。奴因不拔",
    "T53n2122_014:0391c06": "而逃。大安驚覺呼奴。其不叛者奴婢欲拔刃。",
    "T53n2122_014:0391c07": "大安曰。拔刃便死。可先取紙筆作書畢。縣官",
    "T53n2122_014:0391c08": "亦至。因為拔刃洗瘡加藥。大安遂絕。忽如夢",
    "T53n2122_014:0391c09": "者。見一物。長尺餘。闊厚四五寸。形似猪肉。",
    "T53n2122_014:0391c10": "去地二尺許。從戶入來至床前。其中有語曰。",
    "T53n2122_014:0391c11": "急還我猪肉。大安曰。我不食猪肉。何緣負汝。",
    "T53n2122_014:0391c12": "即聞戶外有言曰。錯非也。此物即還從戶出。",
    "T53n2122_014:0391c13": "大安仍見庭前有池水。清淺可愛池西岸上",
    "T53n2122_014:0391c14": "有金像。可高五寸。須臾漸大而化成為僧被",
    "T53n2122_014:0391c15": "袈裟。甚新淨。語大安曰。被傷耶。我今為汝",
    "T53n2122_014:0391c16": "將痛去。汝當平復。還家念佛修善也。因以手",
    "T53n2122_014:0391c17": "摩大安頸瘡而去。大安得其形狀。見僧背有",
    "T53n2122_014:0391c18": "紅繒補袈裟。可方寸許。甚分明。既而大安覺",
    "T53n2122_014:0391c19": "遂蘇。而瘡亦復不痛。能起坐食。十數日京宅",
    "T53n2122_014:0391c20": "子弟迎至家。家人親故來視。大安為說被傷",
    "T53n2122_014:0391c21": "由狀及見像事。有一婢在傍聞說因言。大安",
    "T53n2122_014:0391c22": "之家初行也。安妻使婢詣像工為造佛像。像",
    "T53n2122_014:0391c23": "成以綵畫衣。有一點朱污像背上。當令工去之",
    "T53n2122_014:0391c24": "不肯。今仍在形狀。如郎君所說。大安因與妻",
    "T53n2122_014:0391c25": "及家人共起觀像。乃同所見無異。其背點宛",
    "T53n2122_014:0391c26": "然補處。於是歎異。信知聖教不虛遂加崇信",
    "T53n2122_014:0391c27": "佛法。彌殷禮敬益年不死。自佛法東流已來。",
    "T53n2122_014:0391c28": "靈像感應者述不能盡。略件如前(右一驗出冥報記也)。",
    "T53n2122_014:0391c29": "唐幽州漁陽縣無終戍城內有百許家。龍朔",
    "T53n2122_014:0392a01": "二年夏四月。戍城火災門樓及人家屋宇並",
    "T53n2122_014:0392a02": "為煨燼。唯二精舍及浮圖并佛龕上紙簾蘧",
    "T53n2122_014:0392a03": "蒢等。但有佛像獨不延燎。火既不燒巋然",
    "T53n2122_014:0392a04": "獨存。時人見者莫不嗟異。以為佛力支持。",
    "T53n2122_014:0392a05": "中山郎餘令既任彼官。又家兄餘慶交友人。",
    "T53n2122_014:0392a06": "郎將齊郡因如使營州。並親見其事。具為餘",
    "T53n2122_014:0392a07": "令說之。",
    "T53n2122_014:0392a08": "唐并州城西有山寺。寺名童子。有大像。坐高",
    "T53n2122_014:0392a09": "一百七十餘尺。皇帝崇敬釋教。顯慶末年巡",
    "T53n2122_014:0392a10": "幸并州。共皇后親到此寺。及幸北谷開化寺。",
    "T53n2122_014:0392a11": "大像高二百尺。禮敬瞻覩嗟歎希奇。大捨珍",
    "T53n2122_014:0392a12": "寶財物衣服。并諸妃嬪內宮之人。並各捐捨。",
    "T53n2122_014:0392a13": "并勅州官長吏竇軌等。令速莊嚴備飾聖容。",
    "T53n2122_014:0392a14": "并託龕前地務令寬廣。還京之日至龍朔二",
    "T53n2122_014:0392a15": "年秋七月。內官出袈裟兩領遣中使馳送二",
    "T53n2122_014:0392a16": "寺大像。其童子寺像披袈裟日。從旦至暮放",
    "T53n2122_014:0392a17": "五色光。流照崖巖洞燭山川。又入南龕小佛",
    "T53n2122_014:0392a18": "赫奕堂殿。道俗瞻覩數千萬眾。城中貴賤覩",
    "T53n2122_014:0392a19": "此而遷善者。十室而七八焉。眾人共知不言",
    "T53n2122_014:0392a20": "可悉。",
    "T53n2122_014:0392a21": "唐西京清禪寺先有純金像一軀。長一尺四",
    "T53n2122_014:0392a22": "寸。重八十兩。隋文帝之所造也。貞觀十四年。",
    "T53n2122_014:0392a23": "有賊孫德信。偽造璽書。將一閹竪子詐稱勅",
    "T53n2122_014:0392a24": "遣取像。寺僧聞奉勅索不敢拒付之。經宿事",
    "T53n2122_014:0392a25": "發。像身已被鑄破唯頭不銷。太宗大怒處以",
    "T53n2122_014:0392a26": "極刑。德信未死之間。身已爛壞遍體瘡潰。寺",
    "T53n2122_014:0392a27": "僧更加金如法鑄成(右三驗出冥報拾遺)。",
    "T53n2122_014:0392a28": "唐顯慶四年。撫州刺史祖氏。為亢旱故請祈",
    "T53n2122_014:0392a29": "無効。有人於州東山見有行像。莫測其由。將",
    "T53n2122_014:0392b01": "事移徙鏗然不動。風聲扇及遠近同趣。有潭",
    "T53n2122_014:0392b02": "州人云。彼寺失之乃在此耶。尋其行路乃現",
    "T53n2122_014:0392b03": "二跡。各長三尺。相去五百里。刺史以亢炎既",
    "T53n2122_014:0392b04": "久。便往祈請。盡州官庶香華。步往二十里許。",
    "T53n2122_014:0392b05": "泣告情事。勤至彌甚。使三人捧之飄然應接。",
    "T53n2122_014:0392b06": "返還州寺。隨路布雲。當夕霈下。遂以豐足。今",
    "T53n2122_014:0392b07": "在撫州。",
    "T53n2122_014:0392b08": "唐永徽年。雍州藍田東悟真寺。寺居藍谷之",
    "T53n2122_014:0392b09": "西崖。製窮山美殿堂嚴整。有像持寺北隒更",
    "T53n2122_014:0392b10": "修別院。大石橫礎甚為妨礙。乃以火燒水沃",
    "T53n2122_014:0392b11": "之令散。終無以致。便以鐵椎打破。中獲金",
    "T53n2122_014:0392b12": "像一軀。四面無縫天然裹甲。不知何來。像",
    "T53n2122_014:0392b13": "趺全具非工合作。亦不識是何珍寶。高五寸",
    "T53n2122_014:0392b14": "許今在山寺。其年益州光明柱上有一佛二",
    "T53n2122_014:0392b15": "菩薩現。雖削還影出。初在九隴佛堂。長史張",
    "T53n2122_014:0392b16": "緒以聚眾移入光明。今現在。",
    "T53n2122_014:0392b17": "唐雍州鄠縣東澧水西李趙曲有金像。高三",
    "T53n2122_014:0392b18": "尺六寸。并焰光四尺。數放光明。像形露右膊",
    "T53n2122_014:0392b19": "極威嚴。余聞往尋見之。趺上銘云。秦建元二",
    "T53n2122_014:0392b20": "十年四月八日。於長安中寺造。女王慧韶感",
    "T53n2122_014:0392b21": "佛泥曰幸遇遺像。是以賴身之餘造鑄神摸。",
    "T53n2122_014:0392b22": "若誠感必應。願使十方同福。銘文如此。問其",
    "T53n2122_014:0392b23": "獲緣云。昔廢二教遂藏於澧水羅仁。渦中有",
    "T53n2122_014:0392b24": "人岸行。聞渦中有聲。亦放光明。向村老說。便",
    "T53n2122_014:0392b25": "趣水求渦中純沙。水出光明。便就發掘乃獲",
    "T53n2122_014:0392b26": "前像。時尚在周。村家藏隱互相供養。閉在閑",
    "T53n2122_014:0392b27": "堂放光自照。今在村中。",
    "T53n2122_014:0392b28": "唐龍朔三年春二月。沁州像現。州北六十餘",
    "T53n2122_014:0392b29": "里在綿上縣界長谷中半崖。上有古佛龕中",
    "T53n2122_014:0392c01": "有三鋪石像。中央像常放光明照燭林谷。村",
    "T53n2122_014:0392c02": "人異之以事聞州。遂以達上。上乃勅京師大",
    "T53n2122_014:0392c03": "慈恩寺僧玄秀。共使人乘驛往審。登到之時",
    "T53n2122_014:0392c04": "即見光明。如火流飛出沒然續不絕。時有雲",
    "T53n2122_014:0392c05": "至龕窟。其光暫隱雲去光現。便即馳報。勅令",
    "T53n2122_014:0392c06": "圖寫重復依審光還如初。頻頻三夕如初照",
    "T53n2122_014:0392c07": "曜。至今相傳光仍不斷。此處山林勝地欝茂。",
    "T53n2122_014:0392c08": "石龕佛像古迹甚多。莫委其初。睹瑞彌繁。",
    "T53n2122_014:0392c09": "唐益州郭下法聚寺畫地藏菩薩。却坐繩床",
    "T53n2122_014:0392c10": "垂脚。高八九寸。本像是張僧繇畫。至麟德二",
    "T53n2122_014:0392c11": "年七月。當寺僧圖得一本。放光乍出乍沒。如",
    "T53n2122_014:0392c12": "似金環。大同本光。如是展轉圖寫出者類皆",
    "T53n2122_014:0392c13": "放光。當年八月勅追一本入宮供養。現今京",
    "T53n2122_014:0392c14": "城內外道俗畫者供養。並皆放光。信知佛力",
    "T53n2122_014:0392c15": "不可測量(家別一本不別引記)。",
    "T53n2122_014:0392c16": "唐麟德二年。簡州金水縣北三學山。舊屬益",
    "T53n2122_014:0392c17": "州。寺僧慧昱。今權例得住益州郭下空慧寺。",
    "T53n2122_014:0392c18": "至麟德元年。從州故往荊州長沙寺瑞金銅",
    "T53n2122_014:0392c19": "像所。至誠發願。意欲圖寫瑞像供養。訪得巧",
    "T53n2122_014:0392c20": "匠張淨眼。使潔淨如法。已畫得六軀。未有靈",
    "T53n2122_014:0392c21": "感。至第七軀即放五色神光。洞照內外遠近",
    "T53n2122_014:0392c22": "皆覩。經於七日光漸隱滅。道俗驚喜不可具",
    "T53n2122_014:0392c23": "述。慧昱將此像來入長安未及莊飾。并欲畫",
    "T53n2122_014:0392c24": "左右侍者菩薩聖僧供養具等。當時奉勅令",
    "T53n2122_014:0392c25": "京城巧匠至中臺。使百官諸學士監看。令畫",
    "T53n2122_014:0392c26": "西國志六十卷。圖有四十卷。慧昱為外無好",
    "T53n2122_014:0392c27": "手。就中臺憑匠范長壽。莊畫像在都堂。至",
    "T53n2122_014:0392c28": "六月七日夜至三更。初像放五色光明徹照",
    "T53n2122_014:0392c29": "堂外。有守堂人出外起止。見堂上火出謂內",
    "T53n2122_014:0393a01": "失火。驚走唱噭。堂內當直官十人并兵士三",
    "T53n2122_014:0393a02": "十餘人為天熱並露身眠。光照身。人人相",
    "T53n2122_014:0393a03": "見身體赤露。驚起具服。唯有一官。姓石名懷",
    "T53n2122_014:0393a04": "藏。素無信心。但見外光。看身純黑。光照徹旦",
    "T53n2122_014:0393a05": "方歇其石懷藏發露自責盡誠悔過。亦不見",
    "T53n2122_014:0393a06": "光。照身得明。及諸院官。人兵士等聞喚見光",
    "T53n2122_014:0393a07": "並來看之。聞見之者並皆發心盡形齋戒。諸",
    "T53n2122_014:0393a08": "官人等各畫一本。至家供養(京城道俗共知故不別引記也)。",
    "T53n2122_014:0393a09": "唐龍朔元年下勅令會昌寺僧會賾往五臺山",
    "T53n2122_014:0393a10": "修理寺塔。其山屬代州五臺縣。備有五臺。",
    "T53n2122_014:0393a11": "中臺最高。目極千里山川如掌。上有石塔數",
    "T53n2122_014:0393a12": "千所。塼石壘之。斯並魏高祖孝文帝所立。臺",
    "T53n2122_014:0393a13": "北石上人馬犬跡。蹈文如新。頂有大池名",
    "T53n2122_014:0393a14": "太華泉。又有小泉迭相延屬。夾泉有二浮圖。",
    "T53n2122_014:0393a15": "中有文殊師利像。傳云。文殊師利與五百仙",
    "T53n2122_014:0393a16": "人往清涼山說法。故華嚴經亦云。文殊在清",
    "T53n2122_014:0393a17": "涼山說法。故此山極寒不生餘樹。唯有松林",
    "T53n2122_014:0393a18": "森聳山谷。南號清涼峯。山下有清涼府。古今",
    "T53n2122_014:0393a19": "遺基見不泯滅。從臺東南而下三十里許有",
    "T53n2122_014:0393a20": "古大孚靈鷲寺。見有東西二道場。佛事備焉。",
    "T53n2122_014:0393a21": "古老傳云。漢明帝所造。南有華園二頃許。異",
    "T53n2122_014:0393a22": "華間發光曜人目。四邊樹圍。訪問古老不知",
    "T53n2122_014:0393a23": "根原。每至肇春迄到晚秋。華迭開發。古來",
    "T53n2122_014:0393a24": "道俗愛此華奇。人間無有採根。移外栽植並",
    "T53n2122_014:0393a25": "皆不生。乃至移出圍樹外栽亦不得生。要在",
    "T53n2122_014:0393a26": "圍內任之自發。良由文殊所感大聖現徵。",
    "T53n2122_014:0393a27": "寔置神仙之宅。豈凡夫之所植也。若有志誠",
    "T53n2122_014:0393a28": "入此山者。多見伽藍聖僧所居。或有飛空。或",
    "T53n2122_014:0393a29": "有緣澗。或居山嶮。或在幽巖。或道或俗不異",
    "T53n2122_014:0393b01": "凡愚。過後尋覓不知去處。寺及聖僧出沒不",
    "T53n2122_014:0393b02": "恒。非聖靡測。",
    "T53n2122_014:0393b03": "皇帝至龍朔二年初。又令會賾往并州取吏",
    "T53n2122_014:0393b04": "力財帛使修故寺。頤與五臺丞。并將二十餘",
    "T53n2122_014:0393b05": "人。直詣臺中見石像臨崖搖動身手。及至像",
    "T53n2122_014:0393b06": "所乃是方石。悽然自責。不覩真身。悵恨久之。",
    "T53n2122_014:0393b07": "令作工修理二塔并文殊師利像。徒倚塔邊忽",
    "T53n2122_014:0393b08": "聞塔間鍾聲振發連椎不絕。又聞異香氛氳",
    "T53n2122_014:0393b09": "屢至。道俗咸怪歎未曾有。又往西臺遙見一",
    "T53n2122_014:0393b10": "僧乘馬東上奔來極急。賾與諸人立待其至。",
    "T53n2122_014:0393b11": "久而不到。就往參迎乃變為枿。恨恨無已。然",
    "T53n2122_014:0393b12": "則像相通感有時隱顯。鍾響聲氣相續常",
    "T53n2122_014:0393b13": "聞。其山方三百里。東南脚即連北岳山也。",
    "T53n2122_014:0393b14": "西北脚即是天池也。中有佛光山仙華山王",
    "T53n2122_014:0393b15": "子塔古寺六所。解脫禪師僧明禪師遺蹤坐",
    "T53n2122_014:0393b16": "窟。身肉不壞已積十年。定力所持聖賢靡測。",
    "T53n2122_014:0393b17": "大唐乾封二年仲春之月。西明寺道宣律師",
    "T53n2122_014:0393b18": "于時逐靜。在京師城南清宮故淨業寺修道。",
    "T53n2122_014:0393b19": "律師積德高遠抱素日久。忽有一天來至律",
    "T53n2122_014:0393b20": "師所。致敬申禮具敘暄涼。律師問曰。檀越",
    "T53n2122_014:0393b21": "何處。姓字誰耶。答曰。弟子姓王名璫。是大",
    "T53n2122_014:0393b22": "吳之蘭臺臣也。會師初至建業。孫主即未許",
    "T53n2122_014:0393b23": "之。今感希有之瑞。為立非常之廟。于時天",
    "T53n2122_014:0393b24": "地神祇咸加靈被。於三七日遂感舍利。吳主",
    "T53n2122_014:0393b25": "手執銅瓶傾銅盤內。舍利所衝盤即破裂。乃",
    "T53n2122_014:0393b26": "至火燒鎚試俱不能損。闞澤張昱之徒。亦是",
    "T53n2122_014:0393b27": "天人護助入其身中。令其神爽通敏答對諧",
    "T53n2122_014:0393b28": "允。今並在天弘護佛法為事。弟子是南天",
    "T53n2122_014:0393b29": "王韋將軍下之使者。將軍事務極多。擁護三",
    "T53n2122_014:0393c01": "洲之佛法。有鬪諍[夌*欠]危之事無不躬往和喻",
    "T53n2122_014:0393c02": "令解。令附和南。大欲即至。前事擁鬧不久",
    "T53n2122_014:0393c03": "當至。具令弟子等共師言。不久復有天來云。",
    "T53n2122_014:0393c04": "姓羅氏。是蜀人也。言作蜀音廣說律相。初",
    "T53n2122_014:0393c05": "相見時如俗禮儀。敘述緣由多有次第。遂有",
    "T53n2122_014:0393c06": "忽忘。次又一天云。姓費氏。禮敬如前。云弟子",
    "T53n2122_014:0393c07": "迦葉佛時。生在初天在韋將軍下。諸天貪欲",
    "T53n2122_014:0393c08": "所醉。弟子以宿願力不交天欲。清淨梵行偏",
    "T53n2122_014:0393c09": "敬毘尼。韋將軍童真梵行不受天欲。一王之",
    "T53n2122_014:0393c10": "下有八將軍。四王三十二將。周四天下往還",
    "T53n2122_014:0393c11": "護助諸出家人。四天下中北天一洲少有佛",
    "T53n2122_014:0393c12": "法。餘三天下佛法大弘。然出家之人多犯禁",
    "T53n2122_014:0393c13": "戒少有如法。東西天下人少黠慧煩惱難化。",
    "T53n2122_014:0393c14": "南方一洲雖多犯罪。化令從善心易調伏。佛",
    "T53n2122_014:0393c15": "臨涅槃親受付囑。並令守護不使魔嬈。若不",
    "T53n2122_014:0393c16": "守護如是破戒。誰有行我之法教者。故佛垂",
    "T53n2122_014:0393c17": "誡不敢不行。雖見毀禁愍而護之。見行一善",
    "T53n2122_014:0393c18": "萬過不咎。事等忘瑕不存往失。且人中臭氣",
    "T53n2122_014:0393c19": "上熏空界四十萬里。諸天清淨無不厭之。但",
    "T53n2122_014:0393c20": "以受佛付囑令護佛法。尚與人同止。諸天不",
    "T53n2122_014:0393c21": "敢不來。韋將軍三十二將之中最存弘護。多",
    "T53n2122_014:0393c22": "有魔子魔女輕弄比丘。道力微者並為惑亂。",
    "T53n2122_014:0393c23": "將軍栖遑奔至應機除剪。故有事至須往四",
    "T53n2122_014:0393c24": "王所。時王見皆起為韋將軍修童真行護正",
    "T53n2122_014:0393c25": "法故。弟子性樂戒律。如來一代所製毘尼。",
    "T53n2122_014:0393c26": "並在座中聽受戒法。因問律中諸隱文義無",
    "T53n2122_014:0393c27": "不決滯。然此東華三寶素有山海水石往往",
    "T53n2122_014:0393c28": "多現。但謂其靈而敬之。顧訪失由莫知投詣。",
    "T53n2122_014:0393c29": "遂因此緣隨而諮請。且沈冥之相以理括之。",
    "T53n2122_014:0394a01": "未曾持觀不可以語也。",
    "T53n2122_014:0394a02": "宣師感通記。問天人云。益州成都多寶石佛",
    "T53n2122_014:0394a03": "者。何代時像從地踊出。答曰。蜀都元基青",
    "T53n2122_014:0394a04": "城山上。今之成都大海之地。昔迦葉佛時。有",
    "T53n2122_014:0394a05": "人於西耳河造之。擬多寶佛全身相也。在西",
    "T53n2122_014:0394a06": "耳河鷲山寺。有成都人往彼興易。請像將還。",
    "T53n2122_014:0394a07": "至今多寶寺處為海神蹋船所沒。初取像人",
    "T53n2122_014:0394a08": "見海神子岸上游。謂是山芝遂即殺之。因",
    "T53n2122_014:0394a09": "爾神瞋覆沒。人像俱溺。同在一船。其多寶",
    "T53n2122_014:0394a10": "舊在鷲頭山寺。古基尚在。仍有一塔。常有",
    "T53n2122_014:0394a11": "光明令向彼土。道由郎州過。大小不算。三千",
    "T53n2122_014:0394a12": "餘里方達西耳河。河大闊或百里或五百里。",
    "T53n2122_014:0394a13": "中有山洲。亦有古寺。經像尚存無僧住。經",
    "T53n2122_014:0394a14": "同此文。時聞鍾聲。百姓殷實。每年二時供養",
    "T53n2122_014:0394a15": "古塔。塔如戒壇。三重石砌。上有覆釜其數極",
    "T53n2122_014:0394a16": "多。彼土諸人但言神冡。每發光明。人以蔬食",
    "T53n2122_014:0394a17": "祭之求其福祚也。其地西北去嶲州二千餘",
    "T53n2122_014:0394a18": "里。問去天竺非遠。往往有至彼者(自下云云)。至晉",
    "T53n2122_014:0394a19": "時有僧於此地見土墳。隨出隨除終不可平。",
    "T53n2122_014:0394a20": "後見坼開深怪其爾。乃深掘丈餘獲像及人",
    "T53n2122_014:0394a21": "骨在船。其髏骨肘脛悉皆麁大數倍過於今",
    "T53n2122_014:0394a22": "人。即迦葉佛時閻浮人壽二萬歲時人也。今",
    "T53n2122_014:0394a23": "時劫減命促人小固其常然不可怪也。初出",
    "T53n2122_014:0394a24": "之時牽曳難得。弟子化為老人指揮方便。須",
    "T53n2122_014:0394a25": "臾至周滅法暫隱。到隋重興更復出之。蜀人",
    "T53n2122_014:0394a26": "但知其靈從地而出。亦不測其根源。見其花",
    "T53n2122_014:0394a27": "趺有多寶字。因遂名焉。又名多寶寺。又問。多",
    "T53n2122_014:0394a28": "寶字是其隷書。出於亡秦之代。如何迦葉佛",
    "T53n2122_014:0394a29": "時已有神州書耶。答亡秦李斯隷書。此乃近",
    "T53n2122_014:0394b01": "代。遠承隷書之興。興於古佛之世。見今南洲",
    "T53n2122_014:0394b02": "四面千有餘洲莊嚴閻浮一方百有餘國。文",
    "T53n2122_014:0394b03": "字言音同今唐國。但以海路遼遠動數十萬",
    "T53n2122_014:0394b04": "里。重譯莫傳。故使此方封守株柱。不足怪也。",
    "T53n2122_014:0394b05": "師不聞乎。梁顧野王。大學之太博也。周",
    "T53n2122_014:0394b06": "訪字源出沒不定。故玉篇序云。有開春申君",
    "T53n2122_014:0394b07": "墓得其銘文。皆是隷字。檢春申是周武六國",
    "T53n2122_014:0394b08": "同時。隷文則非吞併之日也。此國篆隷諸書",
    "T53n2122_014:0394b09": "尚有茫昧。寧知迦葉佛時之事。史非其耳目",
    "T53n2122_014:0394b10": "之所聞見也。",
    "T53n2122_014:0394b11": "又問。今西京城西高四土臺。俗諺云。是蒼頡",
    "T53n2122_014:0394b12": "造書臺。如何云隷書字古時已有。答云。蒼頡",
    "T53n2122_014:0394b13": "於此臺上增土造臺。觀鳥迹者非無其事。且",
    "T53n2122_014:0394b14": "蒼頡之傳此土罕知其源。或云。黃帝之臣。或",
    "T53n2122_014:0394b15": "云古帝王也。鳥迹之書時變一途。今所絕有。",
    "T53n2122_014:0394b16": "無益之言不勞述也。",
    "T53n2122_014:0394b17": "又有天人。姓陸名玄暢。來謁律師云。弟子是",
    "T53n2122_014:0394b18": "周穆王時。生在初天。本是迦葉佛時天。為通",
    "T53n2122_014:0394b19": "化故周時暫現。所問高四土臺者。其本迦葉",
    "T53n2122_014:0394b20": "佛於此第三會說法度人。至穆王時文殊目",
    "T53n2122_014:0394b21": "連來化。穆王從之。即列子所謂化人者是也。",
    "T53n2122_014:0394b22": "化人示穆王。高四臺是迦葉佛說法處。因造",
    "T53n2122_014:0394b23": "三會道場。至秦穆公時。扶風獲一石佛。穆",
    "T53n2122_014:0394b24": "公不識棄馬坊中穢污此像。護像神瞋令公",
    "T53n2122_014:0394b25": "染疾。公又夢游上帝極被責疏。覺問侍臣由",
    "T53n2122_014:0394b26": "余。便答云。臣聞周穆王時有化人來此土云。",
    "T53n2122_014:0394b27": "是佛神。穆王信之。於終南山造中天臺。高千",
    "T53n2122_014:0394b28": "餘尺。基趾見存。又於蒼頡臺造神廟名三會",
    "T53n2122_014:0394b29": "道場。公今所患。殆非佛為之耶。公聞大怖語",
    "T53n2122_014:0394c01": "由余曰。吾近獲一石人。衣冠非今所製。棄之",
    "T53n2122_014:0394c02": "馬坊。將非此是佛神耶。由余聞往視之。對曰。",
    "T53n2122_014:0394c03": "此真佛神也。公取像澡浴安清淨處。像遂放",
    "T53n2122_014:0394c04": "光。公又怖謂神瞋也。宰三牲以祭之。諸善神",
    "T53n2122_014:0394c05": "等擎棄遠處。公又大怖。以問由余。答曰。臣聞",
    "T53n2122_014:0394c06": "佛神清潔不進酒肉。愛重物命如護一子。所",
    "T53n2122_014:0394c07": "有供養燒香而已。所可祭祀餅菓之屬。公大",
    "T53n2122_014:0394c08": "悅。欲造佛像絕於工人。又問由余。答曰。昔穆",
    "T53n2122_014:0394c09": "王造寺之側應有工匠。遂於高四臺南村內",
    "T53n2122_014:0394c10": "得一老人。姓王名安。年百八十。自云。曾於三",
    "T53n2122_014:0394c11": "會道場見人造之。臣今年老無力能作。所住",
    "T53n2122_014:0394c12": "村北有兄弟四人。曾於道場內為諸匠執作。",
    "T53n2122_014:0394c13": "請追共造。依言作之。成一銅像。相好圓備。公",
    "T53n2122_014:0394c14": "悅大賞賚之。彼人得財並造功德。於土臺上",
    "T53n2122_014:0394c15": "造重閣。高三百尺。時人號之高四臺。或曰高",
    "T53n2122_014:0394c16": "四樓。其人姓高。大者名四。或曰。兄弟四人同",
    "T53n2122_014:0394c17": "立故也。或取大兄名以目之。故高四之名。",
    "T53n2122_014:0394c18": "至今稱也。",
    "T53n2122_014:0394c19": "又問。目連舍利弗佛在已終。如何重見。答曰。",
    "T53n2122_014:0394c20": "同名六人。此目連非大目連也。至宇文周時。",
    "T53n2122_014:0394c21": "文殊師利化為梵僧。來游此土云。欲禮拜迦",
    "T53n2122_014:0394c22": "葉佛說法處并往文殊所住之處。名清涼山。",
    "T53n2122_014:0394c23": "遍問道俗無有知者。時有智猛法師年始十",
    "T53n2122_014:0394c24": "八。反問梵僧。何因知有二聖餘迹。答曰。在秦",
    "T53n2122_014:0394c25": "都城南二十里。有蒼頡造書臺。即其地也。又",
    "T53n2122_014:0394c26": "云在沙河南五十里青山北四十里。即其處",
    "T53n2122_014:0394c27": "也。",
    "T53n2122_014:0394c28": "又問。沙河青山是何語。答曰。渭水終南山也。",
    "T53n2122_014:0394c29": "此僧便從渭水直南。而步遠到高四。便云。",
    "T53n2122_014:0395a01": "此是古佛說法處也。于時智猛法師隨往禮",
    "T53n2122_014:0395a02": "拜。不久失梵僧所在。智猛長大具為太常韋",
    "T53n2122_014:0395a03": "卿說之。請其臺處依本置寺。遂奏周主名三",
    "T53n2122_014:0395a04": "會寺。至隋大業廢入大寺。因被廢毀配入菩",
    "T53n2122_014:0395a05": "提。今京城東市西平康坊南門東菩提寺西",
    "T53n2122_014:0395a06": "堂佛首。即是三會寺佛。釋迦如來度大迦葉",
    "T53n2122_014:0395a07": "後。十二年中來至此臺。其下見有迦葉佛舍",
    "T53n2122_014:0395a08": "利。周穆身游大夏。佛告彼土見有古塔可返",
    "T53n2122_014:0395a09": "禮事。王問何方。佛答。在鄗京之東南也。西",
    "T53n2122_014:0395a10": "天竺國具有別傳。去歲長年是師子國僧。年",
    "T53n2122_014:0395a11": "九十九夏。是三果阿那含人。聞斯勝迹躬至",
    "T53n2122_014:0395a12": "禮拜。又請奏欲往北代清涼山文殊師利菩",
    "T53n2122_014:0395a13": "薩坐處。",
    "T53n2122_014:0395a14": "皇帝聞喜勅給驛馬內使及弟子官佐二十餘",
    "T53n2122_014:0395a15": "人在處供給。諸官人弟子等並乘官馬。唯長",
    "T53n2122_014:0395a16": "年一人少小已來。精誠苦行不乘雜畜。既到",
    "T53n2122_014:0395a17": "代州清涼山。即肘行膝步而上至中臺佛",
    "T53n2122_014:0395a18": "堂。即是文殊廟堂。從下至上可行三十餘里。",
    "T53n2122_014:0395a19": "山石勁利入肉到骨。無血乳出至于七日。五",
    "T53n2122_014:0395a20": "體投地布面在土。不起不食。七日滿已忽起",
    "T53n2122_014:0395a21": "踊躍。指揮四方上下空界。具見文殊師利菩",
    "T53n2122_014:0395a22": "薩聖僧羅漢。從者道俗數十人。有見不見。復",
    "T53n2122_014:0395a23": "有一蟒蛇身數里。從北而來直向長年。長年",
    "T53n2122_014:0395a24": "見喜銜師脚過。變為僧形。諸人怕懼皆悉",
    "T53n2122_014:0395a25": "四散。唯長年一人心不驚動。種種靈應不可",
    "T53n2122_014:0395a26": "具述。所請遂願還返京都。今現化度安置。或",
    "T53n2122_014:0395a27": "請內受戒。或巡歷諸山。",
    "T53n2122_014:0395a28": "律師問天人曰。自昔相傳文殊在清涼山領",
    "T53n2122_014:0395a29": "五百仙人說法。經中明文殊是久住娑婆世",
    "T53n2122_014:0395b01": "界菩薩。娑婆則大千總號。如何偏在此方。答",
    "T53n2122_014:0395b02": "曰。文殊是諸佛之元師。隨緣利見應變不",
    "T53n2122_014:0395b03": "同。大土大功非人境界。不勞評泊。但知仰",
    "T53n2122_014:0395b04": "信多在清涼山五臺之中。今屬北代州。西見",
    "T53n2122_014:0395b05": "有五臺縣清涼府。",
    "T53n2122_014:0395b06": "皇唐已來有僧名解脫。在巖窟亡來三十餘",
    "T53n2122_014:0395b07": "年。身肉不壞似如入滅盡定。復有一尼。亦入",
    "T53n2122_014:0395b08": "定不動。各經多年。聖迹伽藍菩薩聖僧。仙人",
    "T53n2122_014:0395b09": "仙華屢屢人見。具在別篇。豈得不信。",
    "T53n2122_014:0395b10": "又問。今五臺山中臺之東南三十里。見有大",
    "T53n2122_014:0395b11": "孚靈鷲寺兩堂隔澗猶存。南有華園。可二頃",
    "T53n2122_014:0395b12": "許。四時發采色類不同。四周樹圍人移華",
    "T53n2122_014:0395b13": "栽。別處種植皆悉不生。唯在圍內方得久",
    "T53n2122_014:0395b14": "榮。人究年月莫知來由。或云。漢明所立。或云",
    "T53n2122_014:0395b15": "魏孝文帝栽植。古老相傳互說不同。如何為",
    "T53n2122_014:0395b16": "實。答云。俱是二帝所作。昔周穆王之時。已",
    "T53n2122_014:0395b17": "有佛法。此山靈異文殊所居。周穆於中造寺",
    "T53n2122_014:0395b18": "供養。及阿育王亦依置塔。漢明之初摩騰",
    "T53n2122_014:0395b19": "是阿羅漢。天眼亦見有塔請帝立寺。其山形",
    "T53n2122_014:0395b20": "像似靈鷲。名曰大孚者信也。由帝深信佛法",
    "T53n2122_014:0395b21": "立寺勸人。元魏孝文北臺不遠常來禮謁。見",
    "T53n2122_014:0395b22": "人馬行迹石上分明。其事可驗。豈唯五臺獨",
    "T53n2122_014:0395b23": "驗。今終南山太白太華五岳名山皆有聖人。",
    "T53n2122_014:0395b24": "為住持佛法令法久住。有人設供。感訃徵應。",
    "T53n2122_014:0395b25": "事在別篇。不繁此述也。",
    "T53n2122_014:0395b26": "又問。今涼州西番(音盤)禾縣。山裂像出。何代",
    "T53n2122_014:0395b27": "造耶。答云。迦葉佛時有利賓菩薩。見此山人",
    "T53n2122_014:0395b28": "不信業報。以殺害為業。于時住處有數萬",
    "T53n2122_014:0395b29": "家。無重佛法者。菩薩救之為立伽藍。大梵天",
    "T53n2122_014:0395c01": "王手造像身。初成以菩薩神力能令如真佛。",
    "T53n2122_014:0395c02": "不異游步說法教化。諸人雖蒙此道猶故不",
    "T53n2122_014:0395c03": "信。于時菩薩示行怖畏。手擎大石。可於聚",
    "T53n2122_014:0395c04": "落欲下壓之。菩薩揚威勸化諸人。便欻迴心",
    "T53n2122_014:0395c05": "信敬於佛。所有殺具變成蓮華。隨有街巷華",
    "T53n2122_014:0395c06": "如種植。瑞像方攝神力。菩薩又勸諸清信上",
    "T53n2122_014:0395c07": "令造七寺。南北一百四里。東西八十里。彌",
    "T53n2122_014:0395c08": "山亘谷。處處僧坊佛殿營造。經十三年方得",
    "T53n2122_014:0395c09": "成就。同時出家者有二萬人。在七寺住。經三",
    "T53n2122_014:0395c10": "百年。彼諸人等現業力大。昔所造惡當世輕",
    "T53n2122_014:0395c11": "受不入地獄。前所害者在惡趣中又發惡願。",
    "T53n2122_014:0395c12": "彼害我者及未成聖。我當害之。若不加害惡",
    "T53n2122_014:0395c13": "業便盡。我無以報。共吐大火焚燒寺舍。及彼",
    "T53n2122_014:0395c14": "聚落一時焚蕩縱盜得活。又以大水漂溺殺",
    "T53n2122_014:0395c15": "之。無一得存。時彼山神寺未破前。收取此像",
    "T53n2122_014:0395c16": "遠在空中。寺破以後下內石室安置供養。年",
    "T53n2122_014:0395c17": "月既久石生室滅。至劉薩何師禮山。逆示像",
    "T53n2122_014:0395c18": "出。其薩何者。前身元是利賓菩薩。身首別處",
    "T53n2122_014:0395c19": "更在別篇。",
    "T53n2122_014:0395c20": "問江表龍光瑞像。人傳羅什將來。有言扶南",
    "T53n2122_014:0395c21": "所得。如何為定。答曰。此非羅什所得。斯乃宋",
    "T53n2122_014:0395c22": "孝武征扶南獲之。昔佛滅後三百年中。北天",
    "T53n2122_014:0395c23": "竺大阿羅漢優婆質那。以神力加工匠。三百",
    "T53n2122_014:0395c24": "年中鑿大石山安置佛窟。從上至下凡有五",
    "T53n2122_014:0395c25": "重。高三百餘尺請彌勒菩薩指揮作檀室",
    "T53n2122_014:0395c26": "處之。玄奘師傳云。百餘尺。聖迹記云。高八丈",
    "T53n2122_014:0395c27": "足趺八尺。六齋日常放光明。其初作時。羅漢",
    "T53n2122_014:0395c28": "將工人上天。三往方成。第二牛頭栴檀。第",
    "T53n2122_014:0395c29": "三金。第四玉。第五銅像。凡夫今見止在下重。",
    "T53n2122_014:0396a01": "上四重閉。石窟映徹見人藏腑。第六百年有",
    "T53n2122_014:0396a02": "佛柰遮阿羅漢。生已母亡。生扶南國。念母重",
    "T53n2122_014:0396a03": "恩。從上重中取小檀像令母供養。母終生楊",
    "T53n2122_014:0396a04": "州。出家住新興寺獲得三果。宋孝武征扶南",
    "T53n2122_014:0396a05": "獲此像來。都亦是羅漢神力。母今現在。時往",
    "T53n2122_014:0396a06": "羅浮天台西方諸處。昔法盛曇無竭者。再往",
    "T53n2122_014:0396a07": "西方。有傳五卷。略述此像。何忽云羅什法",
    "T53n2122_014:0396a08": "師背負而來耶。",
    "T53n2122_014:0396a09": "宣師因問。什師一代所翻之經。人多偏樂受",
    "T53n2122_014:0396a10": "持轉盛何耶。答曰。其人聰明善解大乘。以下",
    "T53n2122_014:0396a11": "諸人同時翻譯者並。俊乂一代之寶也。絕後",
    "T53n2122_014:0396a12": "光前仰之所不及。故其所譯以悟達為先。得",
    "T53n2122_014:0396a13": "佛遺寄之意也。",
    "T53n2122_014:0396a14": "又問。俗中常論。被秦姚興抑破重戒。云何得",
    "T53n2122_014:0396a15": "佛意耶。答曰。此非悠悠凡所籌度。何須評論。",
    "T53n2122_014:0396a16": "什師德行位在三賢。所在通化刪繁補闕。隨",
    "T53n2122_014:0396a17": "機而作。故大論一部十分略九。自餘經論例",
    "T53n2122_014:0396a18": "此可知。冥祥感應歷代彌新。深會聖旨罕逢",
    "T53n2122_014:0396a19": "難遇。又蒙文殊指授令其刪定。特異常",
    "T53n2122_014:0396a20": "倫。豈以別室見譏頓亡玄致者也。",
    "T53n2122_014:0396a21": "又問邡州顯際寺山出石像者何代所立。答",
    "T53n2122_014:0396a22": "曰。像是秦穆公所造。像元出處是周穆王造",
    "T53n2122_014:0396a23": "寺處也。佛去世後。育王第四女造。又造像",
    "T53n2122_014:0396a24": "塔於此供養。于時此寺有一二三果人住中。",
    "T53n2122_014:0396a25": "秦相由余常所奉敬。往者迦葉佛時。亦於此",
    "T53n2122_014:0396a26": "立寺。是彼沙彌顯際造也。仍將本名以顯寺",
    "T53n2122_014:0396a27": "額。",
    "T53n2122_014:0396a28": "又問。今玉華宮南檀臺山上有甎塔。面別四",
    "T53n2122_014:0396a29": "十步。下層極壯。四面石龕。傍有碎甎。又有三",
    "T53n2122_014:0396b01": "十餘窯甎。古老莫知何代。然每聞鍾聲。答",
    "T53n2122_014:0396b02": "曰。此穆王寺也。名曰靈山。至育王時。勅山神",
    "T53n2122_014:0396b03": "於此造塔。西晉末亂五胡控權。劉曜京都長",
    "T53n2122_014:0396b04": "安數夢。此山佛現在甎塔中。坐語曜曰。汝少",
    "T53n2122_014:0396b05": "飲酒莫耽色欲。黜去邪佞進用忠良。曜不能",
    "T53n2122_014:0396b06": "從。後於洛陽酒醉落馬。為石勒所擒。初曜因",
    "T53n2122_014:0396b07": "夢所悟令人尋山訪之。遂見此像坐小甎塔。",
    "T53n2122_014:0396b08": "與夢符同。便毀小塔更造大者。高一十九級。",
    "T53n2122_014:0396b09": "并造寺宇極存壯麗。寺名法燈。度三百僧住",
    "T53n2122_014:0396b10": "之。曜沒趙後。寺有四十三人修得三果。山神",
    "T53n2122_014:0396b11": "於今塔後。又造一寺供三果僧。神往太白採",
    "T53n2122_014:0396b12": "取芝草。供養聖僧皆獲延齡。寺今現在。凡人",
    "T53n2122_014:0396b13": "不見。所聞鍾聲即是寺鍾也。其塔本基雖",
    "T53n2122_014:0396b14": "因劉曜。仍是穆王立寺之處也。又是迦葉如",
    "T53n2122_014:0396b15": "來之古寺也。至貞觀年中。於玉華北慈烏川",
    "T53n2122_014:0396b16": "山上。常見群鹿來集其所。逐去還來。有人異",
    "T53n2122_014:0396b17": "之。於鹿集處。掘深一丈獲一石像。長一丈許。",
    "T53n2122_014:0396b18": "現今供養。",
    "T53n2122_014:0396b19": "又問。荊州前大明寺栴檀像者。云是優填王",
    "T53n2122_014:0396b20": "所造。依傳從彼摸來將至梁朝。今京師復有。",
    "T53n2122_014:0396b21": "何者是本。答曰。大明是其本像。梁高祖崩",
    "T53n2122_014:0396b22": "像來荊渚。至元帝承聖三年周平梁。後收簿",
    "T53n2122_014:0396b23": "國寶皆入北周。其檀像者有僧珍師。藏隱房",
    "T53n2122_014:0396b24": "內。多以財物贈遺使人。像遂得停。至隋開皇",
    "T53n2122_014:0396b25": "九年。文祖遣使人柳顧言往迎。寺僧又求像",
    "T53n2122_014:0396b26": "令鎮荊楚。顧是鄉人。從之今別刻檀。將",
    "T53n2122_014:0396b27": "往恭旨當時訪匠得一婆羅門僧。名真達。為",
    "T53n2122_014:0396b28": "造。即今西京大興善寺像是也。亦甚靈異。本",
    "T53n2122_014:0396b29": "像在荊州。僧以漆布漫之。相好不及真者",
    "T53n2122_014:0396c01": "(本作佛生來七日之身今加布漆乃壯年狀故殊絕異本也)大明本是古佛住處。",
    "T53n2122_014:0396c02": "靈像不肯北遷故也。近有長沙義法師。天人",
    "T53n2122_014:0396c03": "冥讚。遂悟開發剝除漆布。真容重顯。大動",
    "T53n2122_014:0396c04": "信心。披覿靈儀。全檀所作本無補接。光趺",
    "T53n2122_014:0396c05": "殊異。象牙彫刻卒非人工所成。興善像身一",
    "T53n2122_014:0396c06": "一乖本。",
    "T53n2122_014:0396c07": "又問。涪州相思寺側多有古迹。篆銘勒之不",
    "T53n2122_014:0396c08": "識其緣。此事云何。答曰。此迦葉佛時有山神。",
    "T53n2122_014:0396c09": "姓羅名子明。蜀人也。舊是持戒比丘。生憎破",
    "T53n2122_014:0396c10": "戒者發諸惡願。令我死後作大惡鬼噉破戒",
    "T53n2122_014:0396c11": "人。因願受身。作此山神。多有眷屬。所王土",
    "T53n2122_014:0396c12": "地。東西五千餘里。南北二千餘里。年噉萬人",
    "T53n2122_014:0396c13": "以上。此神本曾為迦葉佛兄。後為弟子。彼佛",
    "T53n2122_014:0396c14": "憐愍故來教化。種種神變然始調伏。與受五",
    "T53n2122_014:0396c15": "戒隨識宿命。因不噉人。恐後心變故佛留迹。",
    "T53n2122_014:0396c16": "育王於上起塔在山頂。神便藏於石中。塔是",
    "T53n2122_014:0396c17": "白玉所作。其神現在。其郭下寺塔育王所立。",
    "T53n2122_014:0396c18": "見付囑儀。",
    "T53n2122_014:0396c19": "又問。南海循州北山興寧縣界靈龕寺多有",
    "T53n2122_014:0396c20": "靈迹。此乃文殊聖者弟子。為此山神多造惡",
    "T53n2122_014:0396c21": "業。文殊愍之便來教化。遂識宿命。請為留迹。",
    "T53n2122_014:0396c22": "我常禮事得離諸惡。文殊為現。今者是也。於",
    "T53n2122_014:0396c23": "貞觀三年。山神命終生兜率天。別有一鬼來",
    "T53n2122_014:0396c24": "居此地。即舊神親家也。大造諸惡。生天舊神",
    "T53n2122_014:0396c25": "憐之。下請文殊。為現小迹以化後神。又從正",
    "T53n2122_014:0396c26": "法故。今此山大小迹現莫匪有由焉。見付囑",
    "T53n2122_014:0396c27": "儀。",
    "T53n2122_014:0396c28": "又問。沁州北山石窟佛。常有光明。此像出來",
    "T53n2122_014:0396c29": "久近耶。答曰。此窟迦葉佛釋迦佛二時備有。",
    "T53n2122_014:0397a01": "往昔周穆王弟子造迦葉佛像。",
    "T53n2122_014:0397a02": "又問。渭南終南二山有佛面山七佛澗者。答",
    "T53n2122_014:0397a03": "曰。此事同於前。南山庫谷天藏。是迦葉佛自",
    "T53n2122_014:0397a04": "手所造之藏也。今現有十三緣覺在谷內住。",
    "T53n2122_014:0397a05": "又問。此土常傳。有佛是殷時周昭莊王等",
    "T53n2122_014:0397a06": "造。互說不同。如何取定。答曰。皆有所以。弟",
    "T53n2122_014:0397a07": "子夏桀時生天。具見佛之垂化。且佛有三身。",
    "T53n2122_014:0397a08": "法報二身則非凡見。並化登地以上。唯有化",
    "T53n2122_014:0397a09": "身被該三千。百億釋迦隨人所感。前後不定。",
    "T53n2122_014:0397a10": "或在殷末。或在魯莊。俱在大千之中。前後咸",
    "T53n2122_014:0397a11": "傳一化。咸見隨機前後何定。若據法報常自",
    "T53n2122_014:0397a12": "湛然。不足難也。",
    "T53n2122_014:0397a13": "又問。漢地所見諸瑞像。多傳育王第四女所",
    "T53n2122_014:0397a14": "造。其事匪幽冥難得其實。此事云何。答曰。此",
    "T53n2122_014:0397a15": "實不疑。為育王第四女厥貌非研久而未出",
    "T53n2122_014:0397a16": "常恨其醜。乃圖佛形相還如自身。成已發願。",
    "T53n2122_014:0397a17": "佛之相好挺異於人。如何同我之形儀也。以",
    "T53n2122_014:0397a18": "此苦邀彌經年月後感佛現。忽異本形。父具",
    "T53n2122_014:0397a19": "問之。述其所願。今此山玉華荊州長沙楊都",
    "T53n2122_014:0397a20": "高悝及京城崇敬寺像。並是育王第四女造。",
    "T53n2122_014:0397a21": "或有書其光趺。依梵本書。漢人讀者罕識其",
    "T53n2122_014:0397a22": "文。育王因將此像。令諸鬼神隨緣所感流傳",
    "T53n2122_014:0397a23": "開悟。今覩像面莫匪女形。其崇敬寺地本是",
    "T53n2122_014:0397a24": "戰場。西晉將末有五胡大起。兵戈相殺。此地",
    "T53n2122_014:0397a25": "特多。地下人骨今掘猶得。所殺無辜殘害酷",
    "T53n2122_014:0397a26": "濫。故諸鬼神携以鎮之。令諸冤魂得生善念。",
    "T53n2122_014:0397a27": "周朝滅法神亦徒之。隋祖載隆佛還重起。",
    "T53n2122_014:0397a28": "又問。幽冥所感俗中常有。神去形朽如何重",
    "T53n2122_014:0397a29": "來。或經七日多日。如生不異。答曰。人稟七",
    "T53n2122_014:0397b01": "識。識各有神。心識為主。主雖前去餘神守護。",
    "T53n2122_014:0397b02": "不足怪也。如五戒中一戒五神。五戒便有二",
    "T53n2122_014:0397b03": "十五神。一戒破五神去餘者仍在。如大僧受",
    "T53n2122_014:0397b04": "戒。戒有二百五十神。亦戒戒之中。感得二百",
    "T53n2122_014:0397b05": "五十防衛比丘。若毀一重戒。但二百五十神",
    "T53n2122_014:0397b06": "去。餘者常隨。",
    "T53n2122_014:0397b07": "法苑珠林卷第十四"
}