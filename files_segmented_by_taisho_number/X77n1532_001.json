{
    "X77n1532_001:0631b07": "華嚴感應略記目錄",
    "X77n1532_001:0631b09": "雙童現瑞天地呈祥地震光流",
    "X77n1532_001:0631b10": "感通玄悟經輝五彩神人警衛",
    "X77n1532_001:0631b11": "天女給侍冬葵發豔瑞鳥銜花",
    "X77n1532_001:0631b12": "神人延請普賢授義口獲舍利",
    "X77n1532_001:0631b13": "菩薩涌現脩羅退陣證入無生",
    "X77n1532_001:0631b14": "時雨霶流華藏受生神授華音",
    "X77n1532_001:0631b15": "天宮請講洪水斷流神光屢現",
    "X77n1532_001:0631b16": "地獄消滅盥水濟生景雲現瑞",
    "X77n1532_001:0631b17": "異僧授旨山神聽經金城輝映",
    "X77n1532_001:0631b18": "龍光五彩",
    "X77n1532_001:0631c03": "大方廣佛華嚴經感應略記",
    "X77n1532_001:0631c05": "明古杭雲棲寺沙門　袾宏　輯錄",
    "X77n1532_001:0631c06": "雙童現瑞",
    "X77n1532_001:0631c07": "晉。佛度跋陀羅。初於道場寺譯經。堂前池中。每二青",
    "X77n1532_001:0631c08": "衣童子從池中出。捧以香花。舉眾皆見。以此經久在",
    "X77n1532_001:0631c09": "龍宮。龍王慶感傳通。故為給侍。",
    "X77n1532_001:0631c10": "天地呈祥",
    "X77n1532_001:0631c11": "唐。實叉難陀。於證聖元年三月十四日。辛酉重譯。預",
    "X77n1532_001:0631c12": "於庚申日。天后夢徧天之內皆降甘露。後一日。壬戌。",
    "X77n1532_001:0631c13": "復降甘雨。新經初譯。勅令藏和尚開講。十二月十二",
    "X77n1532_001:0631c14": "日。講至華藏世界海震動之文。講堂內及寺院中忽",
    "X77n1532_001:0631c15": "然震動。於時道俗數千共覩。歎未曾有。",
    "X77n1532_001:0631c16": "地震光流",
    "X77n1532_001:0631c17": "西域記云。世親菩薩初以小乘為業。兄無著託病而",
    "X77n1532_001:0631c18": "召世親。因開大教。謂云。及吾未死之前。讀吾所習經",
    "X77n1532_001:0631c19": "典。世親即讀華嚴。乃見毗盧法界。普賢行海。因生信",
    "X77n1532_001:0631c20": "悟。歎曰。可取利劒斷吾舌根。用明己讚小乘之失。兄",
    "X77n1532_001:0631c21": "止之曰。如人因地而倒。亦因地起。昔日以舌毀於大",
    "X77n1532_001:0631c22": "乘。今可將舌以讚大乘。遂入山披覧大乘。造十地論。",
    "X77n1532_001:0631c23": "論成之日。大地徧震。光明洞然。",
    "X77n1532_001:0631c24": "感通玄悟",
    "X77n1532_001:0632a01": "北齊太和中。第三王子。於清涼山求文殊師利菩薩。",
    "X77n1532_001:0632a02": "焚身供養。隨侍中官劉謙之。覩焚身之事。奏乞入山",
    "X77n1532_001:0632a03": "修道。遂齎此經。晝夜精勤。禮懺讀誦。心祈妙悟。絕粒",
    "X77n1532_001:0632a04": "飲水。垂三七日。形氣雖微。丹懇彌勁。忽感髯髭盡生。",
    "X77n1532_001:0632a05": "復丈夫相。神彩通悟。洞曉幽旨。造此經論共六百卷",
    "X77n1532_001:0632a06": "○又後魏靈辨者。宿植勝善。及見華嚴。偏加鑽仰。乃",
    "X77n1532_001:0632a07": "頂戴此經。入清涼山。乞文殊潛護。凡歷一歲。足破血",
    "X77n1532_001:0632a08": "流。肉盡骨穿。忽聞空中謂曰。汝止之。但思惟此經。於",
    "X77n1532_001:0632a09": "是披卷。豁然大悟。造華嚴演義釋文一百卷。",
    "X77n1532_001:0632a10": "經輝五彩",
    "X77n1532_001:0632a11": "後魏安豐王延明。中山王元熙。並處心無上。稽首圓",
    "X77n1532_001:0632a12": "宗。嘗以香和墨。寫華嚴經一百部。金字經一部。皆五",
    "X77n1532_001:0632a13": "香為藏。七寶為函。靜夜良辰。清齋行道。即放神光。五",
    "X77n1532_001:0632a14": "色爛然。照耀臺宇。",
    "X77n1532_001:0632a15": "神人警衛",
    "X77n1532_001:0632a16": "僧德圓。常以華嚴為業。修一淨園。樹諸穀楮。并種香",
    "X77n1532_001:0632a17": "草。雜以鮮花。每一入園。必加洗濯。身著淨衣。溉以香",
    "X77n1532_001:0632a18": "水。楮生三載。香氣四達。後以寫經。纔書數行。每字放",
    "X77n1532_001:0632a19": "光。照明院宇。有神人執戟。現形警衛。又有青衣梵童。",
    "X77n1532_001:0632a20": "手執天花。忽申供養。",
    "X77n1532_001:0632a21": "天女給侍",
    "X77n1532_001:0632a22": "唐。李長者。諱通玄。初至太原。寓高山奴家。每旦唯食",
    "X77n1532_001:0632a23": "棗十顆。柏葉餅一枚。後捨去。路逢一虎。當途馴伏。如",
    "X77n1532_001:0632a24": "有所待。長者語言。吾將著論釋華嚴經。汝當為吾擇",
    "X77n1532_001:0632b01": "一棲止。虎負長者囊鉢行三十餘里。至一土龕。便自",
    "X77n1532_001:0632b02": "蹲住。長者入龕。龕素無水。是夕風雷拔一老松。松下",
    "X77n1532_001:0632b03": "出泉。清冽甘美。長者造論時。有二女容華絕世。汲水",
    "X77n1532_001:0632b04": "焚香。供給紙筆。卯辰之際。輒具淨饌。莫知去來。著論",
    "X77n1532_001:0632b05": "將終。便爾絕迹。",
    "X77n1532_001:0632b06": "冬葵發豔",
    "X77n1532_001:0632b07": "唐。鄧元爽。華陰人。證聖中。有親故暴卒。七日復甦。云",
    "X77n1532_001:0632b08": "冥中欲追爽。爽懼。或教寫華嚴經。寫竟。爽母墓側先",
    "X77n1532_001:0632b09": "有蜀葵。至冬已瘁。忽花發。燦然榮茂。鄉閭異之。聞於",
    "X77n1532_001:0632b10": "朝。旌為孝門。",
    "X77n1532_001:0632b11": "瑞鳥銜花",
    "X77n1532_001:0632b12": "僧。法誠。隱居藍谷。後於南嶺造華嚴堂。圖七處九會",
    "X77n1532_001:0632b13": "之像。專精供養。後感瑞鳥。形色非常。銜花入室。旋遶",
    "X77n1532_001:0632b14": "供養。",
    "X77n1532_001:0632b15": "神人延請",
    "X77n1532_001:0632b16": "隋。禪定道場僧慧悟。京兆人。嘗與一僧同隱終南。悟",
    "X77n1532_001:0632b17": "受華嚴。彼持涅槃。木食巖棲。各專其業。忽一人來請",
    "X77n1532_001:0632b18": "就宅赴齋。二僧相推。人云請華嚴法師。悟因隨往。乃",
    "X77n1532_001:0632b19": "山神也。請千羅漢。皆推悟上座。食訖既去。神呼一童",
    "X77n1532_001:0632b20": "子令侍。乃入師口中。遂得仙。還歸取經。辭其友人。渺",
    "X77n1532_001:0632b21": "然履空而去。",
    "X77n1532_001:0632b22": "普賢授義",
    "X77n1532_001:0632b23": "僧。辨才。不知何許人。幼事裕法師。以華嚴為業。久而",
    "X77n1532_001:0632b24": "不悟。乃別護淨。造香函盛經。頂戴行道。凡經三載。夢",
    "X77n1532_001:0632c01": "普賢指授玄義。忽爾成誦。煥若臨鏡。",
    "X77n1532_001:0632c02": "口獲舍利",
    "X77n1532_001:0632c03": "唐。樊玄智。安定人。弱歲歸依杜順和尚。順令誦華嚴",
    "X77n1532_001:0632c04": "為業。仍依此經。修普賢行。每誦經。口中頻獲舍利。前",
    "X77n1532_001:0632c05": "後數百粒。",
    "X77n1532_001:0632c06": "菩薩涌現",
    "X77n1532_001:0632c07": "唐。崇福寺僧慧祐。戒行精苦。事儼和尚。專業華嚴。清",
    "X77n1532_001:0632c08": "晨良宵。焚香虔誠誦出現品。忽見十餘菩薩從地涌",
    "X77n1532_001:0632c09": "出。現身金色。皆放光明。坐蓮華座。合掌聽誦。經訖便",
    "X77n1532_001:0632c10": "隱。",
    "X77n1532_001:0632c11": "脩羅退陣",
    "X77n1532_001:0632c12": "于闐國沙彌。般若彌伽薄。堅持戒行。專誦華嚴。忽有",
    "X77n1532_001:0632c13": "人合掌謂言。諸天請師。願師閉目。俄至天上。天主跪",
    "X77n1532_001:0632c14": "而請曰。今方與脩羅戰。屢被摧衄。屈師誦華嚴經。望",
    "X77n1532_001:0632c15": "法力加被。師乘天輅。心念華嚴。以諸天眾。對彼勍敵。",
    "X77n1532_001:0632c16": "脩羅見之。忽然潰散。須臾送歸。身染天香。終身不滅。",
    "X77n1532_001:0632c17": "證入無生",
    "X77n1532_001:0632c18": "解脫和尚。姓邢氏。代州五臺縣人。七歲出家。初從慧",
    "X77n1532_001:0632c19": "超禪師。超器之。後於五臺專誦華嚴。依經作觀。求見",
    "X77n1532_001:0632c20": "文殊。文殊現身誨云。汝今不須禮覲於我。應自悔責。",
    "X77n1532_001:0632c21": "必當大悟。因反求。乃悟無生。感諸佛現為說偈曰。諸",
    "X77n1532_001:0632c22": "佛寂滅甚深法。曠劫修行今乃得。若能開曉此法眼。",
    "X77n1532_001:0632c23": "一切諸佛皆隨喜。解脫問寂滅之法。若為可說。得教",
    "X77n1532_001:0632c24": "人耶。諸佛即隱。復有聲告曰。方便智為燈。照見心境",
    "X77n1532_001:0633a01": "界。欲空真實法。一切無所見。又在路思欲焚香。空中",
    "X77n1532_001:0633a02": "聲曰。合掌以為花。身為供養具。善心真實香。讚歎香",
    "X77n1532_001:0633a03": "煙布。諸佛聞此香。尋聲來相度。眾等勤精進。終不相",
    "X77n1532_001:0633a04": "疑誤。故謂偈讚排空也。",
    "X77n1532_001:0633a05": "時雨霶流",
    "X77n1532_001:0633a06": "僧道英。姓陳氏。蒲縣人。年十八。親為之娶。五載同居。",
    "X77n1532_001:0633a07": "誓不相觸。後從并縣炬法師聽華嚴經。便落髮。入太",
    "X77n1532_001:0633a08": "行山柏梯寺修行止觀。屬亢旱。講華嚴經以祈甘澤。",
    "X77n1532_001:0633a09": "有二老翁。各二童侍。時來聽講。英異而問之。乃知海",
    "X77n1532_001:0633a10": "神。因曰。今為檀越請下微雨。翁勅二童。童即從窗孔",
    "X77n1532_001:0633a11": "中出。須臾大雨霶霈。遠近咸賴焉。",
    "X77n1532_001:0633a12": "華藏受生",
    "X77n1532_001:0633a13": "隋。靈幹。狄道人。依衍法師出家。十八能講華嚴。常依",
    "X77n1532_001:0633a14": "經作華藏觀。及彌勒天宮觀。至疾革。目上視。若有所",
    "X77n1532_001:0633a15": "見。僧童真問之。答曰。尚見青衣童子引至兜率。而天",
    "X77n1532_001:0633a16": "樂非久。終墜輪迴。蓮華藏是所願也。言已氣盡。須臾",
    "X77n1532_001:0633a17": "復甦。真又問今何所見。答曰。見大水徧滿。華如車輪",
    "X77n1532_001:0633a18": "而坐其上。吾願足矣。",
    "X77n1532_001:0633a19": "神授華音",
    "X77n1532_001:0633a20": "宋。求那跋陀羅。中天竺人。探匣取經。即得華嚴。後譙",
    "X77n1532_001:0633a21": "王請講。以未通華言。因禮懺。虔請觀音。以祈冥應。遂",
    "X77n1532_001:0633a22": "夢神人執劒。持一人首而為易之。豁然便覺。備悟華",
    "X77n1532_001:0633a23": "言。遂講大經累數十徧。",
    "X77n1532_001:0633a24": "天宮請講",
    "X77n1532_001:0633b01": "魏。勒那摩提。中天竺人。博文贍學。明悟禪理。初至洛",
    "X77n1532_001:0633b02": "陽。譯十地論。帝每令講華嚴。精義頴發。嘗處高座。忽",
    "X77n1532_001:0633b03": "有持笏執柬者。形如尊官。云天帝來請法師講華嚴",
    "X77n1532_001:0633b04": "經。都講維那。咸亦須之。講席眾僧。一時同見。師熈怡",
    "X77n1532_001:0633b05": "微笑。告眾辭訣。卒於法座。其都講等同時入滅。",
    "X77n1532_001:0633b06": "洪水斷流",
    "X77n1532_001:0633b07": "杜順和尚。姓杜氏。諱法順。京兆杜陵人也。以華嚴為",
    "X77n1532_001:0633b08": "業。嘗居山。將種葵。地多蟲蟻。師乃巡疆定封。蟲俱外",
    "X77n1532_001:0633b09": "徙。三原縣民。從生聾啞。師乃召之與語。應言即愈。因",
    "X77n1532_001:0633b10": "詣南山。值橫渠漲溢。止之斷流。徐步而過。將終之日。",
    "X77n1532_001:0633b11": "普會有緣。聲色不渝。言終而逝。靈應非一。別傳云是",
    "X77n1532_001:0633b12": "文殊化身。",
    "X77n1532_001:0633b13": "神光屢現",
    "X77n1532_001:0633b14": "唐。法藏。字賢首。母夢異光而孕。後遇儼法師於雲花",
    "X77n1532_001:0633b15": "寺講華嚴經。師乃往詣。中夜見有神光來燭庭宇。師",
    "X77n1532_001:0633b16": "歎曰。當有異人發弘大教。及明。遇儼和尚。自是服膺。",
    "X77n1532_001:0633b17": "深入無盡。又後於雲花寺開講。有光明現從口出。須",
    "X77n1532_001:0633b18": "臾成葢。眾所知見。",
    "X77n1532_001:0633b19": "地獄消滅",
    "X77n1532_001:0633b20": "纂靈記云。京兆人王明幹。素不修善因。患暴死。將入",
    "X77n1532_001:0633b21": "地獄。見一僧教之偈云。若人欲了知。三世一切佛。應",
    "X77n1532_001:0633b22": "當如是觀。心造諸如來。誦此偈者。能排地獄諸苦。其",
    "X77n1532_001:0633b23": "人誦已。乃入見王。王遂放免。當誦偈時。聲所至處。受",
    "X77n1532_001:0633b24": "苦之人。皆得解脫。此晉經文。與今唐經下二句稍別。",
    "X77n1532_001:0633c01": "盥水濟生",
    "X77n1532_001:0633c02": "僧。伽彌多羅。師子國人。證第三果。麟德初來震旦。高",
    "X77n1532_001:0633c03": "宗甚加敬重。後往清涼敬禮文殊。至西太原寺。時屬",
    "X77n1532_001:0633c04": "諸僧誦華嚴經。問是何經。答曰華嚴。肅然改容曰。不",
    "X77n1532_001:0633c05": "知此地亦有是經。合掌讚歎曰。此大方廣。功德難思。",
    "X77n1532_001:0633c06": "西國相傳。有讀此經。以水盥掌。水霑蟲蟻。其捨命者。",
    "X77n1532_001:0633c07": "皆得生天。",
    "X77n1532_001:0633c08": "景雲現瑞",
    "X77n1532_001:0633c09": "唐。清涼國師。諱澄觀。字大休。會稽人。姓夏侯氏。生於",
    "X77n1532_001:0633c10": "玄宗開元戊寅。身長九尺四寸。垂手過膝。口四十齒。",
    "X77n1532_001:0633c11": "目光夜發。晝乃不瞬。德宗建中二年。下筆著疏。先求",
    "X77n1532_001:0633c12": "瑞應。一夕夢金容山峙。光相瑩然。既覺。知是光明徧",
    "X77n1532_001:0633c13": "照之徵。自是筆無停思。歷四年而文成。又夢化身為",
    "X77n1532_001:0633c14": "龍。矯首南臺。尾矯北臺。宛轉淩虗。須臾變百千數。蜿",
    "X77n1532_001:0633c15": "蜒青冥。分散四方而去。識者以為流通之像。初為眾",
    "X77n1532_001:0633c16": "講。感景雲凝空。盤旋成葢。疏鈔之外。復撰手鏡一百",
    "X77n1532_001:0633c17": "卷。綱要三卷。正要一卷。玄鏡一卷。鏡燈說文一卷。三",
    "X77n1532_001:0633c18": "聖圓融觀一卷。七處九會圖心說文一卷。勅有司鑄",
    "X77n1532_001:0633c19": "印。遷國師。號清涼。開成三年三月六日示寂。生歷九",
    "X77n1532_001:0633c20": "朝。為七帝門師。春秋一百有二。僧臘八十有三。全身",
    "X77n1532_001:0633c21": "塔終南山。未幾。有梵僧至闕。表稱於[葸-十+夕]嶺見二使者",
    "X77n1532_001:0633c22": "淩空而過。以呪止而問之。答曰。北印度文殊堂神也",
    "X77n1532_001:0633c23": "東取華嚴菩薩大牙歸國供養。有旨啟塔。果失一牙。",
    "X77n1532_001:0633c24": "惟三十九存焉。遂闍維。舍利光明瑩潤。舌如紅蓮。仍",
    "X77n1532_001:0634a01": "諡號清涼國師之塔。",
    "X77n1532_001:0634a02": "異僧授旨",
    "X77n1532_001:0634a03": "唐。法空。隋末鴈門郎將也。棄家詣清涼深谷。常誦華",
    "X77n1532_001:0634a04": "嚴唯心作佛之偈。後遇異僧。授以般若玄旨。豁爾心",
    "X77n1532_001:0634a05": "空。臨終坐逝。",
    "X77n1532_001:0634a06": "山神聽經",
    "X77n1532_001:0634a07": "曹城慧。靈丘李氏子。其親禱於五臺山而生。既長。辭",
    "X77n1532_001:0634a08": "親詣五臺真容院。從法順和尚披剃。嘗誦華嚴於李",
    "X77n1532_001:0634a09": "牛谷。草木為食。每誦經時。有五七儒服者坐聽。數持",
    "X77n1532_001:0634a10": "異花鮮菓以獻。師怪而問之。答曰。某。山神也。蒙師法",
    "X77n1532_001:0634a11": "力。無以為報。願充執侍。師不樂。遂捨其處。",
    "X77n1532_001:0634a12": "金城輝暎",
    "X77n1532_001:0634a13": "金。蘇陀室利。中印度那蘭陀寺僧。誦持華嚴。年八十",
    "X77n1532_001:0634a14": "五。航海來禮五臺。每一臺頂。誦華嚴十部。禪寂七日。",
    "X77n1532_001:0634a15": "定中見金城紺殿。寶蓮香水。珠網交輝。諸天童子遊",
    "X77n1532_001:0634a16": "戲其中。後於靈鷲峯化去。得舍利八合。璀蘭如珠。",
    "X77n1532_001:0634a17": "龍光五彩",
    "X77n1532_001:0634a18": "元。華嚴菩薩。諱正順。尉州高氏子。從五臺壽寧用公",
    "X77n1532_001:0634a19": "祝髮。結廬深樹。唯閱華嚴。數盈千部。每入華藏觀。三",
    "X77n1532_001:0634a20": "五日方起。世號華嚴菩薩將示寂。門人乞偈。師曰。歷",
    "X77n1532_001:0634a21": "劫本無去住。應用何思何慮。轉身踏破虗空。一切是",
    "X77n1532_001:0634a22": "非莫顧。言訖而逝。是日靈几上現龍。五彩飛光。燭於",
    "X77n1532_001:0634a23": "庭宇。",
    "X77n1532_001:0634a24": "華嚴感應略記(終)",
    "X77n1532_001:0634b07": "(附)華嚴大經處會品目卷帙總要之圖"
}