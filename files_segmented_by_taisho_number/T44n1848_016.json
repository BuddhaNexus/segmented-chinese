{
    "T44n1848_016:0381c17": "起信論疏筆削記卷第十六",
    "T44n1848_016:0381c19": "長水沙門子󱈜錄",
    "T44n1848_016:0381c20": "對治邪執者。乖真曰邪。取著名執。相形曰",
    "T44n1848_016:0381c21": "對。攻擊名治。則前正義是能治。今邪執是所",
    "T44n1848_016:0381c22": "治。正義既顯邪執自亡。今則敘釋其相也。論",
    "T44n1848_016:0381c23": "一切下正標。若離下反顯。我是根本起復由",
    "T44n1848_016:0381c24": "之故。云依我而有離我而無。",
    "T44n1848_016:0381c25": "二徵列。疏總相等者。不能分別五蘊差別。但",
    "T44n1848_016:0381c26": "總相執取為主宰也。然其我相有於四種。一",
    "T44n1848_016:0381c27": "眾生相。是過去眾緣和合之所生故。二壽者",
    "T44n1848_016:0381c28": "相。是現在一期住壽不斷緣故。三人相。是",
    "T44n1848_016:0381c29": "未來數於餘趣而受生故。四我相。是三世之",
    "T44n1848_016:0382a01": "總主故。故今云。我為總相主宰也。此是下揀",
    "T44n1848_016:0382a02": "濫。此約學大乘。初心凡夫聞大乘教。不解佛",
    "T44n1848_016:0382a03": "旨。隨自妄心曲裁聖典。習以性成。故作此見。",
    "T44n1848_016:0382a04": "非是外道者。彼有三宗。所計不同。如前已說。",
    "T44n1848_016:0382a05": "今非此類。計一切等者。計色等法各自有實",
    "T44n1848_016:0382a06": "體性故。攝論云。若執法體是有。名法我執等。",
    "T44n1848_016:0382a07": "以二乘人依二麁事識。修行但。了法中無我。",
    "T44n1848_016:0382a08": "不知法體全空。如前云。見從外來取色分齊",
    "T44n1848_016:0382a09": "等。於染淨境執有自性。故名法執。其猶翳目",
    "T44n1848_016:0382a10": "既存空華豈滅。",
    "T44n1848_016:0382a11": "論云何下疏二。初約義通辨。此五何別者。牒",
    "T44n1848_016:0382a12": "外所問。約果者。於如來法身之上。起於執故",
    "T44n1848_016:0382a13": "通因果者。皆依如來藏之所執故。如來藏性",
    "T44n1848_016:0382a14": "通於因果。又於五中。初二多是習頓教空教。",
    "T44n1848_016:0382a15": "及南宗禪學失意者所執。次二多是習大乘",
    "T44n1848_016:0382a16": "法相。及北宗禪學失意者所執。後一唯是外",
    "T44n1848_016:0382a17": "道邪見所執。如科文者。如下可見。",
    "T44n1848_016:0382a18": "問此下。二問答釋名。問意云。真如是法。於此",
    "T44n1848_016:0382a19": "生執合是法執。云何反名人我執耶。此一向",
    "T44n1848_016:0382a20": "約所執以成難。一云下約能執者以通。此則",
    "T44n1848_016:0382a21": "約有人我者作此執故。非約所執得名。二云",
    "T44n1848_016:0382a22": "下約所執法以通。本覺是人者。以所執法",
    "T44n1848_016:0382a23": "中有一分覺照義。屬智故名為人。執此為我",
    "T44n1848_016:0382a24": "故。名人我也。理實者。約寂體說。即當所觀屬",
    "T44n1848_016:0382a25": "於法也。執事空為法體者。此即世間頑虛之",
    "T44n1848_016:0382a26": "空。是識所孌由色所顯。非是三乘所證理法。",
    "T44n1848_016:0382a27": "故云事空。執此事空為真法體故。",
    "T44n1848_016:0382a28": "一執緣論法身如空者。金鼓經云。佛真法身",
    "T44n1848_016:0382a29": "猶若虛空。華嚴云。普賢身相如虛空。淨名云。",
    "T44n1848_016:0382b01": "不著世間如蓮華。常善入於空寂行。達諸法",
    "T44n1848_016:0382b02": "相無罣礙。稽首如空無所依。又經云。虛空無",
    "T44n1848_016:0382b03": "中邊。諸佛身亦然不生不滅故。敬禮無所觀。",
    "T44n1848_016:0382b04": "此文至多。不能具引。",
    "T44n1848_016:0382b05": "二執相。疏礙相等者。謂眾生定執佛有三十",
    "T44n1848_016:0382b06": "二相等色。見有去來。取色分齊質礙等相。迷",
    "T44n1848_016:0382b07": "意等者。佛意以空有無相無礙之義。喻同法",
    "T44n1848_016:0382b08": "身體。不言虛空便是法身。斯迷喻為法也。法",
    "T44n1848_016:0382b09": "喻不分最為淺近。",
    "T44n1848_016:0382b10": "一立論空相者。以虛豁無礙為相也。是妄法",
    "T44n1848_016:0382b11": "者。妄識所變故。是色所對故生大覺中如一",
    "T44n1848_016:0382b12": "漚。故一人發真歸元。十方虛空悉皆消殞誠",
    "T44n1848_016:0382b13": "為妄法。疏情有者妄情見有。理合是妄。論體",
    "T44n1848_016:0382b14": "無不實者。有二意。一明真體之中無此不實",
    "T44n1848_016:0382b15": "之妄空故。二明空體自無本不實故。疏云。理",
    "T44n1848_016:0382b16": "無正當。初義兼於後義。",
    "T44n1848_016:0382b17": "二釋論對色故。有者與色法相對待故。離色",
    "T44n1848_016:0382b18": "所顯。故名為空。若無色顯空不得有。可見相",
    "T44n1848_016:0382b19": "者。以是空一顯色故。有色處則見無空。無色",
    "T44n1848_016:0382b20": "處則見有空。有時無時亦爾。令心生滅者。有",
    "T44n1848_016:0382b21": "時則見有。心生見無心滅。無時則見無心生。",
    "T44n1848_016:0382b22": "見有心滅。既能引心生滅。豈若法身。若是法",
    "T44n1848_016:0382b23": "身不合令心生滅。疏相待者。釋前對色故有",
    "T44n1848_016:0382b24": "也。妄念緣者。釋前是可見相。非法身者。法身",
    "T44n1848_016:0382b25": "異此。無有無處無有無時。亦無一相可得。尚",
    "T44n1848_016:0382b26": "不可以智知。豈容妄念所緣。今既妄念所及。",
    "T44n1848_016:0382b27": "故非法身。論若無色下正顯體無也。以能顯",
    "T44n1848_016:0382b28": "之色尚不可得。所顯之空理應是虛。楞嚴亦",
    "T44n1848_016:0382b29": "云。空性無形因色顯發。又云。色相既無誰明",
    "T44n1848_016:0382c01": "空質。疏文可知。",
    "T44n1848_016:0382c02": "三結疏結情有者。亦是釋無色之所以。即前",
    "T44n1848_016:0382c03": "依轉相有現相義。然此且是正釋。論一切境",
    "T44n1848_016:0382c04": "界者。即色空俱攝也。疏結理無者。亦是轉釋。",
    "T44n1848_016:0382c05": "或名反釋。即前心無起故。境界隨滅。乃至得",
    "T44n1848_016:0382c06": "涅槃等。是知虛空但是真性之中一分妄相。",
    "T44n1848_016:0382c07": "故楞嚴云。空生大覺中。如海一漚發。辨法同",
    "T44n1848_016:0382c08": "喻等者。即因便取喻。非論正意。若據論意。但",
    "T44n1848_016:0382c09": "約為遮情執之有。故以為喻。非謂表於真如",
    "T44n1848_016:0382c10": "體遍。故前云。寂莫如空。次云。廣大性智非如",
    "T44n1848_016:0382c11": "虛空等。有智請詳。",
    "T44n1848_016:0382c12": "二真非妄。疏豈同等者。有兩義。一究竟不究",
    "T44n1848_016:0382c13": "竟故。二覺知不覺知故。故圓覺疏云。方之海",
    "T44n1848_016:0382c14": "印越彼太虛。華嚴云。解如來身非如虛空。無",
    "T44n1848_016:0382c15": "量功德妙法所圓滿故。問上云。正義為能治。",
    "T44n1848_016:0382c16": "邪執為所治前既已顯正義。此文只應但明",
    "T44n1848_016:0382c17": "邪執。何故復有能治之文。豈不重耶。答前文",
    "T44n1848_016:0382c18": "正義雖是能治。以未能約執對顯。今此文中",
    "T44n1848_016:0382c19": "逐段別舉執相。將前正義別別對破。斯則由",
    "T44n1848_016:0382c20": "此邪執。顯得前義正真。亦由前義明得此執",
    "T44n1848_016:0382c21": "偽妄。故須別舉治文也。只如此段對治之文。",
    "T44n1848_016:0382c22": "即當前云一切諸法唯依妄念而有差別。又",
    "T44n1848_016:0382c23": "云。非有相非無相。又云。依此法身說名本覺。",
    "T44n1848_016:0382c24": "又智淨相法出離鏡。又以法身為智身等。並",
    "T44n1848_016:0382c25": "是此能治之文也。",
    "T44n1848_016:0382c26": "一執緣論涅槃空者。圓覺云。生死涅槃猶如",
    "T44n1848_016:0382c27": "昨夢。真如空者。楞嚴云。言妄顯諸真。妄真同",
    "T44n1848_016:0382c28": "二妄。又云。無為無起滅不實如空華等。疏大",
    "T44n1848_016:0382c29": "品等者。具云。時五百天子默然憶念。云何說",
    "T44n1848_016:0383a01": "涅槃等亦如夢耶。善現知諸天子作如是念。",
    "T44n1848_016:0383a02": "而告之言。若當有法過涅槃者。我亦說為如",
    "T44n1848_016:0383a03": "幻如夢。何以故。從本已來本自空故。",
    "T44n1848_016:0383a04": "二執相。疏不知等者。本為破於有取之心。故",
    "T44n1848_016:0383a05": "說為空。空者意明離名離相之義。不無圓成",
    "T44n1848_016:0383a06": "實體具性功德。不了佛意謂同遍計之法舉",
    "T44n1848_016:0383a07": "體全空。斯則傷之太甚。",
    "T44n1848_016:0383a08": "三治論自體不空者。即前如實不空。以有自",
    "T44n1848_016:0383a09": "體義及前體大不增減等。具功德者。即前所",
    "T44n1848_016:0383a10": "示相大大智慧光明義等是此對治文也。",
    "T44n1848_016:0383a11": "一執緣論體備等者。圓覺云。無上法王有大",
    "T44n1848_016:0383a12": "陀羅尼門。名為圓覺。流出一切清淨真如菩",
    "T44n1848_016:0383a13": "提涅槃及波羅蜜等。圓覺即如來藏之異名",
    "T44n1848_016:0383a14": "也。更有諸經不能具引。",
    "T44n1848_016:0383a15": "二執相。論不解者。此是表詮令生信解。不同",
    "T44n1848_016:0383a16": "前二遮詮遣執。故言不解。不言為破著也。下",
    "T44n1848_016:0383a17": "皆如此。",
    "T44n1848_016:0383a18": "三治論依真如義說者。此約真性顯功德也。",
    "T44n1848_016:0383a19": "真體本一義說有差。既於一體之上。說功德",
    "T44n1848_016:0383a20": "義。即差別而無差別也。疏二之不二者。上論",
    "T44n1848_016:0383a21": "云。雖實有此諸功德義。而無差別之相。等同",
    "T44n1848_016:0383a22": "一味唯一真如。以無分別離分別相等。論因",
    "T44n1848_016:0383a23": "生滅等者。此對妄法顯功德也。既對妄顯此",
    "T44n1848_016:0383a24": "亦差即無差也。疏不二之二者。如前文云。若",
    "T44n1848_016:0383a25": "心起見則有不見之相。心性離見即是遍照",
    "T44n1848_016:0383a26": "法界義等。如上等者。即能治之文。",
    "T44n1848_016:0383a27": "一執緣。論諸法不離真如者。圓覺云。一切眾",
    "T44n1848_016:0383a28": "生種種幻化。皆生如來圓覺妙心。華嚴云。三",
    "T44n1848_016:0383a29": "界所有唯是一心。又云。未曾有一法得離於",
    "T44n1848_016:0383b01": "法性。",
    "T44n1848_016:0383b02": "二執相。疏隨緣等者。此明真如隨無明緣。成",
    "T44n1848_016:0383b03": "世間法。以不敏故。謂真體中本有此染。",
    "T44n1848_016:0383b04": "一奪。疏淨德妙有者。即不空如來藏也。大抵",
    "T44n1848_016:0383b05": "同前第二中能治之文。廣如相大中辨。妄染",
    "T44n1848_016:0383b06": "理無者。有二意。一真理中無此妄染。即空如",
    "T44n1848_016:0383b07": "來藏也。二據妄自性道理亦無。上文云。以一",
    "T44n1848_016:0383b08": "切法皆從心起。妄念而生。又云。一切法如鏡",
    "T44n1848_016:0383b09": "中像無體可得等。妄不入真者。即不相應也。",
    "T44n1848_016:0383b10": "上文云。從本已來一切染法不相應故。以妄",
    "T44n1848_016:0383b11": "體本空。將何入真與真相應。",
    "T44n1848_016:0383b12": "二縱破論無有是處者。妄若實有。證時不合除",
    "T44n1848_016:0383b13": "滅證者。既能除滅。當知妄本不有。以真體證",
    "T44n1848_016:0383b14": "時畢竟不無故。近有人聞性具義。不能深究",
    "T44n1848_016:0383b15": "理趣。便謂本性具有十界色心漏無漏法。起",
    "T44n1848_016:0383b16": "用之時。各於本法自體上。起名全體之用。宛",
    "T44n1848_016:0383b17": "如第八識中含種無異此同前段執性德同色心又說真性除",
    "T44n1848_016:0383b18": "無明有差別義即同此段執法性本有染往往形於簡牘。疑誤",
    "T44n1848_016:0383b19": "後生反謗圓文。却謂方便。菩薩懸知今日。垂",
    "T44n1848_016:0383b20": "此對治。善哉大士悲救何甚。儻無悛意。確乎",
    "T44n1848_016:0383b21": "迷情。豈唯邪見之門不扃。抑亦阿鼻之路尤",
    "T44n1848_016:0383b22": "近也。悲夫。廣有破斥。已見別章。",
    "T44n1848_016:0383b23": "一執緣。疏各二法者。謂執緣執相對治之文。",
    "T44n1848_016:0383b24": "皆雙顯生死涅槃二法。在文可見。論有生死",
    "T44n1848_016:0383b25": "涅槃者。此是勝鬘經文。已如前引。又經云。無",
    "T44n1848_016:0383b26": "始時來性為諸法依止。由此有諸趣及證涅",
    "T44n1848_016:0383b27": "槃果。",
    "T44n1848_016:0383b28": "二執相。論不解等者。佛意言。如來藏是迷悟",
    "T44n1848_016:0383b29": "所依之根本。迷則生死悟則涅槃。然則生死",
    "T44n1848_016:0383c01": "無初涅槃無盡。不達此理遂成始終之見。下",
    "T44n1848_016:0383c02": "文具顯。亦同圓覺剛藏三問中第三問也。文",
    "T44n1848_016:0383c03": "云。若諸眾生本來成佛後起無明。一切如來",
    "T44n1848_016:0383c04": "何時復生一切煩惱。亦如楞嚴第四所明。斯",
    "T44n1848_016:0383c05": "則生死涅槃悉有始終也。疏外道等者。謂數",
    "T44n1848_016:0383c06": "論師。以彼依非想定發世俗通。應於邪道。知",
    "T44n1848_016:0383c07": "過去八萬劫事。過此即不知以生死智通。知",
    "T44n1848_016:0383c08": "未來八萬劫死此生彼之事。後亦不知也。彼",
    "T44n1848_016:0383c09": "之所計冥性是常。從此生於世間諸法。冥寞",
    "T44n1848_016:0383c10": "難知。故云冥性。云何而生。謂從冥初生覺從",
    "T44n1848_016:0383c11": "覺生我心。從我心生五唯量。謂色聲香味觸。",
    "T44n1848_016:0383c12": "從五唯量生五大。謂地水火風空。從五大生",
    "T44n1848_016:0383c13": "十一根。謂五知根眼耳鼻舌身。五作業根",
    "T44n1848_016:0383c14": "手脚口大小便根及心平等根。爾時名生死成。",
    "T44n1848_016:0383c15": "執一神我為受用主。我思勝境。冥性變生為",
    "T44n1848_016:0383c16": "我受用。我受用故。為境纏縛不得解脫。我",
    "T44n1848_016:0383c17": "若不思冥性不變。神我解脫名為涅槃。此有",
    "T44n1848_016:0383c18": "二十五諦。冥性為初。能變起故。",
    "T44n1848_016:0383c19": "一生死無初。論無明無始者。即前依如來藏",
    "T44n1848_016:0383c20": "有生滅心等。又云。一切眾生不名為覺。以從",
    "T44n1848_016:0383c21": "本來未曾離念故。說無始無明。皆是能治之",
    "T44n1848_016:0383c22": "文。疏仁王等者。彼經第一云。善男子。一切眾",
    "T44n1848_016:0383c23": "生煩惱不出三界。諸佛應化法身亦不出三",
    "T44n1848_016:0383c24": "界。三界無眾生。佛何所化。是故我言三界",
    "T44n1848_016:0383c25": "外別有一眾生界者。是外道大有經中說。非",
    "T44n1848_016:0383c26": "七佛之所說也。大有經者。彼勝論師說有六",
    "T44n1848_016:0383c27": "句。一實。二德。三業。四大有。五同異。六和合。",
    "T44n1848_016:0383c28": "此六句中彼有大性。能有一切法離一切法",
    "T44n1848_016:0383c29": "別有體故。",
    "T44n1848_016:0384a01": "二中論涅槃無後際者。即前云。所謂心性不",
    "T44n1848_016:0384a02": "生不滅。又云。非前際生非後際滅。又云。法身",
    "T44n1848_016:0384a03": "顯現起用無斷等。皆是能治之文。",
    "T44n1848_016:0384a04": "一執緣論人無我者。小乘藏中所說以根非",
    "T44n1848_016:0384a05": "利故。但為分別蘊中無人。令證人空也。",
    "T44n1848_016:0384a06": "二執相。論說不究竟者。未說法空教名半字。",
    "T44n1848_016:0384a07": "然有多義名不究竟。一行但行自利未能利",
    "T44n1848_016:0384a08": "他。二智但得生空智不得法空智。三斷但斷",
    "T44n1848_016:0384a09": "煩惱不斷所知。四證但證生空理不證法空",
    "T44n1848_016:0384a10": "理。五得但得有餘無餘涅槃。不得無住處涅",
    "T44n1848_016:0384a11": "槃。見五陰者。雖於蘊中不見人相。而見蘊",
    "T44n1848_016:0384a12": "等是其實法。既執陰法實有。故見三界不安",
    "T44n1848_016:0384a13": "猶如火宅。希求出離如救頭然。望到寂滅安",
    "T44n1848_016:0384a14": "樂之處。",
    "T44n1848_016:0384a15": "三治論五陰自性不生等者。即前真如門云。",
    "T44n1848_016:0384a16": "一切法從本已來離言說名字心緣等相。畢",
    "T44n1848_016:0384a17": "竟平等。又云。一切法即真實性等。又同相。文",
    "T44n1848_016:0384a18": "云。一切眾生本來常住入於涅槃。下文復云。",
    "T44n1848_016:0384a19": "以信一切法從本已來自涅槃。故會相入實",
    "T44n1848_016:0384a20": "文中皆是能治也。",
    "T44n1848_016:0384a21": "二究竟離者。前且據其病狀隨病設藥。故對",
    "T44n1848_016:0384a22": "空說有。對有說空。未能究竟。今則具約真理",
    "T44n1848_016:0384a23": "一切皆遣。言說道斷心行處滅。平等一味。方",
    "T44n1848_016:0384a24": "名究竟。是則對治符於依言真如。究竟符於",
    "T44n1848_016:0384a25": "離言真如也。一總顯。論染淨無自相者。所以",
    "T44n1848_016:0384a26": "得名染者。以待淨立。當知染相非自相也。淨",
    "T44n1848_016:0384a27": "相亦爾。餘本末有空生佛。乃至世出世等。倣",
    "T44n1848_016:0384a28": "此而知。故淨名云。若見垢實性。即無淨相。順",
    "T44n1848_016:0384a29": "於滅相。是為入不二法門。疏因待者。若染法",
    "T44n1848_016:0384b01": "因待淨成。即淨法還為染待。如是展轉墮無",
    "T44n1848_016:0384b02": "窮過。無因待等者。若本無染為因為待。則何",
    "T44n1848_016:0384b03": "有淨為所成法。相待無相待下。或問曰。此諸",
    "T44n1848_016:0384b04": "染淨應可在迷之時。未得離於相待。悟後方",
    "T44n1848_016:0384b05": "得相待即無相待耶。故此釋云。法體本爾。非",
    "T44n1848_016:0384b06": "謂由悟始得如是。以染淨法本離言說分別。",
    "T44n1848_016:0384b07": "畢竟平等。何須待悟方始無耶。如下自釋。",
    "T44n1848_016:0384b08": "二類求疏顯上非心者。此顯非智等一句。上",
    "T44n1848_016:0384b09": "則總標非色非心。今此非智等重示非心義",
    "T44n1848_016:0384b10": "也。顯上非色者如前可見。亦可此句重覆前",
    "T44n1848_016:0384b11": "非色等義。謂非色心智識等。即以攝盡世出",
    "T44n1848_016:0384b12": "世間一切相待諸法皆無也。今恐聞此無。故",
    "T44n1848_016:0384b13": "便作無解墮於斷見。今則覆疎有無俱絕也。",
    "T44n1848_016:0384b14": "又是覆前對治離中能治所治空有之法。俱",
    "T44n1848_016:0384b15": "不立也。前則以藥治病。此則藥病俱遣。究竟",
    "T44n1848_016:0384b16": "離義於斯顯矣。論畢竟不可說相者結也。此",
    "T44n1848_016:0384b17": "有兩意。一約時。謂明色心等相。非唯暫時不",
    "T44n1848_016:0384b18": "可說。盡於未來畢竟亦不可說。二約法。非謂",
    "T44n1848_016:0384b19": "法體不可作色心等相。說餘一異凡聖因果",
    "T44n1848_016:0384b20": "生死涅槃一切相。畢竟不可說故。前真如門",
    "T44n1848_016:0384b21": "云。一切法從本已來離言說相。離名字相等。",
    "T44n1848_016:0384b22": "今則相盡歸如。合於本體。入真如門也。",
    "T44n1848_016:0384b23": "一正會伏疑者。和會佛意。以釋疑難。此疑不",
    "T44n1848_016:0384b24": "顯但有釋文。伏而不現。故云伏疑。疏離性者。",
    "T44n1848_016:0384b25": "本性無故。本性既無。何相之有。如前所離之",
    "T44n1848_016:0384b26": "文。故經云。凡所有相皆是虛妄。種種言說者。",
    "T44n1848_016:0384b27": "即前顯示正義之文也。假言等者。如假筏渡",
    "T44n1848_016:0384b28": "河意不在筏。以此土眾生皆以聞思修入三",
    "T44n1848_016:0384b29": "摩地故。須以音聲為佛事也。故經云。此方真",
    "T44n1848_016:0384c01": "教體清淨在音聞。欲取三摩提。實以聞中入。",
    "T44n1848_016:0384c02": "又經云。總持無文字。佛以文字說。",
    "T44n1848_016:0384c03": "二辨意。論離念歸如等者。意令離前邪執有",
    "T44n1848_016:0384c04": "無等念。歸於真如故。智論云。念想觀已除言",
    "T44n1848_016:0384c05": "語法皆滅。如是尊妙人則能見般若。",
    "T44n1848_016:0384c06": "三釋成論令心生滅者。心通真妄。但依主持",
    "T44n1848_016:0384c07": "業之異詳之。實智即本覺能入即始覺。十地",
    "T44n1848_016:0384c08": "已還不得入者。蓋緣有念也。故前文云。一切",
    "T44n1848_016:0384c09": "眾生不名為覺。以從本已來念念生滅未曾",
    "T44n1848_016:0384c10": "離念故。",
    "T44n1848_016:0384c11": "分別發趣道相者。前雖正義已顯。邪執又亡",
    "T44n1848_016:0384c12": "直論見解。苟無偏僻。然於發心趣求修證階",
    "T44n1848_016:0384c13": "降殊。未諳悉。若止而不進。則前解何為。有解",
    "T44n1848_016:0384c14": "無行如風中燈照物不了。亦如有目無足。豈",
    "T44n1848_016:0384c15": "到前所。苟或進之則知復何往。故此分別。令",
    "T44n1848_016:0384c16": "知知已令進。則免其叨濫上流。及自輕退屈",
    "T44n1848_016:0384c17": "爾。自此已下則釋立義分中所立乘義也。一",
    "T44n1848_016:0384c18": "標意釋名者。文中但有標章釋名。而無標意",
    "T44n1848_016:0384c19": "之語。恐章字誤為意字。智者詳之。疏覺道者。",
    "T44n1848_016:0384c20": "即所證菩提果也。佛果圓通。故名為道。論發",
    "T44n1848_016:0384c21": "心即發三種心。修行即始從信位終至金剛。",
    "T44n1848_016:0384c22": "已還所行二利諸波羅蜜。一一皆能趣向上",
    "T44n1848_016:0384c23": "位故。疏欲明等者通敘其意。明即分別也。種",
    "T44n1848_016:0384c24": "類不同者。釋相之一字。即發心與行各有不",
    "T44n1848_016:0384c25": "同故。名相也。如發心橫有真信成就發心等偽學他發心等也",
    "T44n1848_016:0384c26": "竪有淺信成就發心深證發心解行發心通於深淺故行則可知。",
    "T44n1848_016:0384c27": "一標論發心三種者。義有通別。通則總名發趣。",
    "T44n1848_016:0384c28": "故標云。發心修行趣向義故。別則前二是發",
    "T44n1848_016:0384c29": "起。後一是開發。又心為所發。人及菩提為能",
    "T44n1848_016:0385a01": "發。謂人能起發菩提能引發。謂此人有內勳",
    "T44n1848_016:0385a02": "為因緣。善根為增上緣。菩提為所緣境。由此",
    "T44n1848_016:0385a03": "眾緣而發其心。斯則以能望所。名為發心。又",
    "T44n1848_016:0385a04": "隨位別有能所發趣之義。至文當辨。",
    "T44n1848_016:0385a05": "二徵列。疏十信等者。斯則十信滿心人為能",
    "T44n1848_016:0385a06": "發。直等三心為所發。又十信滿心為能趣。十",
    "T44n1848_016:0385a07": "住位為所趣。二位出入心同時。義如前說。解",
    "T44n1848_016:0385a08": "法空者。即下云。以知法性無慳貪。乃至無無",
    "T44n1848_016:0385a09": "明等。知即解也。順行十度者。下說順性修行",
    "T44n1848_016:0385a10": "檀波羅蜜乃至般若波羅蜜等。能所發趣例",
    "T44n1848_016:0385a11": "上可知。初地等者。此以二地乃至佛果。辨能",
    "T44n1848_016:0385a12": "所發趣等義。前二下料揀優劣。相似者。以有",
    "T44n1848_016:0385a13": "分別心故。名相似覺。真實者。以得無分別智",
    "T44n1848_016:0385a14": "故。即隨分覺。通約證理。故云真實。然此三中",
    "T44n1848_016:0385a15": "初該信住。次該行向。後該地果。此三種心從",
    "T44n1848_016:0385a16": "因至果。一切行位靡不足矣。",
    "T44n1848_016:0385a17": "一問論依何等人者。約何位人說發心義。修",
    "T44n1848_016:0385a18": "何等行者。由行何行而得發心。據下答意。即",
    "T44n1848_016:0385a19": "依十信位人。修信進念等十種善行。十千劫",
    "T44n1848_016:0385a20": "滿至第十信滿心。則能發也。",
    "T44n1848_016:0385a21": "疏前信等者。即明此答中。前後兩科意也。一",
    "T44n1848_016:0385a22": "能修人疏多門者。謂小乘及權實等異。已見",
    "T44n1848_016:0385a23": "前文。於此三中今取實教。明三聚義如疏分",
    "T44n1848_016:0385a24": "別。",
    "T44n1848_016:0385a25": "二所修論信業果報者。業通善惡。果通樂苦。",
    "T44n1848_016:0385a26": "果能酬因故名為報。此通而言也。非約總別。",
    "T44n1848_016:0385a27": "十善者。即不殺等十。非謂十種信心。若信等",
    "T44n1848_016:0385a28": "十下文方配。疏謂有下聞熏通師教。內熏兼",
    "T44n1848_016:0385a29": "體相。善根者。若準過去。還因熏力所成。今望",
    "T44n1848_016:0385b01": "現在且名宿善。就因所論故名為根。能信下",
    "T44n1848_016:0385b02": "即止滅相義也。昔雖有善以創熏故。善根微",
    "T44n1848_016:0385b03": "劣方成其種。未能起信勤求諸行。今以再習",
    "T44n1848_016:0385b04": "再熏。及三事併力故能起也。是則善根在昔",
    "T44n1848_016:0385b05": "為所成。在今為能起。正同法華繫珠解珠之",
    "T44n1848_016:0385b06": "譬也。福德分。分即因義。此十善行始成世間",
    "T44n1848_016:0385b07": "有漏福。終成出世無漏福故。亦即福德中之",
    "T44n1848_016:0385b08": "一分也。以福有無量故。亦即福德之分齊也。",
    "T44n1848_016:0385b09": "顯非智慧故。論厭生死等者。信解漸增故。能",
    "T44n1848_016:0385b10": "知三界不安猶如火宅。所以厭之。知菩提佛",
    "T44n1848_016:0385b11": "果是極清涼。所以求之。疏菩提分等。亦如前",
    "T44n1848_016:0385b12": "說。此二分并上福德分至果成就。如次為智斷",
    "T44n1848_016:0385b13": "恩之三德也。行因者欣厭之事。情動於中因",
    "T44n1848_016:0385b14": "此起行。故名行因。問修十善因已是其行。云",
    "T44n1848_016:0385b15": "何目為行因耶。答望後出世之行。故以世善",
    "T44n1848_016:0385b16": "為因。斯則世間有漏行。與出世無漏行為因",
    "T44n1848_016:0385b17": "也。問厭生死求菩提。豈非出世行耶。答雖有",
    "T44n1848_016:0385b18": "此心未有其事。厭欲之言思之可見。又此厭",
    "T44n1848_016:0385b19": "求但是事善。未與理觀相應。不名正行。然據",
    "T44n1848_016:0385b20": "此文猶在信前未入十信。且為十信作方便",
    "T44n1848_016:0385b21": "也。如世起厭求心欲行善者。豈便是十信人",
    "T44n1848_016:0385b22": "耶。故疏云。上皆辨行因者。是此義也。次云。",
    "T44n1848_016:0385b23": "修行信心。方是正十信位。論得值等者。佛即",
    "T44n1848_016:0385b24": "據位合是應身。於中隨機現化不定一種。謂",
    "T44n1848_016:0385b25": "作父母眷屬等。已如前說。今但言佛者。據本",
    "T44n1848_016:0385b26": "而言也。亦可偏舉以佛形得度者說。親近承",
    "T44n1848_016:0385b27": "事供給供養。亦可親承者。謂親得承受佛之",
    "T44n1848_016:0385b28": "教誨也。既為現身必聞法要。即聞法生解。修",
    "T44n1848_016:0385b29": "行信心。疏行緣者。即用熏習中差別緣也。謂",
    "T44n1848_016:0385c01": "約等者。以前云。因緣具足乃得成辦。故不可",
    "T44n1848_016:0385c02": "闕。十信心者。謂信進念定慧施戒護捨願也。",
    "T44n1848_016:0385c03": "於此位中具起四種信心。行五種妙行。修習",
    "T44n1848_016:0385c04": "真如三昧。漸入漸深以至成熟。堪入初住爾。",
    "T44n1848_016:0385c05": "三行成論一萬劫者。約根利鈍料揀有四句。",
    "T44n1848_016:0385c06": "一利根不精進。二利根精進此二劫數皆不可定三鈍根",
    "T44n1848_016:0385c07": "精進。極遲一萬劫。四鈍不精進。此乃困而不",
    "T44n1848_016:0385c08": "學。何足以議其劫數耶。今此論中取第三者。",
    "T44n1848_016:0385c09": "故云一萬劫。故本業經云。是信相菩薩十千劫",
    "T44n1848_016:0385c10": "行十戒法。當出十信心入初住位。又彼經云。",
    "T44n1848_016:0385c11": "若一劫二劫三劫修十善法。亦退亦出。若值",
    "T44n1848_016:0385c12": "善友能信佛法。若一劫二劫方入住位。疏行成",
    "T44n1848_016:0385c13": "者。本疏云。時滿行成。時謂十千劫。行謂十信",
    "T44n1848_016:0385c14": "心滿至出心也。論諸佛菩薩者。即前所值佛",
    "T44n1848_016:0385c15": "菩薩等。此中既教令發心。猶在信位所值之",
    "T44n1848_016:0385c16": "佛。或化或報也。疏約勝緣者。即佛及菩薩眾",
    "T44n1848_016:0385c17": "生苦。正法滅皆是勝緣。佛菩薩等既垂誨勗。",
    "T44n1848_016:0385c18": "焉不發心。我等每遇微智片福之人。有所勸",
    "T44n1848_016:0385c19": "喻。尚自發心。況佛及菩薩親授教誨耶。或觀",
    "T44n1848_016:0385c20": "一切眾生與己無異。但以迷真執妄。枉受輪",
    "T44n1848_016:0385c21": "迴。是故起大悲心。咸欲濟度。自愧力小事與",
    "T44n1848_016:0385c22": "願違故。且發心趣求佛果。剋備神用。方堪拯",
    "T44n1848_016:0385c23": "濟。故十地經云。見諸眾生孤獨無侶。生哀愍",
    "T44n1848_016:0385c24": "心。此如有人見民疲極。賦重役繁正令不行。",
    "T44n1848_016:0385c25": "罔知所訴。自惟無力如何治之。因而進德修",
    "T44n1848_016:0385c26": "業求薦取仕。務去民瘼。令上下無怨以致治",
    "T44n1848_016:0385c27": "也。或見佛法將滅眾生無依。為欲護持。又寡",
    "T44n1848_016:0385c28": "道力故。發心修行以希入證。隨其力用方能",
    "T44n1848_016:0385c29": "振舉。然夫言法者。具教理行果。今之滅者。但",
    "T44n1848_016:0386a01": "於四中約教行滅。理果不滅。教滅者。且佛垂",
    "T44n1848_016:0386a02": "教。意在弘通若沈廢不行即是滅義。不必如",
    "T44n1848_016:0386a03": "始皇之煨燼師子之焚燒。正如序中沈貝葉",
    "T44n1848_016:0386a04": "之義也。行滅者。無人修故。故智論云。法滅",
    "T44n1848_016:0386a05": "者。謂修行滅。今所護持亦唯教行。即書寫讀",
    "T44n1848_016:0386a06": "誦隨分解說。獎勸後學。使燈燈相續明明無",
    "T44n1848_016:0386a07": "盡。是護教也。若剋己修進勗勵有緣。令佛種",
    "T44n1848_016:0386a08": "不斷。是護行也。若復細詳。理果二法亦有滅",
    "T44n1848_016:0386a09": "義。然與上教行相因而滅。由無教故無行。無",
    "T44n1848_016:0386a10": "行故無證。無證故無果也。此四雖皆名滅。而",
    "T44n1848_016:0386a11": "滅義不同。謂教行唯斷滅理法唯隱滅。果約",
    "T44n1848_016:0386a12": "性相兼於二義故。涅槃說有二種因緣。令正",
    "T44n1848_016:0386a13": "法久住。一者內有持戒比丘。二者外有篤信",
    "T44n1848_016:0386a14": "檀越。又說釋迦遺法最後滅時。諸比丘等不",
    "T44n1848_016:0386a15": "是闕乏供養。令佛法滅。却因四事豐足憍恣",
    "T44n1848_016:0386a16": "心生。天魔得便。釋迦遺法從是永滅。苟或發",
    "T44n1848_016:0386a17": "心趣求佛果。豈唯持戒。故其佛法無以見滅。",
    "T44n1848_016:0386a18": "今論中言或者。即不定義。於前三中隨當一",
    "T44n1848_016:0386a19": "事。即能發心也。勝緣下然此菩薩萬劫修行。",
    "T44n1848_016:0386a20": "器用非淺。因緣發趣豈唯此三。故今略而舉",
    "T44n1848_016:0386a21": "之。以二利行中緣有無量。不可具載。故云略",
    "T44n1848_016:0386a22": "也。於中下配自他。以由他所教。出自己心二",
    "T44n1848_016:0386a23": "不同故。亦同下配所發心。直心者。下云。一者",
    "T44n1848_016:0386a24": "直心正念真如法故。以蒙親教。遂能發心。正",
    "T44n1848_016:0386a25": "念真如離於沈掉一切邪曲。名為直也。深心",
    "T44n1848_016:0386a26": "者。為欲護法故。須創意備修萬行。具諸功德",
    "T44n1848_016:0386a27": "即成此心。餘同即大悲心也。如文可見。",
    "T44n1848_016:0386a28": "三結成。疏不墮凡小等者。故十地論說令護",
    "T44n1848_016:0386a29": "二行。謂護煩惱行及二乘行。若初心人聞責",
    "T44n1848_016:0386b01": "凡夫行。却落二乘行。聞呵二乘行却入凡夫",
    "T44n1848_016:0386b02": "行。不肯行於中道。今得信心成就故不墮。爾",
    "T44n1848_016:0386b03": "習種性者。本業經中從因至果。攝為六種性。",
    "T44n1848_016:0386b04": "謂十住習種性。十行性種性。十迴向道種性。",
    "T44n1848_016:0386b05": "十地聖種性。等覺性妙覺性。今即初也。順內",
    "T44n1848_016:0386b06": "熏者。反與真如體相相順。此揀地上無分別",
    "T44n1848_016:0386b07": "心之相應也。以地上與理合故。名為相應。今",
    "T44n1848_016:0386b08": "此地前但隨順故。名為相應。以未得無分別",
    "T44n1848_016:0386b09": "心故。定當得果者。由住佛果之正因故。謂此",
    "T44n1848_016:0386b10": "菩薩入正定聚。與佛正因相應。既順其因決",
    "T44n1848_016:0386b11": "定得果故。云入如來種中種即因也。",
    "T44n1848_016:0386b12": "一內因論善根微少者。根劣也。以夙熏善種",
    "T44n1848_016:0386b13": "不能多故。疏惑重者。貪瞋熾然不能制故。論",
    "T44n1848_016:0386b14": "值佛者。此通滅後見佛形像。亦得供養故。疏",
    "T44n1848_016:0386b15": "倒求者。樂修五戒十善。但希人天果報。人天",
    "T44n1848_016:0386b16": "不離生死。合是所厭而反求之。故云倒也。約",
    "T44n1848_016:0386b17": "果言因故。論云。種子異求者。謂怖畏生死。樂",
    "T44n1848_016:0386b18": "觀諦緣。求二乘果。雖出三界。未能究竟不與",
    "T44n1848_016:0386b19": "三世諸佛同塗。故云異也。論進退等。如下自",
    "T44n1848_016:0386b20": "辨。然此段文從初至供養。合俱是德薄。以善",
    "T44n1848_016:0386b21": "根等是德本故。餘皆行劣也詳之。",
    "T44n1848_016:0386b22": "二外緣。論或有供養至墮二乘地。盡是辨求",
    "T44n1848_016:0386b23": "大乘者。進退之相也。疏時未滿者。以約鈍根",
    "T44n1848_016:0386b24": "精進者說故。以色見佛者。既以色見聲求是",
    "T44n1848_016:0386b25": "人行邪道。不能見如來故。前云。不知轉識現",
    "T44n1848_016:0386b26": "故。見從外來。取色分齊。或見如來塑畫形像",
    "T44n1848_016:0386b27": "等。住相供僧者。不能達三輪體空無住行施",
    "T44n1848_016:0386b28": "也。隨劣教者。此與前起二乘種子別。前則因",
    "T44n1848_016:0386b29": "劣。此則緣劣也。學他迹者。但隨彼而行。自無",
    "T44n1848_016:0386c01": "決擇斆他外迹。不自照心。此則見他退而還",
    "T44n1848_016:0386c02": "退。或心闌而自退。此等者。結揀。以悲智是菩",
    "T44n1848_016:0386c03": "提心體故。夫大乘行人最初發菩提心。要先",
    "T44n1848_016:0386c04": "有智了真性本有無明本空。求斷本空無明。",
    "T44n1848_016:0386c05": "求證本有真性。次須具悲盡於未來。度眾生",
    "T44n1848_016:0386c06": "界。然後以願要制。不令暫捨無致疲勞。此三",
    "T44n1848_016:0386c07": "具故。方是真正大乘初行。既不同彼。故云非",
    "T44n1848_016:0386c08": "也。然此中發心之言。且是信位初心始發求",
    "T44n1848_016:0386c09": "道之意。非同信滿發心入住。則如今之行人",
    "T44n1848_016:0386c10": "始發大乘信心之者。此即猶在信位之初也。",
    "T44n1848_016:0386c11": "二結成論惡緣者。五欲及二乘。退失者失所",
    "T44n1848_016:0386c12": "發心不入信位。退凡夫地。此以五欲為惡緣",
    "T44n1848_016:0386c13": "故。墮二乘地者。此以二乘為惡緣故。故經云。",
    "T44n1848_016:0386c14": "百千萬人發菩提心。若一若二至於佛果。餘",
    "T44n1848_016:0386c15": "皆墮二乘也。又經云。菩薩發大心。魚子菴樹",
    "T44n1848_016:0386c16": "華三事。因時多得果甚少。然此前後勝劣相",
    "T44n1848_016:0386c17": "望。各有七事。且劣之七事者。一位次劣十信初心",
    "T44n1848_016:0386c18": "二內熏劣無力三善根劣微少四時限劣未經萬劫五外緣",
    "T44n1848_016:0386c19": "劣色相見佛六起行劣人天二乘七究竟劣退入凡夫二乘勝之七",
    "T44n1848_016:0386c20": "事者。一位次勝十信位滿二內熏勝有力三善根勝久植德本",
    "T44n1848_016:0386c21": "四時限勝經一萬劫五外緣勝遇佛受教六起行勝直深悲等七",
    "T44n1848_016:0386c22": "究竟勝正定不退。",
    "T44n1848_016:0386c23": "一牒章。論發何等心者。前之所說但是能發",
    "T44n1848_016:0386c24": "之因緣。未知所發之心作何行相。故此徵",
    "T44n1848_016:0386c25": "也。",
    "T44n1848_016:0386c26": "二標徵。疏向理等者。真如妙理體離無有一",
    "T44n1848_016:0386c27": "異。凡聖染淨等一切邊邪之相。若欲造詣。必",
    "T44n1848_016:0386c28": "須正念。正念即正慧正慧即是直心也。斯則",
    "T44n1848_016:0386c29": "理無別故。向心必直。故占察經說。真如能成",
    "T44n1848_016:0387a01": "行人質直心故。如蛇行性曲入筒則直。三昧",
    "T44n1848_016:0387a02": "調心亦復如是。此中正念即真如三昧也。二",
    "T44n1848_016:0387a03": "行本者。此直心通與二行為本也。下之二心",
    "T44n1848_016:0387a04": "別為行本。所以此通與二行為本者。謂念真",
    "T44n1848_016:0387a05": "如具無漏功德。一切眾生同有此性。皆當作",
    "T44n1848_016:0387a06": "佛。以知具德故。能起自利行。以知性同故。能",
    "T44n1848_016:0387a07": "起利他行行所依本又以念真如非前際生非後際",
    "T44n1848_016:0387a08": "滅故。能令二行究竟無有疲厭行不斷本又知此性",
    "T44n1848_016:0387a09": "離言說分別。畢竟平等故。能令二行離相成",
    "T44n1848_016:0387a10": "無漏因行相應本故此一心通為二本也。論樂集等",
    "T44n1848_016:0387a11": "者。樂謂希欲專注決定之謂也。由是知之不",
    "T44n1848_016:0387a12": "如好之。好之者不如樂之者也。疏備具萬德",
    "T44n1848_016:0387a13": "者。六度萬行一切皆修。所修之行一一翻對",
    "T44n1848_016:0387a14": "妄染。以顯性上河沙功德。如以智慧翻破無",
    "T44n1848_016:0387a15": "明。顯成性上大智慧光明義等。是知修行蓋",
    "T44n1848_016:0387a16": "為顯德故。約所成以解修行。據此則不唯深",
    "T44n1848_016:0387a17": "心。亦得名廣大心。以萬行齊修故廣也皆徹心",
    "T44n1848_016:0387a18": "源故深也今論標之以竪。故曰深心。釋之以橫。",
    "T44n1848_016:0387a19": "故云一切。意以二文相顯也。故今疏文亦兼",
    "T44n1848_016:0387a20": "二義。若有深而不廣徹理之一行或復廣而不深多行世善",
    "T44n1848_016:0387a21": "皆非大乘之行。今此兼明以成菩薩之大行",
    "T44n1848_016:0387a22": "矣。自利行本者。深心願樂故。若不願樂。安能",
    "T44n1848_016:0387a23": "行之。是故為本。論欲拔等者。欲謂希望。與樂",
    "T44n1848_016:0387a24": "字義同。可以互言。疏廣拔物苦者。廣大心也。",
    "T44n1848_016:0387a25": "三界普度無怨親故。令得菩提者。第一心也。",
    "T44n1848_016:0387a26": "逈出人天及二乘故。若不爾者。寧曰大悲。然",
    "T44n1848_016:0387a27": "拔物苦。正是大悲令得菩提。是大慈也。以菩",
    "T44n1848_016:0387a28": "提是樂果慈能與樂故。今論但舉大悲拔苦。",
    "T44n1848_016:0387a29": "必有大慈與樂。故疏兼而釋之也。若無此心。",
    "T44n1848_016:0387b01": "焉能度脫。故云行本。妙行下顯略攝廣。文雖",
    "T44n1848_016:0387b02": "三種。義包一切。理事兼行自他俱利。攝無不",
    "T44n1848_016:0387b03": "盡也。以此下正配諸行。三聚戒者直心即攝",
    "T44n1848_016:0387b04": "律儀戒。正念真如離諸過故。深心即攝善法",
    "T44n1848_016:0387b05": "戒。悲心即攝眾生戒。三德者。直心成斷德即",
    "T44n1848_016:0387b06": "法身。深心成智德即般若。悲心成恩德即解",
    "T44n1848_016:0387b07": "脫。三身即如次配法報化。是彼者。即指信成",
    "T44n1848_016:0387b08": "就發心之人。迴自己心趣向三處故名迴向。",
    "T44n1848_016:0387b09": "實際者。真如即是真實際故。菩提者。以一切",
    "T44n1848_016:0387b10": "善行皆以大智為其首故。眾生可知。據此則",
    "T44n1848_016:0387b11": "三中初一為離相行。後二是隨相行。離相是",
    "T44n1848_016:0387b12": "總。隨相是別。說雖前後行即同時。以前一具",
    "T44n1848_016:0387b13": "後二故。雖觀空而萬行迢然。後二同前一故。",
    "T44n1848_016:0387b14": "雖涉有而一真寂爾。苟或互闕。即二乘斷空",
    "T44n1848_016:0387b15": "凡夫有漏。初後相濟方為大乘中道妙行也。",
    "T44n1848_016:0387b16": "由是諸行雖多。此三攝盡。更有三法三寶三",
    "T44n1848_016:0387b17": "菩提三涅槃等。一切三法類此配之故。淨名",
    "T44n1848_016:0387b18": "說此以為淨土之行。故經云。直心是菩薩淨",
    "T44n1848_016:0387b19": "土。菩薩成佛時。不諂眾生來生其國。深心是",
    "T44n1848_016:0387b20": "菩薩淨土。菩薩成佛時。具足功德眾生來生",
    "T44n1848_016:0387b21": "其國。四無量心是菩薩淨土。菩薩成佛時。成",
    "T44n1848_016:0387b22": "就慈悲喜捨。眾生來生其國等。",
    "T44n1848_016:0387b23": "起信論疏筆削記卷第十六"
}