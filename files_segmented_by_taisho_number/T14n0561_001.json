{
    "T14n0561_001:0912c20": "佛說老母經",
    "T14n0561_001:0912c22": "僧祐錄云闕譯人名今附宋錄",
    "T14n0561_001:0912c23": "聞如是：一時佛在維耶羅國，所止處名曰樂",
    "T14n0561_001:0912c24": "音。時與八百比丘僧、菩薩萬人俱。時有貧窮",
    "T14n0561_001:0912c25": "老母，來到佛所，以頭面著地，為佛作禮，白佛",
    "T14n0561_001:0912c26": "言：「願欲有所問。」佛言：「善哉！善哉！當問。」老母",
    "T14n0561_001:0912c27": "言：「人生、老、病、死從何所來，去至何所？色、痛",
    "T14n0561_001:0912c28": "痒、思想、行、識從何所來，去至何所？眼、耳、鼻、舌、",
    "T14n0561_001:0912c29": "身、心從何所來，去至何所？地、水、火、風、空從",
    "T14n0561_001:0913a01": "何所來，去至何所？」佛言：「人生、老、病、死無所",
    "T14n0561_001:0913a02": "從來，去亦無所至；色、痛、想、行、識無所從來，",
    "T14n0561_001:0913a03": "去亦無所至；眼、耳、鼻、舌、身、心無所從來，去",
    "T14n0561_001:0913a04": "亦無所至；地、水、火、風、空無所從來，去亦無所",
    "T14n0561_001:0913a05": "至。」佛言：「諸法亦如是。譬如兩木相鑽出火，",
    "T14n0561_001:0913a06": "火還燒木，木盡火便滅。」佛問老母言：「是火本",
    "T14n0561_001:0913a07": "從何所來，滅去至何所？」老母報佛言：「因緣",
    "T14n0561_001:0913a08": "合會便得火，因緣離散火即滅。」佛言：「諸法",
    "T14n0561_001:0913a09": "亦如是，因緣合會乃成，因緣離散即滅。諸",
    "T14n0561_001:0913a10": "法亦無所從來，去亦無所至。眼見好色即是",
    "T14n0561_001:0913a11": "意，意即是色。是二者俱空，無所有成，滅亦",
    "T14n0561_001:0913a12": "如是。諸法譬如鼓，不用一事成。有人持桴捶",
    "T14n0561_001:0913a13": "鼓，鼓便有聲。是鼓聲亦空，當來聲亦空，過",
    "T14n0561_001:0913a14": "去聲亦空。是聲亦不從木、革、桴、人手出，合",
    "T14n0561_001:0913a15": "會諸物乃成鼓聲，聲從空盡空。諸所有萬物",
    "T14n0561_001:0913a16": "一切亦如是。我人壽命亦如是。本際皆淨，無",
    "T14n0561_001:0913a17": "所有從，無所有因作法，法亦無所有。譬如",
    "T14n0561_001:0913a18": "雲起陰冥便雨。雨亦不從龍身出，亦不從龍",
    "T14n0561_001:0913a19": "心出，皆龍因緣所作乃致是雨。諸法無所從",
    "T14n0561_001:0913a20": "來，去亦無所至。譬如畫師先治板素，却後調",
    "T14n0561_001:0913a21": "和眾彩，便在所作。是畫亦不從板素彩出，隨",
    "T14n0561_001:0913a22": "其意，所為悉成。生死亦如是，各各異類，地獄、",
    "T14n0561_001:0913a23": "禽獸、餓鬼、天上、世間亦爾。有解是慧者不著，",
    "T14n0561_001:0913a24": "著便有。」老母聞佛言，大歡喜，即自說言：「蒙",
    "T14n0561_001:0913a25": "天中天恩得法眼。雖身老羸，今得安隱。」阿難",
    "T14n0561_001:0913a26": "正衣服，前長跪，白佛言：「是老母聞佛言即解，",
    "T14n0561_001:0913a27": "何因緣智慧乃爾？」佛言：「大德巍巍，以是故",
    "T14n0561_001:0913a28": "而即解。是老母者，是我前世發菩薩意時母。」",
    "T14n0561_001:0913a29": "阿難白佛言：「佛前世時母，何因困苦、貧窮如",
    "T14n0561_001:0913b01": "是？」佛言：「乃昔拘樓秦佛時我為菩薩道，意",
    "T14n0561_001:0913b02": "欲作沙門。母以恩愛故，不聽我作沙門。我憂",
    "T14n0561_001:0913b03": "愁，不食一日。以是故前、後來生世間，五百世",
    "T14n0561_001:0913b04": "遭厄如是。」佛語阿難：「是老母壽終，當生阿",
    "T14n0561_001:0913b05": "彌陀佛國中供養諸佛。却後六十八億劫當",
    "T14n0561_001:0913b06": "得作佛，字扶波健，其國名化作。所有被服、",
    "T14n0561_001:0913b07": "飲食如忉利天上。其國中人民皆壽一劫。」佛",
    "T14n0561_001:0913b08": "說經已，老母及阿難等菩薩、比丘僧，諸天、",
    "T14n0561_001:0913b09": "龍、鬼神、阿須倫，皆大歡喜，前以頭面著地，為",
    "T14n0561_001:0913b10": "佛作禮而去。",
    "T14n0561_001:0913b11": "佛說老母經"
}