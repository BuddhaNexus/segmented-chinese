{
    "T01n0026_031:0623a08": "中阿含經卷第三十一",
    "T01n0026_031:0623a10": "東晉罽賓三藏瞿曇僧伽提婆譯",
    "T01n0026_031:0623a11": "132 賴吒和羅經（一三二）大品賴吒惒羅經第十六第三念誦",
    "T01n0026_031:0623a12": "我聞如是：一時，佛遊拘樓瘦，與大比丘",
    "T01n0026_031:0623a13": "眾俱，往至鍮蘆吒，住鍮蘆吒村北尸攝",
    "T01n0026_031:0623a14": "惒園中。爾時，鍮蘆吒梵志、居士聞：「沙門瞿曇",
    "T01n0026_031:0623a15": "釋種子捨釋宗族，出家學道，遊拘樓瘦，",
    "T01n0026_031:0623a16": "與大比丘眾俱，來至此鍮蘆吒，住鍮蘆吒",
    "T01n0026_031:0623a17": "村北尸攝惒園中。彼沙門瞿曇有大名稱，",
    "T01n0026_031:0623a18": "周聞十方，沙門瞿曇如來、無所著、等正覺、明",
    "T01n0026_031:0623a19": "行成為、善逝、世間解、無上士、道法御、天人師，",
    "T01n0026_031:0623a20": "號佛、眾祐。彼於此世，天及魔、梵、沙門、梵志，",
    "T01n0026_031:0623a21": "從人至天，自知自覺，自作證成就遊。彼若說",
    "T01n0026_031:0623a22": "法，初妙、中妙、竟亦妙，有義有文，具足清淨，",
    "T01n0026_031:0623a23": "顯現梵行。若見如來、無所著、等正覺，尊重禮",
    "T01n0026_031:0623a24": "拜，供養承事者，快得善利。我等應共往見沙",
    "T01n0026_031:0623a25": "門瞿曇禮拜供養。」鍮蘆吒梵志、居士聞已，各",
    "T01n0026_031:0623a26": "與等類眷屬相隨，從鍮蘆吒出，北行至尸",
    "T01n0026_031:0623a27": "攝惒園，欲見世尊禮拜、供養。往詣佛已，",
    "T01n0026_031:0623a28": "彼鍮蘆吒梵志、居士或稽首佛足，却坐一",
    "T01n0026_031:0623a29": "面，或問訊佛，却坐一面，或叉手向佛，却坐",
    "T01n0026_031:0623b01": "一面，或遙見佛已，默然而坐。彼時，鍮蘆吒梵",
    "T01n0026_031:0623b02": "志、居士各坐已定，佛為說法，勸發渴仰，成就",
    "T01n0026_031:0623b03": "歡喜，無量方便為彼說法，勸發渴仰，成就歡",
    "T01n0026_031:0623b04": "喜已，默然而住。時，鍮蘆吒梵志、居士，佛為",
    "T01n0026_031:0623b05": "說法，勸發渴仰，成就歡喜已，各從坐起，稽",
    "T01n0026_031:0623b06": "首佛足，繞佛三匝而去。彼時，賴吒惒羅居",
    "T01n0026_031:0623b07": "士子故坐不起。於是，賴吒惒羅居士子，鍮蘆",
    "T01n0026_031:0623b08": "吒梵志、居士去後不久，即從坐起，偏袒著",
    "T01n0026_031:0623b09": "衣，叉手向佛，白曰：「世尊！如我知佛所說法",
    "T01n0026_031:0623b10": "者，若我在家，為鎖所鎖，不得盡形壽清淨",
    "T01n0026_031:0623b11": "行梵行。世尊！願我得從世尊出家學道而",
    "T01n0026_031:0623b12": "受具足，得作比丘，淨修梵行。」世尊問曰：「居",
    "T01n0026_031:0623b13": "士子！父母聽汝於正法、律中至信、捨家、無",
    "T01n0026_031:0623b14": "家、學道耶？」賴吒惒羅居士子白曰：「世尊！父",
    "T01n0026_031:0623b15": "母未聽我於正法、律中至信、捨家、無家、學",
    "T01n0026_031:0623b16": "道。」世尊告曰：「居士子！若父母不聽汝於正",
    "T01n0026_031:0623b17": "法、律中至信、捨家、無家、學道者，我不得度",
    "T01n0026_031:0623b18": "汝出家學道，亦不得受具足。」賴吒惒羅",
    "T01n0026_031:0623b19": "居士子白曰：「世尊！我當方便從父母求，必",
    "T01n0026_031:0623b20": "令聽我於正法、律中至信、捨家、無家、學道。」",
    "T01n0026_031:0623b21": "世尊告曰：「居士子！隨汝所欲。」於是，賴吒惒",
    "T01n0026_031:0623b22": "羅居士子聞佛所說，善受善持，稽首佛足，",
    "T01n0026_031:0623b23": "繞三匝還歸。白曰：「二尊！如我知佛所說法",
    "T01n0026_031:0623b24": "者，若我在家，為鎖所鎖，不得盡形壽清淨",
    "T01n0026_031:0623b25": "行梵行，唯願二尊聽我於正法、律中至信、",
    "T01n0026_031:0623b26": "捨家、無家、學道。」賴吒惒羅父母告曰：「賴吒惒",
    "T01n0026_031:0623b27": "羅！我今唯有汝一子，極愛憐念，意常愛樂，",
    "T01n0026_031:0623b28": "見無厭足，若汝命終，我尚不欲相棄捨也，",
    "T01n0026_031:0623b29": "況生別離不見汝耶？」賴吒惒羅居士子復",
    "T01n0026_031:0623c01": "至再三白曰：「二尊！如我知佛所說法者，若",
    "T01n0026_031:0623c02": "我在家，為鎖所鎖，不得盡形壽清淨行梵",
    "T01n0026_031:0623c03": "行，唯願二尊聽我於正法、律中至信、捨家、",
    "T01n0026_031:0623c04": "無家、學道。」賴吒惒羅居士子父母亦至再",
    "T01n0026_031:0623c05": "三告曰：「賴吒惒羅！我今唯有汝一子，極愛",
    "T01n0026_031:0623c06": "憐念，意常愛樂，見無厭足，若汝命終，我尚",
    "T01n0026_031:0623c07": "不欲相棄捨也，況生別離不見汝耶？」於是，",
    "T01n0026_031:0623c08": "賴吒惒羅居士子即時臥地：「從今不起，不",
    "T01n0026_031:0623c09": "飲不食，乃至父母聽我於正法、律中至信、",
    "T01n0026_031:0623c10": "捨家、無家、學道。」於是，賴吒惒羅居士子一日",
    "T01n0026_031:0623c11": "不食，至二、三、四、多日不食。於是，賴吒惒",
    "T01n0026_031:0623c12": "羅居士子父母往至子所，告曰：「賴吒惒羅！",
    "T01n0026_031:0623c13": "汝至柔軟，身體極好，常坐臥好床，汝今不",
    "T01n0026_031:0623c14": "知苦耶？賴吒惒羅！汝可速起，行欲布施，快",
    "T01n0026_031:0623c15": "修福業。所以者何？賴吒惒羅！世尊境界甚",
    "T01n0026_031:0623c16": "難甚難，出家學道亦復甚難。」爾時，賴吒惒羅",
    "T01n0026_031:0623c17": "居士子默然不答。於是，賴吒惒羅居士子父",
    "T01n0026_031:0623c18": "母往至賴吒惒羅親親及諸臣所，而作是",
    "T01n0026_031:0623c19": "語：「汝等共來至賴吒惒羅所，勸令從地起。」",
    "T01n0026_031:0623c20": "賴吒惒羅居士子親親及諸臣等即便共至",
    "T01n0026_031:0623c21": "賴吒惒羅所，語曰：「賴吒惒羅！汝至柔軟，身體",
    "T01n0026_031:0623c22": "極好，常坐臥好床，汝今不知苦耶？賴吒惒",
    "T01n0026_031:0623c23": "羅！汝可速起，行欲布施，快修福業。所以者",
    "T01n0026_031:0623c24": "何？世尊境界甚難甚難，出家學道亦復甚難。」",
    "T01n0026_031:0623c25": "彼時，賴吒惒羅居士子默然不答。於是，賴吒",
    "T01n0026_031:0623c26": "惒羅居士子父母至賴吒惒羅居士子善知",
    "T01n0026_031:0623c27": "識、同伴、同時所，而作是語：「汝等共來至賴",
    "T01n0026_031:0623c28": "吒惒羅所，勸令從地起。」於是，賴吒惒羅居",
    "T01n0026_031:0623c29": "士子善知識、同伴、同時即共往詣賴吒惒羅",
    "T01n0026_031:0624a01": "居士子所，而作是語：「賴吒惒羅！汝至柔軟，身",
    "T01n0026_031:0624a02": "體極好，常坐臥好床，汝今不知苦耶？賴吒",
    "T01n0026_031:0624a03": "惒羅！汝可速起，行欲布施，快修福業。所以者",
    "T01n0026_031:0624a04": "何？賴吒惒羅！世尊境界甚難甚難，出家學",
    "T01n0026_031:0624a05": "道亦復甚難。」彼時，賴吒惒羅居士子默然",
    "T01n0026_031:0624a06": "不答。於是，賴吒惒羅居士子善知識、同伴、同",
    "T01n0026_031:0624a07": "時往至賴吒惒羅居士子父母所，作如是",
    "T01n0026_031:0624a08": "語：「可聽賴吒惒羅於正法、律中至信、捨家、",
    "T01n0026_031:0624a09": "無家、學道，若其樂者，於此生中，故可相見；",
    "T01n0026_031:0624a10": "若不樂者，必自來還歸父母所。今若不聽，定",
    "T01n0026_031:0624a11": "死無疑，當何所益？」於是，賴吒惒羅居士子",
    "T01n0026_031:0624a12": "父母聞已，語賴吒惒羅居士子善知識、同伴、",
    "T01n0026_031:0624a13": "同時曰：「我今聽賴吒惒羅於正法、律中至",
    "T01n0026_031:0624a14": "信、捨家、無家、學道，若學道來還，故可見也。」賴",
    "T01n0026_031:0624a15": "吒惒羅居士子善知識、同伴、同時即共往詣",
    "T01n0026_031:0624a16": "賴吒惒羅所，便作是語：「居士子！父母聽汝",
    "T01n0026_031:0624a17": "於正法、律中至信、捨家、無家、學道，若學道已，",
    "T01n0026_031:0624a18": "還見父母。」賴吒惒羅居士子聞是語已，便",
    "T01n0026_031:0624a19": "大歡喜，生愛生樂，從地而起，漸養其身，身",
    "T01n0026_031:0624a20": "平復已，從鍮蘆吒出，往詣佛所，稽首佛足，",
    "T01n0026_031:0624a21": "白曰：「世尊！父母聽我於正法、律中至信、捨",
    "T01n0026_031:0624a22": "家、無家、學道，唯願世尊！聽從世尊出家學",
    "T01n0026_031:0624a23": "道而受具足，得作比丘。」於是，世尊度賴吒",
    "T01n0026_031:0624a24": "惒羅居士子出家學道，授其具足，授具足",
    "T01n0026_031:0624a25": "已，於鍮蘆吒隨住數時，於後則便攝衣持",
    "T01n0026_031:0624a26": "鉢，遊行展轉，往至舍衛國，住勝林給孤獨",
    "T01n0026_031:0624a27": "園。尊者賴吒惒羅出家學道，受具足已，在",
    "T01n0026_031:0624a28": "遠離獨住，心無放逸，修行精懃，彼在遠離",
    "T01n0026_031:0624a29": "獨住，心無放逸，修行精懃已。族姓子所為",
    "T01n0026_031:0624b01": "剃除鬚髮，著袈裟衣，至信、捨家、無家、學道",
    "T01n0026_031:0624b02": "者，唯無上梵行訖，於現法中自知自覺，自作",
    "T01n0026_031:0624b03": "證成就遊，生已盡，梵行已立，所作已辦，不更",
    "T01n0026_031:0624b04": "受有，知如真。尊者賴吒惒羅知法已，至得",
    "T01n0026_031:0624b05": "阿羅訶。於是，尊者賴吒惒羅得阿羅訶已",
    "T01n0026_031:0624b06": "後或九年十年，而作是念：「我本已許出家學",
    "T01n0026_031:0624b07": "道還見父母，我今寧可還赴本要。」於是，尊",
    "T01n0026_031:0624b08": "者賴吒惒羅往詣佛所，稽首佛足，却坐一",
    "T01n0026_031:0624b09": "面，白曰：「世尊！我本有要，出家學道已，還見",
    "T01n0026_031:0624b10": "父母。世尊！我今辭行，往見父母，赴其本要。」",
    "T01n0026_031:0624b11": "爾時，世尊便作是念：「此賴吒惒羅族姓子，",
    "T01n0026_031:0624b12": "若使捨戒、罷道行欲如本者，必無是處。」世",
    "T01n0026_031:0624b13": "尊知已，告曰：「汝去！未度者度，未解脫者令",
    "T01n0026_031:0624b14": "得解脫，未滅訖者令得滅訖。賴吒惒羅！",
    "T01n0026_031:0624b15": "今隨汝意。」彼時，尊者賴吒惒羅聞佛所說，",
    "T01n0026_031:0624b16": "善受善持，即從坐起，稽首佛足，繞三匝而",
    "T01n0026_031:0624b17": "去。至己房中，收舉臥具，著衣持鉢，遊行展",
    "T01n0026_031:0624b18": "轉，往至鍮蘆吒，住鍮蘆吒村北尸攝惒園。",
    "T01n0026_031:0624b19": "於是，尊者賴吒惒羅過夜平旦，著衣持鉢，",
    "T01n0026_031:0624b20": "入鍮蘆吒而行乞食。尊者賴吒惒羅作如",
    "T01n0026_031:0624b21": "是念：「世尊稱歎次第乞食，我今寧可於此",
    "T01n0026_031:0624b22": "鍮蘆吒次第乞食。」尊者賴吒惒羅便於鍮蘆",
    "T01n0026_031:0624b23": "吒次第乞食，展轉至本家。彼時，尊者賴吒",
    "T01n0026_031:0624b24": "惒羅父在中門住，修理鬚髮，尊者賴吒惒",
    "T01n0026_031:0624b25": "羅父遙見尊者賴吒惒羅來，便作是語：「此",
    "T01n0026_031:0624b26": "禿沙門為黑所縛，斷種無子，破壞我家。我",
    "T01n0026_031:0624b27": "有一子，極愛憐念，意常忍樂，見無厭足，彼",
    "T01n0026_031:0624b28": "將去度，當莫與食。」尊者賴吒惒羅自於父",
    "T01n0026_031:0624b29": "家不得布施，但得嘖𡂡：「此禿沙門為黑",
    "T01n0026_031:0624c01": "所縛，斷種無子，破壞我家。我有一子，極愛",
    "T01n0026_031:0624c02": "憐念，意常愛樂，見無厭足，彼將去度，當莫",
    "T01n0026_031:0624c03": "與食。」尊者賴吒惒羅知已，便速出去。彼時，",
    "T01n0026_031:0624c04": "尊者賴吒惒羅父家婢使，以箕盛臭爛飲",
    "T01n0026_031:0624c05": "食，欲棄著糞聚中。尊者賴吒惒羅見父婢",
    "T01n0026_031:0624c06": "使，以箕盛臭爛飲食，欲棄著糞聚中，便作",
    "T01n0026_031:0624c07": "是語：「汝妹！若此爛飲食法應棄者，可著我",
    "T01n0026_031:0624c08": "鉢中，我當食之。」彼時，尊者賴吒惒羅父家",
    "T01n0026_031:0624c09": "婢使，以箕中臭爛飲食瀉著鉢中。瀉著",
    "T01n0026_031:0624c10": "鉢中時取其二相，識其音聲及其手足，取",
    "T01n0026_031:0624c11": "二相已，即往至尊者賴吒惒羅父所，而作",
    "T01n0026_031:0624c12": "是語：「尊今當知，尊子賴吒惒羅還來至此",
    "T01n0026_031:0624c13": "鍮蘆吒，可往見之。」尊者賴吒惒羅父聞已，",
    "T01n0026_031:0624c14": "大歡喜踊躍，左手攝衣，右手摩抆鬚髮，",
    "T01n0026_031:0624c15": "疾往詣尊者賴吒惒羅所。彼時，尊者賴吒惒",
    "T01n0026_031:0624c16": "羅向壁食此臭爛食。尊者賴吒惒羅父見",
    "T01n0026_031:0624c17": "尊者賴吒惒羅向壁食此臭爛食，作如是",
    "T01n0026_031:0624c18": "說：「汝賴吒惒羅！汝至柔軟，身體極好，常食好",
    "T01n0026_031:0624c19": "食，賴吒惒羅！汝云何乃食此臭爛食耶？賴吒",
    "T01n0026_031:0624c20": "惒羅！汝以何意來此鍮蘆吒，而不能還至",
    "T01n0026_031:0624c21": "父母家耶？」尊者賴吒惒羅白曰：「居士！我入",
    "T01n0026_031:0624c22": "父家不得布施，但得嘖𡂡：『此禿沙門為",
    "T01n0026_031:0624c23": "黑所縛，斷種無子，破壞我家。我唯有一子，至",
    "T01n0026_031:0624c24": "愛憐念，意常愛樂，見無厭足，彼將去度，當",
    "T01n0026_031:0624c25": "莫與食。』我聞此已，便速出去。」尊者賴吒惒",
    "T01n0026_031:0624c26": "羅父即辭謝曰：「賴吒惒羅可忍！賴吒惒羅可",
    "T01n0026_031:0624c27": "忍！我實不知賴吒惒羅還入父家。」於是，尊",
    "T01n0026_031:0624c28": "者賴吒惒羅父敬心扶抱尊者賴吒惒羅，將",
    "T01n0026_031:0624c29": "入於內，敷座令坐，尊者賴吒惒羅即便就",
    "T01n0026_031:0625a01": "坐。於是，其父見尊者賴吒惒羅坐已，往至",
    "T01n0026_031:0625a02": "婦所，而作是語：「卿今當知，賴吒惒羅族姓",
    "T01n0026_031:0625a03": "子今來還家，可速辦飲食。」尊者賴吒惒羅",
    "T01n0026_031:0625a04": "母聞已，大歡喜踊躍，速辦飲食。辦飲食已，",
    "T01n0026_031:0625a05": "疾輦錢出，著中庭地，聚作大積，彼大錢",
    "T01n0026_031:0625a06": "積，一面立人，一面坐人，各不相見。作大錢",
    "T01n0026_031:0625a07": "積已，往詣尊者賴吒惒羅所，作如是",
    "T01n0026_031:0625a08": "語：「賴吒惒羅！是汝母分所有錢財，汝父錢",
    "T01n0026_031:0625a09": "財無量，百千不可復計，今盡付汝。賴吒惒",
    "T01n0026_031:0625a10": "羅！汝可捨戒罷道，行欲布施，快修福業。所",
    "T01n0026_031:0625a11": "以者何？世尊境界甚難甚難，出家學道亦復",
    "T01n0026_031:0625a12": "甚難。」尊者賴吒惒羅白其母曰：「我今欲有",
    "T01n0026_031:0625a13": "所說，能見聽不？」尊者賴吒惒羅母語曰：「居",
    "T01n0026_031:0625a14": "士子！汝有所說，我當聽之。」尊者賴吒惒羅",
    "T01n0026_031:0625a15": "白其母曰：「當作新布囊，用盛滿錢，以車",
    "T01n0026_031:0625a16": "載之，至恒伽江，瀉著深處。所以者何？因",
    "T01n0026_031:0625a17": "此錢故，令人憂苦、愁慼、啼哭，不得快樂。」於",
    "T01n0026_031:0625a18": "是，尊者賴吒惒羅母而作是念：「以此方便",
    "T01n0026_031:0625a19": "不能令子賴吒惒羅捨戒罷道，我寧可",
    "T01n0026_031:0625a20": "至其本婦所，作如是語：『諸新婦等！汝可以",
    "T01n0026_031:0625a21": "先所著瓔珞嚴飾其身，賴吒惒羅族姓子",
    "T01n0026_031:0625a22": "本在家時極所愛念，以此瓔珞速嚴身已，",
    "T01n0026_031:0625a23": "汝等共往至賴吒惒羅族姓子所，各抱一足",
    "T01n0026_031:0625a24": "而作是說：「不審賢郎有何天女勝於我者，",
    "T01n0026_031:0625a25": "而令賢郎捨我為彼修梵行耶？」』」於是，其母",
    "T01n0026_031:0625a26": "即至尊者賴吒惒羅其本婦所，作如是語：",
    "T01n0026_031:0625a27": "「諸新婦等！汝可以先所著瓔珞嚴飾其身，",
    "T01n0026_031:0625a28": "賴吒惒羅族姓子本在家時極所愛念，以此",
    "T01n0026_031:0625a29": "瓔珞速嚴身已，汝等共往至賴吒惒羅族姓",
    "T01n0026_031:0625b01": "子所，各抱一足而作是說：『不審賢郎有何",
    "T01n0026_031:0625b02": "天女勝於我者，而令賢郎捨我為彼修梵",
    "T01n0026_031:0625b03": "行耶？』」彼時，尊者賴吒惒羅其本婦等即各以",
    "T01n0026_031:0625b04": "先所著瓔珞嚴飾其身，尊者賴吒惒羅本在",
    "T01n0026_031:0625b05": "家時極所愛念。以此瓔珞嚴飾身已，往詣",
    "T01n0026_031:0625b06": "尊者賴吒惒羅所，各抱一足而作是說：「不",
    "T01n0026_031:0625b07": "審賢郎有何天女勝於我者，而令賢郎捨",
    "T01n0026_031:0625b08": "我為彼修梵行耶？」尊者賴吒惒羅語本婦",
    "T01n0026_031:0625b09": "曰：「諸妹！當知我不為天女故修於梵行。",
    "T01n0026_031:0625b10": "所為修梵行者，彼義已得，佛教所作，今已",
    "T01n0026_031:0625b11": "成辦。」尊者賴吒惒羅諸婦等却住一面，啼",
    "T01n0026_031:0625b12": "泣埀淚而作是語：「我非賢郎妹，然賢郎喚",
    "T01n0026_031:0625b13": "我為妹。」於是，尊者賴吒惒羅迴還顧視，白父",
    "T01n0026_031:0625b14": "母曰：「居士！若施食者便以時施，何為相嬈？」",
    "T01n0026_031:0625b15": "爾時，父母即從坐起，自行澡水，以上味餚",
    "T01n0026_031:0625b16": "饌，種種豐饒，食噉含消，手自斟酌，極令飽",
    "T01n0026_031:0625b17": "滿。食訖收器，行澡水竟，取一小床，別坐聽",
    "T01n0026_031:0625b18": "法。尊者賴吒惒羅為父母說法，勸發渴仰，",
    "T01n0026_031:0625b19": "成就歡喜，無量方便為彼說法，勸發渴仰，",
    "T01n0026_031:0625b20": "成就歡喜已，即從坐起立，說頌曰：",
    "T01n0026_031:0625b21": "「觀此嚴飾形，　　珍寶瓔珞等，",
    "T01n0026_031:0625b22": "右磐縈其髮，　　紺黛畫眉目。",
    "T01n0026_031:0625b23": "此欺愚癡人，　　不誑度彼岸，",
    "T01n0026_031:0625b24": "以眾好綵色，　　莊嚴臭穢身。",
    "T01n0026_031:0625b25": "此欺愚癡人，　　不誑度彼岸，",
    "T01n0026_031:0625b26": "眾香遍塗體，　　雌黃黃其足。",
    "T01n0026_031:0625b27": "此欺愚癡人，　　不誑度彼岸，",
    "T01n0026_031:0625b28": "身服淨妙衣，　　莊嚴猶幻化。",
    "T01n0026_031:0625b29": "此欺愚癡人，　　不誑度彼岸，",
    "T01n0026_031:0625c01": "斷絕鹿䩙繈，　　及破壞鹿門。",
    "T01n0026_031:0625c02": "我捨離餌去，　　誰樂於鹿縛。」",
    "T01n0026_031:0625c03": "尊者賴吒惒羅說此頌已，以如意足乘虛",
    "T01n0026_031:0625c04": "而去，至鍮蘆吒林入彼林中，於鞞醯勒樹",
    "T01n0026_031:0625c05": "下敷尼師檀，結加趺坐。爾時，拘牢婆王",
    "T01n0026_031:0625c06": "及諸群臣前後圍繞，坐於正殿，咨嗟稱",
    "T01n0026_031:0625c07": "歎尊者賴吒惒羅：「若我聞賴吒惒羅族姓子",
    "T01n0026_031:0625c08": "來此鍮蘆吒者，我必往見。」於是，拘牢婆王",
    "T01n0026_031:0625c09": "告獵師曰：「汝去案行鍮蘆吒林，我欲出",
    "T01n0026_031:0625c10": "獵。」獵師受教，即便案行鍮蘆吒林。於是，獵",
    "T01n0026_031:0625c11": "師案行鍮蘆吒林，見尊者賴吒惒羅在鞞",
    "T01n0026_031:0625c12": "醯勒樹下，敷尼師檀，結加趺坐，便作",
    "T01n0026_031:0625c13": "是念：「所為拘牢婆王及諸群臣共坐正殿，",
    "T01n0026_031:0625c14": "咨嗟稱歎者，今已在此。」爾時，獵師案行鍮",
    "T01n0026_031:0625c15": "蘆吒林已，還詣拘牢婆王所，白曰：「大王！當",
    "T01n0026_031:0625c16": "知我已案行鍮蘆吒林，隨大王意。大王",
    "T01n0026_031:0625c17": "本所為與諸群臣共坐正殿，咨嗟稱歎尊",
    "T01n0026_031:0625c18": "者賴吒惒羅：『若我聞賴吒惒羅族姓子來此",
    "T01n0026_031:0625c19": "鍮蘆吒者，我必往見。』尊者賴吒惒羅族姓",
    "T01n0026_031:0625c20": "子今在鍮蘆吒林中鞞醯勒樹下，敷尼師",
    "T01n0026_031:0625c21": "檀，結加趺坐。大王欲見者，便可往也。」拘",
    "T01n0026_031:0625c22": "牢婆王聞已，告御者曰：「汝速嚴駕，我今欲",
    "T01n0026_031:0625c23": "往見賴吒惒羅。」御者受教，即速嚴駕，訖還白",
    "T01n0026_031:0625c24": "曰：「大王！當知嚴駕已辦，隨大王意。」於是，",
    "T01n0026_031:0625c25": "拘牢婆王即乘車出，往至鍮蘆吒林，遙見",
    "T01n0026_031:0625c26": "尊者賴吒惒羅，即便下車，步進往至尊者賴",
    "T01n0026_031:0625c27": "吒惒羅所。尊者賴吒惒羅見拘牢婆王來，而",
    "T01n0026_031:0625c28": "作是說：「大王！今來欲自坐耶？」拘牢婆王曰：",
    "T01n0026_031:0625c29": "「今我雖到自己境界，然我意欲令賴吒惒",
    "T01n0026_031:0626a01": "羅族姓子請我令坐。」尊者賴吒惒羅即請",
    "T01n0026_031:0626a02": "拘牢婆王曰：「今有別座，大王可坐。」於是，拘",
    "T01n0026_031:0626a03": "牢婆王與尊者賴吒惒羅共相問訊，却坐一",
    "T01n0026_031:0626a04": "面，語賴吒惒羅：「若為家衰故出家學道耶？",
    "T01n0026_031:0626a05": "若為無財物故行學道者，賴吒惒羅！拘牢",
    "T01n0026_031:0626a06": "婆王家多有財物，我出財物與賴吒惒羅，",
    "T01n0026_031:0626a07": "勸賴吒惒羅捨戒罷道，行欲布施，快修福",
    "T01n0026_031:0626a08": "業。所以者何？賴吒惒羅！師教甚難，出家學道",
    "T01n0026_031:0626a09": "亦復甚難。」尊者賴吒惒羅聞已，語曰：「大王！今",
    "T01n0026_031:0626a10": "以不淨請我，非清淨請。」拘牢婆王聞已，問",
    "T01n0026_031:0626a11": "曰：「我當云何以清淨請賴吒惒羅，非以不",
    "T01n0026_031:0626a12": "淨耶？」尊者賴吒惒羅語曰：「大王！應如是語：",
    "T01n0026_031:0626a13": "『賴吒惒羅！我國人民安隱快樂，無恐怖、無",
    "T01n0026_031:0626a14": "鬪諍，亦無棘刺、無苦使役，米穀豐饒，乞食",
    "T01n0026_031:0626a15": "易得，賴吒惒羅住我國中，我當護如法。』大",
    "T01n0026_031:0626a16": "王！如是以淨請我，非以不淨。」拘牢婆王聞",
    "T01n0026_031:0626a17": "已，語曰：「我今以淨請賴吒惒羅，非以不淨。",
    "T01n0026_031:0626a18": "我國人民安隱快樂，無恐怖、無鬪諍，亦無",
    "T01n0026_031:0626a19": "棘刺、無苦使役，米穀豐饒，乞食易得，賴吒",
    "T01n0026_031:0626a20": "惒羅住我國中，我當護如法。「復次，賴吒惒",
    "T01n0026_031:0626a21": "羅！有四種衰，謂衰衰故，剃除鬚髮，著袈裟",
    "T01n0026_031:0626a22": "衣，至信、捨家、無家、學道。云何為四？病衰、老衰、",
    "T01n0026_031:0626a23": "財衰、親衰。賴吒惒羅！云何病衰？或有一人長",
    "T01n0026_031:0626a24": "病疾患，極重甚苦，彼作是念：『我長病疾患，極",
    "T01n0026_031:0626a25": "重甚苦，我實有欲，不能行欲，我今寧可剃",
    "T01n0026_031:0626a26": "除鬚髮，著袈裟衣，至信、捨家、無家、學道。』彼於",
    "T01n0026_031:0626a27": "後時以病衰故，剃除鬚髮，著袈裟衣，至",
    "T01n0026_031:0626a28": "信、捨家、無家、學道，是為病衰。「賴吒惒羅！云",
    "T01n0026_031:0626a29": "何老衰？或有一人年耆根熟，壽過垂訖，彼",
    "T01n0026_031:0626b01": "作是念：『我年耆根熟，壽過埀訖，我實有欲，",
    "T01n0026_031:0626b02": "不能行欲，我今寧可剃除鬚髮，著袈裟衣，",
    "T01n0026_031:0626b03": "至信、捨家、無家、學道。』彼於後時以老衰故，",
    "T01n0026_031:0626b04": "剃除鬚髮，著袈裟衣，至信、捨家、無家、學道，",
    "T01n0026_031:0626b05": "是謂老衰。「賴吒惒羅！云何財衰？或有一人",
    "T01n0026_031:0626b06": "貧窮無力，彼作是念：『我貧窮無力，我今寧",
    "T01n0026_031:0626b07": "可剃除鬚髮，著袈裟衣，至信、捨家、無家、學",
    "T01n0026_031:0626b08": "道。』彼於後時以財衰故，剃除鬚髮，著袈",
    "T01n0026_031:0626b09": "裟衣，至信、捨家、無家、學道，是謂財衰。「賴吒惒",
    "T01n0026_031:0626b10": "羅！云何親衰？或有一人親里斷種，死亡沒",
    "T01n0026_031:0626b11": "盡，彼作是念：『我親里斷種，死亡沒盡，我今寧",
    "T01n0026_031:0626b12": "可剃除鬚髮，著袈裟衣，至信、捨家、無家、學",
    "T01n0026_031:0626b13": "道。』彼於後時以親衰故，剃除鬚髮，著袈裟",
    "T01n0026_031:0626b14": "衣，至信、捨家、無家、學道，是謂親衰。「賴吒惒",
    "T01n0026_031:0626b15": "羅昔時無病，安隱成就，平等食道，不冷不熱，",
    "T01n0026_031:0626b16": "平正安樂，順次不諍，由是之故，食噉含消，安",
    "T01n0026_031:0626b17": "隱得化。賴吒惒羅非以病衰故，剃除鬚髮，",
    "T01n0026_031:0626b18": "著袈裟衣，至信、捨家、無家、學道。「賴吒惒羅往",
    "T01n0026_031:0626b19": "昔之時，年幼童子，髮黑清淨，身體盛壯，爾時",
    "T01n0026_031:0626b20": "作倡伎樂，極以自娛，莊嚴其身，常喜遊戲。",
    "T01n0026_031:0626b21": "彼時親屬皆不欲使令其學道，父母啼泣，",
    "T01n0026_031:0626b22": "憂慼懊惱，亦不聽汝出家學道。然汝剃除",
    "T01n0026_031:0626b23": "鬚髮，著袈裟衣，至信、捨家、無家、學道。賴吒惒",
    "T01n0026_031:0626b24": "羅不以老衰故，剃除鬚髮，著袈裟衣，至信、捨",
    "T01n0026_031:0626b25": "家、無家、學道。「賴吒惒羅！此鍮蘆吒第一家、最",
    "T01n0026_031:0626b26": "大家、最勝家、最上家，謂財物也。賴吒惒羅！",
    "T01n0026_031:0626b27": "不以財衰故，剃除鬚髮，著袈裟衣，至信、捨",
    "T01n0026_031:0626b28": "家、無家、學道。「賴吒惒羅！此鍮蘆吒林間，大",
    "T01n0026_031:0626b29": "豪親族親皆存在，賴吒惒羅不以親衰故，",
    "T01n0026_031:0626c01": "剃除鬚髮，著袈裟衣，至信、捨家、無家、學道。",
    "T01n0026_031:0626c02": "「賴吒惒羅，此四種衰，或有衰者，剃除鬚髮，",
    "T01n0026_031:0626c03": "著袈裟衣，至信、捨家、無家、學道。我見賴吒惒",
    "T01n0026_031:0626c04": "羅都無此衰，可使賴吒惒羅剃除鬚髮，著",
    "T01n0026_031:0626c05": "袈裟衣，至信、捨家、無家、學道。賴吒惒羅！知見",
    "T01n0026_031:0626c06": "何等，為聞何等，剃除鬚髮，著袈裟衣，至信、",
    "T01n0026_031:0626c07": "捨家、無家、學道？」尊者賴吒惒羅答曰：「大王！",
    "T01n0026_031:0626c08": "世尊知、見，如來、無所著、等正覺為說四事，我",
    "T01n0026_031:0626c09": "欲忍樂是，我知見聞是，是故剃除鬚髮，著",
    "T01n0026_031:0626c10": "袈裟衣，至信、捨家、無家、學道。云何為四？大",
    "T01n0026_031:0626c11": "王！此世無護，無可依恃，此世一切趣向老",
    "T01n0026_031:0626c12": "法，此世非常，要當捨去，此世無滿，無有厭",
    "T01n0026_031:0626c13": "足，為愛走使。」拘牢婆王問曰：「賴吒惒羅！向",
    "T01n0026_031:0626c14": "之所說：『大王！此世無護，無可依恃。』賴吒惒",
    "T01n0026_031:0626c15": "羅！我有兒孫、兄弟、枝黨、象軍、車軍、馬軍、步",
    "T01n0026_031:0626c16": "軍，皆能射御，嚴毅勇猛，王子、力士，鉢邏騫",
    "T01n0026_031:0626c17": "提摩訶能伽有占相、有策慮、有計算、有",
    "T01n0026_031:0626c18": "善知書、有善談論，有君臣、有眷屬，持呪",
    "T01n0026_031:0626c19": "知呪，彼隨諸方，有恐怖者能制止之。若賴",
    "T01n0026_031:0626c20": "吒惒羅所說：『大王！此世無護，無可依恃。』賴吒",
    "T01n0026_031:0626c21": "惒羅！向所說，此有何義耶？」尊者賴吒惒羅答",
    "T01n0026_031:0626c22": "曰：「大王！我今問王，隨所解答。大王！此身",
    "T01n0026_031:0626c23": "頗有病耶？」拘牢婆王答曰：「賴吒惒羅！今我此",
    "T01n0026_031:0626c24": "身常有風病。」尊者賴吒惒羅問曰：「大王！風病",
    "T01n0026_031:0626c25": "發時，生極重甚苦者，大王！爾時可得語彼",
    "T01n0026_031:0626c26": "兒孫、兄弟、象軍、馬軍、車軍、步軍皆能射御，嚴",
    "T01n0026_031:0626c27": "毅勇猛，王子、力士，鍮邏騫提摩訶能伽，占",
    "T01n0026_031:0626c28": "相、策慮、計算、知書、善能談論、君臣、眷屬，持",
    "T01n0026_031:0626c29": "呪知呪，汝等共來暫代我受極重甚苦，令",
    "T01n0026_031:0627a01": "我無病得安樂耶？」拘牢婆王答曰：「不也。所",
    "T01n0026_031:0627a02": "以者何？我自作業，因業緣業，獨受極苦，甚",
    "T01n0026_031:0627a03": "重苦也。」尊者賴吒惒羅語曰：「大王！以是故，",
    "T01n0026_031:0627a04": "世尊說此世無護，無可依恃。我欲忍樂是，",
    "T01n0026_031:0627a05": "我知見聞是，是故剃除鬚髮，著袈裟衣，至",
    "T01n0026_031:0627a06": "信、捨家、無家、學道。」拘牢婆王語曰：「若賴吒惒",
    "T01n0026_031:0627a07": "羅所說：『大王！此世無護，無可依恃。』賴吒惒",
    "T01n0026_031:0627a08": "羅！我亦欲是忍樂於是。所以者何？此世真",
    "T01n0026_031:0627a09": "實無護，無可依恃。」拘牢婆王復問曰：「若賴吒",
    "T01n0026_031:0627a10": "惒羅所說：『大王！此世一切趣向老法。』賴吒惒",
    "T01n0026_031:0627a11": "羅向所說，此復有何義？」尊者賴吒惒羅答",
    "T01n0026_031:0627a12": "曰：「大王！我今問王，隨所解答。若大王年或",
    "T01n0026_031:0627a13": "二十四、或二十五者，於意云何？爾時速疾何",
    "T01n0026_031:0627a14": "如於今？爾時筋力、形體、顏色何如於今？」拘牢",
    "T01n0026_031:0627a15": "婆王答曰：「賴吒惒羅！若我時年或二十四、或",
    "T01n0026_031:0627a16": "二十五，自憶爾時，速疾、筋力、形體、顏色無",
    "T01n0026_031:0627a17": "勝我者。賴吒惒羅！我今極老，諸根衰熟，壽過",
    "T01n0026_031:0627a18": "垂訖，年滿八十，不復能起。」尊者賴吒惒羅語",
    "T01n0026_031:0627a19": "曰：「大王！以是故，世尊說此世一切趣向老法。",
    "T01n0026_031:0627a20": "我欲忍樂是，我知見聞是，是故剃除鬚髮，",
    "T01n0026_031:0627a21": "著袈裟衣，至信、捨家、無家、學道。」拘牢婆王語",
    "T01n0026_031:0627a22": "曰：「若賴吒惒羅所說：『大王！此世一切趣向老",
    "T01n0026_031:0627a23": "法。』我亦欲是忍樂於是。所以者何？此世真",
    "T01n0026_031:0627a24": "實一切趣向老法。」拘牢婆王復問曰：「若賴吒",
    "T01n0026_031:0627a25": "惒羅所說：『大王！此世無常，要當捨去。』賴吒惒",
    "T01n0026_031:0627a26": "羅向所說，此復有何義？」尊者賴吒惒羅語曰：",
    "T01n0026_031:0627a27": "「大王！我今問王，隨所解答。大王！有豐拘樓",
    "T01n0026_031:0627a28": "國及豐後宮、豐倉庫耶？」拘牢婆王答曰：「如",
    "T01n0026_031:0627a29": "是。」尊者賴吒惒羅復問曰：「大王！有豐拘樓國",
    "T01n0026_031:0627b01": "及豐後宮、豐倉庫者，若時有法來不可依，",
    "T01n0026_031:0627b02": "忍樂破壞，一切世無不歸死者。爾時豐拘",
    "T01n0026_031:0627b03": "樓國及豐後宮、豐倉庫者，可得從此世持",
    "T01n0026_031:0627b04": "至後世耶？」拘牢婆王答曰：「不也。所以者何？",
    "T01n0026_031:0627b05": "我獨無二，亦無伴侶從此世至後世也。」尊",
    "T01n0026_031:0627b06": "者賴吒惒羅語曰：「大王！以是故，世尊說此世",
    "T01n0026_031:0627b07": "無常，要當捨去。我欲忍樂是，我知見聞是，",
    "T01n0026_031:0627b08": "是故剃除鬚髮，著袈裟衣，至信、捨家、無家、學",
    "T01n0026_031:0627b09": "道。」拘牢婆王語曰：「若賴吒惒羅所說：『大王！此",
    "T01n0026_031:0627b10": "世無常，要當捨去。』者，我亦欲是忍樂於是。",
    "T01n0026_031:0627b11": "所以者何？此世真實無常，要當捨去。」拘牢婆",
    "T01n0026_031:0627b12": "王復問曰：「若賴吒惒羅所說：『大王！此世無滿，",
    "T01n0026_031:0627b13": "無有厭足，為愛走使。』賴吒惒羅向所說，此",
    "T01n0026_031:0627b14": "復有何義？」尊者賴吒惒羅答曰：「大王！我今問",
    "T01n0026_031:0627b15": "王，隨所解答。大王！有豐拘樓國及豐後宮、",
    "T01n0026_031:0627b16": "豐倉庫耶？」拘牢婆王答曰：「如是。」尊者賴吒",
    "T01n0026_031:0627b17": "惒羅復問曰：「大王！有豐拘樓國及豐後宮、豐",
    "T01n0026_031:0627b18": "倉庫者，若於東方有一人來，可信可任，不",
    "T01n0026_031:0627b19": "欺誑世，來語王言：『我從東方來，見彼國",
    "T01n0026_031:0627b20": "土極大富樂，多有人民。大王！可得彼國爾",
    "T01n0026_031:0627b21": "所財物、人民、力役，欲得彼國整御之耶？』」拘",
    "T01n0026_031:0627b22": "牢婆王答曰：「賴吒惒羅！若我知有如是豐",
    "T01n0026_031:0627b23": "國，爾所財物、人民、力役，得彼人民整御治",
    "T01n0026_031:0627b24": "者，我必取之。」「如是南方、西方、北方，從大海",
    "T01n0026_031:0627b25": "彼岸若有人來，可信可任，不欺誑世，來語",
    "T01n0026_031:0627b26": "王言：『我從大海彼岸來，見彼國土極大富",
    "T01n0026_031:0627b27": "樂，多有人民。大王！可得彼國爾所財物、人",
    "T01n0026_031:0627b28": "民、力役，欲得彼國整御之耶？』」拘牢婆王答",
    "T01n0026_031:0627b29": "曰：「賴吒惒羅！若我知有如是豐國，爾所財",
    "T01n0026_031:0627c01": "物、人民、力役，得彼人民整御治者，我必取",
    "T01n0026_031:0627c02": "之。」尊者賴吒惒羅語曰：「大王！以是故，世尊",
    "T01n0026_031:0627c03": "說此世無滿，無有厭足，為愛走使。我欲忍",
    "T01n0026_031:0627c04": "樂是，我知見聞是，是故剃除鬚髮，著袈裟",
    "T01n0026_031:0627c05": "衣，至信、捨家、無家、學道。」拘牢婆王語曰：「若",
    "T01n0026_031:0627c06": "賴吒惒羅所說：『大王！此世無滿，無有厭足，",
    "T01n0026_031:0627c07": "為愛走使。』我亦欲是忍樂於是。所以者何？",
    "T01n0026_031:0627c08": "此世真實無滿，無有厭足，為愛走使。」尊者",
    "T01n0026_031:0627c09": "賴吒惒羅語曰：「大王！世尊知、見，如來、無所著、",
    "T01n0026_031:0627c10": "等正覺為我說此四事，我知忍樂是，我",
    "T01n0026_031:0627c11": "知見聞是，是故剃除鬚髮，著袈裟衣，至信、",
    "T01n0026_031:0627c12": "捨家、無家、學道。」於是，尊者賴吒惒羅說此",
    "T01n0026_031:0627c13": "頌曰：",
    "T01n0026_031:0627c14": "「我見世間人，　　有財癡不施，",
    "T01n0026_031:0627c15": "得財復更求，　　慳貪積聚物。",
    "T01n0026_031:0627c16": "王者得天下，　　整御隨其力，",
    "T01n0026_031:0627c17": "海內無厭足，　　復求於海外。",
    "T01n0026_031:0627c18": "王及諸人民，　　未離欲命盡，",
    "T01n0026_031:0627c19": "散髮妻子哭，　　嗚呼苦難伏。",
    "T01n0026_031:0627c20": "衣被而埋藏，　　或積薪火燒，",
    "T01n0026_031:0627c21": "緣行至後世，　　燒已無慧念。",
    "T01n0026_031:0627c22": "死後財不隨，　　妻子及奴婢，",
    "T01n0026_031:0627c23": "貧富俱共同，　　愚智亦復然。",
    "T01n0026_031:0627c24": "智者不懷憂，　　唯愚抱悒慼，",
    "T01n0026_031:0627c25": "是故智慧勝，　　逮得正覺道。",
    "T01n0026_031:0627c26": "深著於有有，　　愚癡作惡行，",
    "T01n0026_031:0627c27": "於法非法行，　　以力強奪他。",
    "T01n0026_031:0627c28": "少智習効他，　　愚多作惡行，",
    "T01n0026_031:0627c29": "趣胎至後世，　　數數受生死。",
    "T01n0026_031:0628a01": "已受出生世，　　獨作眾惡事，",
    "T01n0026_031:0628a02": "如賊他所縛，　　自作惡所害。",
    "T01n0026_031:0628a03": "如是此眾生，　　至到於後世，",
    "T01n0026_031:0628a04": "為己所作業，　　自作惡所害。",
    "T01n0026_031:0628a05": "如果熟自墮，　　老少亦如斯，",
    "T01n0026_031:0628a06": "欲莊美愛樂，　　心趣好惡色。",
    "T01n0026_031:0628a07": "為欲所縛害，　　因欲恐怖生，",
    "T01n0026_031:0628a08": "王我見此覺，　　知是沙門妙。」",
    "T01n0026_031:0628a09": "尊者賴吒惒羅所說如是。拘牢婆王聞尊者",
    "T01n0026_031:0628a10": "賴吒惒羅所說，歡喜奉行。",
    "T01n0026_031:0628a11": "賴吒惒羅經第十六竟六千七百七十七字",
    "T01n0026_031:0628a12": "中阿含經卷第三十一第三念誦"
}