{
    "X70n1383_001:0274c21": "徑山無準和尚入內引對陞座語錄",
    "X70n1383_001:0274c23": "侍者　了南了垠　編",
    "X70n1383_001:0274c24": "紹定六年七月十五日。",
    "X70n1383_001:0275a01": "皇帝御修政殿引見師領本寺僧眾山壽畢。提舉都",
    "X70n1383_001:0275a02": "知太尉張延慶引見祝",
    "X70n1383_001:0275a03": "皇帝壽。師捧香云。根同天地。秀發山川。薰靄寶爐。瑞",
    "X70n1383_001:0275a04": "騰沙界。恭為祝延",
    "X70n1383_001:0275a05": "皇帝陛下聖躳萬歲。萬歲。萬萬歲。指七金山為壽山。",
    "X70n1383_001:0275a06": "巍巍不動。以四大海為福海。渺渺無窮。長居北極之",
    "X70n1383_001:0275a07": "尊。永作中天之主。金枝玉葉。育秀騰芳。八表歸仁。萬",
    "X70n1383_001:0275a08": "邦入貢。都知太尉云。請長老敷演。乃奏云(臣)僧(師範)。",
    "X70n1383_001:0275a09": "一介庸衲。生于西蜀。浪游湖海。今四十年。於道無聞。",
    "X70n1383_001:0275a10": "每切自愧。夙生何幸。兩蒙",
    "X70n1383_001:0275a11": "睿旨。掃洒慶元育王。而至雙徑。自去年八月領職。與",
    "X70n1383_001:0275a12": "四方衲子朝夕禪誦。仰報",
    "X70n1383_001:0275a13": "聖恩。不謂於四月二十一日夜。適遭回祿。然休咎莫",
    "X70n1383_001:0275a14": "逃乎數。實亦(臣)僧薄祐所致。即詣",
    "X70n1383_001:0275a15": "朝廷俯伏待罪。",
    "X70n1383_001:0275a16": "聖恩寬大。未忍誅戮。旋即獲奉",
    "X70n1383_001:0275a17": "聖旨。降賜度牒一百道。再荷",
    "X70n1383_001:0275a18": "宸恩。別賜度牒五十道。下本寺重新建造。恩大如天。",
    "X70n1383_001:0275a19": "未知圖報之所。切惟本山乃",
    "X70n1383_001:0275a20": "高宗皇帝臨幸之地。",
    "X70n1383_001:0275a21": "朝廷第一祈禱去處。建造寺宇。實難稽時。尚賴",
    "X70n1383_001:0275a22": "聖恩。早得圓就。不勝幸甚。在昔祗園精舍亦罹此厄。",
    "X70n1383_001:0275a23": "唐宜律師甞問韋陀尊天曰。世尊無量福海。當說法",
    "X70n1383_001:0275a24": "時。十方諸佛．諸大菩薩．諸天龍神悉皆畢集。是謂[宋-木+取]",
    "X70n1383_001:0275b01": "吉祥地。[宋-木+取]殊勝處。何得有此厄耶。韋天答曰。此南天",
    "X70n1383_001:0275b02": "王天乘大願力。當重新此寺。是以爇之。今",
    "X70n1383_001:0275b03": "陛下寵加錫賚。重新徑山。得非",
    "X70n1383_001:0275b04": "陛下廣大聖心。與南天王天願力等無有二。然此廣",
    "X70n1383_001:0275b05": "大之心不離日用。游刃萬機。區別邪正。剖決是非。絲",
    "X70n1383_001:0275b06": "毫無隱。如明鏡當臺。物來斯照。無一法不從心之所",
    "X70n1383_001:0275b07": "現。",
    "X70n1383_001:0275b08": "陛下全此心以活天下。天下咸服。廣此心以化萬邦。",
    "X70n1383_001:0275b09": "萬邦來朝。推此心以崇佛法。佛法乃興。純此心以行",
    "X70n1383_001:0275b10": "仁孝。仁孝乃至。此(臣)僧區區効野人之芹。所陳若此。",
    "X70n1383_001:0275b11": "言語無倫。冒瀆",
    "X70n1383_001:0275b12": "聖聦。下情不勝恐悚戰汗之至。即奉",
    "X70n1383_001:0275b13": "聖旨賜金襴袈裟。謝",
    "X70n1383_001:0275b14": "恩畢。仍賜坐僧眾同齋。齋畢。又謝",
    "X70n1383_001:0275b15": "恩下殿。午時宣詣",
    "X70n1383_001:0275b16": "恭聖仁烈皇太后几筵殿陞座。",
    "X70n1383_001:0275b17": "皇帝垂簾。師陞座。拈香云。三昧海中流出。非木非煙。",
    "X70n1383_001:0275b18": "九重天上頒來。最尊最貴。恭為",
    "X70n1383_001:0275b19": "恭聖仁烈皇太后上資",
    "X70n1383_001:0275b20": "仙馭。伏願佛國三千金世界以遨以遊。仙家十二玉",
    "X70n1383_001:0275b21": "樓臺爰居爰處。遂就座垂語云。靈山的旨。少室真風。",
    "X70n1383_001:0275b22": "一言未剖。四海流通。莫有共相激揚底麼。時有僧出",
    "X70n1383_001:0275b23": "眾云。不知大海深多少。直把絲輪探一回。師云。看脚",
    "X70n1383_001:0275b24": "下。問云。昔年和月下瑤池。來為人間作母儀。宴罷廣",
    "X70n1383_001:0275c01": "寒歸路穩。至今厚德播坤維。正恁麼時。願聞提唱。答",
    "X70n1383_001:0275c02": "云。大千沙界盡沾恩。進云。天人羣生類。皆承此恩力。",
    "X70n1383_001:0275c03": "答云。有水皆含月。無山不帶雲。進云。記得西天國王",
    "X70n1383_001:0275c04": "為母仙游。涕淚悲泣而白佛言。使母命可延者。當以",
    "X70n1383_001:0275c05": "世間一切等物延之。此意如何。答云。通身俱放下。觸",
    "X70n1383_001:0275c06": "處見慈容。進云。世尊為說微妙上法。且微妙上法作",
    "X70n1383_001:0275c07": "麼生說。答云。山河大地放光明。進云。國王歡喜頂戴",
    "X70n1383_001:0275c08": "奉行時如何。答云。須是過量人。方明過量事。進云。只",
    "X70n1383_001:0275c09": "如和尚今日被旨",
    "X70n1383_001:0275c10": "舉揚宗教。與昔時相去幾何。答云。眾星皆拱北。萬派",
    "X70n1383_001:0275c11": "盡朝宗。進云。恁麼則我",
    "X70n1383_001:0275c12": "皇太后不勞彈指。轉身成佛去也。答云。天真自是黃",
    "X70n1383_001:0275c13": "金骨。不必旃檀入細雕。進云。消息已蒙師指示。向上",
    "X70n1383_001:0275c14": "宗乘事若何。答云。人人仰面看。進云。",
    "X70n1383_001:0275c15": "孝宗皇帝問佛照禪師道。世尊六年雪山。所成者何",
    "X70n1383_001:0275c16": "事。　聖意如何。答云。王言如絲。其出如綸。進云。佛照",
    "X70n1383_001:0275c17": "禪師對云。將謂",
    "X70n1383_001:0275c18": "陛下忘却。還諦當也無。答云。雪山高映黃金殿。進云。",
    "X70n1383_001:0275c19": "大小佛照禪師因什麼被此一問。直得盡情吐出。答",
    "X70n1383_001:0275c20": "云。聖主面前豈容藏覆。進云。昔日君臣慶會。何異如",
    "X70n1383_001:0275c21": "龍得水。似虎靠山。答云。古今榜樣。進云。今日千載會",
    "X70n1383_001:0275c22": "逢。可謂月印澄潭。風生萬壑。答云。此話已行遍天下。",
    "X70n1383_001:0275c23": "進云。正當恁麼時。感恩一句作麼生道。答云。海濶山",
    "X70n1383_001:0275c24": "高未易言。進云。林下衲僧無以報。只憑早晚一爐香。",
    "X70n1383_001:0276a01": "答云。直須恁麼。復有僧出問云。几筵殿上寶炬開。花",
    "X70n1383_001:0276a02": "香散九天。願聞法要。答云。須彌頂上擊金鐘。進云。恁",
    "X70n1383_001:0276a03": "麼則今日得聞於未聞去也。答云。普請證圓通。進云。",
    "X70n1383_001:0276a04": "記得世尊拈花。迦葉微笑。此理如何。答云。泥牛吼處",
    "X70n1383_001:0276a05": "山河靜。木馬嘶時日月明。進云。飲光親承祖位。達磨",
    "X70n1383_001:0276a06": "直指人心。二千餘載流傳。未審所傳何事。答云。闔國",
    "X70n1383_001:0276a07": "咸知。進云。恁麼則始信普通年遠事。不從葱嶺帶將",
    "X70n1383_001:0276a08": "來。答云。朦朧睡眼開。鄰雞已三唱。進云。只如今日和",
    "X70n1383_001:0276a09": "尚恭為",
    "X70n1383_001:0276a10": "皇太后追崇。舉揚所說何法。師豎拂子云。只憑此个",
    "X70n1383_001:0276a11": "真消息。上薦仙游快樂天。進云。記得",
    "X70n1383_001:0276a12": "皇太后讚觀音大士云。大士具定相。應現不可量。作",
    "X70n1383_001:0276a13": "麼生是大士定相。答云。描也描不成。畫也畫不就。進",
    "X70n1383_001:0276a14": "云。祇劫清淨觀。天人快安隱。安隱處作麼生。答云。塵",
    "X70n1383_001:0276a15": "塵無向背。念念不思議。進云。乃至作幻像。如如契本",
    "X70n1383_001:0276a16": "真。且幻像與本真。是一是二。答云。南天台。北五臺。進",
    "X70n1383_001:0276a17": "云。補陀出世間。若人恭敬禮。如何是出世間事。答云。",
    "X70n1383_001:0276a18": "不離世間相。進云。只這一讚。高出古今。與觀音大士",
    "X70n1383_001:0276a19": "同一受用。且",
    "X70n1383_001:0276a20": "皇太后即今居何國土。答云。九蓮開合處。百寶自莊",
    "X70n1383_001:0276a21": "嚴。進云。還許學人道箇諸佛出身處也無。答云。今日",
    "X70n1383_001:0276a22": "當陽。正好拈出。進云。九天澄萬籟。一月印千江。答云。",
    "X70n1383_001:0276a23": "好箇消息。復有僧出問云。夜來一雨潤乾坤。全露真",
    "X70n1383_001:0276a24": "如不二門。",
    "X70n1383_001:0276b01": "帝苑法筵今大啟。靈山一會儼然存。正恁麼時。請師",
    "X70n1383_001:0276b02": "提唱。答云。杲日當空。香風匝地。進云。恁麼則鳳閣龍",
    "X70n1383_001:0276b03": "樓多瑞氣。金堦玉殿擁祥光。答云。特地好乾坤。進云。",
    "X70n1383_001:0276b04": "記得須菩提巖中宴坐。帝釋雨花時如何。答云。馬頭",
    "X70n1383_001:0276b05": "偏向富門多。進云。帝釋何得雨花。我見尊者善說般",
    "X70n1383_001:0276b06": "若。又作麼生。答云。滿口嚼氷霜。進云。高山流水知音",
    "X70n1383_001:0276b07": "聽。葉落知秋作者諳。答云。伯牙與子期。不是閑相識。",
    "X70n1383_001:0276b08": "進云。須菩提云。我於般若未甞說一字。畢竟是說耶。",
    "X70n1383_001:0276b09": "不說耶。答云。舌柱梵天。進云。帝釋云。尊者無說。我亦",
    "X70n1383_001:0276b10": "無聞。是名真說般若。此理如何。答云。仁者見之謂之",
    "X70n1383_001:0276b11": "仁。智者見之謂之智。進云。今日和尚恭對几筵。舉揚",
    "X70n1383_001:0276b12": "般若。上薦",
    "X70n1383_001:0276b13": "皇太后仙游。與須菩提所說是同是別。答云。西天梵",
    "X70n1383_001:0276b14": "語。此土華言。進云。上嚴　太后超三界。仰祝",
    "X70n1383_001:0276b15": "皇圖億萬年。答云。如是。如是。師云。大道之源。萬物之",
    "X70n1383_001:0276b16": "母。虗空莫能喻其廣。滄溟未足較其深。可以昭日月",
    "X70n1383_001:0276b17": "之明。可以益山河之固。量包眾善。體育群靈。德敷寰",
    "X70n1383_001:0276b18": "宇。猶春在百花。明贊政機。如鏡臨萬像。一周事畢。不",
    "X70n1383_001:0276b19": "守故常。得意生身。隨方任運。正恁麼時。",
    "X70n1383_001:0276b20": "恭聖仁烈皇太后且道向什麼處去。音樂動搖仙子",
    "X70n1383_001:0276b21": "隊。彩雲繚繞梵王家。(臣)僧(師範)適來得覲",
    "X70n1383_001:0276b22": "清光。蒙賜金襴。又蒙賜齋。感荷",
    "X70n1383_001:0276b23": "聖恩。莫知報稱。茲者再奉",
    "X70n1383_001:0276b24": "聖旨。恭對",
    "X70n1383_001:0276c01": "皇太后几筵陞坐。舉揚如來正法眼藏。涅槃妙心。伏",
    "X70n1383_001:0276c02": "蒙",
    "X70n1383_001:0276c03": "陛下為佛法故。",
    "X70n1383_001:0276c04": "聖駕俯臨。但(臣)僧(師範)林野踈拙。語言荒蕪。有凟",
    "X70n1383_001:0276c05": "聖聦。尚容事畢俯伏謝罪。然此一段因緣實為希有。",
    "X70n1383_001:0276c06": "昔聞大舜之至孝。今見陛下之能行。自非深得聖人",
    "X70n1383_001:0276c07": "之心。兼造佛乘之妙。何以臻此。自古帝王留神此道",
    "X70n1383_001:0276c08": "者非一。不敢偹舉。有如",
    "X70n1383_001:0276c09": "唐代宗。亦甞宣召本山國一祖師。每加禮敬。適遇天",
    "X70n1383_001:0276c10": "寒。　代宗以銷金龍袖覆其頂。後竟以龍袖為帽。至",
    "X70n1383_001:0276c11": "今祖師遺像儼然猶存。又如",
    "X70n1383_001:0276c12": "聖朝太宗皇帝。深悟空宗。一日。幸大相國寺。見僧看",
    "X70n1383_001:0276c13": "經次。帝問曰。看什麼經。僧曰。仁王護國經。帝曰。既是",
    "X70n1383_001:0276c14": "寡人經。因甚在卿手裏。僧無語。後來佛海禪師代以",
    "X70n1383_001:0276c15": "經卷作執笏勢云。聖躳萬福。",
    "X70n1383_001:0276c16": "真宗皇帝甞頌西來之旨。云。初祖安禪在少林。不傳",
    "X70n1383_001:0276c17": "教法只傳心。後人要悟真如性。密印由來妙旨深。自",
    "X70n1383_001:0276c18": "非洞明教外之宗。豈易得此。",
    "X70n1383_001:0276c19": "仁宗皇帝甞召大覺璉禪師陞座。君臣酬唱。至今育",
    "X70n1383_001:0276c20": "王宸奎璨然。",
    "X70n1383_001:0276c21": "英宗．神宗．哲宗皆召淨照禪師．佛國禪師於壽",
    "X70n1383_001:0276c22": "慶殿．福寧殿．慈德殿陞座。至今續燈具載。",
    "X70n1383_001:0276c23": "高宗皇帝亦召圓悟禪師陞坐。有頌云。大福德人修。",
    "X70n1383_001:0276c24": "大福德人受。善因招善果。種穀不生荳。語雖朴野。不",
    "X70n1383_001:0277a01": "妨徑直。　孝宗皇帝尤擊節禪關。每召諸山無盧十",
    "X70n1383_001:0277a02": "餘人。如佛海禪師．別峯．密庵．水庵．自得諸禪師。皆蒙",
    "X70n1383_001:0277a03": "聖眷。佛照禪師五宿觀堂。甞謂佛照曰。朕心與佛心",
    "X70n1383_001:0277a04": "通。佛照對曰。直下更無第二人。帝曰。自古帝王英雄",
    "X70n1383_001:0277a05": "者多。信此道者少。如梁武帝亦未徹在。佛照奏曰。當",
    "X70n1383_001:0277a06": "面蹉過達磨。當時君臣問答。金聲玉振。實謂自古罕",
    "X70n1383_001:0277a07": "聞。仰惟",
    "X70n1383_001:0277a08": "陛下以佛法為心。以仁孝為治。",
    "X70n1383_001:0277a09": "聖明天縱。深造至理。以故一時大臣皆皐夔稷契。三",
    "X70n1383_001:0277a10": "教並崇。至於草木昆虫皆蒙",
    "X70n1383_001:0277a11": "德澤。(臣)僧固不敢望前輩。然亦勉攄管見。仰承",
    "X70n1383_001:0277a12": "陛下純孝之意。前所謂如來正法眼藏。涅槃妙心者。",
    "X70n1383_001:0277a13": "即非他心。乃人人具有之心。上自帝王。下至黎庶。莫",
    "X70n1383_001:0277a14": "不咸具此心。所以釋迦世尊昔在雪山。夜覩明星。忽",
    "X70n1383_001:0277a15": "然契悟。嘆曰。奇哉。奇哉。一切眾生具有如來智慧德",
    "X70n1383_001:0277a16": "相。但以妄想執著不能證得。於三七日中思惟如是",
    "X70n1383_001:0277a17": "事。無啟口處。尋念過去佛所行方便力。於是起道樹。",
    "X70n1383_001:0277a18": "詣鹿苑。說三乘十二分教。滿龍宮。盈海藏。見眾生根",
    "X70n1383_001:0277a19": "器純熟。末後遂於百萬眾前拈起一枝花。以青蓮目",
    "X70n1383_001:0277a20": "顧視大眾。眾皆默然。獨迦葉破顏微笑。世尊云。吾有",
    "X70n1383_001:0277a21": "正法眼藏。涅槃妙心。分付摩訶大迦葉。自後迦葉傳",
    "X70n1383_001:0277a22": "阿難。阿難傳商那和修。以至西天二十八祖。此土六",
    "X70n1383_001:0277a23": "祖。而後分兩宗。列五派。莫不以心傳心。如水與水。至",
    "X70n1383_001:0277a24": "於顯大機。彰大用。湧出超宗越格之妙。與一切人解",
    "X70n1383_001:0277b01": "粘去縛。㧞楔抽釘。使人人明自心。見自性。直到安樂",
    "X70n1383_001:0277b02": "之地。然此心能建立一切法。無一法不從心之建立。",
    "X70n1383_001:0277b03": "所謂誰能出不由戶。何莫由斯道也。是道也。不可須",
    "X70n1383_001:0277b04": "臾離。可離非道也。至於左右逢原。豈有他哉。然三教",
    "X70n1383_001:0277b05": "聖人同一舌頭。各開門戶。鞠其旨歸。則了無二致。惟",
    "X70n1383_001:0277b06": "禪宗乃教外別傳。超出語言情識之表。謂之無門之",
    "X70n1383_001:0277b07": "門。須得其門而入。若果入得無門之門。則盡大地無",
    "X70n1383_001:0277b08": "不是門。方能出入卷舒。得大自在。只將上來舉揚一",
    "X70n1383_001:0277b09": "言一句。一問一答。契佛契祖。契聖契凡功德。恭為",
    "X70n1383_001:0277b10": "恭聖仁烈皇太后上助",
    "X70n1383_001:0277b11": "僊游。仰惟",
    "X70n1383_001:0277b12": "皇太后始居中殿。至處東朝。崇信佛乘。深悟教理。神",
    "X70n1383_001:0277b13": "機獨運。慧性圜明。來示母儀。去登果位。伏願仙樂凌",
    "X70n1383_001:0277b14": "空上升於兜率。金蓮捧足即證於菩提。復耀慈光。保",
    "X70n1383_001:0277b15": "佑邦國。恭願",
    "X70n1383_001:0277b16": "皇帝陛下壽山增峻。福海彌深。蕩蕩無為。元元自化。",
    "X70n1383_001:0277b17": "中宮皇宮皇妃滿宮天眷伏願千祥併集。萬善咸臻。",
    "X70n1383_001:0277b18": "秀育元良。益隆國本。(臣)僧輙罄丹誠。更舉一則因緣。",
    "X70n1383_001:0277b19": "記得",
    "X70n1383_001:0277b20": "神宗皇帝為慈聖光獻皇太后上仙。齋千法師於慶",
    "X70n1383_001:0277b21": "壽殿。宣十方淨因禪院淨照禪師陞座。時有僧問。太",
    "X70n1383_001:0277b22": "后仙游。今在何處。淨照禪師曰。月落不離天。(臣)僧借",
    "X70n1383_001:0277b23": "水献花。輙成一頌。聲前得句盖乾坤。的的無私妙不",
    "X70n1383_001:0277b24": "痕。碧落磨銅見秋色。桂輪高潔鎮長存。冐凟",
    "X70n1383_001:0277c01": "聖聦。下情　　無任激切屏營之至。下座。",
    "X70n1383_001:0277c02": "皇帝大悅。厚加錫賚。謝恩下殿。",
    "X70n1383_001:0277c04": "徑山無準和尚入內陞座語錄(終)",
    "X70n1383_001:0277c07": "徑山無準禪師行狀",
    "X70n1383_001:0277c08": "粲無文撰",
    "X70n1383_001:0277c09": "師諱師範。號無準。生於蜀之梓潼雍氏。九歲依陰平",
    "X70n1383_001:0277c10": "山僧道欽出家。經書過目成誦。而又喜閱宗門語要。",
    "X70n1383_001:0277c11": "師兄澄道印有聲講席。每以機緣詰之。師應答如響。",
    "X70n1383_001:0277c12": "甞因誦經次。遽問曰。看什麼經。師舉卷曰。如是經。印",
    "X70n1383_001:0277c13": "惘然。師一日以女子定話問印。印以義訓解釋。師笑",
    "X70n1383_001:0277c14": "而已。紹熈五年十月。登具戒。即欲南詢。母何氏病篤。",
    "X70n1383_001:0277c15": "師刲股救療。明年次成都。坐夏正法。首座老堯。瞎堂",
    "X70n1383_001:0277c16": "高弟。道行四川。師請益坐禪之法。堯曰。禪是何物。坐",
    "X70n1383_001:0277c17": "底是誰。師受其語。晝夜體究。一日。如廁提前話。有省。",
    "X70n1383_001:0277c18": "六年秋。次荊南玉泉寺。有言老宿者。甞參大慧。覺老",
    "X70n1383_001:0277c19": "宿。見璉窮谷。師周旋二老間。多獲其言論風旨。明年",
    "X70n1383_001:0277c20": "辭去。見保寧全無用．金山奇退庵。退庵問曰。遠來何",
    "X70n1383_001:0277c21": "為。師曰。究明己事。退庵曰。生死到來時如何。師曰。渠",
    "X70n1383_001:0277c22": "無生死。退庵曰。參堂去。久之。遊四明。依育王瑞秀巖。",
    "X70n1383_001:0277c23": "時佛照禪師居東庵。印空叟分座。法席人物之盛。為",
    "X70n1383_001:0277c24": "東南第一。如覺無象．康太平．淵清叟．琰淛翁．權孤雲．",
    "X70n1383_001:0278a01": "嵩少林輩皆在焉。有老深首座者。蜀人。久病。師為執",
    "X70n1383_001:0278a02": "侍湯藥。深平生惟一喝用事。佛照問疾次。謂深曰。深",
    "X70n1383_001:0278a03": "首座何不下一喝。深却喝。佛照曰。猶作主宰在。[(厂@((既-旡)-日+口))*頁]謂",
    "X70n1383_001:0278a04": "師曰。何處人。師曰。劒州人。佛照曰。帶得劒來麼。師隨",
    "X70n1383_001:0278a05": "聲便喝。佛照笑曰。者烏頭子也亂做。師年方二十。而",
    "X70n1383_001:0278a06": "臨機不屈類如此。貧甚。無資薙髮。故佛照室中常以",
    "X70n1383_001:0278a07": "烏頭子目之。空叟嘗指師謂眾曰。範年方二十。更二",
    "X70n1383_001:0278a08": "十年未可量也。已而絕錢塘。見岳松源於靈隱。往來",
    "X70n1383_001:0278a09": "南山。屢入充肯堂室。棲遲此山六年。游吳門。謁萬壽",
    "X70n1383_001:0278a10": "修無證。時先破庵住西華秀峯。遂往依焉。堂僧十餘",
    "X70n1383_001:0278a11": "輩。皆飽參宿學。有純顛者。於入室次。橫機不讓。破庵",
    "X70n1383_001:0278a12": "打至法堂。且欲逐出。師解之曰。禪和家爭禪亦常事。",
    "X70n1383_001:0278a13": "何至如此。破庵曰。豈不聞道。我肚飢。聞板聲要喫飯",
    "X70n1383_001:0278a14": "去聻。師聞其語。不覺白汗浹背。無何。辭往華藏。依演",
    "X70n1383_001:0278a15": "遯庵。三年。復還靈隱。破庵居第一座。齋餘同遊石筍",
    "X70n1383_001:0278a16": "庵。庵之道者請益曰。胡孫子捉不住。乞師方便。破庵",
    "X70n1383_001:0278a17": "曰。用捉他作什麼。如風吹水。自然成文。師於侍傍。平",
    "X70n1383_001:0278a18": "生礙膺之物不辭而去。約齋張公鎡以廣惠新創。請",
    "X70n1383_001:0278a19": "破庵開山。師偕往。執侍三年。散席。同登徑山。又三年。",
    "X70n1383_001:0278a20": "破庵過天童掃密庵塔。偕師絕紅。逮其赴穹窿。師留",
    "X70n1383_001:0278a21": "天童。依觀息庵。俾歸藏司。不就。破庵退穹窿。歸徑山。",
    "X70n1383_001:0278a22": "師往省候。破庵遷寂。付密庵法衣．頂相。師不受。惟領",
    "X70n1383_001:0278a23": "圓悟墨跡及密庵法語。既舉喪。遂訪舊友巖雲窠于",
    "X70n1383_001:0278a24": "穹窿。與首眾雲窠遷瑞光。復居板首。無何。泉高原有",
    "X70n1383_001:0278b01": "四明梨洲命。高原謂人曰。範首座肯往。吾當一行。不",
    "X70n1383_001:0278b02": "然。雖兜率內院。不往也。師遂與俱。四明諸山以仗錫",
    "X70n1383_001:0278b03": "為高絕。而梨洲距仗錫又二十里。寺在絕頂。高寒荒",
    "X70n1383_001:0278b04": "落。非人所居。師婆娑其上。三年如一日。麻麥粟豆僅",
    "X70n1383_001:0278b05": "給日食。而未甞有飢色。既而以台鴈未到。拉月石溪",
    "X70n1383_001:0278b06": "同游至瑞巖。時雲窠領住持事。留分座。忽夜夢偉衣",
    "X70n1383_001:0278b07": "冠者。持把茅見授。翌日。明州清凉專使至。師以倦游。",
    "X70n1383_001:0278b08": "力拒其請。適數僧來訪。自言舊業清凉。幽邃深靖。古",
    "X70n1383_001:0278b09": "稱小天童。寺之護法者。茅其姓。靈異甚著。師省前夢。",
    "X70n1383_001:0278b10": "乃易書受請。入院。見所謂伽藍神。衣冠人物與疇昔",
    "X70n1383_001:0278b11": "所夢無異。陞堂開法。一香供破庵。真借庵時寓育王。",
    "X70n1383_001:0278b12": "以師開堂語舉似秀巖。秀巖驚異曰。始終作家。且曰。",
    "X70n1383_001:0278b13": "之人也。清凉不可久留矣。三年。京師諸禪以焦山舉",
    "X70n1383_001:0278b14": "師。密院劄奉化津遣。師不赴。再劄。乃行。期年。遷雪竇。",
    "X70n1383_001:0278b15": "三年。被旨移育王。又三年。嵩少林散廗徑山。朝命以",
    "X70n1383_001:0278b16": "師補處。抵京師。見丞相史衛王。衛王曰。徑山住持。他",
    "X70n1383_001:0278b17": "日皆老宿。無力葺理。眾屋弊甚。今挽吾師。不獨主法。",
    "X70n1383_001:0278b18": "更張盖第一義也。明年寺燬。先是師夢有烈丈夫授",
    "X70n1383_001:0278b19": "以明珠二十一顆。莫知謂何。及寺焚。則四月二十一",
    "X70n1383_001:0278b20": "日也。師逆知其數。不動容變色。安眾行道。如無事時。",
    "X70n1383_001:0278b21": "是年七月。有旨入內。　上御修政殿引見。師奏對詳",
    "X70n1383_001:0278b22": "明。　上為之動色。賜金襴僧伽黎。仍宣詣慈明殿陞",
    "X70n1383_001:0278b23": "座。　上垂簾而聽。　上謂大參陳公貴誼。留心內典。",
    "X70n1383_001:0278b24": "以師所說法要示之。陳公奏云。簡明直截。有補聖治。",
    "X70n1383_001:0278c01": "乃賜佛鑑禪師號并縑帛．金銀錢．香合．茶藥等。侍僧",
    "X70n1383_001:0278c02": "各賜金帛。有差仍降銀絹僧牒。俾助營繕。寵光錫賚。",
    "X70n1383_001:0278c03": "由佛照以來。未之有也。三年寺成。又六年復燬。師不",
    "X70n1383_001:0278c04": "驚不變。不徐不亟而多助雲至。荊湖制師孟侯珙蜀",
    "X70n1383_001:0278c05": "之思播二郡。與夫海外日本。皆遣使委施。不數年。寺",
    "X70n1383_001:0278c06": "宇崇成。飛樓湧殿如畫圖中物矣。去寺四十里。築室",
    "X70n1383_001:0278c07": "數百楹。接待雲水。堂殿樓觀。凡叢林所宜有者悉備。",
    "X70n1383_001:0278c08": "皇帝親御宸翰。賜額曰萬年正續。市良田九千畆。奏",
    "X70n1383_001:0278c09": "其徒以甲乙主之。正續西數百步。結庵一區。為歸藏",
    "X70n1383_001:0278c10": "所。上建重閣。秘藏後先所賜御翰。敞室東西偏。奉祖",
    "X70n1383_001:0278c11": "師與先世香火。遇始生日。為飯僧佛事。以贊冥福。盖",
    "X70n1383_001:0278c12": "自狂韃犯蜀。師之先祀遂絕。天性至愛。有不可解於",
    "X70n1383_001:0278c13": "心者。　上聞而嘉歎。賜扁圓照。詳見待制李公心傳",
    "X70n1383_001:0278c14": "所記。洞霄介臨安在。衲子登山者。必抂道過之。縣市",
    "X70n1383_001:0278c15": "叢脞。食息無所。舊有保錦廢寺。師葺新之。買田具爨。",
    "X70n1383_001:0278c16": "至者如歸。紹興初。立國錢塘。北馬駢集。至無所容。以",
    "X70n1383_001:0278c17": "浙西瀕湖。草澤為牧。蕩馬政廢。許有力者圍而為田。",
    "X70n1383_001:0278c18": "賦稅加民田三之一。端平。更化廷臣言事者。以圍田",
    "X70n1383_001:0278c19": "多隱胃。復行經界。京師豪貴家舉不免寺之廣陵一",
    "X70n1383_001:0278c20": "莊。悉指為圍。師詣闕敷奏。有旨特免。徑山雖在萬山",
    "X70n1383_001:0278c21": "間。而樵薪不給炊爨。舊募民入山樵採。輟其半以酧",
    "X70n1383_001:0278c22": "力役。四山濯濯。實由於此。師置田千畆。立局収掌。取",
    "X70n1383_001:0278c23": "直庸工。貸山林斧斤之厄。且植松種杉數百萬。補其",
    "X70n1383_001:0278c24": "形勝。淳祐戊申秋。寺再成。師築室明月池上。榜曰退",
    "X70n1383_001:0279a01": "耕。乞老于朝。而舊疾適作。涉春不愈。三月旦陞堂示",
    "X70n1383_001:0279a02": "眾曰。山僧既老且病。無力得與諸人東語西話。今日",
    "X70n1383_001:0279a03": "勉強出來。從前所說不到底。盡情向諸人面前抖擻",
    "X70n1383_001:0279a04": "去也。遂起身抖衣云。是多少。十五日。集兩班區畫後",
    "X70n1383_001:0279a05": "事。親書遺表及遺書十數。言笑諧謔如平時。或告以",
    "X70n1383_001:0279a06": "末後大事。和尚宜作主宰。師曰。才作主宰。便不是也。",
    "X70n1383_001:0279a07": "其徒以遺偈為請。師笑曰。我未撿韻略在。醫者診視",
    "X70n1383_001:0279a08": "次。師謂之曰。汝未識者一脉在。十八日黎明。索筆書",
    "X70n1383_001:0279a09": "偈。侍僧以紙筆至。師曰。第一句道什麼。僧云。此是第",
    "X70n1383_001:0279a10": "二句。乃執筆疾書云。來時空索索。去也赤條條。更要",
    "X70n1383_001:0279a11": "問端的。天台有石橋。移頃而逝。停龕二七日。遺表上",
    "X70n1383_001:0279a12": "聞。　上遣中使降香賜幣。四月一日。歸正續。二十日。",
    "X70n1383_001:0279a13": "奉全身塔于圓照。治命也。師風神閑暇。襟度夷曠。寬",
    "X70n1383_001:0279a14": "而不弛。明而不察。無厲聲惡色。有徒數百輩。視之如",
    "X70n1383_001:0279a15": "路人。端居丈室。無異玩兼味。澹然如常僧。吳民好施。",
    "X70n1383_001:0279a16": "頻年持鉢不下十數萬。既付主事。不規規焉。計其出",
    "X70n1383_001:0279a17": "入。或負之亦不較。處逆境大變。雍容恬適。略不經意。",
    "X70n1383_001:0279a18": "寺之再火也。師坐喝石巖。諸力負行李。中途發鑰。挾",
    "X70n1383_001:0279a19": "出過半。師目擊之。終身不道其姓名。甞小出。臧吏失",
    "X70n1383_001:0279a20": "職。為有力者負其所重。後得其人。其徒執而訊之。師",
    "X70n1383_001:0279a21": "曰。吾無是物也。縱不問。炎火方烈。眾皆詰責延燎主",
    "X70n1383_001:0279a22": "名。師適見之。遽告曰。若固在是耶。急逸去。主事見執",
    "X70n1383_001:0279a23": "則不爾恕矣。三門右趾建層閣。上安萬佛。下敞僧寮。",
    "X70n1383_001:0279a24": "費以數十萬。大風一夕而仆。師歸自外。眾謂不堪其",
    "X70n1383_001:0279b01": "憂。師則曰。猶幸傾覆之早。加以數年。安僧其下。其不",
    "X70n1383_001:0279b02": "傷人乎。寬仁大度率類此。幼不嗜學。閑居未甞執卷。",
    "X70n1383_001:0279b03": "皷鳴眾集。肆口而說。多不病繁。少不病簡。不為險辭",
    "X70n1383_001:0279b04": "恠語。簧皷後學。平夷而峭峻。簡明而圓活。如轉丸於",
    "X70n1383_001:0279b05": "千仞之岡。縱橫高下。無影迹可尋。踞座籌室。迅機痛",
    "X70n1383_001:0279b06": "快。破山截流。至於隨病與藥。能曲施方便。常曰。合掌",
    "X70n1383_001:0279b07": "問訊。總識得伊來處。不錄過。不沒善。不受譖。愬不執",
    "X70n1383_001:0279b08": "法厲眾。是以天下之士歸之如市。融火煽虐。萬瓦灰",
    "X70n1383_001:0279b09": "飛。雖露坐簷宿。不忍舍去。故其得人。視同時諸老為",
    "X70n1383_001:0279b10": "最盛。異時主徑山者。有道如大慧老人。曾不十歲。師",
    "X70n1383_001:0279b11": "大坐方丈垂二十祀。年穀屢登。有眾如海。雖兩丁大",
    "X70n1383_001:0279b12": "厄。而旋復舊貫。嗚呼盛哉。昔人謂前輩言行不見傳",
    "X70n1383_001:0279b13": "記。後世學者無所矜式。蓋當時門人弟子之罪。其朅",
    "X70n1383_001:0279b14": "來徑山。間侍師座。師不鄙其愚。凡其家世之本支。出",
    "X70n1383_001:0279b15": "處之次第。師友之淵源。詳以見教。某竊聽緒餘。佩服",
    "X70n1383_001:0279b16": "惟謹。因恩曉瑩之狀浮山圓鑑。寂音之傳石門雲菴。",
    "X70n1383_001:0279b17": "起居言動。纖粟不遺。其師生之義。浮于翰墨。暇日因",
    "X70n1383_001:0279b18": "敘次所聞以付侍史。為他日大書深刻張本。晚學不",
    "X70n1383_001:0279b19": "文。固不敢上班前輩。然義理之在人心。古今天下無",
    "X70n1383_001:0279b20": "二揆也。",
    "X70n1383_001:0279b22": "此錄舊板已漫滅者。命工重刊。置于龜山金剛禪",
    "X70n1383_001:0279b23": "院。伏願",
    "X70n1383_001:0279b24": "佛種不斷。世世建光明幢。祖印親傳。人人開無盡",
    "X70n1383_001:0279c01": "藏。",
    "X70n1383_001:0279c02": "應安庚戌季夏　天龍東堂比丘　妙葩　題。"
}