{
    "T08n0255_001:0850b19": "No. 255 [Nos. 250-254, 257]",
    "T08n0255_001:0850b20": "般若波羅蜜多心經燉煌石室本",
    "T08n0255_001:0850b22": "國大德三藏法師沙門法成譯",
    "T08n0255_001:0850b23": "如是我聞：一時薄伽梵住王舍城鷲峯山中，",
    "T08n0255_001:0850b24": "與大苾蒭眾及諸菩薩摩訶薩俱。爾時，世尊",
    "T08n0255_001:0850b25": "等入甚深明了三摩地法之異門。復於爾時，",
    "T08n0255_001:0850b26": "觀自在菩薩摩訶薩行深般若波羅蜜多時，",
    "T08n0255_001:0850b27": "觀察照見五蘊體性悉皆是空。時，具壽舍利",
    "T08n0255_001:0850b28": "子，承佛威力，白聖者觀自在菩薩摩訶薩曰：",
    "T08n0255_001:0850b29": "「若善男子欲修行甚深般若波羅蜜多者，復",
    "T08n0255_001:0850c01": "當云何修學？」作是語已。觀自在菩薩摩訶薩",
    "T08n0255_001:0850c02": "答具壽舍利子言：「若善男子及善女人，欲修",
    "T08n0255_001:0850c03": "行甚深般若波羅蜜多者，彼應如是觀察，五",
    "T08n0255_001:0850c04": "蘊體性皆空。色即是空，空即是色。色不異空，",
    "T08n0255_001:0850c05": "空不異色。如是受、想、行、識亦復皆空。是故舍",
    "T08n0255_001:0850c06": "利子！一切法空性無相，無生無滅，無垢離垢，",
    "T08n0255_001:0850c07": "無減無增。舍利子！是故爾時空性之中，無色、",
    "T08n0255_001:0850c08": "無受、無想、無行亦無有識。無眼、無耳、無鼻、",
    "T08n0255_001:0850c09": "無舌、無身、無意。無色、無聲、無香、無味、無觸、",
    "T08n0255_001:0850c10": "無法。無眼界乃至無意識界。無無明亦無無",
    "T08n0255_001:0850c11": "明盡，乃至無老死亦無老死盡。無苦、集、滅、道，",
    "T08n0255_001:0850c12": "無智無得亦無不得。是故舍利子！以無所",
    "T08n0255_001:0850c13": "得故，諸菩薩眾依止般若波羅蜜多，心無障",
    "T08n0255_001:0850c14": "礙，無有恐怖，超過顛倒，究竟涅槃。三世一",
    "T08n0255_001:0850c15": "切諸佛亦皆依般若波羅蜜多故，證得無上",
    "T08n0255_001:0850c16": "正等菩提。舍利子！是故當知般若波羅蜜多",
    "T08n0255_001:0850c17": "大密咒者，是大明咒，是無上咒，是無等等",
    "T08n0255_001:0850c18": "咒。能除一切諸苦之咒，真實無倒。故知般",
    "T08n0255_001:0850c19": "若波羅蜜多是祕密咒。」即說般若波羅蜜多",
    "T08n0255_001:0850c20": "咒曰：",
    "T08n0255_001:0850c21": "「峩帝　峩帝　波囉峩帝　波囉僧峩帝　菩提　莎訶",
    "T08n0255_001:0850c22": "「舍利子！菩薩摩訶薩應如是修學甚深般若",
    "T08n0255_001:0850c23": "波羅蜜多。」爾時，世尊從彼定起，告聖者觀自",
    "T08n0255_001:0850c24": "在菩薩摩訶薩曰：「善哉，善哉！善男子！如是，如",
    "T08n0255_001:0850c25": "是！如汝所說。彼當如是修學般若波羅蜜多。",
    "T08n0255_001:0850c26": "一切如來亦當隨喜。」時薄伽梵說是語已。具",
    "T08n0255_001:0850c27": "壽舍利子，聖者觀自在菩薩摩訶薩，一切世",
    "T08n0255_001:0850c28": "間天、人、阿蘇羅、乾闥婆等，聞佛所說，皆大歡",
    "T08n0255_001:0850c29": "喜，信受奉行。",
    "T08n0255_001:0851a01": "般若波羅蜜多心經"
}