{
    "X13n0283_009:0176a05": "大佛頂首楞嚴秘錄卷第九",
    "X13n0283_009:0176a06": "天台　一松大師　說",
    "X13n0283_009:0176a07": "語谿門人　靈述　記",
    "X13n0283_009:0176a08": "二自阿難世間去。明色界天之文也。云色界者。以其",
    "X13n0283_009:0176a09": "雖有定力勝下六欲。然猶為色籠絡。故名色界。分二。",
    "X13n0283_009:0176a10": "初別明。阿難世間等也。二總結。阿難是十等也。初又",
    "X13n0283_009:0176a11": "分四。即四禪也。次第可見。",
    "X13n0283_009:0176a12": "初初禪分二。初阿難下正明。二阿難下結成。初正",
    "X13n0283_009:0176a13": "明中。三天。一名梵眾。如王之有人民也。二名梵輔。如",
    "X13n0283_009:0176a14": "王之有宰弼也。三名大梵。如國之有君王也。若二三",
    "X13n0283_009:0176a15": "禪則亦然耳。初梵眾中。不假禪那。謂修天行者不",
    "X13n0283_009:0176a16": "修首楞嚴大定也。無有智慧。謂修天行不修奢摩妙",
    "X13n0283_009:0176a17": "觀也。此之二句。下去諸天皆應有之。而不云者略也。",
    "X13n0283_009:0176a18": "蓋此經所明唯耳根圓通。乃是首楞大定奢摩等妙",
    "X13n0283_009:0176a19": "觀。今修天行者非其所修。故云不假等。及每結成皆",
    "X13n0283_009:0176a20": "云雖非正修真三摩提也。但能謂其執身不行婬欲",
    "X13n0283_009:0176a21": "事耳。若行下。謂其執心不起婬念也。是人下。謂其當",
    "X13n0283_009:0176a22": "下未到定成即生梵眾天為梵王之伴侶也。如是下。",
    "X13n0283_009:0176a23": "結名。可知。二梵輔中。欲習句。謂其離婬欲也。離欲",
    "X13n0283_009:0176a24": "句。謂其禪定現前也。於諸句。謂其行住坐臥四威儀",
    "X13n0283_009:0176b01": "中常與五戒禪定相應也。是人等。謂其功行已成當",
    "X13n0283_009:0176b02": "下應生為梵王輔弼也。如是下。結名。可知。三梵王",
    "X13n0283_009:0176b03": "中。身心句。執身不行婬事。執心不起婬念。執亦離也。",
    "X13n0283_009:0176b04": "威儀句。四威儀中唯一禪定也。清淨句。兼持五戒皎",
    "X13n0283_009:0176b05": "如冰霜也。加以句。明其婬欲是散亂之因。悟其婬欲",
    "X13n0283_009:0176b06": "是煩昏之本也。是人下。當下應生為大梵王也。如是",
    "X13n0283_009:0176b07": "下。結名。可知。二結成中。此三句。謂其已捨六欲苦",
    "X13n0283_009:0176b08": "粗障。已得初禪淨妙離。則此三天勝下六欲。故名為",
    "X13n0283_009:0176b09": "勝流也。一切等。正明已捨六欲苦粗障也。清淨等。正",
    "X13n0283_009:0176b10": "明已得淨妙離也。雖非等。蓋此經所明唯是耳根三",
    "X13n0283_009:0176b11": "昧。乃出世上上定。今非所修。故云雖非等也。下去倣",
    "X13n0283_009:0176b12": "此。",
    "X13n0283_009:0176b13": "二二禪。亦分二。初阿難下正明。二阿難下結成。初正",
    "X13n0283_009:0176b14": "明三。即三天也。初少光中。其次二句。蓋言大梵雖",
    "X13n0283_009:0176b15": "為色天之主。唯其有語言故。若論禪定。不如二禪已",
    "X13n0283_009:0176b16": "去。則如二禪勝於初。禪故云其次等也。圓滿句。謂其",
    "X13n0283_009:0176b17": "能修根本禪及修四無量心也。澄心句。生定也。寂湛",
    "X13n0283_009:0176b18": "句。由定生慧也。如是下。結名也。云少光者。對後無量",
    "X13n0283_009:0176b19": "光言。少字應讀上聲。乃多少之少。下之少淨亦然。",
    "X13n0283_009:0176b20": "二無量光中。光光等。謂其光復生光也。映十等。正映",
    "X13n0283_009:0176b21": "本界。非映他方世界為十方也。顯其禪益進光益多",
    "X13n0283_009:0176b22": "也。所以結名為無量光。三光音中。吸持等者疑是",
    "X13n0283_009:0176b23": "倒文。應云持圓吸光。蓋持少光之圓滿梵行。吸無量",
    "X13n0283_009:0176b24": "光之光也。此天已去不以語言詮顯。即以光為教體。",
    "X13n0283_009:0176c01": "故云吸持等也。發化等者。既以光為教體。即以光為",
    "X13n0283_009:0176c02": "宣化。傳傳無盡。勝於語言粗澁。故云發化等也。所以",
    "X13n0283_009:0176c03": "結名為光音耳。二結成中。一切憂懸之懸字。有云",
    "X13n0283_009:0176c04": "應作愁字看。此亦不然。蓋謂憂心懸懸耳。乃二禪是",
    "X13n0283_009:0176c05": "定生喜樂。故云一切等也。清淨等者。謂其已得二禪",
    "X13n0283_009:0176c06": "之淨妙離。已伏初禪及六欲之苦粗障也。",
    "X13n0283_009:0176c07": "三三禪。亦分二。初阿難下正明。二阿難下結成。初正",
    "X13n0283_009:0176c08": "明三。即三天也。初少淨中。如是等者。牒前光音天",
    "X13n0283_009:0176c09": "成就之光而言也。披音等者。到此更加修進。披去教",
    "X13n0283_009:0176c10": "體之光音。顯露本位之妙定也。發成等者。謂其定益",
    "X13n0283_009:0176c11": "進也。葢三禪是離生喜樂地。今當其初。故云通寂滅",
    "X13n0283_009:0176c12": "樂。所以進而若二成寂滅樂若三歸寂滅樂。故得名",
    "X13n0283_009:0176c13": "為少淨也。二無量淨中。淨空等。亦言其定益進於",
    "X13n0283_009:0176c14": "前也。餘可知。所以得名為無量淨也。三徧淨中。世",
    "X13n0283_009:0176c15": "界等。亦言其定更進乎前也。所以得名為徧淨耳。",
    "X13n0283_009:0176c16": "二結成中。具大等。言其定生也。得無句。言其喜樂也。",
    "X13n0283_009:0176c17": "安隱句。正顯其三禪之樂勝也。",
    "X13n0283_009:0176c18": "四四禪。若照前三。亦應三天止於廣果而已。今因福",
    "X13n0283_009:0176c19": "愛已進有二岐路。若從坦道得廣果也。若從紆僻為",
    "X13n0283_009:0176c20": "無想耳。則知無想一天因岐路而生也。下去五不還",
    "X13n0283_009:0176c21": "天。三果聖人寄位於此。以故四禪有凡天也。若分判",
    "X13n0283_009:0176c22": "之。廣果已還是凡夫天。即本禪也。無想一天是外道",
    "X13n0283_009:0176c23": "天。以其妄計無想為涅槃耳。五不還天是三果聖人",
    "X13n0283_009:0176c24": "也。同一禪中。有三種耳。今且分二。初凡夫四天。復次",
    "X13n0283_009:0177a01": "天人去也。二那含五天。此中復有去也。初又二。初復",
    "X13n0283_009:0177a02": "次下正明。二此四下結成。初正明四。即四天也。初",
    "X13n0283_009:0177a03": "福生中。不逼等者。謂其二禪已還及下六欲之苦粗",
    "X13n0283_009:0177a04": "障皆離也。樂非等者。謂其兼知三禪之樂亦不久也。",
    "X13n0283_009:0177a05": "如是不唯離苦。亦且捨樂。故云苦樂等也。苦樂粗重",
    "X13n0283_009:0177a06": "相也。苦未能捨。淨妙之福不生。今既苦樂頓捨。則粗",
    "X13n0283_009:0177a07": "重相而亦滅矣。粗重相捨。淨妙之福自得。故云粗重",
    "X13n0283_009:0177a08": "等也。四禪是捨念清淨地。今當其初。便能爾爾。進而",
    "X13n0283_009:0177a09": "更勝不待言矣。如是下結名可知。二福愛天中。捨",
    "X13n0283_009:0177a10": "心等者。前之苦樂二境雖捨。尚未得圓。到此苦樂更",
    "X13n0283_009:0177a11": "不可得。故云捨心圓融。而解更勝其福更增。故云勝",
    "X13n0283_009:0177a12": "解等也。解脫清淨。福既無遮。乃得不可思議之用盡",
    "X13n0283_009:0177a13": "乎未來世中。故云得妙等也。結名可知。三廣果中。",
    "X13n0283_009:0177a14": "從是天等者。指福愛天進有二岐路也。若於等者。謂",
    "X13n0283_009:0177a15": "從三禪之第三天已來。經福生出至福愛。其福轉圓。",
    "X13n0283_009:0177a16": "其解轉明。此正從坦道而修證者。故云若於等也。",
    "X13n0283_009:0177a17": "結名可知。法華云大自在者。即今之廣果也。然今四",
    "X13n0283_009:0177a18": "禪若亦三天。則乃廣果為最上天矣。故法華云色界",
    "X13n0283_009:0177a19": "頂天。以此則知。無想等之寄居明矣。四無想中。若",
    "X13n0283_009:0177a20": "於等者。謂前不唯厭苦。樂亦厭之。故云若於等也。然",
    "X13n0283_009:0177a21": "前苦樂雖捨。能捨之心猶存。於此捨心重加詳審而",
    "X13n0283_009:0177a22": "無斷絕。故云精研等也。從是捨心既捨身亦不得。故",
    "X13n0283_009:0177a23": "云圓窮等也。既身心兩滅。所有心慮猶若死灰凝然",
    "X13n0283_009:0177a24": "不動。可經五百劫之久。故云心慮等也。是人等者。如",
    "X13n0283_009:0177b01": "來之斷詞也。謂其苦樂雙厭已來是生滅因。心慮灰",
    "X13n0283_009:0177b02": "凝住五百劫是生滅果。如是生滅之因但可得此生",
    "X13n0283_009:0177b03": "滅之果。自不能顯不生不滅圓明自性。故云是人等",
    "X13n0283_009:0177b04": "也。初半劫等。復申其生滅之果妄計為涅槃也。就五",
    "X13n0283_009:0177b05": "百劫論其始終耳。初到無想天時定力未就。經半劫",
    "X13n0283_009:0177b06": "方得心滅。故云初半劫滅。既經四百九十九劫半時",
    "X13n0283_009:0177b07": "定力衰微不能按制。取滅之心又復生焉。故云後半",
    "X13n0283_009:0177b08": "劫生。據此止得四百九十九劫如灰凝然。此但世間",
    "X13n0283_009:0177b09": "定力令其無想而已。無非微玅觀力之所顯發。遂計",
    "X13n0283_009:0177b10": "不生不滅之涅槃。所以無想為外道天也。二結成",
    "X13n0283_009:0177b11": "可知。二那含五天分三。初此中下標示。二苦樂下",
    "X13n0283_009:0177b12": "釋明。三此不下結成。科目先分正明結成為二。正明",
    "X13n0283_009:0177b13": "又分為二。今直分三。亦便也。初標示中。此中等標",
    "X13n0283_009:0177b14": "也。可知。於下等示也。謂其斷欲界九品思盡。故云於",
    "X13n0283_009:0177b15": "下等也。從是偏真更顯。欲界之苦禪天之樂皆不可",
    "X13n0283_009:0177b16": "得。故云苦樂雙亡。欲之思惑九品既盡。不復生於下",
    "X13n0283_009:0177b17": "之欲界。故云下無卜居。然於上地之惑未盡。不妨就",
    "X13n0283_009:0177b18": "於捨念清淨四禪同分之中安立以為處所。故云故",
    "X13n0283_009:0177b19": "於等也。正示三果聖人寄居之所以耳。初無煩中。",
    "X13n0283_009:0177b20": "苦樂句。承前也。鬪心不交者。若苦樂二境未滅。而",
    "X13n0283_009:0177b21": "所滅之境與能滅之心似為交相鬬諍。苦樂既滅。能",
    "X13n0283_009:0177b22": "滅所滅兩不相緣。是名鬪心不交也。從此以去總屬",
    "X13n0283_009:0177b23": "重慮緣真進斷上地之惑。其名或從所破及夫所顯。",
    "X13n0283_009:0177b24": "皆可見也。二無熱中。機括獨行者。指能滅之心也。",
    "X13n0283_009:0177c01": "能發生一切之為機。能含攝一切之為括。前境既滅",
    "X13n0283_009:0177c02": "唯存能滅。是為獨行。合而言之機括獨行。研交無地",
    "X13n0283_009:0177c03": "者。若其心境相對有交之地可得。其境既滅機括獨",
    "X13n0283_009:0177c04": "行。是為研交無地。三善見中。十方等者。若境未亡",
    "X13n0283_009:0177c05": "所顯未妙。其境既亡其理更顯。故云十方等也。此之",
    "X13n0283_009:0177c06": "十方世界止就本界而言。以羅漢尚未見界外故。純",
    "X13n0283_009:0177c07": "一真理。故云更無等也。四善現中。精見等者。前約",
    "X13n0283_009:0177c08": "能見故云妙見圓澄。今就所見故云精見現前。一能",
    "X13n0283_009:0177c09": "一所。其理愈顯。猶之乎陶冶鎔鑄其光而無留礙。故",
    "X13n0283_009:0177c10": "云陶鑄無礙。所以前名善見此名善現也。五色究",
    "X13n0283_009:0177c11": "竟中。究竟等者。謂既能見所見陶鑄無礙。所有諸法",
    "X13n0283_009:0177c12": "幾微無不究盡。故云究竟群幾。窮色等。正明其究竟",
    "X13n0283_009:0177c13": "群幾也。以析空觀析之又析。窮其色性之性。以顯偏",
    "X13n0283_009:0177c14": "真之理。故云窮色等也。所謂離色入空耳。是以此五",
    "X13n0283_009:0177c15": "是三果聖人所居也。三結成中。此不等。正明五天",
    "X13n0283_009:0177c16": "雖寄四禪。其四禪之天王但聞名欽仰而已。不能知",
    "X13n0283_009:0177c17": "見乎其形也。故云此不等也。無他。那含是聖。本天是",
    "X13n0283_009:0177c18": "凡。凡聖自當逈別也。如今等。引例也。五百羅漢住天",
    "X13n0283_009:0177c19": "台山。又有五百天冠菩薩住支提山。如華嚴說。如斯",
    "X13n0283_009:0177c20": "之類。世人皆不得見。故云如今等也。二阿難下。總",
    "X13n0283_009:0177c21": "明色界之文也。是十等。謂其唯修禪定。故云獨行無",
    "X13n0283_009:0177c22": "交。未盡等。謂其為色籠絡。故云未盡形累。所以究竟",
    "X13n0283_009:0177c23": "已還共十八天皆名為色界也。",
    "X13n0283_009:0177c24": "三自復次阿難去。明無色界之文也。名無色者。謂無",
    "X13n0283_009:0178a01": "業果色。故云無色。若定果色猶存也。大分為二。初正",
    "X13n0283_009:0178a02": "明。復次阿難等也。二結成。阿難是諸等也。初又二。初",
    "X13n0283_009:0178a03": "復次下標類。二若於下釋相。初標類中。從是等。即",
    "X13n0283_009:0178a04": "指色究竟天也。復有二種岐路。正標迴心不迴心利",
    "X13n0283_009:0178a05": "鈍二號人也。二釋相又二。初明利者迴心。若於等",
    "X13n0283_009:0178a06": "也。二明鈍者不迴心。若在等也。初利者迴心中。若",
    "X13n0283_009:0178a07": "於下明出界得累。成阿下明迴小入大。初云若於等",
    "X13n0283_009:0178a08": "者。諸其根利之故。於前色究竟天捨念清淨地中。即",
    "X13n0283_009:0178a09": "發八忍八智九無礙九解脫三十四心現前之時。頓",
    "X13n0283_009:0178a10": "斷思惑盡。便出三界成四果羅漢。故云若於等也。又",
    "X13n0283_009:0178a11": "以利根利故。不唯證小乘果。更能迴心向大斷無明",
    "X13n0283_009:0178a12": "見中道成大阿羅漢。如法華云普於其中應受供養。",
    "X13n0283_009:0178a13": "故云成阿等也。二明鈍者不迴分三。初若在下正",
    "X13n0283_009:0178a14": "示也。二此等下結歸也。初正示中分四。即四空也。",
    "X13n0283_009:0178a15": "初空處中。若在等者。謂於捨念清淨地中已得色究",
    "X13n0283_009:0178a16": "竟天。故云若在等也。捨心難得成就。其色未離。故云",
    "X13n0283_009:0178a17": "覺身為礙。今銷其色之礙度入乎空。然色有三種不",
    "X13n0283_009:0178a18": "同。有可見可對色。有不可見可對色。有不可見不可",
    "X13n0283_009:0178a19": "對色。此之三種悉為銷盡。故云銷礙入空。結名可見。",
    "X13n0283_009:0178a20": "二識處中。諸礙句。承上銷礙入空也。無礙句。不唯",
    "X13n0283_009:0178a21": "銷其諸礙。無礙之無亦不可得也。其中下。揀所存也。",
    "X13n0283_009:0178a22": "意謂。諸礙既銷。無碍亦無。其所存者唯阿賴耶之八",
    "X13n0283_009:0178a23": "識也。全即留也。末那七識也。七識唯念八識為內自",
    "X13n0283_009:0178a24": "我。亦能外緣六識。六塵既銷。六識不行。外無所緣。則",
    "X13n0283_009:0178b01": "半分無矣。然八識體不動。所緣尚在。以故留半分也。",
    "X13n0283_009:0178b02": "若作全字看。謂其末那全分中之半分亦得也。微細",
    "X13n0283_009:0178b03": "者。以其所緣八識乃是無明最為微細。其能緣也亦",
    "X13n0283_009:0178b04": "微細耳。又可全於末那全留七識也。半分微細六識",
    "X13n0283_009:0178b05": "也。以前所斷是欲色二界之思。乃是粗重半分。其未",
    "X13n0283_009:0178b06": "斷者無色界思。故云半分微細。若夫後之無所有處",
    "X13n0283_009:0178b07": "無色正使將盡。則云識心多滅。以故此之半分微細",
    "X13n0283_009:0178b08": "看作六識亦得也。銷其礙唯存乎空。到此中來空亦",
    "X13n0283_009:0178b09": "不得。秪存識體。是以名為識處。三無所有處中。空",
    "X13n0283_009:0178b10": "色句。謂前之空色二俱亡矣。然識體猶存。到此識體",
    "X13n0283_009:0178b11": "亦滅。故云空色等也。正謂無色思將盡耳。十方等者。",
    "X13n0283_009:0178b12": "攸即所也。不唯空色亡。亦且識心滅。唯一寂然真理",
    "X13n0283_009:0178b13": "而無所往也。是以名為無所有處。四非非想處。識",
    "X13n0283_009:0178b14": "性等者。二乘之人但知六識。不復知有八識。又不知",
    "X13n0283_009:0178b15": "六識可滅六識性不可滅。以六識性即八識體。然其",
    "X13n0283_009:0178b16": "八識。就妄邊說是為識精。就真邊說當體元明。因其",
    "X13n0283_009:0178b17": "不知六識是八識體。亦欲動而滅之。如何得動為汝",
    "X13n0283_009:0178b18": "所滅。故云識性等也。從來無盡。如何為汝發宣得盡。",
    "X13n0283_009:0178b19": "故云於無等也。識生元不動者。汝欲滅之。使其存者",
    "X13n0283_009:0178b20": "若乎不存。而實存之。故云如存不存。識性元無盡者。",
    "X13n0283_009:0178b21": "汝欲滅之。使無盡者若乎欲盡。而實無盡。故云若盡",
    "X13n0283_009:0178b22": "非盡。名為等者。若就本文而言。指如存不存謂之非",
    "X13n0283_009:0178b23": "想。指若盡非盡謂之非非想。若約前文而言。謂不同",
    "X13n0283_009:0178b24": "前識處。故云非想。謂不同前無所有處。故云非非想。",
    "X13n0283_009:0178c01": "二結歸。蓋此四天。其有二種。謂聖人與凡夫也。若",
    "X13n0283_009:0178c02": "從色究竟來。不能如大阿羅漢早已迴心。更復重重",
    "X13n0283_009:0178c03": "至此非非想。乃是聖人見思二惑悉斷盡也。若唯本",
    "X13n0283_009:0178c04": "天。止修根本定。見思二惑伏而不斷。如石壓草石去",
    "X13n0283_009:0178c05": "還生。如冰挾魚冰泮還遊。以其事禪不能發無漏故",
    "X13n0283_009:0178c06": "也。此等等。正結凡夫也。謂其但能窮空之相。不能顯",
    "X13n0283_009:0178c07": "空之理。故云此等等也。從不等。正結聖人也。謂其不",
    "X13n0283_009:0178c08": "能如阿羅漢迴小冋大。唯從色究竟天往歷至此。方",
    "X13n0283_009:0178c09": "斷見思。止是鈍阿羅漢。故云從不等也。若從等。借無",
    "X13n0283_009:0178c10": "想天以例。雖不迴心終不墮落也。蓋無想天元非究",
    "X13n0283_009:0178c11": "竟。妄計涅槃。不能窮空究理。迷於有漏之天而作無",
    "X13n0283_009:0178c12": "為之解。不聞如來正法。心若復起。即為墮落。若夫羅",
    "X13n0283_009:0178c13": "漢不同無想復入輪迴。故云若從等也。二結成分",
    "X13n0283_009:0178c14": "三。初總結三界。阿難等也。二別結四空。阿難等也。三",
    "X13n0283_009:0178c15": "指屬虗妄。此皆等也。初總結三界中。各各天人。民",
    "X13n0283_009:0178c16": "也。民則實行凡夫。所以福盡還入輪迴。所謂仰箭射",
    "X13n0283_009:0178c17": "虗空力盡還墮落也。彼彼天王。王也。王則權行菩薩。",
    "X13n0283_009:0178c18": "所以示為漸次等也。如是則知三界之中。不唯色之",
    "X13n0283_009:0178c19": "五不還是三果聖人及無色利鈍乃是羅漢菩薩之",
    "X13n0283_009:0178c20": "聖。凡三界諸天之王皆大聖之示現也。二別結四空",
    "X13n0283_009:0178c21": "中。是四等。即指空處等四天空色雙亡識心都滅乃",
    "X13n0283_009:0178c22": "至識性不動等而言。此但就凡夫而結四空天也。餘",
    "X13n0283_009:0178c23": "可知。三指屬虗妄中。此皆等者。謂三界諸天。及前之",
    "X13n0283_009:0178c24": "地獄等四。後之修羅之一。皆由不了妙明心性一念",
    "X13n0283_009:0179a01": "不覺而虗妄之發生也。補特伽羅。此云數取趣。亦即",
    "X13n0283_009:0179a02": "中陰耳。",
    "X13n0283_009:0179a03": "七自復次阿難去。明修羅之文也。阿修羅此云無天。",
    "X13n0283_009:0179a04": "但有天福無天德故。亦云無酒。性極嗜酒。采四天下",
    "X13n0283_009:0179a05": "華醞於大海欲釀成酒。魚龍業力不得成就。遂發瞋",
    "X13n0283_009:0179a06": "性。誓斷酒故。若論其福。可與天齊。若論其德。當在人",
    "X13n0283_009:0179a07": "下。今備列於此。以其為四趣所攝故也。云何一類為",
    "X13n0283_009:0179a08": "四趣攝。由其宿因能奉出世聖人教法。持五戒十善。",
    "X13n0283_009:0179a09": "此是上品之善。應生天中。亦能奉世間聖人之教。行",
    "X13n0283_009:0179a10": "仁義禮智信之五常。此是中品之善。應生人中。此就",
    "X13n0283_009:0179a11": "所持而言耳。若就本類而言。雖能戒善及乎五常。念",
    "X13n0283_009:0179a12": "念欲勝他人。唯恐他勝于己。則中品之惡。應生鬼中。",
    "X13n0283_009:0179a13": "不唯勝人之念。更有嫉妬之心。或聞人行善事。心生",
    "X13n0283_009:0179a14": "嫉妬。意謂斯人如何能行斯事。永使他人不能行善。",
    "X13n0283_009:0179a15": "則為下品之惡。應生畜中。既有是善。復有是惡。所以",
    "X13n0283_009:0179a16": "不捨本類而為四趣攝也。復有為四生所攝者。以鬼",
    "X13n0283_009:0179a17": "是卵生。人是胎生。天是化生。畜有濕生。所以生在海",
    "X13n0283_009:0179a18": "底。同乎魚龍之濕生也。分文為二。初復次下總標。二",
    "X13n0283_009:0179a19": "若於下別明。別明分四。大意如前。次第可見。初卵生",
    "X13n0283_009:0179a20": "鬼類所攝中。云護法力者。因其宿因能奉出世聖人",
    "X13n0283_009:0179a21": "之教。故能護法也。乘通入空者。修羅無通。既為鬼類",
    "X13n0283_009:0179a22": "所攝。鬼有五通。是亦有通。餘可知。",
    "X13n0283_009:0179a23": "二從阿難如是去。結顯七趣之文也。文分為二。初迷",
    "X13n0283_009:0179a24": "妄成有。阿難等也。二炤真則無。若得等也。初又二。初",
    "X13n0283_009:0179b01": "阿難下迷因虗妄。二阿難下轉由惡業。初中。云精",
    "X13n0283_009:0179b02": "研七趣者。精即精細。研即研覈。如前其總答也。由勝",
    "X13n0283_009:0179b03": "至劣其別答也。由劣至勝。一總一別。一往一復。如此",
    "X13n0283_009:0179b04": "精細而為研覈。七趣因果無不昭然。是為精研七趣",
    "X13n0283_009:0179b05": "也。如是則知。七趣皆屬乎昏昧諸有為相為因。遂有",
    "X13n0283_009:0179b06": "乎沉溺諸有為相為果。故云皆是等也。其受生也因",
    "X13n0283_009:0179b07": "虗妄之想。其隨業也亦因是虗妄之想。故云妄想等",
    "X13n0283_009:0179b08": "也。如是虗妄受生隨業。總由從真起妄背覺合塵。然",
    "X13n0283_009:0179b09": "於妙明心性如空中華。那得根本及夫由緒。故云於",
    "X13n0283_009:0179b10": "玅等也。次中。此等等者。復指此諸眾生。了不自知。",
    "X13n0283_009:0179b11": "迷本妙心。所以雖經多劫。不得復乎真淨妙明。故云",
    "X13n0283_009:0179b12": "此等等也。不知其真而歸其淨者無他。總由殺盜婬",
    "X13n0283_009:0179b13": "之三故。故云皆由等也。如是若能返乎三者。不唯無",
    "X13n0283_009:0179b14": "三而已。又能出生無殺盜婬之三者矣。故云反此等",
    "X13n0283_009:0179b15": "也。於是而推。應知。有此三者則名鬼等之三惡道。無",
    "X13n0283_009:0179b16": "此三者則名天等之三善道。故云有名等也。善之與",
    "X13n0283_009:0179b17": "惡。無之與有。互相傾奪。從此迴旋輪轉了無休息。故",
    "X13n0283_009:0179b18": "云有無等也。此皆迷妄而成有也。二炤真則無分",
    "X13n0283_009:0179b19": "四。初若得下明妙觀。二阿難下答問詞。三汝勗下勸",
    "X13n0283_009:0179b20": "斷除。四作是下辨邪正。初明妙觀中。若得等者。正",
    "X13n0283_009:0179b21": "明微玅三觀。雖云三摩而奢摩禪那亦具也。以其三",
    "X13n0283_009:0179b22": "法全性而起。是為玅發三摩提也。則玅等者。正明妙",
    "X13n0283_009:0179b23": "觀所顯妙諦也。若修奢摩他時。不思議空觀法爾現",
    "X13n0283_009:0179b24": "前。而圓照之。則萬法當前一塵不立。當體真空理境。",
    "X13n0283_009:0179c01": "是為寂。若修三摩提時。不思議假觀法爾現前。而圓",
    "X13n0283_009:0179c02": "炤之。則森羅萬法無不宛然。當體妙有理境。是為常。",
    "X13n0283_009:0179c03": "若修禪那時。不思議中觀法爾現前。而圓照之。則當",
    "X13n0283_009:0179c04": "體空寂處而萬法宛然。萬法宛然處而當體空寂。遮",
    "X13n0283_009:0179c05": "照平等。真俗並顯。唯是中道理境。是為玅。故云則妙",
    "X13n0283_009:0179c06": "常寂。於是則萬法當前一塵不立當體真空之時。即",
    "X13n0283_009:0179c07": "善惡等亦真空也。那更有善惡天鬼等可得。又森羅",
    "X13n0283_009:0179c08": "萬法無不宛然當體玅有之時。即善惡等亦妙有也。",
    "X13n0283_009:0179c09": "那更有善惡天鬼等可得。又雙遮雙照雙即雙離當",
    "X13n0283_009:0179c10": "體中道之時。即善惡等亦中道中也。那更有善惡天",
    "X13n0283_009:0179c11": "鬼等可得。故云有無二無。到此不唯有無所遣之境",
    "X13n0283_009:0179c12": "不可得。即能遣之觀亦不可得。故云無二亦滅。則知",
    "X13n0283_009:0179c13": "不殺等三之善尚不可得。那更有殺等三之惡可得。",
    "X13n0283_009:0179c14": "故云尚無等也。如是觀之。輪迴之苦當下息矣。所以",
    "X13n0283_009:0179c15": "明其妙觀以照真耳。二答問詞中。不斷等者。正答",
    "X13n0283_009:0179c16": "其為復本有為妄習生及為有定處眾私同分之問",
    "X13n0283_009:0179c17": "也。初二句標也。因各下釋也。因各等者。謂其造業是",
    "X13n0283_009:0179c18": "各各之私。感報是同分之同也。如是則有定處。非無",
    "X13n0283_009:0179c19": "定處。故云因各等也。自妄下。正明其皆因一念不覺",
    "X13n0283_009:0179c20": "虗妄而有。如空中華不可究其根緒。故云自妄等也。",
    "X13n0283_009:0179c21": "前阿難如是申問。今如來如是結答。一問一答了然",
    "X13n0283_009:0179c22": "明矣。三斷除中。汝勗等者。勗即勸勉之義。正勸其",
    "X13n0283_009:0179c23": "修圓通法門也。前來既明妙觀。又答問詞。則阿難自",
    "X13n0283_009:0179c24": "應以此玅觀而斷其妄返其真故勸其斷除也。三惑。",
    "X13n0283_009:0180a01": "非見思等。即指其殺等也。以其殺等三業由貪等三",
    "X13n0283_009:0180a02": "惑。所以先當斷其根由。故云汝勗等也。縱得下反顯。",
    "X13n0283_009:0180a03": "可知。四辨邪正中。作是等。可知。後應結云。如是則",
    "X13n0283_009:0180a04": "知地獄因即生地獄果。乃至人天因即生人天果。若",
    "X13n0283_009:0180a05": "能作是說。修是觀。照妄妄破。炤真真顯。無患乎無上",
    "X13n0283_009:0180a06": "之菩提不成也。精研七趣已竟。",
    "X13n0283_009:0180a07": "二從即時如來去。助道中詳辨五陰之文也。其行人",
    "X13n0283_009:0180a08": "也觀行將成未成之際。五陰將破未破之時。能所相",
    "X13n0283_009:0180a09": "當。彼此敵立。若能圓觀而圓照之無非圓融三諦。如",
    "X13n0283_009:0180a10": "是不用破魔魔自破矣。又能達魔界如佛界如一如",
    "X13n0283_009:0180a11": "無二如。亦不用破魔魔自破矣。儻其不能如是觀達。",
    "X13n0283_009:0180a12": "或一念邪一見錯。則魔黨乘間而入。不唯觀行不成。",
    "X13n0283_009:0180a13": "猶招惡道淪墜。此是最為緊切關頭。然阿難輩不及",
    "X13n0283_009:0180a14": "預問。所以如來興無緣慈。將罷座矣還來說也。魔者",
    "X13n0283_009:0180a15": "梵語具云魔羅。此云殺者。亦云奪者。能殺行人法身。",
    "X13n0283_009:0180a16": "及奪行人慧命耳。然魔有天魔死魔煩惱魔五陰魔。",
    "X13n0283_009:0180a17": "今雖五魔具有之也。大分為二。初經家敘。即時等也。",
    "X13n0283_009:0180a18": "二如來說。汝等等也。經家敘中。即時等者。前來正",
    "X13n0283_009:0180a19": "行中解行證三及夫結名。更於助行中精研七趣。一",
    "X13n0283_009:0180a20": "經所談至矣極矣。無可加矣。故云將罷法座。然五陰",
    "X13n0283_009:0180a21": "魔尚未詳辨。以故迴紫金山而再說耳。此雖阿難輩",
    "X13n0283_009:0180a22": "緊要著子。非如來之佛知佛見。何能預為照濁。所以",
    "X13n0283_009:0180a23": "普告大眾。及夫阿難。其時諒已知之。但現前大眾及",
    "X13n0283_009:0180a24": "末世眾生猶不能知。所以正告大眾傍及阿難。以阿",
    "X13n0283_009:0180b01": "難是當機耳。",
    "X13n0283_009:0180b02": "二如來說。更分為三。初汝等有學去就意許說。二佛",
    "X13n0283_009:0180b03": "告阿難去約義開示。三阿難即從去更釋餘疑。初又",
    "X13n0283_009:0180b04": "二。初指前。即汝等等。二明今。即汝猶等。初指前中。",
    "X13n0283_009:0180b05": "迴心趣大等。揀異於小乘也。已說真修等。謂前來所",
    "X13n0283_009:0180b06": "說耳根法門全性起修為真修行。亦揀異於不達全",
    "X13n0283_009:0180b07": "性起修者也。二明今又二。初汝猶下備舉未知。二",
    "X13n0283_009:0180b08": "汝應下誡許受說。初備舉未知中。初總舉。即汝猶",
    "X13n0283_009:0180b09": "等也。二別舉。即或汝等也。初中。奢摩他止。毗婆舍",
    "X13n0283_009:0180b10": "那觀也。止觀既具。而止觀不二之禪那具可知也。此",
    "X13n0283_009:0180b11": "舉所修也。微細句。舉所不知也。魔境等。舉能不知也。",
    "X13n0283_009:0180b12": "魔境現。前如止觀中具有十境。從陰入境至菩薩",
    "X13n0283_009:0180b13": "境。魔境其第五也。初心唯觀陰入。餘九待發方觀。則",
    "X13n0283_009:0180b14": "知魔境現前具如止觀。洗心非正。有多意。若略言之。",
    "X13n0283_009:0180b15": "內心不緣外塵。洗心自正。魔不得入。又了魔界佛界",
    "X13n0283_009:0180b16": "唯一如無二如。亦洗心自正。魔不得入。若廣言之。一",
    "X13n0283_009:0180b17": "者凡修禪定。必須洗滌先心。從來所有邪惡知見悉",
    "X13n0283_009:0180b18": "皆懺斷淨盡無餘。如前淨器除去毒蜜復以灰香蕩",
    "X13n0283_009:0180b19": "滌習氣堪貯甘露。小有不淨便為致魔之端。二者凡",
    "X13n0283_009:0180b20": "修三止皆是洗心慧水。如體真止洗見思。方便止洗",
    "X13n0283_009:0180b21": "塵沙。不二止洗無明。所有三惑既洗。心自得正。倘有",
    "X13n0283_009:0180b22": "少不清淨。便為魔所乘也。二別舉中。或汝等。預舉",
    "X13n0283_009:0180b23": "後之四十八種陰魔也。如後所明天魔鬼神魑魅皆",
    "X13n0283_009:0180b24": "是陰魔中所現者也。魑魅下應結云。此是賊也。元非",
    "X13n0283_009:0180c01": "是子。汝若不能了知。反認賊為子矣。故云心中等也。",
    "X13n0283_009:0180c02": "若是子。方能克紹法王家業。若是賊。不唯不紹法王",
    "X13n0283_009:0180c03": "家業。則其法身慧命反為所喪失也。可不慎哉。又復",
    "X13n0283_009:0180c04": "下。預舉識陰中後之聲聞緣覺二種也。如第等者。引",
    "X13n0283_009:0180c05": "例也。彼比丘曾聞如來所說。證阿羅漢不墮後有。彼",
    "X13n0283_009:0180c06": "乃不達四禪。妄計為阿羅漢。其福盡時。將為墮落。遂",
    "X13n0283_009:0180c07": "謗佛曰。佛說羅漢不墮後有。我證羅漢。今復墮落。則",
    "X13n0283_009:0180c08": "知佛說非真實也。如是未證謂證。是大妄語。更謗如",
    "X13n0283_009:0180c09": "來。又大妄語。是以直墮阿鼻地獄。具如輔行中說。今",
    "X13n0283_009:0180c10": "云四禪。蓋以初禪謂得初果。乃至四禪便謂證四果",
    "X13n0283_009:0180c11": "也。是為妄言證聖。彼既爾爾。設習三昧得少為足亦",
    "X13n0283_009:0180c12": "復如是。故云如第等也。二誡許受說中。汝應下誡",
    "X13n0283_009:0180c13": "許。阿難下受說。皆可知。",
    "X13n0283_009:0180c14": "二約義開示。更分為三。初總明。佛告阿難等也。二別",
    "X13n0283_009:0180c15": "顯。阿難當知等也。三總結。此是過去等也。初又三。初",
    "X13n0283_009:0180c16": "佛告去出因由。二汝輩去明魔動。三然彼等為勸誡。",
    "X13n0283_009:0180c17": "初又三。初一真自性。即佛告下。二迷真起妄。即由汝",
    "X13n0283_009:0180c18": "下。三妄體元無。即當知下。初中。佛告等。正明一真",
    "X13n0283_009:0180c19": "自性乃生佛平等不二者也。二迷真起妄中。明其",
    "X13n0283_009:0180c20": "本來自性生佛不二。但由汝等一念不覺。迷其真起",
    "X13n0283_009:0180c21": "其妄也。如前妄為明覺。亦如元明照也。癡愛發生。如",
    "X13n0283_009:0180c22": "前因明立所。亦如照生所也。生發徧迷。如前所既妄",
    "X13n0283_009:0180c23": "立生汝妄能。亦如所立照性亡也。故有空性等。如前",
    "X13n0283_009:0180c24": "無同異中熾然成異也。以前同為虗空異為世界故。",
    "X13n0283_009:0181a01": "亦如迷妄有虗空依空立世界也。已上所明。皆由一",
    "X13n0283_009:0181a02": "念不覺虗妄而有之相。則此下出皆由一念不覺虗",
    "X13n0283_009:0181a03": "妄而有之意。十方國土非無漏者。的指揀異於寂光",
    "X13n0283_009:0181a04": "國土也。泛言對下三土揀異寂光。對下二土揀異寂",
    "X13n0283_009:0181a05": "光實報。對同居揀於上三土耳。三妄體元無中。當",
    "X13n0283_009:0181a06": "知等者。謂世界因虗空而有。虗空又因無明而有。則",
    "X13n0283_009:0181a07": "知無明為虗空之能生。虗空又世界之能生。然無明",
    "X13n0283_009:0181a08": "當體虗妄。那得有汝所生之虗空。更汝虗空有所生",
    "X13n0283_009:0181a09": "之世界。故云當知等也。猶如片雲等者。片雲喻虗空。",
    "X13n0283_009:0181a10": "以其容易消故。太清喻真性。以其無動轉故。以片雲",
    "X13n0283_009:0181a11": "之小點太清之大了不可得。如前空生大覺中如海",
    "X13n0283_009:0181a12": "一漚發。故云猶如等也。則能生虗空之於真性。尚如",
    "X13n0283_009:0181a13": "片雲之點太虗起滅無從。況所生世界那可有得。如",
    "X13n0283_009:0181a14": "前有漏微塵國皆依空所生漚滅空本無況復諸三",
    "X13n0283_009:0181a15": "有也。就以妄生妄如此。究其所以。皆由一念無明迷",
    "X13n0283_009:0181a16": "真而起。若破無明之妄。發其真性歸其元明。能生無",
    "X13n0283_009:0181a17": "明一破。所生虗空自然銷落殞滅。虗空尚爾。而世界",
    "X13n0283_009:0181a18": "國土法爾振動破裂。如是安有妄體可得。故云汝等",
    "X13n0283_009:0181a19": "等也。發真歸元者。真是一真自性。本來具有。為妄所",
    "X13n0283_009:0181a20": "迷。今迷既破真得現前。故云發真。元即元明。本來不",
    "X13n0283_009:0181a21": "滅。為妄所逐。今妄既滅元明自歸。故云歸元。則知佛",
    "X13n0283_009:0181a22": "告等明一真自性生佛不二之者。由汝等明迷真起",
    "X13n0283_009:0181a23": "妄全妄無真者。當知等明若破其妄妄不可得者也。",
    "X13n0283_009:0181a24": "出因由竟。",
    "X13n0283_009:0181b01": "二明魔動中。汝輩等。魔動因也。一切等。魔動相也。凡",
    "X13n0283_009:0181b02": "夫等。知不知也。戀此等。魔所戀也。是故等。魔來惱也。",
    "X13n0283_009:0181b03": "云汝輩等者。意謂汝輩若修三摩則當發真歸元。彼",
    "X13n0283_009:0181b04": "諸菩薩大阿羅漢亦修三摩亦當發真歸元。彼此所",
    "X13n0283_009:0181b05": "顯理之心而無不通。所證智之精而無不[泳-永+曶]。如以水",
    "X13n0283_009:0181b06": "合水以光入光。同是一真自性湛然之體。故云汝輩",
    "X13n0283_009:0181b07": "等也。魔動之因如此。一切等者。以既發真歸元自當",
    "X13n0283_009:0181b08": "銷殞虗空而振裂國土。所以宮殿崩裂大地振拆水",
    "X13n0283_009:0181b09": "陸飛騰也。蓋宮殿等三是所見之相。魔王等三是能",
    "X13n0283_009:0181b10": "見之人。無不驚慴者。謂見是相而驚慴也。所見中。無",
    "X13n0283_009:0181b11": "故二字。宮殿等三皆亦有之。云無故者。魔王等三亦",
    "X13n0283_009:0181b12": "皆有通。能使宮殿崩大地振水陸騰。今彼不使其通",
    "X13n0283_009:0181b13": "而有此相。故云無故。無故而動自應驚慴。則知水陸",
    "X13n0283_009:0181b14": "句亦屬所見。古來皆作能見看。是以此義不無疑耳。",
    "X13n0283_009:0181b15": "魔動之相如此。凡夫等者。謂魔王等三雖見無故而",
    "X13n0283_009:0181b16": "動致生驚慴。其間凡夫不得通者。不知此是修三摩",
    "X13n0283_009:0181b17": "者發真歸元遷動虗妄之訛。此揀不知以其未得",
    "X13n0283_009:0181b18": "五通故也。彼等去。明知者也。可知。知不知者如此。然",
    "X13n0283_009:0181b19": "汝彼雖修三摩壞其虗空。彼戀虗妄之塵勞者云何",
    "X13n0283_009:0181b20": "容汝振裂推滅。故云戀此等者。魔之所戀如此。因不",
    "X13n0283_009:0181b21": "容汝摧裂之故。魔等皆來惱汝三摩行人。使汝行不",
    "X13n0283_009:0181b22": "成就不致摧壞其處。故云是故等也。魔之來惱如此。",
    "X13n0283_009:0181b23": "則知魔來元因修行。蓋修行者可不慎歟。故下有勸",
    "X13n0283_009:0181b24": "誡之文也。雖曰發真歸元壞其虗空國土世界。猶在",
    "X13n0283_009:0181c01": "魔類可以依托。何沾沾惱於行人。但惧其成佛之時",
    "X13n0283_009:0181c02": "光明照燭其魔類也無可全生。所以將成未成之際",
    "X13n0283_009:0181c03": "來惱亂耳。問一人發真歸元。十虗悉皆銷殞。大地悉",
    "X13n0283_009:0181c04": "皆振裂。自古以來成佛者多矣。云何虗空世界依然",
    "X13n0283_009:0181c05": "在耶。答諸佛成佛發真歸元。唯破己之無明。止壞己",
    "X13n0283_009:0181c06": "之虗空。眾生無明不破。而空之與地依然在也。又問",
    "X13n0283_009:0181c07": "既是諸佛正壞己之虗空大地。云何天魔等。皆見宮",
    "X13n0283_009:0181c08": "殿崩大地坼水陸騰而驚慴耶。答如相宗說。無明有",
    "X13n0283_009:0181c09": "自相共相不同。若破自相無明。壞虗空大地。彼諸魔",
    "X13n0283_009:0181c10": "等自不知也。若破共相無明。壞虗空大地。彼諸魔等",
    "X13n0283_009:0181c11": "自應知也。然諸佛眾生雖有迷悟不同。其眾生也同",
    "X13n0283_009:0181c12": "在虗空世界。是以壞時理應知耳。且彼等皆屬邪類。",
    "X13n0283_009:0181c13": "佛成道時。正欲轉其邪而復其正。其於彼也法爾相",
    "X13n0283_009:0181c14": "關。故無不知。若更剋實推之。諸佛成佛。銷殞虗空振",
    "X13n0283_009:0181c15": "裂國土。而空之與地依然在者。無他。十方諸佛固無",
    "X13n0283_009:0181c16": "量。十方眾生亦無量。彼皆無量。恰當諸佛成道之時",
    "X13n0283_009:0181c17": "正值眾生出生之際。如是則知諸佛成佛當壞虗空",
    "X13n0283_009:0181c18": "國土。眾生出生當成虗空國土。一壞一成。兩當其處。",
    "X13n0283_009:0181c19": "是以壞不見壞。成不見成。而依然在耳。所謂虗空無",
    "X13n0283_009:0181c20": "盡世界無盡眾生無盡諸佛無盡耳。",
    "X13n0283_009:0181c21": "三為勸誡分二。初以明悟勸。然彼等也。二以不悟勸。",
    "X13n0283_009:0181c22": "若不等也。初以明悟勸中。然彼等。承前諸魔來惱",
    "X13n0283_009:0181c23": "而言。故云大怒。彼塵二句。真妄相對也。彼雖大怒。但",
    "X13n0283_009:0181c24": "在虗妄塵勞之內。汝既修乎妙觀。則在微玅性覺之",
    "X13n0283_009:0182a01": "中。如風下。喻妄不能壞真。汝如下。喻真能破其妄。徒",
    "X13n0283_009:0182a02": "恃下。謂汝若能堅固修行。在他徒得其力。止是其客。",
    "X13n0283_009:0182a03": "不能壞汝主人也。成就下。汝若要令三摩成就破他",
    "X13n0283_009:0182a04": "惱亂無他方法。唯由汝之五陰主人。五陰主人即常",
    "X13n0283_009:0182a05": "住真心也。主人若能惺惺。客魔自不得便。主人倘或",
    "X13n0283_009:0182a06": "昏昏。客魔乘隙即入。故云成就等也。當處下。若要五",
    "X13n0283_009:0182a07": "陰主人而為惺惺。唯以禪那等三不思議妙觀觀之。",
    "X13n0283_009:0182a08": "無可奈何汝也。陰銷等者。彼魔暗也。玅觀明也。妙觀",
    "X13n0283_009:0182a09": "覺照。彼魔暗應念銷落。那更惱亂。故云陰銷等也。如",
    "X13n0283_009:0182a10": "是為勸。則知魔之來不來唯在觀之修不修。其為觀",
    "X13n0283_009:0182a11": "也豈可緩哉。二以不悟誡中。若不下正誡。如摩下",
    "X13n0283_009:0182a12": "例明。此乃下結示。初云若不等者。汝若一不覺悟。不",
    "X13n0283_009:0182a13": "唯不能破他。則汝反被所破而為魔之子及為魔黨",
    "X13n0283_009:0182a14": "矣。故云若不等也。二中。如摩等者。引彼微少例此熾",
    "X13n0283_009:0182a15": "盛也。謂登伽止一婬女。且止以呪呪汝。止欲毀汝婬",
    "X13n0283_009:0182a16": "之一戒。然汝戒體清淨。雖遭所攝尚不被毀淪落沉",
    "X13n0283_009:0182a17": "溺。故云如摩等也。三中。此乃等者。意謂彼之登伽止",
    "X13n0283_009:0182a18": "一婬女毀汝一戒而尚不能。今乃魔業熾盛。汝之所",
    "X13n0283_009:0182a19": "有性功德財并汝微玅法身悉皆毀壞。故云隳汝寶",
    "X13n0283_009:0182a20": "覺全身。又可寶覺全身總是法身。以阿難前云不歷",
    "X13n0283_009:0182a21": "僧祇獲法身。所以云隳汝法身。法身若隳。斷佛種子。",
    "X13n0283_009:0182a22": "為害何如。如宰下。復以喻顯也。意謂如前登伽呪汝",
    "X13n0283_009:0182a23": "為害甚小。若庶民家之剽掠而已。若夫魔類作隳汝",
    "X13n0283_009:0182a24": "法身。如宰臣家之遭籍沒也。故云如宰等耳。如是為",
    "X13n0283_009:0182b01": "誡。汝本欲破其魔而為修習。反為魔轉而為其子與",
    "X13n0283_009:0182b02": "黨。如宰臣家之遭籍沒。究其所以。由汝不悟其為悟",
    "X13n0283_009:0182b03": "也。可不勉乎。總明已竟。",
    "X13n0283_009:0182b04": "二別顯分為五。初顯色陰。乃至五顯識陰。破五陰者。",
    "X13n0283_009:0182b05": "非謂破壞其五陰也。但從來未曾修此圓通法門。這",
    "X13n0283_009:0182b06": "種玅智不現乎前。不達五陰當體如來藏性。今得觀",
    "X13n0283_009:0182b07": "行漸進漸入。則能了達五陰當體如來藏性。所謂破",
    "X13n0283_009:0182b08": "無所破。全妄即真。顯無所顯。妄真不二耳。又五陰中",
    "X13n0283_009:0182b09": "位有橫竪不同。若竪論之。破色陰是觀行。破受陰是",
    "X13n0283_009:0182b10": "相似初二二信。破想陰是相似三四二信。破行陰是",
    "X13n0283_009:0182b11": "相似五六二信。破識陰是相似之七信也。若橫論之。",
    "X13n0283_009:0182b12": "設若一念而能斷者。即破無明而顯中道入初住位",
    "X13n0283_009:0182b13": "百界作佛也。然今就竪論耳。",
    "X13n0283_009:0182b14": "初顯色陰。大分為三。初阿難當知等標舉也。二阿難",
    "X13n0283_009:0182b15": "當在等釋成也。三阿難如是等結勸也。初又二。初觀",
    "X13n0283_009:0182b16": "成。即阿難下。二境現。即當住下。初觀成中。汝坐等",
    "X13n0283_009:0182b17": "者。屬觀行位也。言坐道場者。場有修道得道之異。今",
    "X13n0283_009:0182b18": "在修也。以其修三摩故。若約六即。此乃觀行即佛坐",
    "X13n0283_009:0182b19": "道場耳。銷落諸念者。如前三漸次之修習。真修增進",
    "X13n0283_009:0182b20": "為能銷落。助因正性現業為所銷落也。則諸等破妄",
    "X13n0283_009:0182b21": "顯真也。動靜句三諦圓融也。憶念句三觀圓照也。",
    "X13n0283_009:0182b22": "二境現又二。初當住等色未盡相。二若因等色已盡",
    "X13n0283_009:0182b23": "相。初色未盡相中。當住等者。承前觀成而言。意謂",
    "X13n0283_009:0182b24": "應在觀成之際而入三摩。今色未盡。其猶未然所以。",
    "X13n0283_009:0182c01": "如明下約喻明也。如明句喻觀行成也。處大句喻色",
    "X13n0283_009:0182c02": "未盡也。精性等法合明也。精性句合明目人之觀行",
    "X13n0283_009:0182c03": "成也。心未句合處大幽暗之色未盡也。此則句正結",
    "X13n0283_009:0182c04": "色未盡相。區即寰區。宇即宇宙。所謂色陰世界耳。",
    "X13n0283_009:0182c05": "二色陰盡相又二。初正明。若目等也。二因由。觀其等",
    "X13n0283_009:0182c06": "也。初中。若目句明觀成也。十方等。色陰理顯。是為色",
    "X13n0283_009:0182c07": "陰盡也。十方泛言之耳。非定指十方世界也。是人等",
    "X13n0283_009:0182c08": "結顯色陰盡也。色以質礙為義。即以四大身為色。有",
    "X13n0283_009:0182c09": "是身則為劫濁。色陰既盡劫濁自超。所以前云色為",
    "X13n0283_009:0182c10": "劫濁體也。次中。觀其等者。其真之理既顯。其妄之",
    "X13n0283_009:0182c11": "由亦見。云堅固等者。由父母三緣和合虗妄之想有",
    "X13n0283_009:0182c12": "是色陰而為劫濁之本。故云觀其等也。餘如下之更",
    "X13n0283_009:0182c13": "釋餘疑中所明。後四亦然。此中雖明已盡未盡。其實",
    "X13n0283_009:0182c14": "未盡。令人因未盡而至於盡耳。為欲其盡。所以下有",
    "X13n0283_009:0182c15": "過加研覈之患而觀其境。下去皆爾。不復更出。二",
    "X13n0283_009:0182c16": "釋成分十。次第可見。各有功行現境名意功過四科。",
    "X13n0283_009:0182c17": "每就本文略為點示。初身能出礙中。當在下功行也。",
    "X13n0283_009:0182c18": "少選下現境也。此名下名意也。不作下功過也。初",
    "X13n0283_009:0182c19": "中。當在等。正指色陰之將盡之中而現其理。故云此",
    "X13n0283_009:0182c20": "中等也。下去皆云此心。與今同也。了知四大之色元",
    "X13n0283_009:0182c21": "因虗妄而生了不可得。故云四大不織。次中。既",
    "X13n0283_009:0182c22": "顯色陰之理。四大是妄身。亦不為四大覊縻。故云少",
    "X13n0283_009:0182c23": "選等也。以此正是色陰。所以下去皆云身耳。三中。",
    "X13n0283_009:0182c24": "此名者。出其名也斯但等。出其意也。四中。不作等",
    "X13n0283_009:0183a01": "功也以其不作聖解故。若作下過也。以其作聖解故。",
    "X13n0283_009:0183a02": "下去九文大意皆然。略示章段。不復煩重。二拾出",
    "X13n0283_009:0183a03": "蟯蛔中。復以下功行也。是人下現境也。此名下名意",
    "X13n0283_009:0183a04": "也。不作下功過也。三空中說法中。又以下功行也。",
    "X13n0283_009:0183a05": "除執下現境也。此名下名意也。不作下功過也。初中",
    "X13n0283_009:0183a06": "其時魂魄等者。以魂等依肝等。魂依肝。魄依肺。意依",
    "X13n0283_009:0183a07": "脾。志依膽。精神依腎也。次中。云除執受身者。身是八",
    "X13n0283_009:0183a08": "識持也。空中聞說法者。所謂塵塵說剎剎說熾然說",
    "X13n0283_009:0183a09": "無間歇也。可見說法之聲無處不徧。但為色所覆。色",
    "X13n0283_009:0183a10": "陰既盡。便能聞空中說法也。下去忽見法身佛。忽見",
    "X13n0283_009:0183a11": "十方成寶色。忽夜半見種種物等。可例知耳。三中精",
    "X13n0283_009:0183a12": "魄遞相等者。即指上之魄與魂等互互離合也。四",
    "X13n0283_009:0183a13": "見佛據屋中。又以下功行也。十方下現境也。此名下",
    "X13n0283_009:0183a14": "名意也。不作下功過也。初中。澄露句為三觀圓照。",
    "X13n0283_009:0183a15": "內光句謂三諦圓顯。次中。十方等。現依報而至正",
    "X13n0283_009:0183a16": "報。於時等。見依報而及正報耳。五空成寶色中。又",
    "X13n0283_009:0183a17": "以下功行也。於時下現境也。此名下名意也。不作下",
    "X13n0283_009:0183a18": "功過也。初中。觀察句觀也。抑按等止也。制止句正",
    "X13n0283_009:0183a19": "以止觀照攝得超越於色陰也。六暗室見明中。又",
    "X13n0283_009:0183a20": "以下功行也。忽於下現境也。此名下名意也。不作下",
    "X13n0283_009:0183a21": "功過也。初中。研究句亦三觀圓炤。精光句亦三諦",
    "X13n0283_009:0183a22": "圓顯耳。七燒斫無礙中。又以下功行也。四體下現",
    "X13n0283_009:0183a23": "境也。此名下名意也。不作下功過也。三中。此名句。",
    "X13n0283_009:0183a24": "了四大之身唯是一色。排四句。無四大性可得。一向",
    "X13n0283_009:0183b01": "句唯一理耳。八徧現依正中。又以下功行也。忽見",
    "X13n0283_009:0183b02": "下現境也。此名下名意也。不作下功過也。次中。忽",
    "X13n0283_009:0183b03": "見等。見正報清淨。又見等。見依報清淨耳。九夜見",
    "X13n0283_009:0183b04": "遠方中。又以下功行也。忽於下現境也。此名下名意",
    "X13n0283_009:0183b05": "也。不作下功過也。十見善知識中。又以下功行也。",
    "X13n0283_009:0183b06": "見善下現境也。此名下名意也。不作下功過也。二",
    "X13n0283_009:0183b07": "中。見善知識等者。前之九種自心生魔。此乃引動外",
    "X13n0283_009:0183b08": "魔而來惱也。三結勸分二。初結過患。阿難等也。二",
    "X13n0283_009:0183b09": "勸弘宣。汝等等也。初中。如是等。結十種現境也。皆",
    "X13n0283_009:0183b10": "是等。結十種功行及名意也。欲其色盡。故皆研覈。反",
    "X13n0283_009:0183b11": "為魔生之患。故云皆是等也。眾生等。結十種認為聖",
    "X13n0283_009:0183b12": "解而招報也。二勸弘宣中。汝等等者。勸阿難將色",
    "X13n0283_009:0183b13": "陰中十種現境宣演指示末世眾生。勿使修三摩者",
    "X13n0283_009:0183b14": "當此色陰既盡之際過加研竅致令魔便而惱亂也。",
    "X13n0283_009:0183b15": "故云汝等等耳。如是末世行人。得以保持所有功行",
    "X13n0283_009:0183b16": "不失。得以覆護所有魔障不生。自得成乎極果菩",
    "X13n0283_009:0183b17": "提。故云保持等也。下去四陰結勸。其文皆同。唯想陰",
    "X13n0283_009:0183b18": "中分為廣略。廣雖不同略則無異。皆可例知。不復更",
    "X13n0283_009:0183b19": "明。",
    "X13n0283_009:0183b20": "二顯受陰。亦分為三。初標舉。阿難彼善等也。二釋成。",
    "X13n0283_009:0183b21": "阿難彼善等也。三結勸。阿難如是等也。初又二。初阿",
    "X13n0283_009:0183b22": "難下承前。二若有下明今。初承前中。修三摩提。雖",
    "X13n0283_009:0183b23": "止云三摩。乃圓修三觀也。奢摩等。正以不思議奢摩",
    "X13n0283_009:0183b24": "空觀而破色陰。故云奢摩等也。其妄既破其真自顯。",
    "X13n0283_009:0183c01": "故云見諸等也。所謂破顯俱時空假不二者耳。見諸",
    "X13n0283_009:0183c02": "佛心者。即見十方如來所證妙淨明體也。以行人修",
    "X13n0283_009:0183c03": "三摩提見元明自性故。則知果因雖列。元明自性無",
    "X13n0283_009:0183c04": "少異耳。如明鏡二句。以喻見諸佛心也。鏡喻能見觀",
    "X13n0283_009:0183c05": "智。像喻所見佛心。承前色陰如此。二明今亦二。初",
    "X13n0283_009:0183c06": "受未盡相。若有等也。二受陰盡相。若魘等也。初中。",
    "X13n0283_009:0183c07": "若有等者法也。猶如等喻也。此則等結也。法中。若有",
    "X13n0283_009:0183c08": "等。謂觀雖成。受陰未破。亦可謂色陰盡而受陰未盡",
    "X13n0283_009:0183c09": "也。喻中。猶如等喻觀成。亦喻受盡。心觸等亦喻受陰",
    "X13n0283_009:0183c10": "未盡也。此正是受陰未盡世界。故結云此則等也。",
    "X13n0283_009:0183c11": "二喻相盡又二。初若魔下正明。二觀其下因由。初",
    "X13n0283_009:0183c12": "正明中。若魘等者。謂受以領納為義。受陰若盡。不被",
    "X13n0283_009:0183c13": "諸法所礙。猶之乎魘人之醒。故云若魘等也。是人等",
    "X13n0283_009:0183c14": "結成受盡也。既不領納諸法。於諸法上不起分別之",
    "X13n0283_009:0183c15": "見。自得超乎見濁。所以前云受為見濁體也。二因",
    "X13n0283_009:0183c16": "由中。觀其等者。其真之理既顯。其妄之由自見。由虗",
    "X13n0283_009:0183c17": "通明了虗妄之想。有是受陰而為見濁之本。故云觀",
    "X13n0283_009:0183c18": "其等也。二釋成分為十。次第可見。亦各有功行現",
    "X13n0283_009:0183c19": "境名意功過四科。初發無窮悲中。乃難下功行也。忽",
    "X13n0283_009:0183c20": "於下現境也。此名下名意也。悟則下功過也。初中。",
    "X13n0283_009:0183c21": "當在等者。謂受陰將盡。於此之中。觀益進。境益顯也。",
    "X13n0283_009:0183c22": "內抑句。謂其過加研覈也。受陰將盡而過加研覈未",
    "X13n0283_009:0183c23": "免成患。所以即有境現耳。下九皆爾。次中。發無窮",
    "X13n0283_009:0183c24": "悲者。悲蓋有三。空觀現前有生緣悲。假觀現前有法",
    "X13n0283_009:0184a01": "緣悲。中觀現前有無緣悲。今受陰盡過加研覈所現",
    "X13n0283_009:0184a02": "之者乃愛見悲。非前三也。故見蚊蟲猶如赤子。下去",
    "X13n0283_009:0184a03": "所現雖異。亦可類推。三中。此名等出名。而兼明意。",
    "X13n0283_009:0184a04": "下去皆爾。四中。悟則等功。若作等過也。下去亦爾。",
    "X13n0283_009:0184a05": "二生無限勇中。阿難下功行也。忍於下現境也。此",
    "X13n0283_009:0184a06": "名下名意也。悟則下功過也。初中。勝相現前。同前",
    "X13n0283_009:0184a07": "得大二句。謂觀勝境顯也。感激過分。同前內抑過分。",
    "X13n0283_009:0184a08": "過加研覈也。餘可知。三生大枯竭中。又彼下功行",
    "X13n0283_009:0184a09": "也。前無下現境也。此名下名意也。悟則下功過也。",
    "X13n0283_009:0184a10": "初中。受陰明白下。例前二境應有得大光耀等及內",
    "X13n0283_009:0184a11": "抑過分之句。今蓋略耳。下去亦然。次中。前無等。受",
    "X13n0283_009:0184a12": "陰未破是為前無新證。色陰已破是為歸失故居。定",
    "X13n0283_009:0184a13": "多於慧是為智力衰微。進退兩楹之間。因智衰微而",
    "X13n0283_009:0184a14": "毀其行。是為入中隳等也。餘可知。四得少為足中。",
    "X13n0283_009:0184a15": "又彼下功行也。慧力下現境也。此名下名意也。悟則",
    "X13n0283_009:0184a16": "下功過也。二中。因懷勝性便疑自是盧舍那佛。此",
    "X13n0283_009:0184a17": "乃增上慢耳。三中。忘失等。慧多於定。不能恒審。其",
    "X13n0283_009:0184a18": "慧既多。反沉溺於知見耳。五生無盡憂中。又彼下",
    "X13n0283_009:0184a19": "功行也。新證下現境也。此名下名意也。悟則下功過",
    "X13n0283_009:0184a20": "也。次中。新證二句。亦謂色陰已盡受陰未破也。然",
    "X13n0283_009:0184a21": "歷覽與中隳有異。前唯毀行。此有躊躇。故不同耳。餘",
    "X13n0283_009:0184a22": "可知。六生無限喜中。又彼下功行也。處清下現",
    "X13n0283_009:0184a23": "境也。此名下名意也。悟則下功過也。次中。處清淨",
    "X13n0283_009:0184a24": "等。謂色陰已破外無所緣故也。餘可知。七起大我",
    "X13n0283_009:0184b01": "慢中。又彼下功行也。自謂下現境也。此名下名意也。",
    "X13n0283_009:0184b02": "悟則下功過也。四中。不禮塔廟等者。塔乃安佛靈",
    "X13n0283_009:0184b03": "骨。廟乃設諸佛尊像。經是諸佛慧命之所寄。像是諸",
    "X13n0283_009:0184b04": "佛法身之所托。不禮塔廟。更毀經像。永喪法身。終斷",
    "X13n0283_009:0184b05": "慧命者也。八忽生輕安中。又彼下功行也。於精下",
    "X13n0283_009:0184b06": "現境也。此名下名意也。悟則下功過也。功過中。云",
    "X13n0283_009:0184b07": "多作無聞比丘者。以其認輕安謂證聖。則同無聞比",
    "X13n0283_009:0184b08": "丘妄計四禪謂證四果。自既墮落。令信從者亦墮。所",
    "X13n0283_009:0184b09": "謂一盲引眾盲同入於火坑也。九撥無因果中。又",
    "X13n0283_009:0184b10": "彼下功行也。於時下現境也。空心下名意也。悟則下",
    "X13n0283_009:0184b11": "功過也。三中。略去此名二字。餘可知。十愛極發",
    "X13n0283_009:0184b12": "狂中。又彼下功行也。味其下現境也。此名下名意也。",
    "X13n0283_009:0184b13": "悟則下功過也。皆可知。三結勸分二。初阿難等結",
    "X13n0283_009:0184b14": "過患。二汝等等勸弘宣。皆如色陰可知。",
    "X13n0283_009:0184b15": "三顯想陰。亦分為三。初阿難彼善等標舉。二阿難彼",
    "X13n0283_009:0184b16": "善等釋成。三阿難如是等結勸。初又二。初承前。即阿",
    "X13n0283_009:0184b17": "難下。二明今。即從是下。初承前中。受陰等。謂其受",
    "X13n0283_009:0184b18": "陰雖盡。不唯識陰未破。亦且想行猶在。自未得漏盡",
    "X13n0283_009:0184b19": "也。心離等。謂漏雖未盡。色受二陰既破。外無質礙之",
    "X13n0283_009:0184b20": "色。內無領納之受。所有之心自得如鳥出籠成就去",
    "X13n0283_009:0184b21": "來無礙。故云心離等也。即前受盡相中。其心離身返",
    "X13n0283_009:0184b22": "觀其面去來自由等耳。二明今又二。初從是等想",
    "X13n0283_009:0184b23": "未盡相。二若動等想陰盡想。初想未盡相中。從是",
    "X13n0283_009:0184b24": "下法。譬如下喻。此則下結。法中。從是等者。謂受陰既",
    "X13n0283_009:0184c01": "破。從此已去六十聖位可歷。故云從是等也。意生身。",
    "X13n0283_009:0184c02": "即身如意通。又從此去身如意通可得。故云得意等",
    "X13n0283_009:0184c03": "也。則知從是二字應貫得意句看。雖云將來如是。",
    "X13n0283_009:0184c04": "然在行人想陰未破未知有是事也。喻中。有人等。喻",
    "X13n0283_009:0184c05": "想行未破之行人也。其言等。喻將來得歷六十聖位",
    "X13n0283_009:0184c06": "也。令不等。喻想陰未除者不知將來可得六十聖位。",
    "X13n0283_009:0184c07": "其已破五陰者無不知也。結中。此則等者。結其將來",
    "X13n0283_009:0184c08": "有是之事。而未知者此正想陰世界。故云此則等也。",
    "X13n0283_009:0184c09": "然六十聖位三漸次亦在數矣。若約破陰對位。已破",
    "X13n0283_009:0184c10": "受陰應是相似中初二之信。則超三漸次與乾慧矣。",
    "X13n0283_009:0184c11": "如何更有六十。蓋漸次即名升進。正是觀行。觀行對",
    "X13n0283_009:0184c12": "破色陰。乃連本位而言耳。二想陰盡相又二。初正",
    "X13n0283_009:0184c13": "明。若動等也。二因由。觀其等也。初中。若動等者。想",
    "X13n0283_009:0184c14": "以想相為義。是為動念。動念既盡浮想自除。故云若",
    "X13n0283_009:0184c15": "動等也。於覺等。謂想陰盡。觀益進。境益顯也。一倫等",
    "X13n0283_009:0184c16": "謂想陰盡行陰當前也。行陰念念遷流。首指生而始",
    "X13n0283_009:0184c17": "也。尾指死而終也。如是之相無不圓見。故云一倫等",
    "X13n0283_009:0184c18": "也。行既當前。想盡可知。故名想陰盡耳。想陰未盡。於",
    "X13n0283_009:0184c19": "諸法上未免想相。而起貪愛之私。想陰既盡。自得超",
    "X13n0283_009:0184c20": "越乎煩惱。所以前云想陰為煩惱濁體也。二因由中。",
    "X13n0283_009:0184c21": "觀其等者。其真之理既顯。其妄之由自見。由融徹通",
    "X13n0283_009:0184c22": "達虗妄之想。有是想陰而為見濁之本。故云觀其等",
    "X13n0283_009:0184c23": "也。二釋成。亦分十。次第可見。各有三科。初善男子",
    "X13n0283_009:0184c24": "下功行。二三摩地下現境。三汝當下誡勸。起止皆同。",
    "X13n0283_009:0185a01": "前後並無子科。唯二現境更分為二。初內生貪愛。三",
    "X13n0283_009:0185a02": "摩等也。二外致魔事。爾時等也。外致魔事又二。初爾",
    "X13n0283_009:0185a03": "時去魔來惱亂。二惱亂去魔去招殃。初魔來惱亂又",
    "X13n0283_009:0185a04": "四。初爾時等魔來。二其形等現形。三口中等說法。四",
    "X13n0283_009:0185a05": "此名等指名。十文皆然。但起止又小不同。臨文略為",
    "X13n0283_009:0185a06": "點示。初貪求善巧之功行中。受陰虗妙者。謂其受",
    "X13n0283_009:0185a07": "陰既破唯一真理也。不遭邪慮等。邪慮想陰也。謂將",
    "X13n0283_009:0185a08": "破想陰。其觀更進。故云不遭等也。下九文同。義亦同",
    "X13n0283_009:0185a09": "耳。初內生貪愛中。圓明所成之智也。善巧所發之",
    "X13n0283_009:0185a10": "用也。克實論之。二止是一。所以心愛圓明思求善巧。",
    "X13n0283_009:0185a11": "乃至心愛長年思求永歲。銳飛等字。總形容貪求急",
    "X13n0283_009:0185a12": "耳。然此二者。行人固不可緩。想陰若破法爾現前。今",
    "X13n0283_009:0185a13": "為欲破想陰。其心愛樂圓明。其思貪求善巧。此乃致",
    "X13n0283_009:0185a14": "魔之端。所以外遂致魔事也。下去心愛遊蕩貪求經",
    "X13n0283_009:0185a15": "歷等。例之可見。魔來中。飛精附人者。較乎前之色",
    "X13n0283_009:0185a16": "受二陰二意不同。一者前來外有所緣之色。內有能",
    "X13n0283_009:0185a17": "受之受。內外交結色受並立。其魔乘間即入肺腑。然",
    "X13n0283_009:0185a18": "此想陰。唯一想心存乎其內。而無外境得近其前。彼",
    "X13n0283_009:0185a19": "魔無由得入。但飛其精附其外人而來魔耳。二者前",
    "X13n0283_009:0185a20": "來色受相對有境可見。是以彼魔不復現境即入其",
    "X13n0283_009:0185a21": "心。此中想與外境兩不相接。正在懷想之時。即附他",
    "X13n0283_009:0185a22": "人現境乎前。令其行人而信受之。是以飛精附人也。",
    "X13n0283_009:0185a23": "問魔既不附行人。云何他人得附之耶。答所附之人",
    "X13n0283_009:0185a24": "亦是行人。非無因也。但得破色陰未破受陰。以故飛",
    "X13n0283_009:0185b01": "而附也。幾箇人字。一一了知其義自易明也。飛精附",
    "X13n0283_009:0185b02": "人其人不覺去彼人體三人字。是所附之人也。令彼",
    "X13n0283_009:0185b03": "人見是人愚迷惱亂是人三人字。是被魔之人也。所",
    "X13n0283_009:0185b04": "現所說。即是所愛之圓明所求之善巧者。下去皆爾。",
    "X13n0283_009:0185b05": "此名鬼恠。即前鬼趣中貪鬼。此十對前十種同者多。",
    "X13n0283_009:0185b06": "唯後一二種不同耳。口說經法。乃附聖經。未必是經",
    "X13n0283_009:0185b07": "也。口中說言唯虗誕之詞也。下去皆然。餘可知也。",
    "X13n0283_009:0185b08": "魔去招殃中。弟子與師。師即所附之者。弟子即被魔",
    "X13n0283_009:0185b09": "之者也。俱陷王難者。當其魔事熾盛之時。即王法雖",
    "X13n0283_009:0185b10": "嚴或恐是真亦不敢動。其魔既去。與前逈然不同。便",
    "X13n0283_009:0185b11": "知為魔。遂遭王法。王難華報也。地獄果報也。三勸",
    "X13n0283_009:0185b12": "誡中。汝常等勸也。迷惑等誡也。下去功行勸誡。及現",
    "X13n0283_009:0185b13": "境中內生貪愛。與外致魔事中魔來惱亂。魔去招殃",
    "X13n0283_009:0185b14": "中二三皆同前。唯第三現形。或自形或其形或能令",
    "X13n0283_009:0185b15": "或令其小不同耳。亦隨文可見。不復分也。二貪求",
    "X13n0283_009:0185b16": "經歷之現形中。云邪見密興等。邪正不並立也。汝若",
    "X13n0283_009:0185b17": "觀智圓明圓炤則邪智自遠。汝若心念少有差錯則",
    "X13n0283_009:0185b18": "邪見遂與。間不容髮。故云密耳。三貪求契合之內",
    "X13n0283_009:0185b19": "心貪愛中。云綿[泳-永+曶]者。將欲因行與果理契合耳。現形",
    "X13n0283_009:0185b20": "中。云外無遷變者。不同前之令彼聽者或為帝釋等",
    "X13n0283_009:0185b21": "及坐蓮華臺。唯令自開性。故云外無遷變。說法中亦",
    "X13n0283_009:0185b22": "有真佛者。即就大小先後之中分真偽等耳。洗滌本",
    "X13n0283_009:0185b23": "心者。本心指所修之三摩也。為魔所惱。轉真修而為",
    "X13n0283_009:0185b24": "邪行。前之所修亦無所存。猶之乎洗滌者也。四貪",
    "X13n0283_009:0185c01": "求辨析之內心貪愛中。心愛根本者。欲求物之元由",
    "X13n0283_009:0185c02": "也。故即云窮覽等耳。現形中。將佛等者。涅槃解脫菩",
    "X13n0283_009:0185c03": "提般若法身。法身也謂三德祕藏現前內身。即是非",
    "X13n0283_009:0185c04": "魔而何耶。五貪求冥感之內心貪愛中。心愛懸應",
    "X13n0283_009:0185c05": "者。欲先諸佛來應。故即云貪求冥感。餘可知。六貪",
    "X13n0283_009:0185c06": "求靜謐之內心貪愛中。心愛深入者。所謂愈精而求",
    "X13n0283_009:0185c07": "其精。愈深而求其深。故即云貪求靜謐。現形中。各知",
    "X13n0283_009:0185c08": "本業者。令前聽者亦得宿命通也。此中具五通。信知",
    "X13n0283_009:0185c09": "魔亦得五通耳。餘可知。七貪求宿命之內心貪愛",
    "X13n0283_009:0185c10": "中。心愛知見者。欲得三智一心中知五眼一眼中見",
    "X13n0283_009:0185c11": "耳。指名中。或有宣婬者。以婬事互相宣布也。餘可知。",
    "X13n0283_009:0185c12": "八貪求神通之內心貪愛中。心愛神通者。通有大",
    "X13n0283_009:0185c13": "小不同。小乘修得。大乘證得。證得者乃無記化化通。",
    "X13n0283_009:0185c14": "修得者不過作意神通而已。然小乘尚不可得。況此",
    "X13n0283_009:0185c15": "中之大乘乎。現形中。唯於刀兵不得自在者。彼是邪",
    "X13n0283_009:0185c16": "法不能無礙於刀兵耳。若夫持地菩薩證性具者。即",
    "X13n0283_009:0185c17": "其刀兵亦無觸也。誹謗禪律者。禪是明性。律是攝身。",
    "X13n0283_009:0185c18": "若誹謗之。非魔惱亂何有是也。餘可知。九貪深空",
    "X13n0283_009:0185c19": "之內心貪愛中。心愛入滅者。欲求當體真寂也。故即",
    "X13n0283_009:0185c20": "云貪求深空。現形中。其形等存自在也。還從等沒自",
    "X13n0283_009:0185c21": "在也。故結云存沒自在。說法中。無因無果者。了不知",
    "X13n0283_009:0185c22": "眾生以煩惱為因招生死之果。菩薩以觀智為因感",
    "X13n0283_009:0185c23": "涅槃之果。那可因果都撥無也。餘可知。十貪求變",
    "X13n0283_009:0185c24": "易之內心貪愛中。辛苦研幾者。辛勤刻苦研磨幾微",
    "X13n0283_009:0186a01": "之理以求其長壽也。棄分斷等者。欲求長年永歲。故",
    "X13n0283_009:0186a02": "希變易。欲希變易自應棄分段也。變易者。變粗形為",
    "X13n0283_009:0186a03": "細質。易短壽為長年。此一往耳。若再推之。變報齡而",
    "X13n0283_009:0186a04": "易法性身耳。現形中。或經等。正釋上之往還無滯也。",
    "X13n0283_009:0186a05": "或經下即遠現近。或於下即近現遠也。說法中。十方",
    "X13n0283_009:0186a06": "眾生皆吾子者。要知邪外所說亦竊佛說而為說也。",
    "X13n0283_009:0186a07": "嘗聞佛說一切眾生皆是吾子。以故亦作是說。欲人",
    "X13n0283_009:0186a08": "生敬信耳。指名中。遮文茶有二。若發心者必護佛法",
    "X13n0283_009:0186a09": "也。未發心者惱行人也。利其虗明者。謂貪受陰虗妙",
    "X13n0283_009:0186a10": "也。或不因師者。不必因所附之人而自見之也。口兼",
    "X13n0283_009:0186a11": "獨言者。兼字蓋承上現美女言。獨言者唯自語也。餘",
    "X13n0283_009:0186a12": "可知。三結勸分為二。初阿難下廣。二阿難下略。廣",
    "X13n0283_009:0186a13": "又二。初結過患。阿難等也。二勸弘宣。汝今等也。此廣",
    "X13n0283_009:0186a14": "中。結過患。勸弘宣。與前之色受二陰文意不同。彼皆",
    "X13n0283_009:0186a15": "結其現在十種過患。勸令弘宣。使後世眾生得以保",
    "X13n0283_009:0186a16": "護成道。此即結其十種於末世時迷惑行人。以勸阿",
    "X13n0283_009:0186a17": "難救度之耳。若夫略中。文意皆同前也。結過患。云",
    "X13n0283_009:0186a18": "在我法中出家修道者。有收簡不同。如其真修三昧",
    "X13n0283_009:0186a19": "之人。乃所收也。若其或附人等。是所揀也。所揀之即",
    "X13n0283_009:0186a20": "前裨販等類。著如來衣食如來食壞如來法者也。九",
    "X13n0283_009:0186a21": "生百生。生即世也。謂其魔類盛行。在我滅後。近而言",
    "X13n0283_009:0186a22": "之則九世。正法之末也。遠而言之則百世。像法後未",
    "X13n0283_009:0186a23": "法時也。勸弘中。汝遵等者。所謂若不說法度眾生",
    "X13n0283_009:0186a24": "畢竟無能報佛恩也。略中亦二。阿難下結過患。汝",
    "X13n0283_009:0186b01": "等下結弘宣。同前色受例之可見。想陰既有廣略兩",
    "X13n0283_009:0186b02": "番。餘四應然。蓋中之既爾。前後可例。所以但略而無",
    "X13n0283_009:0186b03": "廣耳。",
    "X13n0283_009:0186b04": "大佛頂首楞嚴秘錄卷第九"
}