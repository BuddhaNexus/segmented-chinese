{
    "X64n1260_024:0192c03": "列祖提綱錄卷第二十四",
    "X64n1260_024:0192c05": "武林十八澗理安禪寺住持婁東行悅集",
    "X64n1260_024:0192c06": "白椎後垂語",
    "X64n1260_024:0192c07": "臨濟玄禪師府主王常侍與諸官請師開堂云。山僧",
    "X64n1260_024:0192c08": "今日事不獲已。曲順人情方登此座。若約祖宗門下",
    "X64n1260_024:0192c09": "稱揚大事。直是開口不得。無你措足處。山僧此日以",
    "X64n1260_024:0192c10": "常侍堅請。那隱綱宗。還有作家戰將直下展陣開旗",
    "X64n1260_024:0192c11": "者麼。對眾證據看。",
    "X64n1260_024:0192c12": "道吾真禪師開堂日云。便與麼觀得一時著便。若論",
    "X64n1260_024:0192c13": "玄微。見與不見一時[翟*支]瞎。",
    "X64n1260_024:0192c14": "在北禪上堂云。青山峭峻。白日如梭。龍門無客。鬧市",
    "X64n1260_024:0192c15": "人多。諸人。且道即今下菜行頭有幾人納稅百姓。",
    "X64n1260_024:0192c16": "法華舉禪師開堂云。夫第一義諦。非智辯所詮心機",
    "X64n1260_024:0192c17": "所測。教外別傳不立文字。既到者裏復且如何。直須",
    "X64n1260_024:0192c18": "坐斷毗盧不存凡聖。還能如是麼。若也未能。山僧重",
    "X64n1260_024:0192c19": "說偈言去也。不結毗盧印。那弘古佛心。明月照幽谷。",
    "X64n1260_024:0192c20": "寒濤助夜砧。諸人委悉麼。各希發問。",
    "X64n1260_024:0192c21": "大愚芝禪師開堂日云。還有人委得落處麼。若委得。",
    "X64n1260_024:0192c22": "隨機利物應化無方。天上人間出沒卷舒縱橫自在。",
    "X64n1260_024:0192c23": "若也未委落處。釋迦老子三世諸佛二十八祖天下",
    "X64n1260_024:0192c24": "老和尚一時拋在爐中。從聽老僧葛藤。",
    "X64n1260_024:0193a01": "慈明圓禪師南源開堂云。大眾。會麼。宜陽秀水。南嶽",
    "X64n1260_024:0193a02": "石橋。若也不會。謾你諸人去也。所以道達磨西來教",
    "X64n1260_024:0193a03": "外別傳一句。且道別傳箇什麼。直指人心見性成佛。",
    "X64n1260_024:0193a04": "祇如諸人盡是祖師指出底人。還信得及麼。若信得",
    "X64n1260_024:0193a05": "及。與祖佛同參。若信不及。可謂自生退屈。此日一會",
    "X64n1260_024:0193a06": "不是小緣。將一瓣香為我無得禪師。且道諸人還識",
    "X64n1260_024:0193a07": "無得禪師麼。若也不識。有疑請問。",
    "X64n1260_024:0193a08": "雲峯悅禪師開堂日云。祖禰不了殃及子孫。事到如",
    "X64n1260_024:0193a09": "斯寧容分雪。所謂出世利生之事呼為第一義門。但",
    "X64n1260_024:0193a10": "有言說多無實義。諸人若也委悉。山僧出世事畢。其",
    "X64n1260_024:0193a11": "或未然。有疑請問。",
    "X64n1260_024:0193a12": "真淨文禪師開堂日白椎畢。師召大眾云。當須自觀。",
    "X64n1260_024:0193a13": "若此觀者名為正觀。若他觀者名為邪觀。邪正未分。",
    "X64n1260_024:0193a14": "有疑請問。",
    "X64n1260_024:0193a15": "聖壽開堂。白椎竟良久乃云。會麼。少室峯前曾示此。",
    "X64n1260_024:0193a16": "高安灘上復誰傳。會中若有仙陀客。莫學神光廢九",
    "X64n1260_024:0193a17": "年。遂喝云。有疑請問。",
    "X64n1260_024:0193a18": "報寧開堂白椎竟乃垂一足云。大眾。為是一耶二耶。",
    "X64n1260_024:0193a19": "良久云。上士一決一切了。中下多聞多不信。有疑請",
    "X64n1260_024:0193a20": "問。",
    "X64n1260_024:0193a21": "白雲端禪師開堂日白椎竟顧視左右云。便與麼散",
    "X64n1260_024:0193a22": "去。自古自今如麻似粟。若言更有如何若何。曹溪一",
    "X64n1260_024:0193a23": "路平沉。所以從上諸聖皆向火燄裏出來垂手。只要",
    "X64n1260_024:0193a24": "一切人眼橫鼻直去。今日眾中有大家垂手者麼。出",
    "X64n1260_024:0193b01": "來。",
    "X64n1260_024:0193b02": "保寧勇禪師開堂日白椎罷顧眾云。委悉麼。若不委",
    "X64n1260_024:0193b03": "悉。為蛇畫足去也。古佛巖前千華競秀。曹溪源上萬",
    "X64n1260_024:0193b04": "派歸流。莫有陟巇嶮涉渺瀰者麼。不顧危兦。便請相",
    "X64n1260_024:0193b05": "見。",
    "X64n1260_024:0193b06": "五祖演禪師四面開堂云。若論第一義。西天二十八",
    "X64n1260_024:0193b07": "祖唐土六祖立在下風。一大藏教白雲萬里。摩竭掩",
    "X64n1260_024:0193b08": "室毗耶杜口正在夢中。千佛出世寐語未了。文殊普",
    "X64n1260_024:0193b09": "賢抝曲作直。所以道設使言前薦取猶是滯殻迷封。",
    "X64n1260_024:0193b10": "縱饒句下精通未免觸途狂見。若也把定封疆。說什",
    "X64n1260_024:0193b11": "麼法堂前草深一丈。直得凡聖路絕鳥飛不度。天下",
    "X64n1260_024:0193b12": "衲僧無出氣處。眾中莫有不甘底麼。出來相見。",
    "X64n1260_024:0193b13": "海會開堂白椎罷乃云。金鏃慣將平祖道。鐵鞭多力",
    "X64n1260_024:0193b14": "恨無讐。莫有不顧危兦底衲僧麼。出來相見。",
    "X64n1260_024:0193b15": "東山開堂白椎罷乃云。當觀第一義。寶劍霜鋒利。掣",
    "X64n1260_024:0193b16": "電隔三千。最勝無倫譬。眼辨手能親。出來相比試。",
    "X64n1260_024:0193b17": "雪竇顯禪師萬壽開堂。白椎了師云。宗乘一唱。三藏",
    "X64n1260_024:0193b18": "絕詮。祖令當行。十方坐斷。其有達士不避死生。眨上",
    "X64n1260_024:0193b19": "眉毛出眾相見。",
    "X64n1260_024:0193b20": "住雪竇開堂。白椎了乃云。如來正法眼藏委在今日。",
    "X64n1260_024:0193b21": "放行則瓦礫生光。把定則真金失色。權柄在手殺活",
    "X64n1260_024:0193b22": "臨時。其有作者。共相證據。",
    "X64n1260_024:0193b23": "龍門遠禪師開堂日白椎罷乃云。觀即不一。一即不",
    "X64n1260_024:0193b24": "觀。第一義門。今在何所。",
    "X64n1260_024:0193c01": "圓悟勤禪師崇寧開堂。白椎竟乃云。駕千鈞弩。一擊",
    "X64n1260_024:0193c02": "便行。射透鐵圍。不容擬議。一言之下殺活全彰。寸機",
    "X64n1260_024:0193c03": "之中包括群象。直須當頭點破。可以千眼頓開。更若",
    "X64n1260_024:0193c04": "四顧躊躇。便見撈天摸地。有搆得底。出眾相見。",
    "X64n1260_024:0193c05": "夾山入院開堂云。野猿抱子歸青嶂。幽鳥銜花過碧",
    "X64n1260_024:0193c06": "巖。此地昔年曾作客。今茲為主愧無慙。眾中還有辯",
    "X64n1260_024:0193c07": "得賓主底衲僧麼。",
    "X64n1260_024:0193c08": "入院開堂云。炎炎伏暑離青嶂。肅肅清秋渡碧湘。古",
    "X64n1260_024:0193c09": "殿耽耽松檜密。無塵金地足清凉。既到者裏。還有本",
    "X64n1260_024:0193c10": "色衲僧麼。出來共相證明。",
    "X64n1260_024:0193c11": "住雲居先於南康軍開堂。白椎竟乃云。包融萬有。聲",
    "X64n1260_024:0193c12": "振大千。乃佛乃祖頂門開。若天若人方寸濶。便恁麼",
    "X64n1260_024:0193c13": "薦得。不妨省要。苟或踟蹰。落在第二義門去也。還有",
    "X64n1260_024:0193c14": "箭鋒相拄底衲僧麼。出來共相激揚。",
    "X64n1260_024:0193c15": "虎丘隆禪師住開聖白椎竟乃云。垂鈎四海。祇釣鯨",
    "X64n1260_024:0193c16": "鰲。離鈎三寸。莫有道得底。出來道看。",
    "X64n1260_024:0193c17": "大慧杲禪師住徑山。白椎竟乃云。諸方舊例。今古常",
    "X64n1260_024:0193c18": "儀。直饒千佛世尊次第出世陞于此座。末上也少者",
    "X64n1260_024:0193c19": "一杓惡水不得。莫有回避得底麼。出來證據。",
    "X64n1260_024:0193c20": "應庵華禪師明果入院開堂。白椎竟乃云。證第一義",
    "X64n1260_024:0193c21": "諦空。名獅子吼。獅子既吼。狐狼屏迹異類潛蹤。莫有",
    "X64n1260_024:0193c22": "共相出手底麼。出來相見。",
    "X64n1260_024:0193c23": "住蔣山。白椎罷乃云。若論第一義。如紅爐上一點雪",
    "X64n1260_024:0193c24": "相似。若也聽不出聲。見不超色。何妨出眾決疑。",
    "X64n1260_024:0194a01": "密庵傑禪師靈隱開堂。白椎竟乃云。正令已行。千差",
    "X64n1260_024:0194a02": "削跡。佛佛從茲授手。祖祖於是相傳。恁麼會得。便乃",
    "X64n1260_024:0194a03": "高揖釋迦不拜彌勒。其或尚留觀聽。何坊致問。",
    "X64n1260_024:0194a04": "住靈隱。白椎竟乃云。第一義諦。空洞無象。表裏一如。",
    "X64n1260_024:0194a05": "佛及眾生。盡為增語。且作麼生觀。若有心觀屬妄想。",
    "X64n1260_024:0194a06": "無心觀屬斷見。不有不無心觀顢頇佛性。莫有具透",
    "X64n1260_024:0194a07": "關眼底衲僧。出來大家擎展。",
    "X64n1260_024:0194a08": "了覺圓禪師開堂。上首白椎竟。師良久曰。直饒阿那",
    "X64n1260_024:0194a09": "律天眼未解諦觀。便是千手大悲焉能提掇。眾中莫",
    "X64n1260_024:0194a10": "有不甘者麼。出來掀倒禪床喝散大眾。然雖如是。未",
    "X64n1260_024:0194a11": "是作家。且於第二門中與衲僧出氣。",
    "X64n1260_024:0194a12": "金山惟仲禪師開堂。上首白椎竟。師顧左右曰。還會",
    "X64n1260_024:0194a13": "麼。獅子奮迅。象王回旋。於斯明得。不妨省力。其或不",
    "X64n1260_024:0194a14": "然。有疑請問。",
    "X64n1260_024:0194a15": "上方益禪師開堂。上首白椎罷。師曰。白椎前觀一(又不)",
    "X64n1260_024:0194a16": "成。白椎後觀二又不是。到者裏。任是鐵眼銅睛也須",
    "X64n1260_024:0194a17": "百雜碎。莫有不避危兦底衲僧。試出來看。",
    "X64n1260_024:0194a18": "元叟端禪師住鳳山開堂云。拈一機則千機萬機頓",
    "X64n1260_024:0194a19": "赴。如刻人糞作旃檀香。舉一句則千句萬句朝宗。似",
    "X64n1260_024:0194a20": "持蠡[穀-禾+卵]量大海水。莫有淨躶躶赤洒洒獨脫無依底",
    "X64n1260_024:0194a21": "麼。出來共相證據。",
    "X64n1260_024:0194a22": "恕中慍禪師住瑞巖。白椎竟乃云。諸佛出世是第二",
    "X64n1260_024:0194a23": "頭。祖師西來是第三首。饒你向威音那畔別立生涯。",
    "X64n1260_024:0194a24": "百草頭邊全明殺活。布袋裏老鴉子未知有出身一",
    "X64n1260_024:0194b01": "路在。作麼生是出身一路。",
    "X64n1260_024:0194b02": "楚石琦禪師住福臻。白椎竟乃云。早是第二義了也。",
    "X64n1260_024:0194b03": "餉間便是第三義。然當爐不避火迸。新長老今日性",
    "X64n1260_024:0194b04": "命在諸人手裏。一任橫拖倒拽。重賞之下必有勇夫。",
    "X64n1260_024:0194b05": "有麼有麼。",
    "X64n1260_024:0194b06": "住鳳山開堂云。寶印當空妙。重重錦縫開。不費纖毫",
    "X64n1260_024:0194b07": "力。提掇鳳山來。放行則萬象回春。把住則千峰寒色。",
    "X64n1260_024:0194b08": "且道把住好放行好。試出來道看。",
    "X64n1260_024:0194b09": "本覺開堂云。現成公案。不用安排。無孔鐵鎚。有什麼",
    "X64n1260_024:0194b10": "限。稍知觸淨。便好商量。",
    "X64n1260_024:0194b11": "光孝開堂云。言迹之興。異途之所由生。直截根源底。",
    "X64n1260_024:0194b12": "出眾相見。",
    "X64n1260_024:0194b13": "鐵關樞禪師普載開堂云。火雲燒碧空。長街氷片片。",
    "X64n1260_024:0194b14": "具眼底衲僧。何妨出見。",
    "X64n1260_024:0194b15": "笑隱訢禪師集慶開堂。白椎罷乃云。第一義諦。明如",
    "X64n1260_024:0194b16": "杲日。寬若太虗。萬彚森然。纖塵不立。明今舉古。無非",
    "X64n1260_024:0194b17": "節外生枝。立主立賓。何異虗空釘橛。然聖旨建寺。諸",
    "X64n1260_024:0194b18": "官臨筵。不可只恁麼休去。還有共相激揚底麼。",
    "X64n1260_024:0194b19": "南石琇禪師住靈巖。白椎竟乃云。龍象圍繞。燈燭煒",
    "X64n1260_024:0194b20": "煌。一會靈山儼然未散。還有共相證據者麼。",
    "X64n1260_024:0194b21": "住徑山。白椎竟乃云。舉不顧。即差互。擬思量。何劫悟。",
    "X64n1260_024:0194b22": "還有超然獨脫不落此轍者麼。",
    "X64n1260_024:0194b23": "月江印禪師住育王開堂云。若論第一義諦。譬如虗",
    "X64n1260_024:0194b24": "空。體非群相而不拒彼諸相發揮。莫有向虗空裏釘",
    "X64n1260_024:0194c01": "橛者麼。",
    "X64n1260_024:0194c02": "未入院當道請就別剎開堂提綱",
    "X64n1260_024:0194c03": "大愚芝禪師筠州府主李密諫請就上藍開堂。問答",
    "X64n1260_024:0194c04": "畢乃云。問話且止。山僧道薄人微素無德行。叨承密",
    "X64n1260_024:0194c05": "諫諸官僚同伸堅請。陞於此座。上答皇恩。國祚永安",
    "X64n1260_024:0194c06": "法輪常轉。且道法輪作麼生轉。欲得會麼。須彌山上",
    "X64n1260_024:0194c07": "倒飜身。却來堂中疊足坐。阿呵呵。是什麼。飯籮裏坐",
    "X64n1260_024:0194c08": "却受餓。和泥合水與麼過。上士聞之熈熈。下士聞之",
    "X64n1260_024:0194c09": "肯可。子細思量却成口過。要會麼。一六三四二。直言",
    "X64n1260_024:0194c10": "曲七一。桃李火中開。黃昏候日出。久立尊官伏惟珍",
    "X64n1260_024:0194c11": "重。",
    "X64n1260_024:0194c12": "楊岐會禪師興化寺開堂。若有問話者請出來。諸供",
    "X64n1260_024:0194c13": "養中法供養最勝。若據祖宗令下。祖佛潛踪天下黯",
    "X64n1260_024:0194c14": "黑。豈容諸人在者裏立地更待山僧開兩片皮。雖然",
    "X64n1260_024:0194c15": "如是。且向第二機中說些葛藤。繁興大用舉必全真。",
    "X64n1260_024:0194c16": "既立名真。非離真而立。立處即真。者裏須會。當處發",
    "X64n1260_024:0194c17": "生隨處解脫。此喚作閙市裏上竿子。是人總見。你道",
    "X64n1260_024:0194c18": "金不博金一句且作麼生道。還有人道得麼。試出來",
    "X64n1260_024:0194c19": "踣跳看。如無。山僧今日失利。但某此際榮幸。伏遇知",
    "X64n1260_024:0194c20": "府龍圖通判駕部洎諸官僚請住雲葢道場。可謂諸",
    "X64n1260_024:0194c21": "官願弘深廣。為國忠臣。建立法幢上嚴帝祚。然願諸",
    "X64n1260_024:0194c22": "官壽齊山嶽。永佐明君。作大股肱。為佛施主。諸院尊",
    "X64n1260_024:0194c23": "宿在會信心。世世生生共營大事。久立珍重。",
    "X64n1260_024:0194c24": "雲峰悅禪師赴翠巖。師在上藍開堂。問答畢乃云。問",
    "X64n1260_024:0195a01": "話且止。佛法正論非競辨而可求。擊揚鏗鏘以摧異",
    "X64n1260_024:0195a02": "學。諸祖之道豈其然乎。所以一大藏教不能自詮。十",
    "X64n1260_024:0195a03": "方諸佛不能提唱。輝騰今古逈絕見知。圓滿十虗寧",
    "X64n1260_024:0195a04": "有方所。只為情生智隔想變體殊。雖終日行而不自",
    "X64n1260_024:0195a05": "覺。是似勞他先聖回首塵勞曲開方便。方便即有。還",
    "X64n1260_024:0195a06": "證明得麼。若也證明得。便能隨機利物應化無方。出",
    "X64n1260_024:0195a07": "沒卷舒人間天上。雖然如是。即不得向衲僧門下。何",
    "X64n1260_024:0195a08": "故。笑破他口。",
    "X64n1260_024:0195a09": "圓悟勤禪師奉勅赴雲居。到南康軍當道先請開堂。",
    "X64n1260_024:0195a10": "以祖佛為[木*栗]準。與祖佛作師。以人天為梯航。與人天",
    "X64n1260_024:0195a11": "作眼。忽若不倚一物。孤逈逈峭巍巍。千聖莫能知。萬",
    "X64n1260_024:0195a12": "靈沒照鑑。截斷一切不涉廉纖。把斷世界不漏絲髮。",
    "X64n1260_024:0195a13": "人天眾前如何剖露。若向箇裏上絕攀仰下絕己躳。",
    "X64n1260_024:0195a14": "等閒如金翅鳥劈海直取龍吞。似獅子兒出窟妖狐",
    "X64n1260_024:0195a15": "絕跡。當鋒略露。不免道箇山是山水是水。僧是僧俗",
    "X64n1260_024:0195a16": "是俗。開慈悲方便門。留通途受用底。忽若轉山不是",
    "X64n1260_024:0195a17": "山水不是水。僧不是僧俗不是俗。到箇裏還有出身",
    "X64n1260_024:0195a18": "處麼。若有出身處。便可以高揖釋迦不拜彌勒。坐斷",
    "X64n1260_024:0195a19": "毗盧頂不稟釋迦文。束虗空作拄杖也打他不得。合",
    "X64n1260_024:0195a20": "百千萬聚雷作一喝也驚他不動。且道此人畢竟如",
    "X64n1260_024:0195a21": "何親近。只如今各各當陽不背不向。不立一絲毫頭",
    "X64n1260_024:0195a22": "解路。不作一纖塵機關。正當恁麼時。把斷乾坤一句",
    "X64n1260_024:0195a23": "作麼生道。鵰弓已挂狼煙息。萬國謌謠賀太平。復云。",
    "X64n1260_024:0195a24": "龍床角頭親賜得。天上雲居古道場。安樂樹邊藏拙",
    "X64n1260_024:0195b01": "訥。更無佛法可商量。既無佛法。却舉箇古人公案。記",
    "X64n1260_024:0195b02": "得神鼎山諲禪師開堂示眾云。山僧行脚也無正因。",
    "X64n1260_024:0195b03": "只待向東京城裏聽一兩本經論。於古寺閒房且恁",
    "X64n1260_024:0195b04": "麼過時。不謂行到汝州葉縣。被一陣業風吹到首山",
    "X64n1260_024:0195b05": "曲彔木床上見箇老和尚。當時把不住禮却他三拜。",
    "X64n1260_024:0195b06": "直至如今悔之不得。師云。者老漢參到生鐵鑄就處。",
    "X64n1260_024:0195b07": "窮到無絲毫解路時。所以向鐵壁銀山斬釘截鐵。若",
    "X64n1260_024:0195b08": "不知有向上宗乘。爭解與麼道。然雖如是。檢點將來。",
    "X64n1260_024:0195b09": "二祖少林也禮三拜。忽若水乳不分金鍮不辨。有條",
    "X64n1260_024:0195b10": "攀條無條攀例。山僧元豐末年為疑著箇祖師西來",
    "X64n1260_024:0195b11": "意。十數載江表逢見大善知識。便投誠咨參玄妙理",
    "X64n1260_024:0195b12": "性棒喝機關。直是費盡工夫終無箇休歇去處。及到",
    "X64n1260_024:0195b13": "海會遇見箇老和尚。被他腦後一槌。從此喪却目前",
    "X64n1260_024:0195b14": "機。去却胸中物。直至如今也分疎不下。且道與古人",
    "X64n1260_024:0195b15": "是同是別。還委悉麼。羚羊挂角千峰外。更有羚羊在",
    "X64n1260_024:0195b16": "上峰。",
    "X64n1260_024:0195b17": "大慧杲禪師紹興七年赴徑山。七月二十一日於臨",
    "X64n1260_024:0195b18": "安府明慶開堂。拈香祝聖垂語問答畢。復有數僧競",
    "X64n1260_024:0195b19": "出。師乃約住云。假使大地草木盡抹為塵。一一塵有",
    "X64n1260_024:0195b20": "一一口。一一口具無礙廣長舌相。一一舌相出無量",
    "X64n1260_024:0195b21": "差別音聲。一一音聲發無量差別言詞。一一言詞有",
    "X64n1260_024:0195b22": "無量差別妙義。如上塵數衲僧各各具如是口如是",
    "X64n1260_024:0195b23": "舌如是音聲如是言詞如是妙義。同時致百千問難。",
    "X64n1260_024:0195b24": "問問各別。不消徑山長老咳[口*敕]一聲。一時答了。乘時",
    "X64n1260_024:0195c01": "於其中間作無量無邊廣大佛事。一一佛事周徧法",
    "X64n1260_024:0195c02": "界。所謂一毛現神變。一切佛同說經。於無量劫不得",
    "X64n1260_024:0195c03": "其邊際。便恁麼去。閙熱門庭即得。若以正眼觀。之正",
    "X64n1260_024:0195c04": "是業識茫茫無本可據。祖師門下一點也用不著。況",
    "X64n1260_024:0195c05": "復鉤章棘句展露言鋒。非唯埋沒從上宗乘。亦乃笑",
    "X64n1260_024:0195c06": "破衲僧鼻孔。所以道毫氂繫念三途業因。瞥爾情生",
    "X64n1260_024:0195c07": "萬劫羈鎻。聖名凡號盡是虗聲。殊相劣形皆為幻色。",
    "X64n1260_024:0195c08": "汝欲求之得無累乎。及其厭之又成大患。看他先德",
    "X64n1260_024:0195c09": "恁麼告報。如國家兵器不得已而用之。本分事上亦",
    "X64n1260_024:0195c10": "無者箇消息。山僧今日如斯舉唱。大似無夢說夢。好",
    "X64n1260_024:0195c11": "肉剜瘡。檢點將來。合喫拄杖。只今莫有下得毒手者",
    "X64n1260_024:0195c12": "麼。若有。堪報不報之恩。共助無為之化。如無。倒行此",
    "X64n1260_024:0195c13": "令去也。驀拈拄杖云。橫按鏌鎁全正令。太平寰宇斬",
    "X64n1260_024:0195c14": "癡頑。卓一下喝一喝。復舉王常侍一日訪臨濟。同到",
    "X64n1260_024:0195c15": "僧堂內。常侍曰者一堂僧還看經否。臨濟曰不看經。",
    "X64n1260_024:0195c16": "常侍曰學禪否。臨濟曰不學禪。常侍曰。經又不看。禪",
    "X64n1260_024:0195c17": "又不學。畢竟作甚麼。臨濟曰總教伊成佛作祖去。常",
    "X64n1260_024:0195c18": "侍曰。金屑雖貴落眼成翳。又作麼生。臨濟曰我將謂",
    "X64n1260_024:0195c19": "你是箇俗漢。師云。臨濟老漢握一柄金剛王寶劍。氣",
    "X64n1260_024:0195c20": "衝宇宙天下橫行。等閒被者官人輕輕一拶。便見氷",
    "X64n1260_024:0195c21": "消瓦解。且道者官人有甚長處。聽取一頌。世出世間",
    "X64n1260_024:0195c22": "希有事。顯發須憑過量人。只將補袞調羮手。撥轉如",
    "X64n1260_024:0195c23": "來正法輪。久立眾慈伏惟珍重。",
    "X64n1260_024:0195c24": "師紹興二十六年赴育王。十一月二十三日於明州",
    "X64n1260_024:0196a01": "報恩光孝禪寺開堂。宣疏拈香祝聖白椎垂語問答",
    "X64n1260_024:0196a02": "罷乃云。佛法要妙。離言說相。離文字相。離心緣相。不",
    "X64n1260_024:0196a03": "可以有心求。不可以無心得。不可以語言造。不可以",
    "X64n1260_024:0196a04": "寂默通。如塗毒皷。聞著則腦門百裂。似猛火聚。近之",
    "X64n1260_024:0196a05": "則燎却面門。實謂壁立萬仞勦絕聖凡。假使智如鶖",
    "X64n1260_024:0196a06": "子。辨若維摩。與三世諸佛同時出來。也須入地三尺。",
    "X64n1260_024:0196a07": "有如是自在。有如是威神。只許老胡知不許老胡會。",
    "X64n1260_024:0196a08": "到者裏如何啟口。然官不容針私通車馬。放一線道",
    "X64n1260_024:0196a09": "却有商量。驀拈拄杖卓一下云。還聞麼。一切障礙即",
    "X64n1260_024:0196a10": "究竟覺。得念失念無非解脫。成法破法皆名涅槃。智",
    "X64n1260_024:0196a11": "慧愚癡通為般若。又卓一下云。太陽溢目萬里不挂",
    "X64n1260_024:0196a12": "片雲。古佛與露柱相交。新羅共占波鬬額即不問汝",
    "X64n1260_024:0196a13": "諸人。只如馬祖道即心是佛作麼生商量。還委悉麼。",
    "X64n1260_024:0196a14": "太平本是將軍致。却許將軍見太平。復卓一下。復舉",
    "X64n1260_024:0196a15": "西天國王問波羅提尊者曰。我欲作佛。不知何者是",
    "X64n1260_024:0196a16": "佛。尊者曰見性是佛。王曰師見性否。尊者曰我見佛",
    "X64n1260_024:0196a17": "性。王曰性在何處。尊者曰性在作用。王曰是何作用",
    "X64n1260_024:0196a18": "我今不見。尊者曰今現作用王自不見。王曰於我有",
    "X64n1260_024:0196a19": "否。尊者曰。王若作用無有不是。王若不用體亦難見。",
    "X64n1260_024:0196a20": "王曰若當用時幾處出現。尊者曰若出現時當有其",
    "X64n1260_024:0196a21": "八。王曰八處佛性當為我說。尊者曰。在胎曰身。處世",
    "X64n1260_024:0196a22": "名人。在眼曰見。在耳曰聞。在鼻辯香。在舌談論。在手",
    "X64n1260_024:0196a23": "執捉。在足運奔。徧現俱該沙界。収攝在一微塵。識者",
    "X64n1260_024:0196a24": "知是佛性。不識喚作精魂。王聞是言心即開悟。師云。",
    "X64n1260_024:0196b01": "敢問法筵大眾。且道西天國王悟得佛性耶。悟得精",
    "X64n1260_024:0196b02": "魂耶。若道在八處悟得。只是精魂。若離八處。却喚甚",
    "X64n1260_024:0196b03": "麼作佛性。於斯薦得。皇恩佛恩一時報足。若薦不得。",
    "X64n1260_024:0196b04": "育王今日為諸人下箇註脚。良久云。鸑鷟麒鱗俱是",
    "X64n1260_024:0196b05": "瑞。旃檀薝蔔一般香。天童和尚再白槌云。諦觀法王",
    "X64n1260_024:0196b06": "法。法王法如是。師召大眾云。記取天童和尚語。",
    "X64n1260_024:0196b07": "師又於明州育王受敕再住徑山。到臨安景德靈隱",
    "X64n1260_024:0196b08": "寺開堂。問答罷乃云。問話且止。縱饒問處如百川競",
    "X64n1260_024:0196b09": "注。答處似巨海吞流。直得維摩結舌。鶖子無言。於本",
    "X64n1260_024:0196b10": "分事上了無交涉。且道本分事上合作麼生提持。乃",
    "X64n1260_024:0196b11": "舉拂子云。還見麼。又擊禪床云。還聞麼。聞見分明是",
    "X64n1260_024:0196b12": "箇甚麼。當今聖主於此得之。以妙明心印印十方華",
    "X64n1260_024:0196b13": "藏世界海只在一塵中。於一塵中垂衣治化演出無",
    "X64n1260_024:0196b14": "量無邊廣大如虗空不可思議殊勝功德。益利法界",
    "X64n1260_024:0196b15": "一切有情。所謂聖壽廣大如虗空不可思議。聖量廣",
    "X64n1260_024:0196b16": "大如虗空不可思議。聖德廣大如虗空不可思議。聖",
    "X64n1260_024:0196b17": "學廣大如虗空不可思議。乃至聖智聖慧聖慈聖聰",
    "X64n1260_024:0196b18": "皆悉廣大如虗空不可思議。只者不可思議底亦不",
    "X64n1260_024:0196b19": "可思議。都盧只在一塵中。皆聖心之常分。非假於他",
    "X64n1260_024:0196b20": "術。滿朝文武諸貴官得之以妙明心印向各各當人",
    "X64n1260_024:0196b21": "脚跟下一印印定。更無秋毫以為透漏。所謂王事民",
    "X64n1260_024:0196b22": "事一一明了一一無差。然後卷舒自在縱奪臨時皆",
    "X64n1260_024:0196b23": "吾心之常分。非假於他術。今日一會若僧若俗若男",
    "X64n1260_024:0196b24": "若女若貴若賤得之。各以妙明心印印之。則隨其根",
    "X64n1260_024:0196c01": "性悉得受用。一一明了一一無差皆。吾心之常分非",
    "X64n1260_024:0196c02": "假於他術。且道徑山長老得之又作麼生。還相委悉",
    "X64n1260_024:0196c03": "麼。惟憑一滴曹溪。水徧界為霖報吾皇。即將上來舉",
    "X64n1260_024:0196c04": "揚般若所有一毫之善。祝延今上皇帝聖壽無疆。恭",
    "X64n1260_024:0196c05": "願堯仁廣被齊日月之盛明。湯德彌新竝乾坤之久",
    "X64n1260_024:0196c06": "固。皇太后中宮皇后大內天眷伏願同明般若正因。",
    "X64n1260_024:0196c07": "悉獲金剛種智。復舉波斯匿王問佛。勝義諦中還有",
    "X64n1260_024:0196c08": "世俗諦否。若言其有。智不應一。若言其無。智不應二。",
    "X64n1260_024:0196c09": "一二之義其義云何。佛言。大王汝於過去龍光佛所",
    "X64n1260_024:0196c10": "曾問此義。我今無說。汝亦無聞。無說無聞是名一義",
    "X64n1260_024:0196c11": "二義。師召大眾云。明明向道尚自不會。豈況葢覆將",
    "X64n1260_024:0196c12": "來。今日或有人問徑山。勝義諦中還有世俗諦否。若",
    "X64n1260_024:0196c13": "言其有智不應一。若言其無智不應二。一二之義其",
    "X64n1260_024:0196c14": "義云何。只向他道元首明哉股肱良哉。是名一義亦",
    "X64n1260_024:0196c15": "名二義。正當恁麼時。還有向上事也無。良久云。任大",
    "X64n1260_024:0196c16": "也須從地起。更高爭柰有天何。久立眾慈伏惟珍重。",
    "X64n1260_024:0196c17": "入院後當請開堂提綱",
    "X64n1260_024:0196c18": "臨濟玄禪師府主王常侍與諸官請師開堂。問答畢",
    "X64n1260_024:0196c19": "乃云。此日法筵為一大事故。更有問話者麼。速致問",
    "X64n1260_024:0196c20": "來。你纔開口早勿交涉也。何以如此。不見釋尊云。法",
    "X64n1260_024:0196c21": "離文字。不屬因不在緣故。為你信不及。所以今日葛",
    "X64n1260_024:0196c22": "藤。恐滯常侍與諸官員昧他佛性。不如且退。喝一喝",
    "X64n1260_024:0196c23": "云。少信根人終無了日。久立珍重。",
    "X64n1260_024:0196c24": "雲門偃禪師廣主命師出世靈樹。開堂曰。莫道今日",
    "X64n1260_024:0197a01": "謾諸人好。抑不得已向諸人前作一場狼籍。忽遇明",
    "X64n1260_024:0197a02": "眼人見成一場笑具。如今避不得也。且問你諸人從",
    "X64n1260_024:0197a03": "上來有甚事。欠少甚麼。向你道無事已是相埋沒也。",
    "X64n1260_024:0197a04": "雖然如是。也須到者田地始得。亦莫逞口快亂問。自",
    "X64n1260_024:0197a05": "己心裏黑漫漫地。明朝後日大有事在。你若根思遲",
    "X64n1260_024:0197a06": "回。且向古人建化門庭東覷西覷看是箇甚麼道理。",
    "X64n1260_024:0197a07": "你欲得會麼。都緣是你自家無量劫來妄想濃厚。一",
    "X64n1260_024:0197a08": "期聞人說著便生疑心。問佛問法問向上向下。求覓",
    "X64n1260_024:0197a09": "解會轉沒交涉。擬心即差況復有言有句。莫是不擬",
    "X64n1260_024:0197a10": "心是麼。莫錯會好。更有甚麼事。珍重。",
    "X64n1260_024:0197a11": "清涼益禪師初開堂日。中坐茶筵未起四眾先圍遶",
    "X64n1260_024:0197a12": "法座。時僧正白師曰。四眾已圍繞和尚法座了。師曰。",
    "X64n1260_024:0197a13": "眾人却參真善知識。少頃升座。大眾禮請訖。師謂眾",
    "X64n1260_024:0197a14": "曰。眾人既盡在此。山僧不可無言與大眾。舉一古人",
    "X64n1260_024:0197a15": "方便。珍重便下座。",
    "X64n1260_024:0197a16": "神鼎諲禪師開堂云。齋會已具。僧俗已集。問答已畢。",
    "X64n1260_024:0197a17": "佛法成辦。只將此著上祝今上皇帝聖壽無疆。便下",
    "X64n1260_024:0197a18": "座。",
    "X64n1260_024:0197a19": "白雲端禪師云。昔日靈山會上。世尊拈花迦葉微笑。",
    "X64n1260_024:0197a20": "世尊道。吾有正法眼藏。分付摩訶大迦葉。次第流傳",
    "X64n1260_024:0197a21": "毋令斷絕。至於今日。大眾。若是正法眼藏。釋迦老子",
    "X64n1260_024:0197a22": "自無分將什麼分付。將什麼流傳。諸人分上各各自",
    "X64n1260_024:0197a23": "有正法眼藏。每日起來是是非非分南道北。種種施",
    "X64n1260_024:0197a24": "為盡是正法眼藏之光影。此眼開時。乾坤大地日月",
    "X64n1260_024:0197b01": "星辰森羅萬象祇在目前。不見有毫氂之相。此眼未",
    "X64n1260_024:0197b02": "開時。盡在諸人眼睛裏。已開者不在此限。未開者山",
    "X64n1260_024:0197b03": "僧不惜手為諸人開此法眼藏看。乃竪起兩指云。看",
    "X64n1260_024:0197b04": "看。若見得。事同一家。其或未然。不免重說偈言。諸人",
    "X64n1260_024:0197b05": "法眼藏。千聖莫能當。為君通一線。光輝滿大唐。須彌",
    "X64n1260_024:0197b06": "走入海。六月降嚴霜。法華恁麼道。無句得商量。既滿",
    "X64n1260_024:0197b07": "口說了。為什麼無句得商量。喝一喝云。分身兩處看。",
    "X64n1260_024:0197b08": "海會開堂云。善言言者言所不能言。善跡跡者跡所",
    "X64n1260_024:0197b09": "不能跡。每日開口動舌無非是言。作麼生說箇言所",
    "X64n1260_024:0197b10": "不能言。既喚作言即便是跡。作麼生說箇跡所不能",
    "X64n1260_024:0197b11": "跡。到者裏一大藏教用一點不著。到者裏一大藏教",
    "X64n1260_024:0197b12": "字字用得著。為什麼先用不著後又却用得著。且道",
    "X64n1260_024:0197b13": "誵訛在什麼處。不見道。千峰勢到嶽邊止。萬派聲歸",
    "X64n1260_024:0197b14": "海上消。自古自今向其間鑽仰者如稻麻竹葦。實端",
    "X64n1260_024:0197b15": "的透徹者百中無一二。若果然透得。十二時中不妨",
    "X64n1260_024:0197b16": "慶快。應機接物利樂有情。盡乾坤星辰日月盡大地",
    "X64n1260_024:0197b17": "草木叢林都作一箇出入遊戲之場。古者道。玉轉珠",
    "X64n1260_024:0197b18": "迴佛祖言。精通猶是污心田。老盧祇解長舂米。何得",
    "X64n1260_024:0197b19": "黃梅萬古傳。山僧在庵中亦有示徒。直下雖然沒許",
    "X64n1260_024:0197b20": "般透。如未盡活還難。海門昨夜狂風起。無限波瀾一",
    "X64n1260_024:0197b21": "掃乾。恁麼地先與人開却路。然後兩手掇向人前。伶",
    "X64n1260_024:0197b22": "俐底不用絲毫氣力便提得去。還有麼。若提不去。敢",
    "X64n1260_024:0197b23": "問諸人。十二時中應用施為分賢別愚是是非非是",
    "X64n1260_024:0197b24": "箇什麼。",
    "X64n1260_024:0197c01": "保寧勇禪師開堂云。問答已周何不散去。既不然者。",
    "X64n1260_024:0197c02": "更引些葛藤向淨地上作一場狼藉去也。正法眼藏",
    "X64n1260_024:0197c03": "亘古亘今。祖祖密傳印印相可。語言路絕思慮情忘。",
    "X64n1260_024:0197c04": "一切群生各具斯事。然難信之法措者還稀。上上之",
    "X64n1260_024:0197c05": "機方能凑泊。若凑泊得去。便與三世佛祖有情無情",
    "X64n1260_024:0197c06": "悉皆同參。無自無他非前非後。有何生死可出佛道",
    "X64n1260_024:0197c07": "可成。不假多劫修行。彈指悉皆具足。行住坐臥任運",
    "X64n1260_024:0197c08": "施為。見聞覺知隨緣應用。睡來合眼飯來開口。寒即",
    "X64n1260_024:0197c09": "向火熱即取涼。既到者箇平實田地。匹上不足匹下",
    "X64n1260_024:0197c10": "有餘。若是祖宗門下客。直須向火燄裏藏身。微塵裏",
    "X64n1260_024:0197c11": "走馬。東涌西沒同死同生。爍迦羅眼不能窺。千手大",
    "X64n1260_024:0197c12": "悲把不住。裂破毗盧印。掃盡衲僧蹤。然雖如是。劍閣",
    "X64n1260_024:0197c13": "路危終易度。趙州關險大難行。但仁勇生而且昧長",
    "X64n1260_024:0197c14": "又寡聞。雖挹宗機擬終深藪。比奉知府龍圖特垂台",
    "X64n1260_024:0197c15": "命。闔府采僚同賜僉俞。命某繼此道場。實增忝幸。敢",
    "X64n1260_024:0197c16": "將上善仰延宸筭傍祝府僚。伏願知府龍圖早陞陛",
    "X64n1260_024:0197c17": "闕榮陟鼎槐。運使郎中亟聞漕最殊被帝恩。運判都",
    "X64n1260_024:0197c18": "官英聲遐播清職驟躋。通判駕部闔府采僚理狀彌",
    "X64n1260_024:0197c19": "光亨衢驟進。更願今辰席上外府尊官。永心腹於王",
    "X64n1260_024:0197c20": "家。常眷隆於釋寶。又承僧職大師蔣山清涼和尚同",
    "X64n1260_024:0197c21": "垂象駕共建法筵。諸多檀越惟願常臻福慶永賁佛",
    "X64n1260_024:0197c22": "乘。復云。大化無為道太平。閻浮日月轉分明。豐年野",
    "X64n1260_024:0197c23": "老謳謌甚。在處嘉禾合穗生。久坐尊官伏惟珍重。",
    "X64n1260_024:0197c24": "五祖演禪師四面山開堂日。更有問話者麼。若無。雙",
    "X64n1260_024:0198a01": "泉今日向第二義門放一線道。與諸人相見。和泥合",
    "X64n1260_024:0198a02": "水一上。且要釋迦彌勒動地雨花。文殊普賢觀音勢",
    "X64n1260_024:0198a03": "至各踞一方助佛揚化。皆務本事器量堪任。雙泉不",
    "X64n1260_024:0198a04": "免也入一分共說東家杓柄長西家杓柄短。任從春",
    "X64n1260_024:0198a05": "草青青炎光爍爍。秋樹葉零冬氷片薄。何故如是。且",
    "X64n1260_024:0198a06": "要諸人順時保愛。復拈起拄杖云。古人道。拈起也天",
    "X64n1260_024:0198a07": "回地轉。放下也草偃風行。四面即不然。拈起也七穿",
    "X64n1260_024:0198a08": "八穴。放下也錦上鋪花。且道還有為人處也無。良久",
    "X64n1260_024:0198a09": "云。來年更有新條在。惱亂春風卒未休。",
    "X64n1260_024:0198a10": "黃梅東山開堂日。適四祖師叔白槌云。當觀第一義。",
    "X64n1260_024:0198a11": "只如第一義且作麼生觀。要會麼。三世諸佛若無第",
    "X64n1260_024:0198a12": "一義。將什麼化度有情。西天四七唐土二三乃至天",
    "X64n1260_024:0198a13": "下老和尚若無第一義。將什麼建立宗風。只如當今",
    "X64n1260_024:0198a14": "聖帝若無第一義。將什麼統御天下。知郡學士知縣",
    "X64n1260_024:0198a15": "宣德合座尊官若無第一義。將什麼為民父母。乃至",
    "X64n1260_024:0198a16": "在會施主若無第一義。將什麼崇敬三寶。然雖如是。",
    "X64n1260_024:0198a17": "也須各各自悟始得。",
    "X64n1260_024:0198a18": "雪竇顯禪師雪竇開堂云。人天普集。合發明箇什麼",
    "X64n1260_024:0198a19": "事焉。可互分賓主馳騁問答便當宗乘去。廣大門風",
    "X64n1260_024:0198a20": "威德自在。輝騰今古把定乾坤。千聖只言自知。五乘",
    "X64n1260_024:0198a21": "莫能建立。所以聲前悟旨猶迷顧鑑之端。言不知宗",
    "X64n1260_024:0198a22": "尚昧情識之表。諸人要知真實相為。但以上無攀仰",
    "X64n1260_024:0198a23": "下絕己躳。自然常光現前箇箇壁立千仞。還辯明得",
    "X64n1260_024:0198a24": "也無。未辯辯取。未明明取。既辯明得。能截生死流。同",
    "X64n1260_024:0198b01": "踞祖佛位。妙圓超悟正在此時。堪報不報之恩。以助",
    "X64n1260_024:0198b02": "無為之化。",
    "X64n1260_024:0198b03": "雲峰悅禪師法輪開堂日。且住具住。大象既消。希音",
    "X64n1260_024:0198b04": "杳絕。旁通實化。開拓權門。於是三藏五乘對機設教。",
    "X64n1260_024:0198b05": "猶國家兵器不得已而用之。爾後達磨西來單傳心",
    "X64n1260_024:0198b06": "印。一花五葉分布寰中。大似持聾作啞。何故。况你諸",
    "X64n1260_024:0198b07": "人各有一段事耀古騰。今通廓等於太虗。明淨同乎",
    "X64n1260_024:0198b08": "皎鏡。現在可驗。固是瞞人眼不得。且何者是諸人眼。",
    "X64n1260_024:0198b09": "還驗得麼。若也驗得。塵沙諸佛三乘十二分教六代",
    "X64n1260_024:0198b10": "祖師天下老和尚盡向諸人眼裏百雜碎。若驗不得。",
    "X64n1260_024:0198b11": "前是案山後是主山。復云。此日一會固非小緣。匝地",
    "X64n1260_024:0198b12": "普天孰不欣慶。更不敢祝贊皇風回向諸僚。何故。古",
    "X64n1260_024:0198b13": "人道。吾禱久矣。豈况當今聖主賢臣者哉。久立大眾",
    "X64n1260_024:0198b14": "伏惟珍重。",
    "X64n1260_024:0198b15": "上方益禪師開堂日。問答罷。左右顧視云。黃面老周",
    "X64n1260_024:0198b16": "行七步。脚跟下正好一錐。碧眼胡兀坐九年。頂門上",
    "X64n1260_024:0198b17": "可惜一劄。當時若有箇為眾竭力底衲僧下得者毒",
    "X64n1260_024:0198b18": "手。也免得拈花微笑空破面顏。立雪齊腰翻成轍迹。",
    "X64n1260_024:0198b19": "自此將錯就錯。相簍打簍。遂有五葉芬芳。千燈續燄。",
    "X64n1260_024:0198b20": "向曲彔木上唱二作三。於楖栗杖頭指南為北。直得",
    "X64n1260_024:0198b21": "進前退後有問法問心之徒。倚門傍牆有覓佛覓祖",
    "X64n1260_024:0198b22": "底漢。庭前指栢便喚作祖意西來。日裏看山更錯認",
    "X64n1260_024:0198b23": "學人自己。殊不知此一大事本自靈明。盡未來際未",
    "X64n1260_024:0198b24": "甞間斷。不假修證豈在思惟。雖鶖子有所不知。非滿",
    "X64n1260_024:0198c01": "慈之所能辯。不見馬祖一喝百丈三日耳聾。寶壽令",
    "X64n1260_024:0198c02": "行鎮州一城眼瞎。大機大用如迅雷不可停。一唱一",
    "X64n1260_024:0198c03": "提似斷崖不可履。正當恁麼時。三世諸佛祇可旁觀。",
    "X64n1260_024:0198c04": "六代祖師證明有分。大眾。且道今日還有證明底麼。",
    "X64n1260_024:0198c05": "良久云。劄。",
    "X64n1260_024:0198c06": "真淨文禪師聖壽開堂日。問答畢乃云。問話且止。祇",
    "X64n1260_024:0198c07": "知問佛問法。殊不知佛法來處。且道從甚麼處來。乃",
    "X64n1260_024:0198c08": "垂下一足云。昔日黃龍親行此令。十方諸佛無敢違",
    "X64n1260_024:0198c09": "者。諸代祖師一切聖賢無敢越者。無量法門一切妙",
    "X64n1260_024:0198c10": "義天下老和尚舌頭始終一印無敢異者。無異即且",
    "X64n1260_024:0198c11": "止。印在什麼處。還見麼。若見。非僧非俗無徧無黨一",
    "X64n1260_024:0198c12": "一分付。若不見。而我自收。遂收足。乃喝云。兵隨印轉",
    "X64n1260_024:0198c13": "將逐符行。佛手驢脚生緣老。好痛與三十棒。而今會",
    "X64n1260_024:0198c14": "中莫有不甘者麼。若有。不妨奇特。若無。新長老謾你",
    "X64n1260_024:0198c15": "諸人去也。故我大覺世尊昔日於摩竭陁國十二月",
    "X64n1260_024:0198c16": "八日明星現時豁然悟道。大地有情一時成佛。今有",
    "X64n1260_024:0198c17": "釋子沙門克文於東震旦國大宋筠陽城中六月十",
    "X64n1260_024:0198c18": "三日赫日現時。又悟箇甚麼。以拂子畫一畫云。我不",
    "X64n1260_024:0198c19": "敢輕於汝等。汝等皆當作佛。下座。",
    "X64n1260_024:0198c20": "保寧開堂日。欲識佛性義。當觀時節因緣。時節既至",
    "X64n1260_024:0198c21": "因緣自會。大眾。今日一會要知麼。是大眾成佛時節",
    "X64n1260_024:0198c22": "淨緣際會。大丞相荊國公及判府左丞施宅舍園林",
    "X64n1260_024:0198c23": "為佛剎禪門。固請大善知識開演西來祖道。所以教",
    "X64n1260_024:0198c24": "外別傳直指。大眾即心見性成佛。大眾信得及麼。若",
    "X64n1260_024:0199a01": "自信得及。即知自性本來作佛。縱有未信亦當成佛。",
    "X64n1260_024:0199a02": "但為迷來日久。一乍聞說誠難取信。以至古今天下",
    "X64n1260_024:0199a03": "善知識一切禪道一切語言亦是善知識自佛性中",
    "X64n1260_024:0199a04": "流出建立。而流出者是末佛性是本。近代佛法可傷。",
    "X64n1260_024:0199a05": "多棄本逐末背正投邪。但認古人一切言句為禪為",
    "X64n1260_024:0199a06": "道。有甚干。涉直是達磨西來亦無禪可傳。惟只要大",
    "X64n1260_024:0199a07": "眾自悟自成佛自建立一切禪道。况神通變化眾生",
    "X64n1260_024:0199a08": "本自具足不假外求。如今人多是外求。葢根本自無",
    "X64n1260_024:0199a09": "所悟。一向客作。數他人珍寶都是虗妄。終不免生死",
    "X64n1260_024:0199a10": "流轉。大眾。今二相公特建此大道場作大佛事。出大",
    "X64n1260_024:0199a11": "眾生死流轉。復大眾本來廣大寂滅妙心。開發本來",
    "X64n1260_024:0199a12": "神通大光明正法眼藏。但迷則長居凡下。悟則即今",
    "X64n1260_024:0199a13": "聖賢。大眾。言多去道轉遠。笑他明眼道人。眾中莫有",
    "X64n1260_024:0199a14": "明眼道人麼。今時佛法混濫。要分邪正。使大眾不墮",
    "X64n1260_024:0199a15": "邪見。作人天正眼。有麼。良久云。我終不敢輕於汝等。",
    "X64n1260_024:0199a16": "汝等皆當作佛。下座。",
    "X64n1260_024:0199a17": "圓悟勤禪師蔣山開堂云。曠劫來事只在如今。威音",
    "X64n1260_024:0199a18": "那邊全歸掌握。頭頭物物成現。明明了了無差。獨用",
    "X64n1260_024:0199a19": "宏機。全提祖印。設使奮逸群作略施竭世樞機。未免",
    "X64n1260_024:0199a20": "節外生枝水中捉月。所以諸佛出世罕遇作家。祖師",
    "X64n1260_024:0199a21": "西來承虗接響。向上一路千聖不傳。學者勞形如猿",
    "X64n1260_024:0199a22": "捉影。到者裏不拘格式不躡前蹤。不昧當機如何舉",
    "X64n1260_024:0199a23": "唱。明眼漢。沒窠臼。本分事。絕羅籠。幸遇帝道平平。皇",
    "X64n1260_024:0199a24": "風蕩蕩。祝嚴聖壽為國開堂。台斾光臨皇華作證。鐘",
    "X64n1260_024:0199b01": "山頂上寶公塔前。八字打開分明顯示去。遂拈起拄",
    "X64n1260_024:0199b02": "杖云。還見麼。諸佛搆不著。祖師提不起。千日竝照萬",
    "X64n1260_024:0199b03": "鏡臨臺。不隔纖毫當陽薦取。且不涉諸緣一句作麼",
    "X64n1260_024:0199b04": "生道。八方霡霂無為化。萬國謌謠樂太平。",
    "X64n1260_024:0199b05": "東京天寧開堂日。問答畢乃云。問話且止。大眾。秘密",
    "X64n1260_024:0199b06": "妙嚴深機莫能考究。淨圓超證諸聖無以擬倫。靈山",
    "X64n1260_024:0199b07": "單傳正音。少室密付的旨。洞明如杲日。寬曠若虗空。",
    "X64n1260_024:0199b08": "把斷諸法無遺。蔭覆群靈有作。頂門上如如不動。脚",
    "X64n1260_024:0199b09": "跟下了了常知。今朝幸遇祝聖開堂。對眾分明剖露。",
    "X64n1260_024:0199b10": "遂拈拄杖卓一下云。大眾。還知落處麼。諸佛心髓祖",
    "X64n1260_024:0199b11": "師淵源。十成八字打開。徧界全彰勝相。纖洪長短黑",
    "X64n1260_024:0199b12": "白方圓。一一絕羅籠處處無回互。澄澄湛湛密密堂",
    "X64n1260_024:0199b13": "堂。無深可深無妙可妙。是故佛佛授手惟授此心。祖",
    "X64n1260_024:0199b14": "祖相傳惟傳此妙。上根種智略請回光。可以千眼頓",
    "X64n1260_024:0199b15": "開。可以萬緣透脫。豈不見阿難問迦葉。世尊傳金襴",
    "X64n1260_024:0199b16": "外別傳何物。迦葉召阿難。阿難應諾。迦葉云倒却門",
    "X64n1260_024:0199b17": "前剎竿著。三要印開十方通透。直得王舍城裏萬壽",
    "X64n1260_024:0199b18": "堂前瑞氣凝九重。祥光朝鳳闕。一一發輝正法眼藏",
    "X64n1260_024:0199b19": "傳持涅槃妙心了也。且當陽不昧一句作麼生道。太",
    "X64n1260_024:0199b20": "平瑞氣無邊表。航海梯山仰聖朝。以此開堂一毫善",
    "X64n1260_024:0199b21": "利。上祝今上皇帝聖壽。伏願金輪永固寶祚殊昌。四",
    "X64n1260_024:0199b22": "海樂文明萬邦陶至化。復舉昔有僧問投子如何是",
    "X64n1260_024:0199b23": "一大事因緣。投子云尹司空與老僧開堂。師云。投子",
    "X64n1260_024:0199b24": "古佛叢林中推其得逸群之辯。得樸實頭道用。看其",
    "X64n1260_024:0199c01": "等閒拈掇。不妨世法佛法打成一片。雖然如是。惜其",
    "X64n1260_024:0199c02": "不甚寬廓。今日忽有人問天寧如何是一大事因緣。",
    "X64n1260_024:0199c03": "即對他道。手握金輪清四海。聖躳彌億萬斯年。",
    "X64n1260_024:0199c04": "金山開堂。大道絕中邊。至真離言說。諸佛莫能提。祖",
    "X64n1260_024:0199c05": "師莫能傳。透聲透色絕遮欄。葢地葢天無向背。豈止",
    "X64n1260_024:0199c06": "棒頭取證喝下承當。直饒千眼頓開。未免依草附木。",
    "X64n1260_024:0199c07": "到者裏。要須是鍼劄不入風吹不到把斷要津不通",
    "X64n1260_024:0199c08": "凡聖底始得。是故靈山會上廣額屠兒放下屠刀云",
    "X64n1260_024:0199c09": "我是千佛一數。大集會中大力魔王云待一切眾生",
    "X64n1260_024:0199c10": "盡皆成佛了然後發菩提心。豈不是龍象蹴踏獅子",
    "X64n1260_024:0199c11": "嚬呻。敵勝驚群蘊大丈夫意氣始可承當擔荷。所以",
    "X64n1260_024:0199c12": "道殺人不眨眼底立地成佛。立地成佛底殺人不眨",
    "X64n1260_024:0199c13": "眼。還他過量人。提持過量智。發明過量機。展演過量",
    "X64n1260_024:0199c14": "用。正當恁麼時。向過量境界中作麼生道。還知麼。仰",
    "X64n1260_024:0199c15": "祝聖君無量壽。河清海晏樂昇平。",
    "X64n1260_024:0199c16": "密庵傑禪師烏巨開堂。上堂。祖師心印狀似鐵牛之",
    "X64n1260_024:0199c17": "機。去則印住住則印破。森羅萬象明暗色空情與無",
    "X64n1260_024:0199c18": "情一印印定。更無絲毫透漏。更無絲毫走作。更無絲",
    "X64n1260_024:0199c19": "毫起滅。更無絲毫動搖。如金博金似水洗水。了絕異",
    "X64n1260_024:0199c20": "緣逈超諸有。以此壽聖人則天長地久。以此祝賢守",
    "X64n1260_024:0199c21": "則伊尹周公。以此安樂生民。以此康福天下。以此播",
    "X64n1260_024:0199c22": "揚大教。以此扶竪正宗。雖然如是。且道印子即今在",
    "X64n1260_024:0199c23": "什麼處。良久擊拂子云。鵰弓高挂狼煙息。萬國謌謠",
    "X64n1260_024:0199c24": "樂太平。復舉保壽開堂公案。師云。二尊宿美則美矣。",
    "X64n1260_024:0200a01": "若要扶臨濟正宗。俱各欠一頓棒在。且道那裏是他",
    "X64n1260_024:0200a02": "欠處。具擇法眼者試定當看。",
    "X64n1260_024:0200a03": "中峯希聲禪師開堂。雲生大野。霧鎻長空。三草二木",
    "X64n1260_024:0200a04": "悉歸獅子吼。露滴庭莎盡稱無邊妙相。猿啼鳥噪皆",
    "X64n1260_024:0200a05": "談不二圓音。乃拈拄杖曰。無邊妙義盡在山僧拄杖",
    "X64n1260_024:0200a06": "頭上。若也會得。可謂應時應節。若不會。萬年松在祝",
    "X64n1260_024:0200a07": "融峯。卓一下。",
    "X64n1260_024:0200a08": "別峯寶印禪師開堂陞座云。世尊初成正覺。於鹿野",
    "X64n1260_024:0200a09": "苑中轉四諦法輪。憍陳如比丘最初悟道。後來真淨",
    "X64n1260_024:0200a10": "禪師初住洞山拈云。今日新豐洞裏祗轉箇拄杖子。",
    "X64n1260_024:0200a11": "遂拈拄杖著左邊云。還有最初悟道者麼。若無。丈夫",
    "X64n1260_024:0200a12": "自有衝天志。莫向如來行處行。遂喝一喝下座。若是",
    "X64n1260_024:0200a13": "印上座則不然。今日向鳳凰山裏初無工夫轉四諦",
    "X64n1260_024:0200a14": "法輪。亦無氣力轉拄杖子。祇教諸人行須緩步語要",
    "X64n1260_024:0200a15": "低聲。何故。欲得不招無間業。莫謗如來正法輪。",
    "X64n1260_024:0200a16": "獅子端禪師章丞相子厚請開堂陞座。俞秀老撰疏",
    "X64n1260_024:0200a17": "敘師生平事跡曰。推倒回頭趯翻不托。七軸之蓮經",
    "X64n1260_024:0200a18": "未誦。一聲之漁父先聞。師聽僧官宣至此。以手耶揄",
    "X64n1260_024:0200a19": "曰。止止。乃坐引聲吟曰。本是瀟湘一釣客。自東自西",
    "X64n1260_024:0200a20": "自南北。大眾雜然稱善。師顧眾笑云。我觀法王法。法",
    "X64n1260_024:0200a21": "王法如是。下座。",
    "X64n1260_024:0200a22": "玉泉皓禪師因張無盡請。開堂日眾官畢集。師陞座",
    "X64n1260_024:0200a23": "顧視大眾曰。君不見。良久又云。君不見。張操蜀音曰。",
    "X64n1260_024:0200a24": "和尚見。皓應聲曰。但得相公見便了。下座。",
    "X64n1260_024:0200b01": "雲居祐禪師開堂。問答罷乃曰。新啟法筵。人天會集。",
    "X64n1260_024:0200b02": "稀逢難遇正在此時。還更有乘時適變底衲僧麼。出",
    "X64n1260_024:0200b03": "來與汝證據。良久曰。不出頭者是好手。雖然如是。道",
    "X64n1260_024:0200b04": "林今日已向平地上喫交了也。賴遇金粟大士有不",
    "X64n1260_024:0200b05": "二法門放一線道。道林方解開布袋頭。足可以施展",
    "X64n1260_024:0200b06": "家風。向無佛處稱尊。便乃指點三界目視四維。偃仰",
    "X64n1260_024:0200b07": "堯天高歌舜日。舉音王調唱菩薩蠻。奏沒絃琴含太",
    "X64n1260_024:0200b08": "古意。當是時文殊休惆悵。普賢謾沉吟。任是千聖出",
    "X64n1260_024:0200b09": "頭異口同音也不消一劄。久立珍重。",
    "X64n1260_024:0200b10": "佛心才禪師開堂示眾曰。百千三昧門。無量福德藏。",
    "X64n1260_024:0200b11": "放行也如開武庫錯落交輝。把住也似雪覆蘆花通",
    "X64n1260_024:0200b12": "身莫辯。使見之者撩起便行。聞之者單刀直入。箇箇",
    "X64n1260_024:0200b13": "具頂門正眼。人人懸肘後靈符。拂佛祖見知。作叢林",
    "X64n1260_024:0200b14": "殃害。憶得寶壽開堂日。三聖推出一僧。寶壽便打。三",
    "X64n1260_024:0200b15": "聖云。與麼為人。瞎却鎮州一城人眼去在。且如乾元",
    "X64n1260_024:0200b16": "今日開堂。或有僧出來。山僧亦打。不惟此話大行。且",
    "X64n1260_024:0200b17": "要開却福州一城人眼去在。何也。劍為不平離寶匣。",
    "X64n1260_024:0200b18": "藥因救病出金瓶。",
    "X64n1260_024:0200b19": "欽山普初禪師開堂。上堂良久曰。舉揚宗旨。上祝皇",
    "X64n1260_024:0200b20": "基。伏願祥雲與景星俱現。醴泉與甘露雙呈。君乃堯",
    "X64n1260_024:0200b21": "舜之君。俗乃成康之俗。使林下野夫不覺成太平曲。",
    "X64n1260_024:0200b22": "且作麼生是太平曲。無為而為。神而化之。灑德雨以",
    "X64n1260_024:0200b23": "霶霈。鼓仁風而雍熈。民如野鹿。上如標枝。十八子。知",
    "X64n1260_024:0200b24": "不知。哩哩囉邏囉哩。拍一拍下座。",
    "X64n1260_024:0200c02": "列祖提綱錄卷第二十四"
}