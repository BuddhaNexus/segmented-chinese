{
    "T32n1633_001:0028c20": "No. 1633",
    "T32n1633_001:0028c21": "如實論反質難品一卷",
    "T32n1633_001:0028c23": "陳天竺三藏真諦譯",
    "T32n1633_001:0028c24": "1 無道理難品反質難品中無道理難品第一",
    "T32n1633_001:0028c25": "論曰：汝稱我言說無道理；若如此者，汝言說",
    "T32n1633_001:0028c26": "亦無道理。若汝言說無道理，我言說則有道",
    "T32n1633_001:0028c27": "理。若汝言說有道理，稱我言說無道理者，是",
    "T32n1633_001:0028c28": "義不然。復次無道理者自體中有道理，是故",
    "T32n1633_001:0028c29": "無有無道理。若自體中無道理者，無道理亦",
    "T32n1633_001:0029a01": "應無，是故汝說我無道理，是義不然。又若汝",
    "T32n1633_001:0029a02": "稱我言說無道理，自顯汝無智。何以故？無道",
    "T32n1633_001:0029a03": "理者則無所有，言說者與無道理為一為異？",
    "T32n1633_001:0029a04": "若一者，言說亦無，汝云何稱我言說無道理？",
    "T32n1633_001:0029a05": "若異者，言說有道理，汝復何故稱我言說無",
    "T32n1633_001:0029a06": "道理耶？復次言說自相破故。汝難言說共我",
    "T32n1633_001:0029a07": "言說，為同時、為不同時？同時者，則不能破我",
    "T32n1633_001:0029a08": "言說，譬如牛角馬耳同時生故不能相破。若",
    "T32n1633_001:0029a09": "不同者，汝難在前、我言在後，我言未出汝何",
    "T32n1633_001:0029a10": "所難？是故不成難。若我言在前、汝難在後，我",
    "T32n1633_001:0029a11": "言已成，復何所難？若同時者，我言汝難是難",
    "T32n1633_001:0029a12": "是可難不可分別，譬如江水海水同時和合",
    "T32n1633_001:0029a13": "不可分別。又汝難為難自義、為不難自義？若",
    "T32n1633_001:0029a14": "難自義，自義自壞，我言自成。若不難自義，難",
    "T32n1633_001:0029a15": "則不成就。何以故？於自義中不成就難故。若",
    "T32n1633_001:0029a16": "成就者，自義則壞、他義則成。復次汝稱我言",
    "T32n1633_001:0029a17": "說無道理者，非是言說，若是言說不得無道",
    "T32n1633_001:0029a18": "理，有言說、無道理，此二相違。譬如童女有兒，",
    "T32n1633_001:0029a19": "若是童女，不得有兒；若有兒，則非童女。童女、",
    "T32n1633_001:0029a20": "有兒此二相違，是故稱有言說無道理，是義",
    "T32n1633_001:0029a21": "不然。復次與證智相違故。汝聞我言說而稱",
    "T32n1633_001:0029a22": "無道理者，若汝已聞則為證智所成就。證智",
    "T32n1633_001:0029a23": "力大，汝言則壞。譬如有人說聲不為耳識得，",
    "T32n1633_001:0029a24": "耳識既得聲，為證智所成就。證智力大，此言",
    "T32n1633_001:0029a25": "則壞。復次與比智相違故。若汝稱我有言說，",
    "T32n1633_001:0029a26": "比智所得則知有道理。若無道理，言說亦無；",
    "T32n1633_001:0029a27": "若有言說，知有道理。譬如有人說聲常住，從",
    "T32n1633_001:0029a28": "因生故。一切從因生者則無常住，譬如瓦器",
    "T32n1633_001:0029a29": "從因生故不得常住。聲若從因生，不得常住；",
    "T32n1633_001:0029b01": "若常住者，不得從因生。無常住者，比智所成",
    "T32n1633_001:0029b02": "就。比智力大，常住則壞。有道理者，若有言說",
    "T32n1633_001:0029b03": "則有道理，有道理者比智所成就，無道理者",
    "T32n1633_001:0029b04": "則壞。復次與世間相違故。汝稱我言說無道",
    "T32n1633_001:0029b05": "理，是語與世間相違。何以故？於世間中立四",
    "T32n1633_001:0029b06": "種道理：一因果道理、二相待道理、三成就道",
    "T32n1633_001:0029b07": "理、四如如道理。因果道理者，如種子與芽。相",
    "T32n1633_001:0029b08": "待道理者，如長短父子。成就道理者，如五分",
    "T32n1633_001:0029b09": "言成就義。如如道理者，有三種：一無我如如、",
    "T32n1633_001:0029b10": "二無常如如、三寂靜如如。於世間中言說為",
    "T32n1633_001:0029b11": "果、道理為因，世間中若見果則知有因，若見",
    "T32n1633_001:0029b12": "言說則知有道理。汝稱我言說無道理，是義",
    "T32n1633_001:0029b13": "與世間相違。若有言說無道理者，無有是處。",
    "T32n1633_001:0029b14": "汝稱我言說異，不相應故，我今共汝辯決是",
    "T32n1633_001:0029b15": "處，若人說異則有過失。汝自立義與我義異，",
    "T32n1633_001:0029b16": "則是自說則是異說，是故汝得過失。若汝義",
    "T32n1633_001:0029b17": "異我自說，則異過失在汝，不關於我。若不異，",
    "T32n1633_001:0029b18": "汝則同我，則無有異，汝說我異，此是邪語。復",
    "T32n1633_001:0029b19": "次異與異無異，是故無異。若異與異異，則不",
    "T32n1633_001:0029b20": "是異。譬如人與牛異，人不是牛。若異與異無",
    "T32n1633_001:0029b21": "異則是一，若一則無有異，汝何故說我為異？",
    "T32n1633_001:0029b22": "復次是道理者，我於汝道理中共諍故，我說",
    "T32n1633_001:0029b23": "有異。若汝與我不異者，則不與汝共諍，我",
    "T32n1633_001:0029b24": "說汝義故。若一切所說異者，汝亦有所說，是",
    "T32n1633_001:0029b25": "故汝說異，過失在汝。若汝說不說異者，我亦",
    "T32n1633_001:0029b26": "說不說異。汝言我說異，是義不然，汝是邪語。",
    "T32n1633_001:0029b27": "餘義如前說。汝稱我說義不成就，我今共汝",
    "T32n1633_001:0029b28": "辯決是處。若說不成就者，是說不成就說。",
    "T32n1633_001:0029b29": "若所說不成就，則不得說。若不得說者，汝云",
    "T32n1633_001:0029c01": "何說我所說不成就。若得說，所說則應成",
    "T32n1633_001:0029c02": "就。汝說不成就，是義不然。若一切所說不成",
    "T32n1633_001:0029c03": "就者，汝說難難我，是難則不成就。若汝",
    "T32n1633_001:0029c04": "說難非不成就者，我說亦如是非不成就。汝",
    "T32n1633_001:0029c05": "說我不成就，是義不然。不成就者，於自體中",
    "T32n1633_001:0029c06": "成就，是故無不成就。若不成就於自體中無",
    "T32n1633_001:0029c07": "有成就者，亦應無有不成就者。若有成就，則",
    "T32n1633_001:0029c08": "無有不成就，是故汝說我不成就，無有是處。",
    "T32n1633_001:0029c09": "若汝說不誦我難則不得我意，若不得我意",
    "T32n1633_001:0029c10": "則不得難我，我今共汝辯決是處。若未誦我",
    "T32n1633_001:0029c11": "難，則不得說汝難。汝為誦難能難、為未誦難",
    "T32n1633_001:0029c12": "而難？若汝不誦而得說難者，我亦不誦而得",
    "T32n1633_001:0029c13": "說難。若汝誦難得說難者，則恒誦難。何以故？",
    "T32n1633_001:0029c14": "難中復生難，難則無窮，無有不誦難時、無有",
    "T32n1633_001:0029c15": "得說難時。復次從難名更有難名。若誦此難",
    "T32n1633_001:0029c16": "名故得說難名、不誦不得說難名者，但得後",
    "T32n1633_001:0029c17": "誦前難名，次難名未得誦，第三方得誦第二",
    "T32n1633_001:0029c18": "難名，第四方得誦第三難名，如是則恒誦無",
    "T32n1633_001:0029c19": "盡。若汝今不誦而得說難名者，初難名亦應",
    "T32n1633_001:0029c20": "不誦而得說難名。若初難名不誦不得說難",
    "T32n1633_001:0029c21": "名者，第二亦應不誦難名得說難名；第二不",
    "T32n1633_001:0029c22": "誦難名得說難名者，初亦應不誦難名得說",
    "T32n1633_001:0029c23": "難名。而今初難名必須誦方得說難名，第二",
    "T32n1633_001:0029c24": "難名亦應必須誦方得說難名，不應不誦而",
    "T32n1633_001:0029c25": "說。復次若不誦難而說難則墮負處，汝不誦",
    "T32n1633_001:0029c26": "自難，汝說難亦墮負處。若汝不誦難而說難，",
    "T32n1633_001:0029c27": "說難不墮負處者，我亦不誦難而說難，亦不",
    "T32n1633_001:0029c28": "墮負處。復次若汝言說難我，我皆當誦；我難",
    "T32n1633_001:0029c29": "難汝，汝皆當誦。唯得互相領誦，則不得別立",
    "T32n1633_001:0030a01": "難。若恒相領誦，則失正義。譬如兩船相繫，大",
    "T32n1633_001:0030a02": "水若至相牽去來。復次汝言皆是音聲，出口",
    "T32n1633_001:0030a03": "則失滅，云何得誦我語？音聲既是失滅之法，",
    "T32n1633_001:0030a04": "不得重還故，不得重誦。若音聲在則不能誦，",
    "T32n1633_001:0030a05": "以其常聲故；若言失滅則無所誦，以其無故。",
    "T32n1633_001:0030a06": "若音聲已失滅，汝令我誦，稱是汝言，是邪思",
    "T32n1633_001:0030a07": "惟。汝說我語前破後，我今共汝辯決是處。若",
    "T32n1633_001:0030a08": "我說前破後是道理。何以故？我語前、汝語後，",
    "T32n1633_001:0030a09": "若我語破後語，我義則勝、汝語則壞。復次若",
    "T32n1633_001:0030a10": "汝說一切語前破後，汝亦出語，前應破後。若",
    "T32n1633_001:0030a11": "汝語前不破後，我出語前亦不破後。復次前",
    "T32n1633_001:0030a12": "破後者，於自體無前破後。若於自體有前破",
    "T32n1633_001:0030a13": "後，則前後俱無。是故汝說前破後，是語不然。",
    "T32n1633_001:0030a14": "若於自體無前破後，無有因故，前破後亦是",
    "T32n1633_001:0030a15": "無。汝說我語前破後，是邪思惟。汝說我說別",
    "T32n1633_001:0030a16": "因，我今共汝辯決是處。若人捨前因立別因",
    "T32n1633_001:0030a17": "墮負處者，汝則墮負處。",
    "T32n1633_001:0030a18": "何以故？汝亦捨前因立別因故。若汝立別因",
    "T32n1633_001:0030a19": "不墮負處，我亦如是。復次我所說因，與汝所",
    "T32n1633_001:0030a20": "說因異。若我說異因，則是我道理。若不說異",
    "T32n1633_001:0030a21": "因，我則說汝因，非是對治相違，便同汝說。",
    "T32n1633_001:0030a22": "汝說我說異因，是邪思惟。若我同汝立因，汝",
    "T32n1633_001:0030a23": "破我因，則破汝自因。復次若一切語是別因，",
    "T32n1633_001:0030a24": "汝亦出語，則是別因，是故汝墮負處。若汝",
    "T32n1633_001:0030a25": "出語不墮負處，汝說我立因墮負處，是義不",
    "T32n1633_001:0030a26": "然。若汝說我說別義，今共汝辯決是處。我所",
    "T32n1633_001:0030a27": "立義與汝義異，即是道理。我今與汝對治相",
    "T32n1633_001:0030a28": "違，是故說別義。若汝思惟我義與汝義不異，",
    "T32n1633_001:0030a29": "我義則不與汝義對治相違，若汝破我義則",
    "T32n1633_001:0030b01": "是自破。復次異義於自體中無異義，異義則",
    "T32n1633_001:0030b02": "是無。若異義於自體中有異義，異義亦是",
    "T32n1633_001:0030b03": "無。是故汝稱我說異義，是義不然。復次若一",
    "T32n1633_001:0030b04": "切所說是異義，汝有所說亦應是異義。若汝",
    "T32n1633_001:0030b05": "有所說，不說是異義，汝說一切所說是異義，",
    "T32n1633_001:0030b06": "是義不然。汝說我今語猶是前語無異語者，",
    "T32n1633_001:0030b07": "我今共汝辯決是處。我立義與汝立義對治",
    "T32n1633_001:0030b08": "相違，若我說自立義對治汝義，是正道理。何",
    "T32n1633_001:0030b09": "以故？我一切處說為破汝義，是故我說無有",
    "T32n1633_001:0030b10": "異。若我應說異義者，汝立義與我義異。若我",
    "T32n1633_001:0030b11": "說異義則說汝義，則不共汝相違，汝難我則",
    "T32n1633_001:0030b12": "是難自義。",
    "T32n1633_001:0030b13": "復次如我前說聲無常，此語自滅自盡，今更",
    "T32n1633_001:0030b14": "別出語，汝說我說前語，是邪思惟。復次若汝",
    "T32n1633_001:0030b15": "說我所說無異，若我說異則是異，若我說無",
    "T32n1633_001:0030b16": "異則是不異。若我說是不得成，是汝說我無",
    "T32n1633_001:0030b17": "異，是義不然。若汝言一切所說我皆不許，我",
    "T32n1633_001:0030b18": "今共汝辯決是處。汝說不許一切，此說為入",
    "T32n1633_001:0030b19": "一切數、為不入一切數？若入一切數，汝則自",
    "T32n1633_001:0030b20": "不許汝所說。若自不許者，我義則是汝所許，",
    "T32n1633_001:0030b21": "我義自成、汝言便壞。若不入一切數者，則",
    "T32n1633_001:0030b22": "無一切。若無一切，汝不許一切。若不許一切，",
    "T32n1633_001:0030b23": "我義便非汝不許，我義亦成、汝言終壞。",
    "T32n1633_001:0030b24": "2 道理難品反質難品中道理難品第二",
    "T32n1633_001:0030b25": "論曰：難有三種過失，一顛倒難、二不實義難、",
    "T32n1633_001:0030b26": "三相違難，若難有此三種過失則墮負處。一",
    "T32n1633_001:0030b27": "顛倒難者，立難不與正義相應，是名顛倒難。",
    "T32n1633_001:0030b28": "顛倒難有十種：一同相難、二異相難、三長相",
    "T32n1633_001:0030b29": "難、四無異難、五至不至難、六無因難、七顯別",
    "T32n1633_001:0030c01": "因難、八疑難、九未說難、十事異難。一、同相難",
    "T32n1633_001:0030c02": "者，對物同相立難，是名同相難。論曰：聲無",
    "T32n1633_001:0030c03": "常，因功力生，無中間生故，譬如瓦器因功力",
    "T32n1633_001:0030c04": "生，生已破滅。聲亦如是，故聲無常是義已立。",
    "T32n1633_001:0030c05": "外曰：若聲無常與器同相者，聲即常住，與空",
    "T32n1633_001:0030c06": "同相故。是故如空，聲亦常住，同相者同無身",
    "T32n1633_001:0030c07": "故。論曰：",
    "T32n1633_001:0030c08": "復次聲無常，因功力生，無中間生故。若物常",
    "T32n1633_001:0030c09": "住，不因功力生，譬如虛空常住，不因功力生。",
    "T32n1633_001:0030c10": "聲不如此，是故聲無常，此義已立。外曰：若聲",
    "T32n1633_001:0030c11": "與常住空不同相故，是故聲無常，則何所至？",
    "T32n1633_001:0030c12": "若與空同相，聲即是常。同相者是無身，是故",
    "T32n1633_001:0030c13": "常。論曰：此兩難悉是顛倒不成難。何以故？",
    "T32n1633_001:0030c14": "決定一味法立為因，顯一切物因功力生故",
    "T32n1633_001:0030c15": "無常。是顯無常因決定一味，是故無常不動，",
    "T32n1633_001:0030c16": "欲顯其同類，故說瓦器等譬。外依不決定一",
    "T32n1633_001:0030c17": "味立難云：若汝依同相立聲無常義，我亦依",
    "T32n1633_001:0030c18": "同相立聲常義。若汝義成就，我義亦成就。論",
    "T32n1633_001:0030c19": "曰：汝難不如。何以故？汝立因不決定，常無",
    "T32n1633_001:0030c20": "常遍顯故。我立因三種相是根本法，同類",
    "T32n1633_001:0030c21": "所攝、異類相離，是故立因成就不動。汝因不",
    "T32n1633_001:0030c22": "如，是故汝難顛倒。若汝立因同我因者，汝",
    "T32n1633_001:0030c23": "難則成正難。若無常立義難常義，是難成",
    "T32n1633_001:0030c24": "就。何以故？立常因難。立無常因極不能顯",
    "T32n1633_001:0030c25": "無常顛倒過失，常因不決定一味故，無常因",
    "T32n1633_001:0030c26": "決定一味故。二、異相難者，對物不同相立難，",
    "T32n1633_001:0030c27": "是名異相難。論曰：聲無常。何以故？因緣所生",
    "T32n1633_001:0030c28": "故。若有物依因緣生即是無常，譬如虛空。虛",
    "T32n1633_001:0030c29": "空者常住，不依因緣生。聲不如是，是故聲無",
    "T32n1633_001:0031a01": "常。外曰：若聲與常住空不同相故，無常復何",
    "T32n1633_001:0031a02": "所至？若與瓦器不同相，聲即常住。不同相者，",
    "T32n1633_001:0031a03": "聲無身、瓦器有身，是故瓦器無常，聲則是常。",
    "T32n1633_001:0031a04": "論曰：聲無常，依因緣生故，譬如瓦器依因緣",
    "T32n1633_001:0031a05": "生故無常，聲亦如是。外曰：若汝立聲無常與",
    "T32n1633_001:0031a06": "瓦器同相者，復何所至？聲即常住，與瓦器不",
    "T32n1633_001:0031a07": "同相故。不同相者，聲無身、瓦器有身故。論曰：",
    "T32n1633_001:0031a08": "此兩難悉顛倒。何以故？我立無常，因決定一",
    "T32n1633_001:0031a09": "味故；汝立常，因不決定一味，常無常遍顯故。",
    "T32n1633_001:0031a10": "是故不定因不能難決定因。我立因者，是依",
    "T32n1633_001:0031a11": "因緣生故聲無常，是因是根本法，同類所攝、",
    "T32n1633_001:0031a12": "異類相離，具足三相故不可動。汝立因者是",
    "T32n1633_001:0031a13": "無身故聲常住，是因根本法同類異類所攝，",
    "T32n1633_001:0031a14": "是故不成因。三、長相難者，於同相顯別相，是",
    "T32n1633_001:0031a15": "名長相難。論曰：聲無常，因功力生故，譬如瓦",
    "T32n1633_001:0031a16": "器，是故聲無常。外曰：汝立聲與瓦器同相，因",
    "T32n1633_001:0031a17": "功力生故。別有所以，一可燒熟不可燒熟、二",
    "T32n1633_001:0031a18": "為眼所見不為眼所見等。如是別聲與瓦器",
    "T32n1633_001:0031a19": "各有所以，聲因功力生常住，瓦器因功力生",
    "T32n1633_001:0031a20": "無常，是故聲常住。論曰：是難顛倒。何以故？我",
    "T32n1633_001:0031a21": "立因與無常不相離、與常相離，顯此因為無",
    "T32n1633_001:0031a22": "常比智，譬如為火比智顯煙，煙者與火不相",
    "T32n1633_001:0031a23": "離，是故我立因成就不可動。汝顯別聲不可",
    "T32n1633_001:0031a24": "燒熟是故常者，欲瞋苦樂風等不可燒熟而",
    "T32n1633_001:0031a25": "是無常，是故不可燒熟不可立為常因。不為",
    "T32n1633_001:0031a26": "眼所見者亦不可立為常因。何以故？欲瞋苦",
    "T32n1633_001:0031a27": "樂風等亦不為眼所見而是無常。汝因同類",
    "T32n1633_001:0031a28": "異類所攝，是故不成。若汝因與我因同，能難",
    "T32n1633_001:0031a29": "我立義；我立義者依三種相因，是故不同。不",
    "T32n1633_001:0031b01": "同者汝說同，是故汝難顛倒。四、無異難者，顯",
    "T32n1633_001:0031b02": "一同相故立一切無所以，是名無異難。論",
    "T32n1633_001:0031b03": "曰：聲無常，依因緣異故聲即異，譬如燈若炷",
    "T32n1633_001:0031b04": "大明大、炷小明小，是義已立。外曰：若依同相，",
    "T32n1633_001:0031b05": "瓦器等無常，聲亦如是者，則一切物與一切",
    "T32n1633_001:0031b06": "物無異。何以故？一切物與異物有同相故。何",
    "T32n1633_001:0031b07": "者同相？有一可知等是名同相。若有同相，一",
    "T32n1633_001:0031b08": "切物與別物異者，聲亦如是，與瓦器等有同",
    "T32n1633_001:0031b09": "相，聲是常、瓦器等無常。何以故？一切於有等",
    "T32n1633_001:0031b10": "同相中有自性異故，如燈聲人馬，若依同相",
    "T32n1633_001:0031b11": "比知則不成就。論曰：是難顛倒。何以故？於一",
    "T32n1633_001:0031b12": "切物有等同相，我亦不捨。我檢有別，同相具",
    "T32n1633_001:0031b13": "足三相者立無常義，說此為無常因，不取唯",
    "T32n1633_001:0031b14": "同相。若不如是思擇道理，則無別有道理。何",
    "T32n1633_001:0031b15": "以故？無有一物與異物不同不別。是故若有",
    "T32n1633_001:0031b16": "同相則同類所攝、一切異類相離。若取此立",
    "T32n1633_001:0031b17": "因，是因成就。唯同相立因則不成就，是故顛",
    "T32n1633_001:0031b18": "倒。復次論曰：聲無常，依因緣生故，譬如瓦器",
    "T32n1633_001:0031b19": "等，是故聲無常。外曰：因與立義二無無異。",
    "T32n1633_001:0031b20": "何以故？依因生是何義？因未和合聲未生，未",
    "T32n1633_001:0031b21": "生故無有是其義。聲無常是何義？聲未生得",
    "T32n1633_001:0031b22": "生，生已即滅，滅故無有是其義，因與立義",
    "T32n1633_001:0031b23": "同無有故。論曰：是難顛倒。何以故？我立義無",
    "T32n1633_001:0031b24": "有，是壞滅無有。我立因無有，是未生無有。",
    "T32n1633_001:0031b25": "未生無有者，一切世間多信故成就，立為無",
    "T32n1633_001:0031b26": "常因。滅壞無有者，僧佉等不信故不成就，為",
    "T32n1633_001:0031b27": "令成就故立為義。若取成就立義、不成就為",
    "T32n1633_001:0031b28": "因，汝難則勝不顛倒。我說一切物前世未有，",
    "T32n1633_001:0031b29": "後世見無，是故聲前世是無、後世亦無。若前",
    "T32n1633_001:0031c01": "世無汝不信者，汝自思惟，若前世有聲而無",
    "T32n1633_001:0031c02": "礙者，何故耳不聞耶？是故汝知前世無，猶",
    "T32n1633_001:0031c03": "如蛇足。有人競勝心不能成就義意，欲成就",
    "T32n1633_001:0031c04": "而無道理，是義應捨。五、至不至難者，因為至",
    "T32n1633_001:0031c05": "所立義、為不至所立義？若因至，所立義則不",
    "T32n1633_001:0031c06": "成因；因若不至，所立義亦不成因，是名至不",
    "T32n1633_001:0031c07": "至難。外曰：若因至，所立義共、所立義雜，則不",
    "T32n1633_001:0031c08": "成立義，譬如江水入海水無復江水，因亦如",
    "T32n1633_001:0031c09": "是，故不成因。若所立義未成就，因不能至。若",
    "T32n1633_001:0031c10": "至，所立義已成就，用因何為？是故因不成就。",
    "T32n1633_001:0031c11": "若因不至所立義者，則同餘物不能成因，是",
    "T32n1633_001:0031c12": "故因不成就。若因不至則無所能，譬如火不",
    "T32n1633_001:0031c13": "至不能燒、刀不至不能斫。論曰：是難顛倒。因",
    "T32n1633_001:0031c14": "有二種：一生因、二顯不相離因。汝難若依生",
    "T32n1633_001:0031c15": "因則成難，若依顯因則是顛倒。何以故？我說",
    "T32n1633_001:0031c16": "因，不為生所立義，為他得信，能顯所立義不",
    "T32n1633_001:0031c17": "相離故，立義已有。於立義中如義智未起。何",
    "T32n1633_001:0031c18": "以故？愚癡故，是故說能顯因，譬如已有色，用",
    "T32n1633_001:0031c19": "燈顯之，不為生之。是故難生因，於顯因中是",
    "T32n1633_001:0031c20": "難顛倒。六、無因難者，於三世說無因，是名無",
    "T32n1633_001:0031c21": "因難。外曰：因為在所立義前世、為在後世、為",
    "T32n1633_001:0031c22": "同世耶？若因在前世、立義在後世者，立義未",
    "T32n1633_001:0031c23": "有，因何所因？若在後世、立義在前世者，立義",
    "T32n1633_001:0031c24": "已成就，復何用因為？若同世俱生則非是因，",
    "T32n1633_001:0031c25": "譬如牛角種芽等一時而有，不得言左右相生，",
    "T32n1633_001:0031c26": "是故是同時則無有因。論曰：是難顛倒。何",
    "T32n1633_001:0031c27": "以故？前世已生，依因為生，譬如然燈為顯已",
    "T32n1633_001:0031c28": "有物，不為生未有物。汝以生因難我顯因，是",
    "T32n1633_001:0031c29": "難顛倒不成就。若汝難言：是因若是顯因，智",
    "T32n1633_001:0032a01": "慧未有是因，是因是誰因？是故不成顯因。若",
    "T32n1633_001:0032a02": "作如此難者，未得因名，乃至事未有。若事成",
    "T32n1633_001:0032a03": "有，即得因名。是能顯事，是時得因名，是言",
    "T32n1633_001:0032a04": "在前未得因名、在後方得因名。若說因前事",
    "T32n1633_001:0032a05": "後則無過失。有人難言：若如此者，事不從因",
    "T32n1633_001:0032a06": "生。此亦不成難。何以故？是前物於後得因名，",
    "T32n1633_001:0032a07": "若物已滅後事生者，此難成就。既不如此，前",
    "T32n1633_001:0032a08": "有未得名，後有方得名，是故果從因生。七、顯",
    "T32n1633_001:0032a09": "別因難者，依別因無常法顯，故此則非因，是",
    "T32n1633_001:0032a10": "名顯別因難。外曰：若依功力聲無常者，若無",
    "T32n1633_001:0032a11": "功力處即應是常，如電光風等不依功力生",
    "T32n1633_001:0032a12": "亦為無常所攝，是故立無常不須依功力，功",
    "T32n1633_001:0032a13": "力非因故。若是因者，離功力餘處應無無常，",
    "T32n1633_001:0032a14": "譬如離火立煙，煙是火正因，煙與火不相離",
    "T32n1633_001:0032a15": "故。功力則不如此，是故不成因。復次功力不",
    "T32n1633_001:0032a16": "能立無常義。何以故？不遍故依功力生。若遍",
    "T32n1633_001:0032a17": "者得立無常，若不遍者則不得立無常。譬如",
    "T32n1633_001:0032a18": "有人立義：一切樹有神識。何以故？樹能眠故，",
    "T32n1633_001:0032a19": "譬如尸利沙樹。有人難言：樹神識不成就。何",
    "T32n1633_001:0032a20": "以故？因不遍故。一尸利沙樹眠，餘樹不眠，是",
    "T32n1633_001:0032a21": "眠不遍一切樹，是故眠不能立一切樹有神",
    "T32n1633_001:0032a22": "識。依功力生亦如是，不遍一切無常故，是故",
    "T32n1633_001:0032a23": "不能立無常。",
    "T32n1633_001:0032a24": "論曰：是難顛倒，我說不如此，不說依功力生，",
    "T32n1633_001:0032a25": "是因能顯一切無常，餘因不能。若有別因能",
    "T32n1633_001:0032a26": "顯無常，我則歡喜，我事成故。我立因亦能顯，",
    "T32n1633_001:0032a27": "餘因亦能顯，我立義成就。譬如依烟知火，若",
    "T32n1633_001:0032a28": "言見光火亦成就。我義亦如是，依功力生能",
    "T32n1633_001:0032a29": "顯無常，若別有因能顯無常，無常義亦成就。",
    "T32n1633_001:0032a30": "是故汝難顛倒，不如我意難故。若我說一切",
    "T32n1633_001:0032b01": "無常依功力生者，汝可難言：依功力生，是因",
    "T32n1633_001:0032b02": "不遍故不成就。此難則勝。我說聲等有依功",
    "T32n1633_001:0032b03": "力生者悉是無常，不說一切無常皆依功力",
    "T32n1633_001:0032b04": "生，是故汝難顛倒。八、疑難者，於異類同相而",
    "T32n1633_001:0032b05": "說疑難。論曰：聲無常，依功力生故。若有物依",
    "T32n1633_001:0032b06": "功力生，是物無常，譬如瓦器，是義已立。外曰，",
    "T32n1633_001:0032b07": "已生依功力得顯，譬如根水等依功力得顯，",
    "T32n1633_001:0032b08": "非依功力得生。聲亦如是，是故立依功力因",
    "T32n1633_001:0032b09": "不定，未生已生中有故。故依此因於聲起疑，",
    "T32n1633_001:0032b10": "此聲定如何？為如瓦器未生得生、為如根水",
    "T32n1633_001:0032b11": "已有得顯？故非決定。若依此生因起疑，當知",
    "T32n1633_001:0032b12": "非是立義因。何以故？能生能顯故。論曰：是難",
    "T32n1633_001:0032b13": "顛倒。何以故？我不說聲依功力得顯，我說聲",
    "T32n1633_001:0032b14": "依功力得生，是故聲無常。汝何所難？若汝言",
    "T32n1633_001:0032b15": "功力事有二種：一生、二顯。生者，瓦器等。顯",
    "T32n1633_001:0032b16": "者，根水等。聲是功力事，是故於中起常無常",
    "T32n1633_001:0032b17": "疑。是義不然。何以故？根水等非是功力事故。",
    "T32n1633_001:0032b18": "若汝言根水顯了功力事，是亦不難我義。何",
    "T32n1633_001:0032b19": "以故？顯了未生依功力得生。是故功力事一",
    "T32n1633_001:0032b20": "種同是無常，故汝難不然。若汝又顯功力事",
    "T32n1633_001:0032b21": "有二種無常，瓦器生是無常、瓦器滅是常，聲",
    "T32n1633_001:0032b22": "亦如是。是疑亦不然。何以故？不成就故。若汝",
    "T32n1633_001:0032b23": "瓦器滅，是有於滅中有，有故滅義則無有。若",
    "T32n1633_001:0032b24": "滅中無有，即是滅無有。何以故？無體故。若汝",
    "T32n1633_001:0032b25": "說如闇，闇中無光故有闇。滅亦如是，滅中無",
    "T32n1633_001:0032b26": "有故有滅。是義不然，空華、石女兒、兔角等中",
    "T32n1633_001:0032b27": "無有，是則應有。若汝不許空華等有，瓦器",
    "T32n1633_001:0032b28": "滅亦如是，不可說有。是故功力事一種同是",
    "T32n1633_001:0032b29": "無常，故汝疑不然。汝不信，為汝得信。故我說",
    "T32n1633_001:0032c01": "了因聲無常。何以故？前世無障，依功力得顯",
    "T32n1633_001:0032c02": "生故，是故知聲無有，譬如瓦器。汝立依功力",
    "T32n1633_001:0032c03": "所得、功力所造二義有異。是義不然。何者為",
    "T32n1633_001:0032c04": "義？一切依功力所得即是無常。何以故？未生",
    "T32n1633_001:0032c05": "得生、已生滅故。是故根水等亦如是無常，何",
    "T32n1633_001:0032c06": "用汝立顯了為常？九、未說難者，未說之前未",
    "T32n1633_001:0032c07": "有無常，是名未說難。論曰：義本如前。外曰：",
    "T32n1633_001:0032c08": "若說依功力言語為因聲無常者，則何所至？",
    "T32n1633_001:0032c09": "未說依功力言語前聲是常，是義得至。前世",
    "T32n1633_001:0032c10": "聲已常，云何今無常？論曰：是難顛倒。何以",
    "T32n1633_001:0032c11": "故？我立因為顯義，不為生、不為滅。若我立因",
    "T32n1633_001:0032c12": "壞滅，汝難則勝；若汝難我未說前未了聲無",
    "T32n1633_001:0032c13": "常，是難相似；若以壞滅因難我，是難顛倒。十、",
    "T32n1633_001:0032c14": "事異難者，事異故，如瓦器，聲不如是，是名事",
    "T32n1633_001:0032c15": "異難。論曰：聲無常，依因緣生故，譬如瓦器，是",
    "T32n1633_001:0032c16": "義已立。外曰：聲事異、瓦器事異。在事既異，不",
    "T32n1633_001:0032c17": "得同是無常。論曰：是難顛倒。何以故？我不說",
    "T32n1633_001:0032c18": "與器同事故聲無常，我說一切物同依因得",
    "T32n1633_001:0032c19": "生故無常，不關同事，譬如瓦器，故聲無常。烟",
    "T32n1633_001:0032c20": "是異物而能顯火，瓦器亦如是，能顯聲無常。",
    "T32n1633_001:0032c21": "復次他人說事異難有別所以，說聲常住依",
    "T32n1633_001:0032c22": "空故，空是常住。若別有物依空，物即常住，譬",
    "T32n1633_001:0032c23": "如隣虛圓。隣虛常住圓，依隣虛圓即常住。聲",
    "T32n1633_001:0032c24": "亦如是，依空故常住。復次聲常住。何以故？耳",
    "T32n1633_001:0032c25": "所聞故，譬如聲同異性，耳所執故常住。聲亦",
    "T32n1633_001:0032c26": "如是，是故常住。是異立義。鞞世師曰：若常",
    "T32n1633_001:0032c27": "住由因得立，因事故即無常，是故聲無常。論",
    "T32n1633_001:0032c28": "曰：是難顛倒。何以故？我不說因生無常，我",
    "T32n1633_001:0032c29": "說因顯無常。他人未知，為他得知，我立因是",
    "T32n1633_001:0033a01": "了因，非是生因。汝依生因難，是難顛倒。復次",
    "T32n1633_001:0033a02": "論曰：汝所說是立義亦是難，於我不許。何以",
    "T32n1633_001:0033a03": "故，我等不信樂常住義，是故我說是義。此",
    "T32n1633_001:0033a04": "十種名同相等顛倒難故，以顛倒立其過失。",
    "T32n1633_001:0033a05": "若有難與此相似，即墮顛倒難中。二、不實義",
    "T32n1633_001:0033a06": "難者，妄語故不實。妄語者，不如義、無有義，是",
    "T32n1633_001:0033a07": "名不實義難。不實義難有三種：一顯不許義",
    "T32n1633_001:0033a08": "難、二顯義至難、三顯對譬義難。一、顯不許義",
    "T32n1633_001:0033a09": "難者，於證見處更覓因，是名顯不許義難。論",
    "T32n1633_001:0033a10": "曰：聲無常。何以故？依因緣生故，譬如瓦器，",
    "T32n1633_001:0033a11": "是義已立。外曰：我見瓦器依因緣生，何因令",
    "T32n1633_001:0033a12": "其無常？若無因立瓦器無常者，聲亦應不依",
    "T32n1633_001:0033a13": "常因得常。論曰：是難不實。何以故？已了知，不",
    "T32n1633_001:0033a14": "須更以因成就。現見瓦器有因非恒，有何須",
    "T32n1633_001:0033a15": "更覓無常因？是故此難不實。二、顯義至難者，",
    "T32n1633_001:0033a16": "於所對義，此義義至，是名義至難。論曰：無我。",
    "T32n1633_001:0033a17": "何以故？不可顯故，譬如石女兒，此義已立。外",
    "T32n1633_001:0033a18": "曰：是義義至若可顯，定有不可顯定無者。可",
    "T32n1633_001:0033a19": "顯或有或無，不可顯亦應如是，譬如火輪、陽",
    "T32n1633_001:0033a20": "焰、乾闥婆城，是可顯而不能立有。若可顯不",
    "T32n1633_001:0033a21": "能定立有，則不可顯不能定立無。論曰：是難",
    "T32n1633_001:0033a22": "不實。有何道理是義義至不可顯物？畢竟不",
    "T32n1633_001:0033a23": "有是義不至。可顯物者有二種，有義至、有非",
    "T32n1633_001:0033a24": "義至有。義至者，若有雨必有雲，若有雲則不",
    "T32n1633_001:0033a25": "定，或有雨或無雨。由烟知火，於此中不必有",
    "T32n1633_001:0033a26": "義至。若見烟知有火、無烟知無火，是義不至。",
    "T32n1633_001:0033a27": "何以故？於赤鐵赤炭見有火無烟。是故顯物",
    "T32n1633_001:0033a28": "義至難不實。復次唯有色名火輪、名陽焰、名",
    "T32n1633_001:0033a29": "乾闥婆城，以根迷心倒故，於現世有，後世無。",
    "T32n1633_001:0033b01": "惟色實有，根迷心倒，或時見有。汝說可顯",
    "T32n1633_001:0033b02": "物不定有，是難不實。復次我以石女兒為喻",
    "T32n1633_001:0033b03": "定判此義。處不可顯畢竟不動，是物決定無",
    "T32n1633_001:0033b04": "有，譬如石女兒處不可顯動非是我譬。不可",
    "T32n1633_001:0033b05": "顯者，於隣虛等處或顯或不顯。對汝義至我",
    "T32n1633_001:0033b06": "說義至處可顯畢竟不動，是物定有。於火輪",
    "T32n1633_001:0033b07": "等異唯輪不定，輪不定者，轉時有、住時無，",
    "T32n1633_001:0033b08": "是故非是義至。汝取非義至作義至難，是難",
    "T32n1633_001:0033b09": "不實。復次有餘人說義至難，若聲與瓦器同",
    "T32n1633_001:0033b10": "相故聲無常，以義至故；若不同相則應是常。",
    "T32n1633_001:0033b11": "不同者，聲耳所執無身，瓦器眼所執有身。既",
    "T32n1633_001:0033b12": "不同相，故聲是常。論曰：若如此難，同相難義",
    "T32n1633_001:0033b13": "至、難無別體，故我不許。三、顯對譬義難者，對",
    "T32n1633_001:0033b14": "譬力故成就義，是名對譬義難。外曰：若無常",
    "T32n1633_001:0033b15": "器同相故聲無常者，我亦顯常住，譬常住空",
    "T32n1633_001:0033b16": "同相故聲常住。若常同相不得常者，無常同",
    "T32n1633_001:0033b17": "相何故無常？論曰：是難不實。何以故？唯無",
    "T32n1633_001:0033b18": "有物名空，若有物常住，此譬則成難亦是實。",
    "T32n1633_001:0033b19": "既無有物常住，空無有物不可說常、不可說",
    "T32n1633_001:0033b20": "無常，此難不成譬。非譬為譬故，此難不實。",
    "T32n1633_001:0033b21": "若人信有物名空即是常住，是顛倒難，非實",
    "T32n1633_001:0033b22": "義難。何以故？無身不定故。空無身常住，心",
    "T32n1633_001:0033b23": "苦樂欲等無身而是無常。聲既無身，為如空",
    "T32n1633_001:0033b24": "是常、為如心等是無常耶？無身不定，不得成",
    "T32n1633_001:0033b25": "因，故此難顛倒。復次聲無常有因故。若物有",
    "T32n1633_001:0033b26": "因即知無常，譬如瓦器等，是義已立。外曰：是",
    "T32n1633_001:0033b27": "義可疑。何以故？器生有因是無常，器滅有因",
    "T32n1633_001:0033b28": "是常。聲既有因，故於聲起疑，為同器生有因",
    "T32n1633_001:0033b29": "無常、為同器滅有因是常？論曰：是難不實。",
    "T32n1633_001:0033c01": "何以故？無有實物而名滅者，皆從杖等打物",
    "T32n1633_001:0033c02": "壞滅故得常名。復次聲無常。何以故？根所執",
    "T32n1633_001:0033c03": "故，譬如瓦器，是義已立。外曰：此亦可疑，根",
    "T32n1633_001:0033c04": "所執如同異性則應是常。聲根所執如同異",
    "T32n1633_001:0033c05": "性，聲應是常。若如同異性非是常者，若如瓦",
    "T32n1633_001:0033c06": "器不應無常。論曰：是難不實。何以故？牛等同",
    "T32n1633_001:0033c07": "異性，若實有離牛等，應有別體可執可見。離",
    "T32n1633_001:0033c08": "牛同異性，不可執不可見無別體，故知無常。",
    "T32n1633_001:0033c09": "復次無我。何以故？不可顯故，譬如蛇耳，是義",
    "T32n1633_001:0033c10": "已立。外曰：海水滴量、雪山斤兩，是有而不可",
    "T32n1633_001:0033c11": "顯。我亦如是，是有而不可顯，是故不可顯因，",
    "T32n1633_001:0033c12": "不得立無我。論曰：數量與聚無別體，是可",
    "T32n1633_001:0033c13": "數量聚次第而現有若干若干是數量，為攝",
    "T32n1633_001:0033c14": "持念故作一十百千萬等名。水滴量、山斤兩",
    "T32n1633_001:0033c15": "既無別體，故非實有。若有別難與此難同相",
    "T32n1633_001:0033c16": "者，立其過失，名不實義難。三、相違難者，義不",
    "T32n1633_001:0033c17": "並立，名為相違。譬如明闇坐起等不並立，是",
    "T32n1633_001:0033c18": "名相違難。相違難有三種：一未生難、二常難、",
    "T32n1633_001:0033c19": "三自義相違難。一、未生難者，前世未生時不",
    "T32n1633_001:0033c20": "關功力則應是常，是未生難。外曰：若依功力",
    "T32n1633_001:0033c21": "聲無常者，未生時未依功力，聲應是常。",
    "T32n1633_001:0033c22": "論曰：是難相違。何以故？未生時聲未有，未有",
    "T32n1633_001:0033c23": "云何常？若有人說：石女男兒黑、女兒白。此義",
    "T32n1633_001:0033c24": "亦應成就。若不有不得常，若常不得不有。不",
    "T32n1633_001:0033c25": "有而常，則自相違。此難與義至難、不實難相",
    "T32n1633_001:0033c26": "似。何以故？非是實難故。依功力聲無常，是義",
    "T32n1633_001:0033c27": "已立，是義義至得。若不依功力則應是常，此",
    "T32n1633_001:0033c28": "義不實。何以故？不依功力者有三種，常、無常、",
    "T32n1633_001:0033c29": "不有。常者如虛空，無常者如雷電等，不有者",
    "T32n1633_001:0034a01": "如空華等。此三種悉不依功力，而汝偏用一",
    "T32n1633_001:0034a02": "種為常，是故不實。二、常難者，常無常故是",
    "T32n1633_001:0034a03": "聲常，是名常難。外曰：於無常處常有無常，",
    "T32n1633_001:0034a04": "一切法不捨性故。無常中有常，依無常故得",
    "T32n1633_001:0034a05": "常。",
    "T32n1633_001:0034a06": "論曰：是義相違。何以故？若已無常，云何得常？",
    "T32n1633_001:0034a07": "若有人說：闇中有光。此語亦應成就。若不爾，",
    "T32n1633_001:0034a08": "汝難則相違不實。何以故？無有別法名無常，",
    "T32n1633_001:0034a09": "於無常處相應更立為常，無常者無別體。若",
    "T32n1633_001:0034a10": "物未生得生、已生而滅名為無常。若無常不",
    "T32n1633_001:0034a11": "實，依無常立常，常亦不實。三、自義相違難",
    "T32n1633_001:0034a12": "者，若難他義而自義壞，是名自義相違難。論",
    "T32n1633_001:0034a13": "曰：聲無常，依因緣生故，譬如芽等，是義已",
    "T32n1633_001:0034a14": "立。外曰：若因至無常則同無常，若不至無常，",
    "T32n1633_001:0034a15": "不能成就無常，此因則不成因。論曰：汝難若",
    "T32n1633_001:0034a16": "至我立義，與我立義同，則不能破我義。若不",
    "T32n1633_001:0034a17": "至我立義，亦不能破我義，汝難則還破汝義。",
    "T32n1633_001:0034a18": "復次外曰：若因在前、立義在後，立義未有，此",
    "T32n1633_001:0034a19": "是何因？若立義在前、因在後，立義已成，因何",
    "T32n1633_001:0034a20": "所用？此亦不成因。論曰：若汝難在前、我立義",
    "T32n1633_001:0034a21": "在後，我義未有，汝何所難？若我立義在前、汝",
    "T32n1633_001:0034a22": "難在後，我義已立，汝難復何用？若汝言汝已",
    "T32n1633_001:0034a23": "信我難，故取我難更難我。若作此說，是亦不",
    "T32n1633_001:0034a24": "然。何以故？我顯汝難還破汝義，不依汝難以",
    "T32n1633_001:0034a25": "立我義。若有別難與此難同相者，立其過失",
    "T32n1633_001:0034a26": "名相違難。論曰：正難有五種，一破所樂義、二",
    "T32n1633_001:0034a27": "顯不樂義、三顯倒義、四顯不同義、五顯一切",
    "T32n1633_001:0034a28": "無道理得成就義。外曰：有我。何以故？聚集",
    "T32n1633_001:0034a29": "為他故，譬如臥具等為他聚集。眼等根亦如",
    "T32n1633_001:0034b01": "是為他聚集，他者我，故知有我。論曰：無我。",
    "T32n1633_001:0034b02": "何以故？定不可顯故。若有物定不可顯，是物",
    "T32n1633_001:0034b03": "則無，譬如非自在人第二頭。第二頭者，於色",
    "T32n1633_001:0034b04": "香等頭相貌中不可思惟分別，是故定無。我",
    "T32n1633_001:0034b05": "亦如是，於眼等根中分別不顯，是故定無。汝",
    "T32n1633_001:0034b06": "說我有，是義不然。是名破所樂義。復次若汝",
    "T32n1633_001:0034b07": "說我相不可分別而是有者，第二頭不可分別",
    "T32n1633_001:0034b08": "亦應是有。若汝不信第二頭是有，我亦如是，",
    "T32n1633_001:0034b09": "汝不應信。是名顯不樂義。復次若汝意謂二",
    "T32n1633_001:0034b10": "種同不可分別，不依道理說我是有，不說第",
    "T32n1633_001:0034b11": "二頭是有者，我亦不依道理說第二頭是有，",
    "T32n1633_001:0034b12": "不說我是有，是義應成。若我義不成，汝義亦",
    "T32n1633_001:0034b13": "不成。是名顯倒義。復次若汝言：我與第二頭",
    "T32n1633_001:0034b14": "同不可分別而不同無，不同過失墮汝頂上，",
    "T32n1633_001:0034b15": "譬如有人說如是言：石女兒有莊嚴具。石",
    "T32n1633_001:0034b16": "女兒無莊嚴具，此語亦應成就。若作此說，墮",
    "T32n1633_001:0034b17": "不同過失中，汝亦如是。是名顯不同義。復次",
    "T32n1633_001:0034b18": "若汝言：不依道理定有我，不依道理定無第",
    "T32n1633_001:0034b19": "二頭。此言得成就者，一切顛狂小兒無道理",
    "T32n1633_001:0034b20": "語亦應成就，譬如虛空可見、火冷、風可執等，",
    "T32n1633_001:0034b21": "並是顛狂之言、不依道理，如汝所立亦得成",
    "T32n1633_001:0034b22": "就；若不成就，汝義亦如是。是名顯一切無道",
    "T32n1633_001:0034b23": "理得成就義。",
    "T32n1633_001:0034b24": "3 墮負處品反質難品中墮負處品第三",
    "T32n1633_001:0034b25": "論曰：墮負處有二十二種，一壞自立義、二取",
    "T32n1633_001:0034b26": "異義、三因與立義相違、四捨自立義、五立異",
    "T32n1633_001:0034b27": "因義、六異義、七無義、八有義不可解、九無道",
    "T32n1633_001:0034b28": "理義、十不至時、十一不具足分、十二長分、十",
    "T32n1633_001:0034b29": "三重說、十四不能誦、十五不解義、十六不能",
    "T32n1633_001:0034c01": "難、十七立方便避難、十八信許他難、十九於",
    "T32n1633_001:0034c02": "墮負處不顯墮負、二十非處說墮負、二十一",
    "T32n1633_001:0034c03": "為悉檀多所違、二十二似因，是名二十二種",
    "T32n1633_001:0034c04": "墮負處。若人墮一一負處，則不須復與論義。",
    "T32n1633_001:0034c05": "一、壞自立義者，於自立義許對義，是名壞自",
    "T32n1633_001:0034c06": "立義。外曰：聲常。何以故？無身故，譬如虛空，",
    "T32n1633_001:0034c07": "是義已立。論曰：若聲與空同相故是常者，若",
    "T32n1633_001:0034c08": "不同相則應無常。不同相者，聲有因、空無因，",
    "T32n1633_001:0034c09": "聲根所執、空非根所執，是故聲無常。外曰：若",
    "T32n1633_001:0034c10": "同相、若不同相，我悉不撿。我說常同相，若有",
    "T32n1633_001:0034c11": "常同相則是常。論曰：常同相者不定，無身",
    "T32n1633_001:0034c12": "物亦有無常，如苦樂心等，是故汝因不成就。",
    "T32n1633_001:0034c13": "不同相者，定顯一切無常與常相離，是故能",
    "T32n1633_001:0034c14": "立無常。外曰：我亦信無常有因、常無因。是名",
    "T32n1633_001:0034c15": "壞自立義墮負處。二、取異自立義者，自義已",
    "T32n1633_001:0034c16": "為他所破，更思惟立異法為義，是名取異自",
    "T32n1633_001:0034c17": "立義。外曰：聲常。何以故？無觸故，譬如虛空，",
    "T32n1633_001:0034c18": "是義已立。論曰：若汝立聲常，依無觸因。無觸",
    "T32n1633_001:0034c19": "因者不定，心欲瞋等並無觸而是無常，聲亦",
    "T32n1633_001:0034c20": "無觸，是故不可定，如虛空等常、不如心等無",
    "T32n1633_001:0034c21": "常，無觸既不定，汝因則不成就。因若不成就，",
    "T32n1633_001:0034c22": "立義亦不成就，是義已破。外曰：聲及常並非",
    "T32n1633_001:0034c23": "我義，我所立義常與聲相攝、聲與常相攝，我",
    "T32n1633_001:0034c24": "所說聲為除色等，我所說常為除無常等，常",
    "T32n1633_001:0034c25": "不離聲離色等、聲不離常離耳所執等，不相",
    "T32n1633_001:0034c26": "離名相攝。是我立義不立聲亦不立常，汝",
    "T32n1633_001:0034c27": "難聲難常並不難我義。是名取異自立義墮",
    "T32n1633_001:0034c28": "負處。三、因與立義相違者，因與立義不得",
    "T32n1633_001:0034c29": "同，是名因與立義相違。外曰：聲常住。何以",
    "T32n1633_001:0035a01": "故？一切無常故，譬如虛空，是義已立。論曰：",
    "T32n1633_001:0035a02": "汝說一切無常是故聲常者，聲為是一切所",
    "T32n1633_001:0035a03": "攝、為非一切所攝？若是一切所攝，一切無",
    "T32n1633_001:0035a04": "常，聲應無常。若非一切所攝，一切則不成就。",
    "T32n1633_001:0035a05": "何以故？不攝聲故。若汝說因，立義則壞；若",
    "T32n1633_001:0035a06": "說立義，因則壞，是故汝義不成就。是名因與",
    "T32n1633_001:0035a07": "立義相違墮負處。四、捨自立義者，他已破自",
    "T32n1633_001:0035a08": "所立義，捨而不救，是名捨自立義。外曰：聲",
    "T32n1633_001:0035a09": "常住。何以故？根所執故，譬如同異性者根",
    "T32n1633_001:0035a10": "所執故常，聲亦根所執是故常住，是義已",
    "T32n1633_001:0035a11": "立。論曰：汝說聲根所執故常住，根所執者與",
    "T32n1633_001:0035a12": "無常相攝，譬如瓦器等。瓦器等根所執故無",
    "T32n1633_001:0035a13": "常，聲應無常。汝說如同異性常，是義不然。",
    "T32n1633_001:0035a14": "何以故？牛等同異性，為與牛一、為與牛異？若",
    "T32n1633_001:0035a15": "一牛是實，同異性不實。若異離牛，同異性自",
    "T32n1633_001:0035a16": "體應可顯。離牛既不見同異性，不成常住譬，",
    "T32n1633_001:0035a17": "汝立義不得成就，是義已破。外曰：誰立此義？",
    "T32n1633_001:0035a18": "是名捨自立義墮負處。五、立異因義者，已立",
    "T32n1633_001:0035a19": "同相因義，後時說異因，是名立異因義。外曰：",
    "T32n1633_001:0035a20": "聲常住。何以故？不兩時顯故，一切常住皆一",
    "T32n1633_001:0035a21": "時顯，譬如虛空等，聲亦如是，是義已立。論",
    "T32n1633_001:0035a22": "曰：汝說聲常住，不兩時顯，譬如虛空等。是因",
    "T32n1633_001:0035a23": "不然。何以故？不兩時顯者不定常住，譬如風",
    "T32n1633_001:0035a24": "與觸一時顯而風無常，聲亦如是。外曰：聲與",
    "T32n1633_001:0035a25": "風不同相，風身根所執、聲耳根所執，是故聲",
    "T32n1633_001:0035a26": "與風不同相。論曰：汝前說不兩時顯故聲常",
    "T32n1633_001:0035a27": "住，汝今說聲與風不同相，別根所執故。汝捨",
    "T32n1633_001:0035a28": "前因立異因，是故汝因不得成就。是名立異",
    "T32n1633_001:0035a29": "因義墮負處。六、異義者，說證義與立義不相",
    "T32n1633_001:0035b01": "關，是名異義。外曰：聲常住。何以故？色等五",
    "T32n1633_001:0035b02": "陰十因緣，是名異義。七、無義者，欲論義時誦",
    "T32n1633_001:0035b03": "呪，是名無義。八、有義不可解者，若三說聽眾",
    "T32n1633_001:0035b04": "及對人不解，是名有義不可解。若人說法，聽",
    "T32n1633_001:0035b05": "眾及對人欲得解，三說而悉不解。譬如有人",
    "T32n1633_001:0035b06": "說塵無身，生歡喜、生憂惱，不至而有損益，捨",
    "T32n1633_001:0035b07": "彌多、不捨則滅。聲常住。何以故？無常常故。",
    "T32n1633_001:0035b08": "是名有義不可解墮負處。九、無道理義者，有",
    "T32n1633_001:0035b09": "義前後不攝，是名無道理義。譬如有人說言",
    "T32n1633_001:0035b10": "食十種果、三種氈、一種飲食，是名無道理。十、",
    "T32n1633_001:0035b11": "不至時者，立義已被破，後時立因，是名不至",
    "T32n1633_001:0035b12": "時。外曰：聲常住。何以故？譬如隣虛圓依常住",
    "T32n1633_001:0035b13": "故，圓常住，聲亦如是。論曰：汝立常義不說因，",
    "T32n1633_001:0035b14": "立五分言不具足，汝義則不成就，此義已破。",
    "T32n1633_001:0035b15": "外曰：我有因，但不說名。何者為因？依常住空",
    "T32n1633_001:0035b16": "故。論曰：譬如屋被燒竟，更求水救之，非時立",
    "T32n1633_001:0035b17": "因救義亦如是。是名不至時。十一、不具足分",
    "T32n1633_001:0035b18": "者，五分義中一分不具，是名不具足分。五分",
    "T32n1633_001:0035b19": "者，一立義言、二因言、三譬如言、四合譬言、",
    "T32n1633_001:0035b20": "五決定言。譬如有人言聲無常。是第一分。何",
    "T32n1633_001:0035b21": "以故？依因生故。是第二分。若有物依因生，是",
    "T32n1633_001:0035b22": "物無常，譬如瓦器，依因生故無常。是第三分。",
    "T32n1633_001:0035b23": "聲亦如是，是第四分。是故聲無常，是第五分。",
    "T32n1633_001:0035b24": "是五分若不具一分，是名不具足墮負處。十",
    "T32n1633_001:0035b25": "二、長分者，說因多、說譬多，是名長分。譬如有",
    "T32n1633_001:0035b26": "人說聲無常。何以故？依功力生，無中間生故、",
    "T32n1633_001:0035b27": "根所執故、生滅故、作言語故。是名長因。復次",
    "T32n1633_001:0035b28": "聲無常，依因生故，譬如瓦器、譬如衣服、譬如",
    "T32n1633_001:0035b29": "屋舍、譬如業。是名長譬。論曰：汝說多因多",
    "T32n1633_001:0035c01": "譬，若一因不能證義，何用說？一因若能證義，",
    "T32n1633_001:0035c02": "何用說多因？多譬亦如是，多說則無用。是名",
    "T32n1633_001:0035c03": "長分。十三、重說者，有三種重說：一重聲、二重",
    "T32n1633_001:0035c04": "義、三重義至。重聲者，如說帝釋，帝釋。重義",
    "T32n1633_001:0035c05": "者，如說眼、目。重義至者，如說生死實苦、涅槃",
    "T32n1633_001:0035c06": "實樂。初語應說，第二語不須說。何以故？前語",
    "T32n1633_001:0035c07": "已顯義故。若前語已顯義，後語何所顯？若無",
    "T32n1633_001:0035c08": "所顯，後語則無用。是名重說。十四、不能誦者，",
    "T32n1633_001:0035c09": "若說立義，大眾已領解，三說有人不能誦持，",
    "T32n1633_001:0035c10": "是名不能誦。十五、不解義者，若說立義，大眾",
    "T32n1633_001:0035c11": "已領解，三說有人不解義，是名不解義。十六、",
    "T32n1633_001:0035c12": "不能難者，見他如理立義不能破，是名不能",
    "T32n1633_001:0035c13": "難。論曰：不解義、不能難，是二種非墮負處。",
    "T32n1633_001:0035c14": "何以故？若人不解義、不能難，不應與其論義。",
    "T32n1633_001:0035c15": "論曰：是二種極惡墮負處。何以故？於餘墮",
    "T32n1633_001:0035c16": "負處，若言說有過失，可以別方便救之。此二",
    "T32n1633_001:0035c17": "種非方便能救，是人前時起聰明慢，後時不",
    "T32n1633_001:0035c18": "能顯聰明相，是愚夫可恥。是名不能難。十",
    "T32n1633_001:0035c19": "七、立方便避難者，知自立義有過失，方便隱",
    "T32n1633_001:0035c20": "避說餘事相，或言我自有疾、或言欲看他疾、",
    "T32n1633_001:0035c21": "此時不去事則不辦，遮他立難。何以故？畏失",
    "T32n1633_001:0035c22": "親善愛念故。是名立方便避難墮負處。十八",
    "T32n1633_001:0035c23": "信許他難者，於他立難中信許自義過失，是",
    "T32n1633_001:0035c24": "名信許他難。若有人已信許自義過失，信許",
    "T32n1633_001:0035c25": "他難，如我過失，汝過失亦如是。是名信許他",
    "T32n1633_001:0035c26": "難。十九、於墮負處不顯墮負者，若有人已墮",
    "T32n1633_001:0035c27": "負處，而不顯其墮負，更立難欲難之。彼義已",
    "T32n1633_001:0035c28": "壞，何用難為？此難不成就。是名於墮負處不",
    "T32n1633_001:0035c29": "顯墮負。二十、非處說墮負者，他不墮負處說",
    "T32n1633_001:0036a01": "言墮負，是名非處說墮負。復次他墮壞自立",
    "T32n1633_001:0036a02": "義處，若取自立異義顯他墮負而非其處，是",
    "T32n1633_001:0036a03": "名非處說墮負處。二十一、為悉檀多所違者，",
    "T32n1633_001:0036a04": "先已共攝持四種悉檀多，後不如悉檀多理",
    "T32n1633_001:0036a05": "而說，是名為悉檀多所違。若自攝持明巧書",
    "T32n1633_001:0036a06": "射與生因律沙門悉檀多不如理說，是名為",
    "T32n1633_001:0036a07": "悉檀多所違墮負處。二十二、似因者，如前說",
    "T32n1633_001:0036a08": "有三種：一不成就、二不定、三相違，是名似",
    "T32n1633_001:0036a09": "因。一、不成就者，譬如有人立馬來。何以故？見",
    "T32n1633_001:0036a10": "有角故。馬無角，角為因不成就，不能立馬來。",
    "T32n1633_001:0036a11": "二、不定者，譬如有人立秦牛來。何以故？見",
    "T32n1633_001:0036a12": "有角故。有角不定牛，羊鹿等亦有角，角為因",
    "T32n1633_001:0036a13": "不定，不能立秦牛來。三、相違者，譬如有人",
    "T32n1633_001:0036a14": "立晝時是夜。何以故？日新出故。日新出與夜",
    "T32n1633_001:0036a15": "相違，日出為因不能立夜。若人立此三種為",
    "T32n1633_001:0036a16": "因，是名似因墮負處。",
    "T32n1633_001:0036a17": "如實論反質難品一卷"
}