{
    "T25n1512_004:0820b11": "金剛仙論卷第四",
    "T25n1512_004:0820b13": "「須菩提！於意云何？若滿三千七寶布施」以下，",
    "T25n1512_004:0820b14": "此中有九段經文，名為第七具足功德挍量",
    "T25n1512_004:0820b15": "分。云何名挍量分者？明以三千七寶布施得",
    "T25n1512_004:0820b16": "福雖多，取相心施是有漏因，但招三界人天",
    "T25n1512_004:0820b17": "有為果報；不如受持此經一四句偈，乃與無",
    "T25n1512_004:0820b18": "上佛果具足功德作無漏勝因。如此比挍優",
    "T25n1512_004:0820b19": "劣上下勝如不同故，名具足功德挍量分也。",
    "T25n1512_004:0820b20": "有何次第起者？此有疑故也。此疑從何處生？",
    "T25n1512_004:0820b21": "從前第六段中如來所說法皆不可取說中",
    "T25n1512_004:0820b22": "生。第二疑云何生？若所證法非是名相、不可",
    "T25n1512_004:0820b23": "取說，所說經教是名相可取可說者，則證說",
    "T25n1512_004:0820b24": "二法名相、無名相條然有異。若爾，尋此言教",
    "T25n1512_004:0820b25": "不能得證。若不能得證者，受持讀誦此所說",
    "T25n1512_004:0820b26": "經教應無福德。若無福德者，則因義不成。若",
    "T25n1512_004:0820b27": "因義不成，則為空說，無有利益。若無利益，則",
    "T25n1512_004:0820b28": "無修道得果。云何餘經中言如來不空說法",
    "T25n1512_004:0820b29": "也。若然，受持此能詮言教，為有福德、為無福",
    "T25n1512_004:0820c01": "德？有此疑也，故引三千世界等經文答之。",
    "T25n1512_004:0820c02": "答意云受持此經一四句偈所得功德勝前",
    "T25n1512_004:0820c03": "七寶施福。所以然者，明此一偈經教雖證法",
    "T25n1512_004:0820c04": "中無，而由得證故、方能說法故，此言教乃證",
    "T25n1512_004:0820c05": "中一分。要尋此言教，解無為法身、發聞思修",
    "T25n1512_004:0820c06": "慧等，然後得證。明知一偈經教能與佛果證",
    "T25n1512_004:0820c07": "法作因，勝七寶施福，故次明此挍量分也。",
    "T25n1512_004:0820c08": "「三千大千世界」者，百億須彌、百億四天下、百",
    "T25n1512_004:0820c09": "億日月，上至有頂、下至風輪，名此為三千大",
    "T25n1512_004:0820c10": "千世界也。「滿中七寶持用布施得福多不」",
    "T25n1512_004:0820c11": "者，如來將欲以受持經教一四句偈挍量勝",
    "T25n1512_004:0820c12": "如故，先引七寶施福以問須菩提得福多不",
    "T25n1512_004:0820c13": "也。「甚多。婆伽婆！甚多。脩伽陀」者，今須菩提將",
    "T25n1512_004:0820c14": "明施者用寶既多得福亦多，敬答於佛，故仰",
    "T25n1512_004:0820c15": "并如來二號也。「婆伽婆」者，西國正音，義翻",
    "T25n1512_004:0820c16": "云一切種智人。「脩伽陀」者，漢翻善逝。略舉",
    "T25n1512_004:0820c17": "二德答佛施福多也。「何以故」者，問如來何",
    "T25n1512_004:0820c18": "以故，明此三千七寶布施得福甚多譬喻，故",
    "T25n1512_004:0820c19": "云何以故也。即答「是福德聚即非福德聚」，上",
    "T25n1512_004:0820c20": "言七寶布施得福甚多，今復云是福德聚即",
    "T25n1512_004:0820c21": "非福德聚，此二言何故前後相違？似須菩提",
    "T25n1512_004:0820c22": "失冥加力，謂此福甚多而似答不契。今須菩",
    "T25n1512_004:0820c23": "提申己不失冥加之力；又亦非說多不當理，",
    "T25n1512_004:0820c24": "我得冥加力故，玄知下如來以七寶施福雖",
    "T25n1512_004:0820c25": "多，是有漏福德不能遠趣佛果故，挍量不及",
    "T25n1512_004:0820c26": "持經四句偈得出世無為法身無漏福多故，",
    "T25n1512_004:0820c27": "此採取下挍量之意也。「是福德聚」者，是七寶",
    "T25n1512_004:0820c28": "布施福德聚也。「非福德聚」者，明此福雖多，是",
    "T25n1512_004:0820c29": "取相因，但感人天有漏果報，非是得出世間",
    "T25n1512_004:0821a01": "無漏福德聚也。「是故如來說福德聚福德聚」",
    "T25n1512_004:0821a02": "者，前既明七寶布施非福德聚者，恐人謂今",
    "T25n1512_004:0821a03": "無福名非福德。以如此義故，引如來說有二",
    "T25n1512_004:0821a04": "種福德聚：一是有漏福德聚，二是無漏福德",
    "T25n1512_004:0821a05": "聚。有漏若非福德者，但應有一，不應說二，",
    "T25n1512_004:0821a06": "是故當知有世間福，但非出世福耳，故知不",
    "T25n1512_004:0821a07": "得聞非福德謂全無漏也。從「佛言」以下至「七",
    "T25n1512_004:0821a08": "寶布施」，將欲挍量故，還牒上譬喻來也。「若復",
    "T25n1512_004:0821a09": "有人於此經中」至「不可數」者，明有人受持此",
    "T25n1512_004:0821a10": "經四句偈福，能得無為法身無量福德，勝前",
    "T25n1512_004:0821a11": "七寶施福不可算數也。此言「一四句偈」者，莫",
    "T25n1512_004:0821a12": "問偈及長行，但使表法身理足者以為一四",
    "T25n1512_004:0821a13": "句偈，不取說因緣事等經文為一四句偈也。",
    "T25n1512_004:0821a14": "「何以故？須菩提！一切諸佛菩提皆從此經出，",
    "T25n1512_004:0821a15": "諸佛如來皆從此經生」者，此釋前挍量中疑。",
    "T25n1512_004:0821a16": "「何以故」者，有人疑云：何故七寶布施是其了",
    "T25n1512_004:0821a17": "因，其功甚多，得福乃少？受持一偈亦是了",
    "T25n1512_004:0821a18": "因，其功甚少，得福乃多。故云何以故也。答意",
    "T25n1512_004:0821a19": "明前布施是取相之福，唯獲三界報，不能得",
    "T25n1512_004:0821a20": "三種佛菩提；受持此經，獲不取相福，能得三",
    "T25n1512_004:0821a21": "種佛菩提，是故受持一偈之福勝七寶施",
    "T25n1512_004:0821a22": "福。所以然者，以此一偈經教，用功雖少得福",
    "T25n1512_004:0821a23": "乃多，能出生佛果故。受持此經生聞乃至能",
    "T25n1512_004:0821a24": "得十地證智，終與法身作其了因，與報、應",
    "T25n1512_004:0821a25": "二佛以為生因故，所以勝也。此言「阿耨菩提」",
    "T25n1512_004:0821a26": "者，即無為法身無上正遍知正道也，明此法",
    "T25n1512_004:0821a27": "身古今一定湛然常住，體非作法。受持此經",
    "T25n1512_004:0821a28": "教，但能作其了因，不能作生因，故言皆從此",
    "T25n1512_004:0821a29": "經出。「一切諸佛如來皆從此經生」者，有受持",
    "T25n1512_004:0821b01": "此經言教，能與報佛如來以為生因。以此報",
    "T25n1512_004:0821b02": "佛要因受持此經，發菩提心，始從習種終于",
    "T25n1512_004:0821b03": "解行，修世間功德智慧，逕一大阿僧祇行道",
    "T25n1512_004:0821b04": "證初地，名為見道。逕三阿僧祇，十地行滿金",
    "T25n1512_004:0821b05": "剛心謝，即本有之性顯時有二種莊嚴，用此",
    "T25n1512_004:0821b06": "詶往因，故名為報因。受持經教依而修行，",
    "T25n1512_004:0821b07": "報得佛果，用義說了為生，故言從此經生，非",
    "T25n1512_004:0821b08": "如世間法辨體為生也。若報佛為生因，所生",
    "T25n1512_004:0821b09": "為當是有為、為是無為？若是有為，則應無",
    "T25n1512_004:0821b10": "常，故下經引須彌山王喻釋也。若應佛藉經",
    "T25n1512_004:0821b11": "教從生因生者，應是實佛。若是實佛，何故上",
    "T25n1512_004:0821b12": "經云「無有定法應佛如來得三菩提」也。若定",
    "T25n1512_004:0821b13": "非實佛，供養此佛為有福德、為無福德？此疑",
    "T25n1512_004:0821b14": "下微塵喻，經未當釋也。既有報佛，必有應佛",
    "T25n1512_004:0821b15": "影像之用，故應佛亦言從此經生也。既聞法",
    "T25n1512_004:0821b16": "佛從此經出，報應二佛從此經生，有人乘即生",
    "T25n1512_004:0821b17": "疑云：七寶施福用功乃多，得福亦應是多。受",
    "T25n1512_004:0821b18": "持一偈經教，用功甚少，得福亦應是少。而",
    "T25n1512_004:0821b19": "所以言受持此經一四句偈出生三種佛菩提，",
    "T25n1512_004:0821b20": "勝七寶施福。若然，此三種佛菩提，為決定從",
    "T25n1512_004:0821b21": "此經出、從此經生，勝七寶施福？為不決定？有",
    "T25n1512_004:0821b22": "此疑念也。又云：此三種佛甚深法界若從此",
    "T25n1512_004:0821b23": "經出、從此經生，體是有者，我等應見應知。然",
    "T25n1512_004:0821b24": "此我今不知不見故，當知是無。若爾，云何道",
    "T25n1512_004:0821b25": "法佛從此經出、報應二佛從此經生也？知如來",
    "T25n1512_004:0821b26": "說此三佛其義甚深，乃云從一偈言教經生，",
    "T25n1512_004:0821b27": "為有人能信、為無人能信？此謂為疑也。故",
    "T25n1512_004:0821b28": "佛答須菩提「所謂佛法佛法者即非佛法」，明",
    "T25n1512_004:0821b29": "諸佛如來證三種佛菩提法故說此經教，還",
    "T25n1512_004:0821c01": "詮彼三種佛菩提。是故若受持此經，即是",
    "T25n1512_004:0821c02": "受持三佛菩提，故得為因。此三佛果頭甚深",
    "T25n1512_004:0821c03": "法界雖從此一偈經出生，而正可是佛家所",
    "T25n1512_004:0821c04": "得法，非凡夫二乘下人境界故。不知不解而",
    "T25n1512_004:0821c05": "生疑云：此三種佛，為決定從此經出生？為不",
    "T25n1512_004:0821c06": "決定？如此勸信也。而此經所以重言「佛法佛",
    "T25n1512_004:0821c07": "法」者，牒前經法佛從此經出、報佛應佛從此",
    "T25n1512_004:0821c08": "經生也，故云佛法佛法也。有言佛法佛法者，",
    "T25n1512_004:0821c09": "明此三種佛菩提法唯是佛家法，故重云佛",
    "T25n1512_004:0821c10": "法佛法也。「即非佛法」者，明即此佛所得法，非",
    "T25n1512_004:0821c11": "餘凡夫二乘所得，以彼二乘非佛法故，即云",
    "T25n1512_004:0821c12": "非佛法也。然此佛法非二乘境界，是故不見",
    "T25n1512_004:0821c13": "不得也。亦可福德多少之義，唯佛境界，非餘",
    "T25n1512_004:0821c14": "人境界也。亦應言是名佛法，明唯是如來果",
    "T25n1512_004:0821c15": "頭佛法。故但應生信，勿復疑也。",
    "T25n1512_004:0821c16": "「論曰：此勝福德譬喻，示現何義」者，論主將欲",
    "T25n1512_004:0821c17": "以偈釋此經故，先問於與喻挍量之意示現",
    "T25n1512_004:0821c18": "何義也。即答「法雖不可取不可說，而不空",
    "T25n1512_004:0821c19": "故」。疑者謂若法不可取說者，受持此經教應",
    "T25n1512_004:0821c20": "無福德。今論主申此經來意，為欲釋疑，明持",
    "T25n1512_004:0821c21": "經有福，挍量勝七寶施福，非為空也。",
    "T25n1512_004:0821c22": "此一段經凡二偈論釋。初偈作問答意，釋經",
    "T25n1512_004:0821c23": "中「三千世界七寶乃至無量不可數」等挍量經",
    "T25n1512_004:0821c24": "文。第二偈釋「何以故？須菩提！一切諸佛皆從",
    "T25n1512_004:0821c25": "此經出乃至即非佛法」也。",
    "T25n1512_004:0821c26": "「受持法」者，釋經中「受持一四句偈」也。「及說」者，",
    "T25n1512_004:0821c27": "釋經中「為他人說」也。「不空於福德」者，釋經中",
    "T25n1512_004:0821c28": "「其福勝彼無量不可數」也。此偈上之二句經",
    "T25n1512_004:0821c29": "文在下，所以論主釋之在先；此偈後之二句",
    "T25n1512_004:0822a01": "經文在上，所以釋在後也。論主相上疑意，以",
    "T25n1512_004:0822a02": "此「受持法及說」二句經雖在後，義乃在前，故",
    "T25n1512_004:0822a03": "引之初釋；下二句經雖在先，義勢在後，故列",
    "T25n1512_004:0822a04": "在後解也。雖言相上疑意，其義云何也？上云",
    "T25n1512_004:0822a05": "證法不同名相，不可取不可說。惑者便謂：受",
    "T25n1512_004:0822a06": "持經教空無利益。故以喻挍量，明持經有福",
    "T25n1512_004:0822a07": "不空。以義勢在前，故先釋也。",
    "T25n1512_004:0822a08": "「福不趣菩提」者，釋經中「三千七寶布施」初福",
    "T25n1512_004:0822a09": "德聚，明此有漏福德聚體是取相，故不能趣",
    "T25n1512_004:0822a10": "菩提也。「二能趣菩提」者，明受持經教及為人",
    "T25n1512_004:0822a11": "說是不取相福，能趣佛菩提也。",
    "T25n1512_004:0822a12": "「何故說言世尊是福德聚」等者，將欲釋此一",
    "T25n1512_004:0822a13": "偈，先舉下半偈所釋經來也。「偈言」以下，提下",
    "T25n1512_004:0822a14": "半偈來，與經相屬當。「此義云何」以下，然後設",
    "T25n1512_004:0822a15": "問，通釋此經偈也。然偈中上二句猶故未釋，",
    "T25n1512_004:0822a16": "何故超提下半偈來屬當所釋經者？但上二",
    "T25n1512_004:0822a17": "句為釋挍量之意，以此意在前，故先作偈上二",
    "T25n1512_004:0822a18": "句釋下挍量經文，今長行論中欲從經初次",
    "T25n1512_004:0822a19": "第釋之故，所以先提「世尊是福德聚」等經，超",
    "T25n1512_004:0822a20": "用下半偈屬當釋之也。「何者為二」者，將欲釋",
    "T25n1512_004:0822a21": "上半偈故問，第四句「二能趣菩提」者為二也。",
    "T25n1512_004:0822a22": "即出其二云「一者受持；二者演說」。此就自他、",
    "T25n1512_004:0822a23": "內外為二，即舉所釋經來結也。「何故名福",
    "T25n1512_004:0822a24": "德聚」者，問此七寶施福及持經福，何故皆名",
    "T25n1512_004:0822a25": "為聚也。即答「聚義有二種」。「一者積聚義」者，通",
    "T25n1512_004:0822a26": "解七寶施福持經之福等皆有積聚義，故俱得",
    "T25n1512_004:0822a27": "名為聚也。「二者進趣義」者，明此二種福德雖",
    "T25n1512_004:0822a28": "有聚義，而有進趣、不進趣異。七寶施福唯有",
    "T25n1512_004:0822a29": "聚義而不能進趣，明持經之福有積聚義復",
    "T25n1512_004:0822b01": "有進趣義也。「如人擔重說名為聚」者，此徧喻",
    "T25n1512_004:0822b02": "持經之福，是聚而有進趣義也。「如是彼福德",
    "T25n1512_004:0822b03": "聚」等者，此解聚而不進趣者，明七寶施福得",
    "T25n1512_004:0822b04": "人天因果，有積聚之義故名為聚，但不能感",
    "T25n1512_004:0822b05": "得菩提故，名為非福德聚也。「此二能趣大菩",
    "T25n1512_004:0822b06": "提」者，此解受持演說能遠得菩提，是聚而有",
    "T25n1512_004:0822b07": "進趣義也。「是故於彼福德聚中此福為勝」者，",
    "T25n1512_004:0822b08": "論主以偈及長行釋此經竟，結受持經福勝",
    "T25n1512_004:0822b09": "七寶布施福也。「云何此二能得大菩提」者，論",
    "T25n1512_004:0822b10": "主將欲作第二偈釋於下經故，拘鎻問上偈",
    "T25n1512_004:0822b11": "中二能趣菩提，此受持演說一偈經教於菩",
    "T25n1512_004:0822b12": "提有何因義也。「如經」以下，即引經答有因義",
    "T25n1512_004:0822b13": "也。雖舉此經於菩提有其因義，而未釋作因",
    "T25n1512_004:0822b14": "義之所以，故復牒「云何說諸佛菩提」等經為",
    "T25n1512_004:0822b15": "問，以偈解釋也。",
    "T25n1512_004:0822b16": "「於實名了因」者，此第二偈釋經中「一切諸佛",
    "T25n1512_004:0822b17": "阿耨菩提皆從此經出」，明受持此經與法佛",
    "T25n1512_004:0822b18": "為了因，非作生因也，故但言「於實名了因」也。",
    "T25n1512_004:0822b19": "「實」者，明無為法身古今湛然，體絕有為虛偽",
    "T25n1512_004:0822b20": "顛倒，故曰為實也。「亦為餘生因」者，釋經中「諸",
    "T25n1512_004:0822b21": "佛如來皆從此經生」，明此經不但能與法化",
    "T25n1512_004:0822b22": "為了因，亦與報應二佛以為生因。明報佛為",
    "T25n1512_004:0822b23": "萬行所剋，酬於往因，用義如起。竪此用義，",
    "T25n1512_004:0822b24": "得說了為生，故言亦為餘生因。所以復與應",
    "T25n1512_004:0822b25": "佛為生因者，明應從真有，理條然故，亦得",
    "T25n1512_004:0822b26": "言生也。",
    "T25n1512_004:0822b27": "「唯獨諸佛法佛法」者，釋經中「佛法者即非",
    "T25n1512_004:0822b28": "佛法」也。「唯獨諸佛法」者，唯是諸佛所得，非餘",
    "T25n1512_004:0822b29": "凡夫二乘所能得也。第四句「福成第一體」者，",
    "T25n1512_004:0822c01": "結句，明福者受持經福也。「第一體」者，成前生",
    "T25n1512_004:0822c02": "了二因所得法報及應三種無上佛果第一",
    "T25n1512_004:0822c03": "體故，非凡夫二乘所得法也。受持此經，能得",
    "T25n1512_004:0822c04": "三種佛菩提，則有福德，便為因義，成不空說",
    "T25n1512_004:0822c05": "法。那得道言，若不可取說則為空說無益也。",
    "T25n1512_004:0822c06": "「此義云何」以下長行，論作二意來釋向所引",
    "T25n1512_004:0822c07": "一段經。從初至「皆從此經生」故，釋上半偈，解",
    "T25n1512_004:0822c08": "經中「從此經出、從此經生」等也。「菩提者名無",
    "T25n1512_004:0822c09": "為法身，彼體寶無為」者，釋偈上句中「於實」二",
    "T25n1512_004:0822c10": "字，將欲解受持演說於法身為了因故，先明",
    "T25n1512_004:0822c11": "法身體非作法名無為也。「是故於彼法身，此",
    "T25n1512_004:0822c12": "二能作了因也，不作生因」者，明受持經福不",
    "T25n1512_004:0822c13": "能辨法身體，不作生因，但能顯出法身故，作",
    "T25n1512_004:0822c14": "了因也。「餘者受報相好」，佛應化佛等假受持",
    "T25n1512_004:0822c15": "演說此經故，辨得二佛之用故，結於此為生",
    "T25n1512_004:0822c16": "因也。「以能作菩提因，是故名因」者，通解作生、",
    "T25n1512_004:0822c17": "了因義也。「顯彼福德中此福勝」者，解竟，結其",
    "T25n1512_004:0822c18": "勝義也。「如經」以下，舉所釋經來結也。",
    "T25n1512_004:0822c19": "「云何成此義」以下，此是論中第二意，釋偈中",
    "T25n1512_004:0822c20": "下二句，復解經中「佛法佛法」等也。「云何成此",
    "T25n1512_004:0822c21": "義」者，還提上經中疑問之意。問云：何受持此",
    "T25n1512_004:0822c22": "一偈經教，能為三佛生了因義，我能生信，",
    "T25n1512_004:0822c23": "故言云何成此義也。故即提偈答「唯獨諸佛",
    "T25n1512_004:0822c24": "法，福成第一體」，明三種佛菩提，從此一偈經",
    "T25n1512_004:0822c25": "出生作二因之義，是佛境界，非汝所知故，但",
    "T25n1512_004:0822c26": "應生信也。「須菩提！所謂佛法」者等至「第一不",
    "T25n1512_004:0822c27": "共義」，復舉下半偈所釋經來略解其經中義，",
    "T25n1512_004:0822c28": "提偈來結也。「以能作第一法因」者，以此持經",
    "T25n1512_004:0822c29": "之福與三種佛菩提第一法作因也。「是故彼",
    "T25n1512_004:0823a01": "福中此福為勝」者，論主以偈及長行論釋此",
    "T25n1512_004:0823a02": "一段經竟，通結持經有福勝七寶施福，故不",
    "T25n1512_004:0823a03": "空說也。",
    "T25n1512_004:0823a04": "「須菩提！於意云何？須陀洹能作是念：我得果",
    "T25n1512_004:0823a05": "不」者等，此挍量分中第二段經文。所以來者，",
    "T25n1512_004:0823a06": "此有疑故也。此疑亦從第六段如來所說法",
    "T25n1512_004:0823a07": "不可取不可說聖人無為法得名中生第三",
    "T25n1512_004:0823a08": "疑。云何生疑？若一切聖人無為法得名是法",
    "T25n1512_004:0823a09": "不可取說者，須陀洹等亦是聖人，為是無為",
    "T25n1512_004:0823a10": "法得名、為當有為法得名？若有為法得名，則",
    "T25n1512_004:0823a11": "不應言離分段生死；若無為得名，此無為為",
    "T25n1512_004:0823a12": "可取可說、為不可取不可說？若不可取不可",
    "T25n1512_004:0823a13": "說，與上諸佛菩薩所得無為，為一、為異？無為",
    "T25n1512_004:0823a14": "若異者，不應名聖；無為若一，應無有異。又須",
    "T25n1512_004:0823a15": "陀洹等證四沙門果，云何言不可取？復向",
    "T25n1512_004:0823a16": "人說我得沙門果，云何言不可說？若爾，證法",
    "T25n1512_004:0823a17": "便應是可取可說，云何言證法不可取說？有",
    "T25n1512_004:0823a18": "如此疑故，答意明此四沙門果亦是不可取",
    "T25n1512_004:0823a19": "不可說，故經言「實無有法名須陀洹，乃至實",
    "T25n1512_004:0823a20": "無法名羅漢」等。此四人當證果時，不見有一",
    "T25n1512_004:0823a21": "法可證為果，名須陀洹乃至羅漢故，此四沙",
    "T25n1512_004:0823a22": "門果亦不可取說也。此所以言「實無有法名",
    "T25n1512_004:0823a23": "須陀洹」等者，為答有可取說疑，故偏論之。若",
    "T25n1512_004:0823a24": "汎解此四沙門果，亦得言可取說、亦得言不",
    "T25n1512_004:0823a25": "可取說，亦得言有為、亦得言無為。四沙門",
    "T25n1512_004:0823a26": "果無漏智慧，體是無常不免生滅，是其有",
    "T25n1512_004:0823a27": "為，故亦得云有為也。以解生陰無定性，能斷",
    "T25n1512_004:0823a28": "三結煩惱，無處無為之果不受三塗報，乃至",
    "T25n1512_004:0823a29": "羅漢斷四住惑，不受三界報，此是無為樂故，",
    "T25n1512_004:0823b01": "亦得言無為。此二乘之人無我正理及滅結",
    "T25n1512_004:0823b02": "無為，故名為聖；未得因緣真如二種法空，未",
    "T25n1512_004:0823b03": "能盡無明變易生死究竟無為，故不如佛菩",
    "T25n1512_004:0823b04": "薩也。既所證有深淺不同，則條然有別，何得",
    "T25n1512_004:0823b05": "無為名同，便以二乘臨佛菩薩也。此以聖無",
    "T25n1512_004:0823b06": "為名一故，須此經料簡便異也。此四沙門",
    "T25n1512_004:0823b07": "果言可取者，取無為果也。可說者，如己所",
    "T25n1512_004:0823b08": "證，依虛妄名字向餘人說也。言不可取者，證",
    "T25n1512_004:0823b09": "四沙門果時，得無我空解故，於眾生五陰法",
    "T25n1512_004:0823b10": "中無有一法名為須陀洹等。又復不取者，不",
    "T25n1512_004:0823b11": "取色等六塵境界也。不可說者，明所證法但",
    "T25n1512_004:0823b12": "可以心知，非可以言及，故言不可說也。四果",
    "T25n1512_004:0823b13": "人但緣生空證果，尚不可取說，況諸佛菩薩",
    "T25n1512_004:0823b14": "乃以真如清淨得名而可取說也。為除此",
    "T25n1512_004:0823b15": "疑，次來也。「於意云何？須陀洹能作是念：我得",
    "T25n1512_004:0823b16": "須陀洹果不」者，如來問須菩提，於汝意云何，",
    "T25n1512_004:0823b17": "須陀洹等既得無我之解，斷身見戒取疑證",
    "T25n1512_004:0823b18": "聖果時，猶能作念分別我能得須陀洹果不？",
    "T25n1512_004:0823b19": "故須菩提答言不也，即釋云何以故不也，以",
    "T25n1512_004:0823b20": "實無有法名須陀洹，明須陀洹等於證果時",
    "T25n1512_004:0823b21": "得無我之解，於假名眾生及五陰法泯然一",
    "T25n1512_004:0823b22": "空無所分別，乃至六塵亦空。於此眾生五陰",
    "T25n1512_004:0823b23": "內法中，不見一法定實可名須陀洹等，於六",
    "T25n1512_004:0823b24": "塵境界中亦不見一法是可取故，不作是念",
    "T25n1512_004:0823b25": "我得須陀洹等果也。從「須陀洹乃至無有一",
    "T25n1512_004:0823b26": "法名為羅漢」，通舉四果，明不可取說以釋前",
    "T25n1512_004:0823b27": "疑，類義可知也。因問阿羅漢不作是念言我",
    "T25n1512_004:0823b28": "得羅漢，生於疑難：若羅漢證果時不生念言",
    "T25n1512_004:0823b29": "我得果者，何故羅漢猶作云我得羅漢也？故",
    "T25n1512_004:0823c01": "答「世尊！若羅漢作是念：我得羅漢。則為著我",
    "T25n1512_004:0823c02": "人」等也。答意明前言「我不作念得羅漢」者，謂",
    "T25n1512_004:0823c03": "證羅漢果時斷四住惑盡，故不作念我能得",
    "T25n1512_004:0823c04": "果。此阿羅漢猶有習氣無明之惑未斷故，後",
    "T25n1512_004:0823c05": "更作念言我能得果，非謂有四住我人壽",
    "T25n1512_004:0823c06": "者等我見也。然依此經，但偏論羅漢所未",
    "T25n1512_004:0823c07": "除習，或不論前三果所未斷或。依下論釋",
    "T25n1512_004:0823c08": "則通辨前三人，明前二人始斷我常二到，未",
    "T25n1512_004:0823c09": "斷二到故有行煩惱。後之二人，樂淨亦除",
    "T25n1512_004:0823c10": "故無行煩惱，唯有無明習氣也。",
    "T25n1512_004:0823c11": "「世尊！我得無諍三昧等第一」等者，如來常",
    "T25n1512_004:0823c12": "說惡事發露、善法覆藏，此中須菩提何故自",
    "T25n1512_004:0823c13": "云「佛說我得無諍三昧第一」也？然須菩提將",
    "T25n1512_004:0823c14": "欲引己所得，不作是念：我得無諍三昧離",
    "T25n1512_004:0823c15": "欲阿羅漢證，成第四果。不取之義有同不同。",
    "T25n1512_004:0823c16": "明其餘羅漢言我不作念者，無四住麁，或猶",
    "T25n1512_004:0823c17": "未斷習我。今須菩提言不作念者，習我亦無，",
    "T25n1512_004:0823c18": "以善伏故非為永斷。所以道此，欲使人生信，",
    "T25n1512_004:0823c19": "如須菩提實證此法也。然須菩提言不作念",
    "T25n1512_004:0823c20": "者，恒作心防護，令習氣我不起也。又復須菩",
    "T25n1512_004:0823c21": "提是法身菩薩現為聲聞，永無習氣故，不作",
    "T25n1512_004:0823c22": "念我得羅漢也。「佛說我得無諍三昧最為第",
    "T25n1512_004:0823c23": "一」者，此三昧所以名無諍三昧者，以須菩提",
    "T25n1512_004:0823c24": "能善作心防護習氣，自於眾生不起貪瞋癡",
    "T25n1512_004:0823c25": "心，復不命眾生於已起貪瞋癡心。故經中須",
    "T25n1512_004:0823c26": "菩提自云「若有人嫌我坐者，我當終日立不",
    "T25n1512_004:0823c27": "移處。若有人嫌我立者，我當終日坐」等。故須",
    "T25n1512_004:0823c28": "菩提至於行乞，每以定心觀察眾生，前人於",
    "T25n1512_004:0823c29": "我不起障者便入聚落，若起障者則止不行",
    "T25n1512_004:0824a01": "乞。明須菩提於四威儀中常自善防護習氣",
    "T25n1512_004:0824a02": "令使不起，以得此三昧不與人競，此煩惱",
    "T25n1512_004:0824a03": "障分盡故，名得無諍三昧也。",
    "T25n1512_004:0824a04": "如舍利弗等其餘羅漢，不能善防習氣故與",
    "T25n1512_004:0824a05": "物競。與物競故，無有無諍三昧。若爾，有人生",
    "T25n1512_004:0824a06": "難：如來塵習皆盡，何故猶為孫陀梨等之所",
    "T25n1512_004:0824a07": "謗毀？豈有習氣未盡也？答意如來非以有習",
    "T25n1512_004:0824a08": "氣故為人所謗，有二義故。如來知眾生根機",
    "T25n1512_004:0824a09": "故聽人謗：一、因此毀謗度彼眾生；二、欲為",
    "T25n1512_004:0824a10": "顯佛功德故也。然如來五百大弟子皆得三",
    "T25n1512_004:0824a11": "昧，乃多少不同而各得第一之名。如舍利弗",
    "T25n1512_004:0824a12": "得十千三昧智慧第一，目連亦得十千三昧",
    "T25n1512_004:0824a13": "而神足第一。須菩提得六萬三昧，於弟子中",
    "T25n1512_004:0824a14": "無諍三昧最為第一，故如來於大眾中每嘆",
    "T25n1512_004:0824a15": "其德。須菩提既得六萬三昧等種種功德，何",
    "T25n1512_004:0824a16": "故唯嘆此一？以此三昧六萬三昧功德中勝，",
    "T25n1512_004:0824a17": "故偏嘆也。",
    "T25n1512_004:0824a18": "「世尊說我是離欲羅漢」等，此歎空行第一。離",
    "T25n1512_004:0824a19": "何等欲？五塵境界名之為欲。此明前境為欲，",
    "T25n1512_004:0824a20": "非謂貪欲煩惱名之為欲，以貪等煩惱久已",
    "T25n1512_004:0824a21": "斷盡。明須菩提善得五塵境空，雖緣五塵而",
    "T25n1512_004:0824a22": "此欲境不能閡其心。為譴此三昧障分盡，於",
    "T25n1512_004:0824a23": "己所得三昧隨分自在，故云離欲也。",
    "T25n1512_004:0824a24": "「以須菩提實無所行」者，明須菩提離二障故，",
    "T25n1512_004:0824a25": "不作念取我無諍三昧第一、我是離欲羅漢，",
    "T25n1512_004:0824a26": "故言實無所行也。「而名須菩提無諍無諍行」",
    "T25n1512_004:0824a27": "者，此雙牒前「無諍三昧、離欲羅漢」二句經來，",
    "T25n1512_004:0824a28": "明須菩提以無心念我無諍三昧第一、我為羅",
    "T25n1512_004:0824a29": "漢，乃至習氣不行故離二種障，竝立二無諍",
    "T25n1512_004:0824b01": "名也。",
    "T25n1512_004:0824b02": "何者二種障？一是煩惱障，二是三昧障。而須",
    "T25n1512_004:0824b03": "菩提善得空行故，當所除無知分盡，清淨所",
    "T25n1512_004:0824b04": "得三昧明審，所未得者則不能知、已得者如",
    "T25n1512_004:0824b05": "實而知，無有錯謬，此無知之或不能拘閡",
    "T25n1512_004:0824b06": "擁塞其心，故名無三昧障也。煩惱障者，謂貪",
    "T25n1512_004:0824b07": "瞋癡等習氣煩惱。明須菩提得無我空解，先",
    "T25n1512_004:0824b08": "斷四住執性惑盡，復善防護心，自於眾生不",
    "T25n1512_004:0824b09": "起貪瞋癡習，亦令眾生於己身上不起貪欲",
    "T25n1512_004:0824b10": "等煩惱。不為此麁細二惑拘閡其心故，無煩",
    "T25n1512_004:0824b11": "惱障；以善伏習氣故，離煩惱障，故能識人心、",
    "T25n1512_004:0824b12": "不與物諍。以善達前境空故離三昧障，不為",
    "T25n1512_004:0824b13": "境界擁塞其心、不與境違，故云無諍無諍行",
    "T25n1512_004:0824b14": "也。其餘羅漢不能善達五塵體空，故所得",
    "T25n1512_004:0824b15": "三昧中多有錯謬。如目連記其日當雨，爾",
    "T25n1512_004:0824b16": "時天竟不雨。以彼聲聞人智慧微淺觀心不",
    "T25n1512_004:0824b17": "徹，為前境所閡故，當分所得三昧中不清淨",
    "T25n1512_004:0824b18": "故有三昧障，又復不善防習氣故有煩惱障。",
    "T25n1512_004:0824b19": "以有此三段無二無諍行也。然聲聞人非但",
    "T25n1512_004:0824b20": "所得三昧不清淨，有設使作神通變化雖百",
    "T25n1512_004:0824b21": "千萬，但能令一心一作，不能令多心多作。然",
    "T25n1512_004:0824b22": "菩薩則不爾，菩薩之人解五塵虛妄本來空",
    "T25n1512_004:0824b23": "寂，復能現見真如平等之理，故萬境不能擁",
    "T25n1512_004:0824b24": "閡其心，所得神通隨意自在，遍周法界多心",
    "T25n1512_004:0824b25": "異作。聲聞非但一心一作，而所知復近不達",
    "T25n1512_004:0824b26": "久遠。如有一人至祇洹精舍求欲出家。爾時",
    "T25n1512_004:0824b27": "五百羅漢俱時入定觀此人根機，時出定",
    "T25n1512_004:0824b28": "已語其人言：「汝過無善根。設令入道，會不",
    "T25n1512_004:0824b29": "證果，故汝不得出家。」此人煩惱便欲出去，至",
    "T25n1512_004:0824c01": "精舍門邊渧泣。值如來從外而至，見此人",
    "T25n1512_004:0824c02": "即問：「汝何故渧泣？」彼人白佛：「我欲出家，諸比",
    "T25n1512_004:0824c03": "丘不聽，故渧哭欲去耳。」佛知此人雖近無善",
    "T25n1512_004:0824c04": "根，曾過去久遠有善，今欲得道。佛即告言：「善",
    "T25n1512_004:0824c05": "來比丘。」即成羅漢，衣鉢具足。雖得羅漢，以新",
    "T25n1512_004:0824c06": "出家故，不解比丘威儀。如來將欲使其現神",
    "T25n1512_004:0824c07": "通力令諸弟子見而問之故，教言：「汝洗鉢盂",
    "T25n1512_004:0824c08": "莫著地上。」亦不教置其鉢床上若草葉上等。",
    "T25n1512_004:0824c09": "此比丘洗訖置虛空中，以神通力故而鉢住",
    "T25n1512_004:0824c10": "空不墮。諸比丘見已怪問：「此何比丘神力乃",
    "T25n1512_004:0824c11": "爾？」佛即答言：「向者白衣求欲出家，汝等皆",
    "T25n1512_004:0824c12": "言無善根者，此人是也。」諸比丘既聞此已，深",
    "T25n1512_004:0824c13": "生慚愧。故知小乘羅漢所得三昧不但錯謬，",
    "T25n1512_004:0824c14": "設令善得亦不知遠事也。「論曰：向說聖人至",
    "T25n1512_004:0824c15": "不可說」等，牒前第六段中生疑處經來也。「若",
    "T25n1512_004:0824c16": "須陀洹等至云何成不可說」，舉四果來作難，",
    "T25n1512_004:0824c17": "難辭不異經中生起也。「自下經文為斷此疑」",
    "T25n1512_004:0824c18": "以下，指前經中作釋疑意，成不可取說義也。",
    "T25n1512_004:0824c19": "此一段經設一偈論釋盡耶？偈上二句通釋",
    "T25n1512_004:0824c20": "四果經文，下二句偏釋須菩提獨得無諍三",
    "T25n1512_004:0824c21": "昧以下經文也。",
    "T25n1512_004:0824c22": "「不可取及說」者，明行者證四果時，以離身見",
    "T25n1512_004:0824c23": "或等故，於眾生五陰中及以六塵不見一",
    "T25n1512_004:0824c24": "法，名之為果。亦無心念我能得果，故不可取。",
    "T25n1512_004:0824c25": "既無一定法可證為果，亦無證法兆狀可",
    "T25n1512_004:0824c26": "說示人，故言不可取及說也。「何以故然」下，第",
    "T25n1512_004:0824c27": "二句云自果不取故也。此亦應言四果是可",
    "T25n1512_004:0824c28": "說，但為成上不可取說義故，闕不論也。「依",
    "T25n1512_004:0824c29": "彼善吉」者，正[番*及]須菩提名。「說離二種障」者，",
    "T25n1512_004:0825a01": "明須菩提得無諍三昧及離欲空行，故離二障",
    "T25n1512_004:0825a02": "也。",
    "T25n1512_004:0825a03": "「此義云何」以下一段論，凡有二意：從初至「我",
    "T25n1512_004:0825a04": "能得果」，釋偈中二句，解經中四果經文也。「以",
    "T25n1512_004:0825a05": "聖人無為法得名至名羅漢」，解四果人證無",
    "T25n1512_004:0825a06": "為法得名為聖故。「須陀洹乃至羅漢」，釋上疑，",
    "T25n1512_004:0825a07": "成不可取說也。「然聖人非不取無為法，以取",
    "T25n1512_004:0825a08": "自果」，明此四果聖人雖當證時不取以成不",
    "T25n1512_004:0825a09": "可取說，然出證後還自謂得此無為果，亦有",
    "T25n1512_004:0825a10": "可取說義也。",
    "T25n1512_004:0825a11": "「若聖人起心我能得果，則為著我人」等者，此",
    "T25n1512_004:0825a12": "義云何？即釋云「以有使煩惱非現行煩惱」。「使",
    "T25n1512_004:0825a13": "煩惱」者，習氣、無明二煩惱也。「非現煩惱」者，後",
    "T25n1512_004:0825a14": "二果人無有示相不示相畜妻為世事麁惑行",
    "T25n1512_004:0825a15": "煩惱也。四果之中，前二果在家，須陀洹、斯陀",
    "T25n1512_004:0825a16": "含雖斷示相我，故有不示相我；猶畜妻婦行",
    "T25n1512_004:0825a17": "於世事，故有行煩惱；復有無明習氣故，亦有",
    "T25n1512_004:0825a18": "使煩惱。後二果無有示相不示相、不行世事",
    "T25n1512_004:0825a19": "故、無行煩惱；有無明及習故，有使煩惱也。",
    "T25n1512_004:0825a20": "今言無煩惱者，此偏釋那含、羅漢也，亦應通",
    "T25n1512_004:0825a21": "云前二果也有使煩惱、有行煩惱，但論主",
    "T25n1512_004:0825a22": "好略，唯辨後之二人也。",
    "T25n1512_004:0825a23": "「何以故？彼於證時離取我等煩惱」者，何故明",
    "T25n1512_004:0825a24": "此中論主欲顯此義？假疑難：若在家二果猶",
    "T25n1512_004:0825a25": "有行煩惱者，何故言須陀洹等二果離取我",
    "T25n1512_004:0825a26": "見等或而名聖人也？故云「何以故」也。即答",
    "T25n1512_004:0825a27": "「彼於證時離取我等煩惱」，此明前之二人當",
    "T25n1512_004:0825a28": "證果時，得無我之解，除身見等示相之惑，",
    "T25n1512_004:0825a29": "無取果之心，名為聖人。所以有現行煩惱者，",
    "T25n1512_004:0825b01": "出證更起不示相我見等或、行於世事，故",
    "T25n1512_004:0825b02": "有行煩惱也。「是故無如是心我能得果」者，結",
    "T25n1512_004:0825b03": "前二果人證時不取之義也。故經中說「有一",
    "T25n1512_004:0825b04": "比丘得須陀洹，自唱言：婬欲煩惱焚燒我",
    "T25n1512_004:0825b05": "心。遂即休道還家行世法。」以此驗知，前之二",
    "T25n1512_004:0825b06": "人有行煩惱也。",
    "T25n1512_004:0825b07": "「何故須菩提自歎身得受記」以下，此段第二，",
    "T25n1512_004:0825b08": "意釋下半偈，解「無諍三昧」等經文故先設問。",
    "T25n1512_004:0825b09": "如來常說惡事發覆、善法覆藏，何故須菩提",
    "T25n1512_004:0825b10": "眾中自歎身得受記？故釋云「以自身證果」，明",
    "T25n1512_004:0825b11": "此無諍三昧唯須菩提得、餘人不得，顯己功",
    "T25n1512_004:0825b12": "德故也。",
    "T25n1512_004:0825b13": "「為於彼義中生信心故」者，此答前疑難。疑意",
    "T25n1512_004:0825b14": "云：有人生念，如來雖道須菩提得無諍三昧",
    "T25n1512_004:0825b15": "是離欲羅漢，不知為得不得？以何驗之，知須",
    "T25n1512_004:0825b16": "菩提得？生疑不信故，須菩提於大眾中歎云",
    "T25n1512_004:0825b17": "「世尊說我得無諍三昧」，拂去眾疑，令其生信，",
    "T25n1512_004:0825b18": "成上「不作是念我能得果」。須菩提得故，不作",
    "T25n1512_004:0825b19": "念也。",
    "T25n1512_004:0825b20": "又解云：須菩提何故顯己功德？故答「為於彼",
    "T25n1512_004:0825b21": "義中生信心故」，明須菩提以己所得勝法，勸",
    "T25n1512_004:0825b22": "餘二乘令生信故也。",
    "T25n1512_004:0825b23": "「何故唯說無諍行」者，問云：須菩提所得三昧",
    "T25n1512_004:0825b24": "乃有六萬，何故唯歎無諍三昧者而不歎餘",
    "T25n1512_004:0825b25": "德也？故答「有二義故」也。一「為明勝功德」，明聲",
    "T25n1512_004:0825b26": "聞法中無諍三昧是最勝功德第一之法，獨",
    "T25n1512_004:0825b27": "須菩提得，餘者不得。設得不如，故偏歎之。",
    "T25n1512_004:0825b28": "二「為生深信」故，欲使餘羅漢未得之流，於此",
    "T25n1512_004:0825b29": "三昧生決定信求證此法，故曰深信也。",
    "T25n1512_004:0825c01": "「何故言以須菩提至說離二種障故」，此舉經",
    "T25n1512_004:0825c02": "設問以偈來答也。「二種障者至故言無所行」，",
    "T25n1512_004:0825c03": "出偈中須菩提所離二障之名，釋經中實無",
    "T25n1512_004:0825c04": "所行也。",
    "T25n1512_004:0825c05": "「以是義故說名二種諍」者以下，雙釋二諍、二",
    "T25n1512_004:0825c06": "無諍名。「以是義故」者，此一句通釋諍、無諍二",
    "T25n1512_004:0825c07": "句。若不善護人心，為五欲境所閡，故有二種。",
    "T25n1512_004:0825c08": "以是有二障義故，與人物違境故，說為二種",
    "T25n1512_004:0825c09": "諍名也。「離彼二種障故名無所行」者，明須菩",
    "T25n1512_004:0825c10": "提善防人心、不為欲境所雍，故離二障。以是",
    "T25n1512_004:0825c11": "離二障義故，說名二種無諍行也。",
    "T25n1512_004:0825c12": "「佛告須菩提：如來昔在燃燈佛所受記」者，此",
    "T25n1512_004:0825c13": "第七挍量分中第三段文說。此何以來？由前",
    "T25n1512_004:0825c14": "第六大分中明如來所說法皆不可取不可說，",
    "T25n1512_004:0825c15": "疑：云何如來昔為菩薩時，於燃燈佛所受記",
    "T25n1512_004:0825c16": "作佛者，便是證法可取可說。若爾者，是證法",
    "T25n1512_004:0825c17": "有名相可取可說，云何言證法名相不可取",
    "T25n1512_004:0825c18": "說也？疑謂菩薩於爾時已得無生忍記故。為",
    "T25n1512_004:0825c19": "斷此疑，答云：燃燈時言語授記，未得證智，",
    "T25n1512_004:0825c20": "故彼言語可取說也。及後證時絕於名相，那",
    "T25n1512_004:0825c21": "得以言語授記難證法同名相可取說也！為",
    "T25n1512_004:0825c22": "斷此疑，明如來昔在燃燈佛所得菩提不，釋",
    "T25n1512_004:0825c23": "此是應佛如來。若是應佛者，則不修證果，何",
    "T25n1512_004:0825c24": "故乃引燃燈佛所授記實菩薩證成此義？然",
    "T25n1512_004:0825c25": "應佛雖復不實，終不道言我是應化，以由真",
    "T25n1512_004:0825c26": "有應據本而談故，引燃燈佛時實行菩薩為",
    "T25n1512_004:0825c27": "證也。此明非無菩薩，以未有所證，故言實無所",
    "T25n1512_004:0825c28": "得，成上不可取說義也。如來爾時猶是地前",
    "T25n1512_004:0825c29": "習種性中凡夫菩薩不現前授記，唯有言語，",
    "T25n1512_004:0826a01": "未有證法，故可取說，然復非不有實證菩薩。",
    "T25n1512_004:0826a02": "但難家據地前未證為問，故就問處答之。然",
    "T25n1512_004:0826a03": "實證菩薩者，下經中言「通達無我無我法，離",
    "T25n1512_004:0826a04": "二無我者，是名真是菩薩菩薩」指此為正答也。",
    "T25n1512_004:0826a05": "此言「燃燈」者，凡有四種三時授記：一是習種",
    "T25n1512_004:0826a06": "性中；二性種性中不現前授記；三是初地中",
    "T25n1512_004:0826a07": "現前授記；四在佛地中無生忍授記。今言「燃",
    "T25n1512_004:0826a08": "燈記」者，釋迦爾時猶是習種性菩薩，未得初",
    "T25n1512_004:0826a09": "地以上無生忍證法也。今明如來問須菩提：",
    "T25n1512_004:0826a10": "汝謂我爾時已證初地無生菩提記也？須菩",
    "T25n1512_004:0826a11": "提解答：如來在燃燈所言語受記，未得初地",
    "T25n1512_004:0826a12": "無生記也，故云燃燈所實無所得也。如《婆伽",
    "T25n1512_004:0826a13": "羅經》說「我昔在習種性時，於星宿劫中供養",
    "T25n1512_004:0826a14": "七十億那由他佛，一一佛住世逕六十億那",
    "T25n1512_004:0826a15": "由他劫，而彼佛皆不與我受記。」何以故？以未",
    "T25n1512_004:0826a16": "得無生忍地故。",
    "T25n1512_004:0826a17": "「論曰：復有疑」，論主將欲設偈釋此分第三經",
    "T25n1512_004:0826a18": "文故，序上不可取說中第四疑意。先舉疑者，",
    "T25n1512_004:0826a19": "謬引過去佛所有取說，來難今說證法便",
    "T25n1512_004:0826a20": "同可取說也。為斷此疑，以下論主取經答，意",
    "T25n1512_004:0826a21": "明菩薩於過去佛所未得證法，成不可取說，",
    "T25n1512_004:0826a22": "答有取說疑。「如經」者，總舉釋疑經結也。「何故",
    "T25n1512_004:0826a23": "如是說」者，疑者引燃燈佛來作可取說難，還",
    "T25n1512_004:0826a24": "應答以不可取說意，何故乃云實無所得阿",
    "T25n1512_004:0826a25": "耨三菩提，作此不正答也？",
    "T25n1512_004:0826a26": "「佛於燃燈語」一偈，釋此一段經也。此言「佛」者，",
    "T25n1512_004:0826a27": "今釋迦佛也。「於燃燈語」者，於彼燃燈佛時，唯",
    "T25n1512_004:0826a28": "言語受記也。「不取理實智」者，明當受記時，未",
    "T25n1512_004:0826a29": "得無生忍證法實智也。「以是真實義」者，有二",
    "T25n1512_004:0826a30": "種：一者成上第六段中不可取說，二者成",
    "T25n1512_004:0826b01": "上非法也。云何成上不可取說？前言證法",
    "T25n1512_004:0826b02": "絕名相故不可取說，難言乃引昔燃燈佛時",
    "T25n1512_004:0826b03": "授記為難，答者意明本燃燈授記唯有言語，",
    "T25n1512_004:0826b04": "言語是音聲之性故可取說，非是證法可取",
    "T25n1512_004:0826b05": "可說，故得成上不可取說也。二者若證法",
    "T25n1512_004:0826b06": "猶是無名相不可取說者，還復上第二疑言",
    "T25n1512_004:0826b07": "教一向非法故，答意明證法雖無言，得證",
    "T25n1512_004:0826b08": "故能說，尋此言說還能得證，故言教是法，",
    "T25n1512_004:0826b09": "非是非法也。故言「以是真實義，成彼無取說」",
    "T25n1512_004:0826b10": "也。以是言語授記不得證智真實義故，猶",
    "T25n1512_004:0826b11": "得成彼證智不可取說也。二者直以證智之",
    "T25n1512_004:0826b12": "體無有名相故亦不可取，說真實義，故下句",
    "T25n1512_004:0826b13": "云「成彼無取說」也。",
    "T25n1512_004:0826b14": "「此義云何」以下長行，論有二意：從初至「無取",
    "T25n1512_004:0826b15": "說故」，釋上半偈及經釋竟，以下半偈來結",
    "T25n1512_004:0826b16": "也。「又若聖人」以下，此是第二論主序疑者",
    "T25n1512_004:0826b17": "意，生下淨土山王喻經也。從「聖人」至「不可說」，",
    "T25n1512_004:0826b18": "舉上第六段中經文也。「云何諸菩薩取淨佛",
    "T25n1512_004:0826b19": "國土」者，此一疑別生下淨土經也。「云何受樂",
    "T25n1512_004:0826b20": "報佛」以下二疑，別生下山王喻經也。",
    "T25n1512_004:0826b21": "「佛告須菩提：若菩薩作是言我莊嚴佛土」者，",
    "T25n1512_004:0826b22": "此挍量分中第四經文。何以故起？由第六段",
    "T25n1512_004:0826b23": "中皆不可取說生第五疑。上疑云：若聖人無",
    "T25n1512_004:0826b24": "為法得名，是法不可取說者，諸佛菩薩所得",
    "T25n1512_004:0826b25": "依報淨土，為是世諦、為是第一義也？若是第",
    "T25n1512_004:0826b26": "一義者，可是不可取說；若是有為世諦者，則",
    "T25n1512_004:0826b27": "是可取可說也。",
    "T25n1512_004:0826b28": "疑者言：此淨土若是有為者，諸菩薩既取此",
    "T25n1512_004:0826b29": "淨土，云何言不可取說？若使依報淨土是有",
    "T25n1512_004:0826c01": "為者，聖人猶受有報，云何言聖人無為法得",
    "T25n1512_004:0826c02": "名不可取說也？此疑謂出世淨土同於有為",
    "T25n1512_004:0826c03": "土也。故下經中佛答言，淨土有二種：一是地",
    "T25n1512_004:0826c04": "前，有為形相七寶莊嚴，三界所攝；二是地上，",
    "T25n1512_004:0826c05": "出世間淨土第一義莊嚴，非三界所攝。以初",
    "T25n1512_004:0826c06": "地以上聖人報出三界土也，汝那得以世間",
    "T25n1512_004:0826c07": "淨土難於出世間淨土？此真淨土不同於",
    "T25n1512_004:0826c08": "世間淨土可取說也。此近答第六段不可取",
    "T25n1512_004:0826c09": "說疑，亦遠答第五段中疑也。",
    "T25n1512_004:0826c10": "「譬如有人身如須彌山王」者，猶釋第六段不",
    "T25n1512_004:0826c11": "可取說中疑。若聖人無為法得名，是法不可",
    "T25n1512_004:0826c12": "取說者，報佛如來十地行滿，華臺受報佛職，",
    "T25n1512_004:0826c13": "得無量功德，自謂我是法王，復取莊嚴淨土。",
    "T25n1512_004:0826c14": "若如是，則證法可取說。若是可取說者，此報",
    "T25n1512_004:0826c15": "佛是有為所攝也。若有為攝者，則是無常。若",
    "T25n1512_004:0826c16": "無常者，則漏不盡。漏若不盡，不名為佛也。",
    "T25n1512_004:0826c17": "若是無為，與法佛為一、為異？如其一者，法佛",
    "T25n1512_004:0826c18": "無色相，報佛亦應無色相。若與法身異，此之",
    "T25n1512_004:0826c19": "報佛則從生因生。若生因生，則本無今有、",
    "T25n1512_004:0826c20": "已有還無，則是無常。云何言聖人無為法得",
    "T25n1512_004:0826c21": "名不可取說也？",
    "T25n1512_004:0826c22": "又論中生起言「云何餘世間復取彼是法王",
    "T25n1512_004:0826c23": "身」者，此是因第六段不可取說中生第七疑。",
    "T25n1512_004:0826c24": "疑云：十方諸佛及餘世間，亦言某甲世界某",
    "T25n1512_004:0826c25": "甲菩薩十地行滿受報佛職，亦道彼是法王。",
    "T25n1512_004:0826c26": "若報佛可為他取說者，云何言無為法得名",
    "T25n1512_004:0826c27": "不可取說也？故佛引須彌山王喻以答此疑，",
    "T25n1512_004:0826c28": "明報佛體是無為不可取說，非是有為可取說",
    "T25n1512_004:0826c29": "也。所以然者，以佛修行斷惑因緣，即本有之",
    "T25n1512_004:0827a01": "性現用名為報佛。既有報佛正果，便有依報",
    "T25n1512_004:0827a02": "真實淨土自在之用故，是無為非有為，亦非",
    "T25n1512_004:0827a03": "條然故常也。上所以說報佛如來從生因生",
    "T25n1512_004:0827a04": "者，望報用義邊是其始有故，義中說了為生，",
    "T25n1512_004:0827a05": "非報佛體從生因生是無常也。此近答第七",
    "T25n1512_004:0827a06": "段中疑，亦遠答第五段中疑，故次明也。",
    "T25n1512_004:0827a07": "「若菩薩言我莊嚴佛國土。彼菩薩不實語」。此",
    "T25n1512_004:0827a08": "是地前菩薩取相行，但得有為莊嚴眾寶、無",
    "T25n1512_004:0827a09": "石沙荊棘之穢以為真淨土，不知別有出世",
    "T25n1512_004:0827a10": "真淨土。但以己所得為真實淨土也，謂同蓮",
    "T25n1512_004:0827a11": "華藏世界等，更無別真實無為淨土，故言不",
    "T25n1512_004:0827a12": "實語也。",
    "T25n1512_004:0827a13": "「何以故」者，即生疑也。難云：若形相莊嚴非真",
    "T25n1512_004:0827a14": "淨土者，何以故如來說我所得淨土勝相莊",
    "T25n1512_004:0827a15": "嚴如自在天宮，我淨土中眾生無欲如梵似",
    "T25n1512_004:0827a16": "天也？又何故教眾生言：我修淨土因時，平治",
    "T25n1512_004:0827a17": "道路除去荊棘運高就下等，以為淨土因，",
    "T25n1512_004:0827a18": "得此淨土之報。尋如來誠言，此淨土似有形",
    "T25n1512_004:0827a19": "狀。既有形相，則三界所攝、便可取說，云何言",
    "T25n1512_004:0827a20": "淨土非形相莊嚴不可取說，若取形相莊嚴",
    "T25n1512_004:0827a21": "則不實語？故云何以故也。",
    "T25n1512_004:0827a22": "故佛答言「如來所說莊嚴佛土者」，將欲誘進",
    "T25n1512_004:0827a23": "始學故以近況遠，故說我所得淨土如自在",
    "T25n1512_004:0827a24": "天宮等也。又隨世間說，世人以此形相七寶",
    "T25n1512_004:0827a25": "琳瑯者為淨土故，佛隨俗說是淨土，非謂第",
    "T25n1512_004:0827a26": "一義諦真實淨土，故云如來說莊嚴佛土也，",
    "T25n1512_004:0827a27": "然非不是世間有為有漏形相莊嚴也。「則非",
    "T25n1512_004:0827a28": "莊嚴」者，此隨世俗說以為淨土，非出世間第",
    "T25n1512_004:0827a29": "一義諦真實淨土，故云則非也。「是名莊嚴佛",
    "T25n1512_004:0827b01": "土」者，如是非形相莊嚴者，即是真實第一義",
    "T25n1512_004:0827b02": "莊嚴也。亦得云形相莊嚴非莊嚴者，是名非",
    "T25n1512_004:0827b03": "莊嚴也。",
    "T25n1512_004:0827b04": "然此言「淨土」者，正是諸佛依報真實智慧第",
    "T25n1512_004:0827b05": "一義土，此土以真如法性為體，即蓮華藏",
    "T25n1512_004:0827b06": "世界。此之淨土與真報佛，語體則同、言用則",
    "T25n1512_004:0827b07": "異也。此土如來從發心以來，所修萬行功德",
    "T25n1512_004:0827b08": "智慧二種莊嚴出世無漏勝因所剋故。《十地",
    "T25n1512_004:0827b09": "經》云「過一切世間境界，出世間善根所生」也。",
    "T25n1512_004:0827b10": "不為地前取相漏因所得，體非有為，形相莊",
    "T25n1512_004:0827b11": "嚴所攝故。《大智度論》云「諸佛淨土，不為欲色",
    "T25n1512_004:0827b12": "無色三界所攝。」云何言此真淨土不為三界所",
    "T25n1512_004:0827b13": "攝？解云：不在地故非欲界攝，不在空故非",
    "T25n1512_004:0827b14": "色界攝，體是色故非無色界攝。雖三界不攝，",
    "T25n1512_004:0827b15": "而與之同處，然不相妨閡。設三災起時世界",
    "T25n1512_004:0827b16": "焚燒，而彼淨土湛然不變。故《法華》云「眾生見",
    "T25n1512_004:0827b17": "劫盡大火所燒時，我此土安穩天人常充滿」。",
    "T25n1512_004:0827b18": "此即真常淨土，故三災不毀也。又諸佛淨土",
    "T25n1512_004:0827b19": "平等清淨無二無別故。《十地經》云「一佛土一",
    "T25n1512_004:0827b20": "切佛土，一切佛土一佛土」也。今解此淨土云",
    "T25n1512_004:0827b21": "淨穢同處者，異於昔來所辨一質異見之義。",
    "T25n1512_004:0827b22": "所以爾者，原淨穢二土本無異處，非如娑婆、",
    "T25n1512_004:0827b23": "安樂二土既殊條然有別也。若然，何故有石",
    "T25n1512_004:0827b24": "沙銅鐵七寶琳瑯到伏等界無量差別？或有",
    "T25n1512_004:0827b25": "眾生以虛空為地、地為虛空，如斯不同，皆是",
    "T25n1512_004:0827b26": "眾生業之垢淨、智有明昧故所見萬差，非",
    "T25n1512_004:0827b27": "土有異。猶如恒河流水，有諸餓鬼共往趣飲，",
    "T25n1512_004:0827b28": "或見流火、或見膿血、或見灰炭、或見枯涸、或",
    "T25n1512_004:0827b29": "見鬼神守護不令得前，斯皆眾生罪業因緣",
    "T25n1512_004:0827c01": "故，於此一河所感各異，故見不同，非謂水一",
    "T25n1512_004:0827c02": "而見有殊也。如《維摩》說「螺髻、身子所見不同」。",
    "T25n1512_004:0827c03": "如「二天共食，飯色有異」，此亦同也。故知處一",
    "T25n1512_004:0827c04": "土差，就見不同，非為一質而有異覩，其理",
    "T25n1512_004:0827c05": "焰然也。「是故須菩提菩薩應如是生清淨心",
    "T25n1512_004:0827c06": "等」者，此經教勸新發意菩薩取真淨土之方。",
    "T25n1512_004:0827c07": "「是故」者，以是行地前取相之行，唯得世間有",
    "T25n1512_004:0827c08": "為形相莊嚴淨土，非是出世第一義莊嚴淨",
    "T25n1512_004:0827c09": "土義故。諸菩薩摩訶薩要須修行初地已上",
    "T25n1512_004:0827c10": "不取相波羅蜜行，乃可得於出世間無為真",
    "T25n1512_004:0827c11": "淨土地，勿以取相之心所得世間有為形",
    "T25n1512_004:0827c12": "相之土以為真實淨土，故言應如是生清淨",
    "T25n1512_004:0827c13": "心也。「應如是生清淨心」者，應如上第四段",
    "T25n1512_004:0827c14": "於三事中不取著心也。「而無所住」者，謂不著",
    "T25n1512_004:0827c15": "自身、不乞住也色等著異，不著三界人天五",
    "T25n1512_004:0827c16": "欲果報。「應無所住」者，謂不著報恩。此三即是",
    "T25n1512_004:0827c17": "前三事也(此明如來所得第一義土滿足清淨初地以上分中清淨也)。",
    "T25n1512_004:0827c18": "金剛仙論卷第四"
}