{
    "T17n0742_001:0548c03": "佛說自愛經",
    "T17n0742_001:0548c05": "東晉天竺三藏竺曇無蘭譯",
    "T17n0742_001:0548c06": "聞如是：一時佛在舍衛國祇樹給孤獨園。時",
    "T17n0742_001:0548c07": "國王詣佛所，遙見精舍，下車却蓋，解劍脫履，",
    "T17n0742_001:0548c08": "拱手直進，五體投地，稽首足下，却長跪白：",
    "T17n0742_001:0548c09": "「願以來日於四街道請佛及僧，施設微食！",
    "T17n0742_001:0548c10": "普令愚民知佛至尊，覩其儀式，傳世為則。願",
    "T17n0742_001:0548c11": "使眾生遠鬼妖蠱，悉奉五戒，以消國患！」世",
    "T17n0742_001:0548c12": "尊曰：「善哉，善哉！夫為國王，宜有明導，率民以",
    "T17n0742_001:0548c13": "道，請求來福。吾昔為王，亦奉諸佛、沙門、梵",
    "T17n0742_001:0548c14": "志，常行四等、六度，勤以致佛，巍巍無上。」",
    "T17n0742_001:0548c15": "王曰：「至真誠如佛教，夫不種核無緣獲其",
    "T17n0742_001:0548c16": "果，吾受佛恩生世為人，去女即男，六情完具，",
    "T17n0742_001:0548c17": "景福之會值佛處世，盛明法化在於吾國，積",
    "T17n0742_001:0548c18": "善難量，乞退嚴辦。」世尊曰：「善哉，善哉！」王即還",
    "T17n0742_001:0548c19": "宮，平治大道，高下齊平；廣設帳幔，竪諸幢幡。",
    "T17n0742_001:0548c20": "自彼四衢至精舍門，挾道欄楯，羅燈如星，步",
    "T17n0742_001:0548c21": "有香爐；天樂眾伎，歌佛至尊之靈，諮嗟沙門",
    "T17n0742_001:0549a01": "清貞之德；散華雜寶，紛紛如雨，香湯灑地，却",
    "T17n0742_001:0549a02": "敷綩綖。王親通夜，手自為饌，身往奉迎，稽首",
    "T17n0742_001:0549a03": "于地，長跪曰：「願世尊垂大慈，現影則濟眾生！」",
    "T17n0742_001:0549a04": "佛起著法服，與諸沙門俱之四衢。王及群臣",
    "T17n0742_001:0549a05": "翼從左右，佛至就座。夫人、太子皆稽首于地，",
    "T17n0742_001:0549a06": "攘衣跣襪。行澡水已，手自斟酌。佛飯畢，稽",
    "T17n0742_001:0549a07": "首曰：「今設微食，願天人、鬼、龍、蜎蜚、蚑行、蠕動",
    "T17n0742_001:0549a08": "之類，令世世逢佛、逢法、逢沙門眾，去世穢",
    "T17n0742_001:0549a09": "臊，懷佛正真。」佛言：「善哉！王為民父母，潤之",
    "T17n0742_001:0549a10": "以慈，導以大明，所願必得！」王曰：「普地之民，當",
    "T17n0742_001:0549a11": "別之際，咸曰自愛。自愛之義，其有要乎？」",
    "T17n0742_001:0549a12": "世尊歎曰：「善哉問也！夫人處世，心懷毒念，口",
    "T17n0742_001:0549a13": "施毒言，身行毒業，斯三事出于心、身、口，唱",
    "T17n0742_001:0549a14": "成其惡，以加眾生。眾生被毒，即結怨恨，誓",
    "T17n0742_001:0549a15": "心欲報，或現世獲；或身終後，魂靈昇天，即下",
    "T17n0742_001:0549a16": "報之。人中、畜生、鬼、神、太山，更相剋賊，皆由宿",
    "T17n0742_001:0549a17": "命，非空生也。身三、口四、意三無惡，愚者恣之，",
    "T17n0742_001:0549a18": "不孝其親；敬奉鬼妖，婬亂酒悖，就下賤之濁，",
    "T17n0742_001:0549a19": "以致危身滅族之禍，死入太山湯火之酷，長",
    "T17n0742_001:0549a20": "不獲人身，去佛遠正，不樂沙門之清戒，常與",
    "T17n0742_001:0549a21": "愚會。斯謂樂危亡之禍，不自愛者也！」王曰：",
    "T17n0742_001:0549a22": "「善，善！唯佛教誡，願聞自愛，其則云何？」",
    "T17n0742_001:0549a23": "佛言：「自愛之法，先三自歸，以法養親；慈愛人",
    "T17n0742_001:0549a24": "物，悲愍愚惑；見正喜進，平等普護；安濟眾",
    "T17n0742_001:0549a25": "生，施斯四恩；布施窮乏，眾生無怨；諸天祐",
    "T17n0742_001:0549a26": "育，眾橫不加；牢獄、利劍、諸毒消歇；親安族",
    "T17n0742_001:0549a27": "興，生無災患；死得上天，常與明會，斯謂自愛",
    "T17n0742_001:0549a28": "者也！」王曰：「善哉，唯佛教誡！」「誠高行賢者，清",
    "T17n0742_001:0549a29": "貞守真；穢利、邪樂不以染心；口四不言，三凶",
    "T17n0742_001:0549b01": "遠身；危命全行，諸佛所珍；親安族興，終得",
    "T17n0742_001:0549b02": "上天；常得福會，斯謂自愛者也！」王曰：「善哉，",
    "T17n0742_001:0549b03": "唯佛教真！」「眾毒橫加，忍默不說；慈惻愍彼，",
    "T17n0742_001:0549b04": "終始濟之；精進不怠，紹心三尊；外靜內寂，",
    "T17n0742_001:0549b05": "殖念道根；深觀聖趣，明化真言；孝親濟已，",
    "T17n0742_001:0549b06": "導眾使然；常與福會，斯謂自愛者也！」王曰：",
    "T17n0742_001:0549b07": "「善哉，唯佛教真！」觀者無數，時有兩商人，一人",
    "T17n0742_001:0549b08": "念曰：「佛身丈六，華色紫金，頂有肉髻，項有",
    "T17n0742_001:0549b09": "日光，巍巍難言。佛如帝王，沙門猶忠臣。佛",
    "T17n0742_001:0549b10": "陳明法，沙門誦宣。斯王明矣，知佛可尊！」佛知",
    "T17n0742_001:0549b11": "其念，熟視之。其人心喜，喜如獲寶。其一人念",
    "T17n0742_001:0549b12": "曰：「斯王愚惑，爾為國主，將復何求？佛者若",
    "T17n0742_001:0549b13": "牛，弟子猶車。彼牛牽車，東西南北，佛亦猶然。",
    "T17n0742_001:0549b14": "子有何道，屈意奉之乎？」佛知其有惡念，必獲",
    "T17n0742_001:0549b15": "其殃，愴然愍之。其人心懼，若有所遭。二人俱",
    "T17n0742_001:0549b16": "去，三十里停宿，沽酒飲之，共平屬事，訟之",
    "T17n0742_001:0549b17": "紛紛。其善念者，四王遣善神護焉；毒心謗",
    "T17n0742_001:0549b18": "佛者，太山鬼令酒入腸，猶火燒身。出停路",
    "T17n0742_001:0549b19": "臥，即宛轉落車轍中。晨有商人，車五百乘，轢",
    "T17n0742_001:0549b20": "殺之焉。伴求而見，其然曰：「吾衰矣！」還國見，",
    "T17n0742_001:0549b21": "疑取物去，為不義，遂輕身委財而逝，展轉遠",
    "T17n0742_001:0549b22": "邁，去舍衛數萬里。有一國，國王崩無太子，讖",
    "T17n0742_001:0549b23": "書云：「中土有微人，當王斯土。」群僚議曰：「國之",
    "T17n0742_001:0549b24": "無君，猶體之無首，難以久立也！故王有馬，常",
    "T17n0742_001:0549b25": "為王禮。若有任王者，馬必屈膝！」僉曰：「大善！」",
    "T17n0742_001:0549b26": "即具嚴駕，以王印綬著車上，人馬填路，觀者",
    "T17n0742_001:0549b27": "莫不揮涕，商人亦出觀。國太史曰：「彼有黃",
    "T17n0742_001:0549b28": "雲之蓋，斯者氣也！」神馬直進，屈膝舐商人足。",
    "T17n0742_001:0549b29": "群臣欣豫，香湯澡浴，拜為國王，僉然稱臣。王",
    "T17n0742_001:0549c01": "曰：「余本商人，無德於民，不任天位也！」群僚曰：",
    "T17n0742_001:0549c02": "「天授有德，神馬屈膝！」於是遂處王宮，聽省國",
    "T17n0742_001:0549c03": "政。深惟曰：「余無微善，何緣獲此？必是佛恩使",
    "T17n0742_001:0549c04": "之然也！」晨在御座歎佛無上之聖，率諸群僚，",
    "T17n0742_001:0549c05": "向舍衛稽首曰：「賤人蒙世尊潤，獲為人王。斯",
    "T17n0742_001:0549c06": "土傳世，不知有佛；流俗之書，亦無記焉。願以",
    "T17n0742_001:0549c07": "大明，開斯國人之聾盲！明日願與應真眾",
    "T17n0742_001:0549c08": "垂意，顧斯一時三月！」佛告阿難：「勅諸比丘！明",
    "T17n0742_001:0549c09": "日彼王請，皆當徐徐變化，現神尊德，令其國",
    "T17n0742_001:0549c10": "民咸共覩焉！」諸天聞佛至彼教化，相率導從，",
    "T17n0742_001:0549c11": "作樂歌德，寶帳幢幡，華下紛紛，光色耀人。佛",
    "T17n0742_001:0549c12": "及應真皆坐正殿，王案舍衛國王供養明法，",
    "T17n0742_001:0549c13": "身自斟酌畢，以小机於佛前坐，佛廣說法。",
    "T17n0742_001:0549c14": "王曰：「吾本微人，素無快德，何緣獲斯？」佛告",
    "T17n0742_001:0549c15": "王曰：「昔彼王飯佛，王心念言：『佛如國王，沙",
    "T17n0742_001:0549c16": "門猶臣下。』王種斯栽，今自獲其果。彼一人云：",
    "T17n0742_001:0549c17": "『佛若牛，弟子如車。』彼自種車轢之栽，今在太",
    "T17n0742_001:0549c18": "山為火車所轢，自獲其果也。非王勇健所能",
    "T17n0742_001:0549c19": "致矣！為善福隨，履惡禍追，響之應聲，善惡如",
    "T17n0742_001:0549c20": "音，非天、龍、鬼、神所為，非先靈所為，造之者心、",
    "T17n0742_001:0549c21": "成身口矣！」佛說偈曰：",
    "T17n0742_001:0549c22": "「心為法本，　　心尊心使，　　中心作惡，",
    "T17n0742_001:0549c23": "　即言即行，　　罪苦自追，　　車轢于轍。",
    "T17n0742_001:0549c24": "　心為法本，　　心尊心使，　　中心念善，",
    "T17n0742_001:0549c25": "　即言即行，　　福樂自追，　　如影隨形。」",
    "T17n0742_001:0549c26": "世尊又告王曰：「眾惡之罪，最重有五。不孝不",
    "T17n0742_001:0549c27": "忠，殺親殺君，家滅國亂，重罪一也。羅漢之",
    "T17n0742_001:0549c28": "行，得空不願，無想之定，與佛齊意，拯濟眾",
    "T17n0742_001:0549c29": "生，而愚向之，重罪二也。佛者，眾罪已畢，景福",
    "T17n0742_001:0550a01": "會成，相好十力，法導眾生，慈悲喜護，心過慈",
    "T17n0742_001:0550a02": "母，而愚惡謗，重罪三也。清淨沙門，志清行",
    "T17n0742_001:0550a03": "高；懷抱經法，助佛化愚。諸佛相紹繼，眾生得",
    "T17n0742_001:0550a04": "度，皆由眾僧。佞讒交搆，以致不調。僧不調，",
    "T17n0742_001:0550a05": "政法毀，民狂走。政法毀、民狂走者，三道興，",
    "T17n0742_001:0550a06": "惱比丘僧，重罪四也。佛之尊廟，寶物水土，眾",
    "T17n0742_001:0550a07": "生赤心以貢三尊，愚人或毀盜之，重罪五",
    "T17n0742_001:0550a08": "也。犯斯五者，罪無請。謂之自殺身、自滅族、",
    "T17n0742_001:0550a09": "自投太山火矣！五罪之重，重於須彌，慎無犯",
    "T17n0742_001:0550a10": "焉！」佛說經竟，王及群臣皆得須陀洹，受五戒",
    "T17n0742_001:0550a11": "為清信士。國民有作沙門者、守戒為清信士",
    "T17n0742_001:0550a12": "者，遂以五戒、十善為國政，諸天祐護，國遂興",
    "T17n0742_001:0550a13": "矣！諸天、龍、神、王、臣、黎民，無不歡喜。",
    "T17n0742_001:0550a14": "佛說自愛經"
}