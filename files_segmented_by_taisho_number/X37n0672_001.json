{
    "X37n0672_001:0737b03": "八大人覺經略解",
    "X37n0672_001:0737b05": "西土聖賢集　後漢沙門　安世高　譯",
    "X37n0672_001:0737b06": "皇明藕益釋　智旭　解",
    "X37n0672_001:0737b07": "△大文為三。初總標。二別明。三結歎。今初。",
    "X37n0672_001:0737b08": "為佛弟子。常於晝夜。至心誦念八大人覺。",
    "X37n0672_001:0737b09": "不論在家出家。但是歸依於佛。即為佛之弟子。既",
    "X37n0672_001:0737b10": "為佛子。即應恒修此八種覺。言常於晝夜者。明其",
    "X37n0672_001:0737b11": "功無間斷。言至心者。明其親切真誠。言誦念者。明",
    "X37n0672_001:0737b12": "其文義淳熟。記憶不忘也。八大人覺。釋現結歎文",
    "X37n0672_001:0737b13": "中。",
    "X37n0672_001:0737b14": "△二別明即為八。初無常無我覺。",
    "X37n0672_001:0737b15": "第一覺悟。世間無常。國土危脆。四大苦空。五陰無我。",
    "X37n0672_001:0737b16": "生滅變異。虗偽無主。心是惡源。形為罪藪。如是觀察",
    "X37n0672_001:0737b17": "漸離生死。",
    "X37n0672_001:0737b18": "此入道之初門。破我法執之前陣也。先觀世間無",
    "X37n0672_001:0737b19": "常。國土危脆。如高岸為谷。深合為陵等。則於依報",
    "X37n0672_001:0737b20": "無可貪著。次以四大觀身。地水火風互相陵害。故",
    "X37n0672_001:0737b21": "有四百四病之苦。各無實性故究竟皆空。次以四",
    "X37n0672_001:0737b22": "陰觀心。所謂受想行識。并此色身。共名五陰。於中",
    "X37n0672_001:0737b23": "實無我及我所。但是生滅之法。剎那剎那遷變轉",
    "X37n0672_001:0737b24": "異。不實故虗。非真故偽。遞相乘代故無主。則於正",
    "X37n0672_001:0737c01": "報無可貪著。又此正報身心。不惟空愛惜之。於事",
    "X37n0672_001:0737c02": "無益。而且一迷六塵緣影為自心相。則心便為眾",
    "X37n0672_001:0737c03": "惡之源。一迷四大為自身相。則形便為眾罪之藪。",
    "X37n0672_001:0737c04": "倘不直下覷破。害安有極。若能如是觀察。則身心",
    "X37n0672_001:0737c05": "二執漸輕。即漸離生死之第一方便也。",
    "X37n0672_001:0737c06": "△二常修少欲覺。",
    "X37n0672_001:0737c07": "第二覺知。多欲為苦。生死疲勞。從貪欲起。少欲無為。",
    "X37n0672_001:0737c08": "身心自在。",
    "X37n0672_001:0737c09": "此既以第一覺降伏見惑。次以第二覺降伏思惑",
    "X37n0672_001:0737c10": "也。思惑雖多。欲貪為首。能修少欲。則可以悟無為",
    "X37n0672_001:0737c11": "而得自在矣。",
    "X37n0672_001:0737c12": "△三知足守道覺。",
    "X37n0672_001:0737c13": "第三覺知。心無厭足。惟得多求。增長罪惡。菩薩不爾。",
    "X37n0672_001:0737c14": "常念知足。安貧守道。惟慧是業。",
    "X37n0672_001:0737c15": "此既修少欲。復修知足。以專心於慧業也。多欲不",
    "X37n0672_001:0737c16": "知足人。最能障慧。今於少欲之中。又復知足。則慧",
    "X37n0672_001:0737c17": "業任運可進矣。",
    "X37n0672_001:0737c18": "△四常行精進覺。",
    "X37n0672_001:0737c19": "第四覺知。懈怠墜落。常行精進。破煩惱惡。摧伏四魔。",
    "X37n0672_001:0737c20": "出陰界獄。",
    "X37n0672_001:0737c21": "夫所謂少欲知足者。正欲省其精力以辦出要耳。",
    "X37n0672_001:0737c22": "倘托言知足而反坐在懈怠坑中。則墜落不淺矣。",
    "X37n0672_001:0737c23": "故必常行精進以破見思煩惱。煩惱之魔既破。則",
    "X37n0672_001:0737c24": "陰魔天魔死魔皆悉摧伏。而五陰十八界獄乃可",
    "X37n0672_001:0738a01": "出也。",
    "X37n0672_001:0738a02": "△五多聞智慧覺。",
    "X37n0672_001:0738a03": "第五覺悟。愚癡生死。菩薩常念廣學多聞。增長智慧。",
    "X37n0672_001:0738a04": "成就辯才。教化一切。悉以大樂。",
    "X37n0672_001:0738a05": "雖云精進。若不廣學多聞增長智慧。則成暗證之",
    "X37n0672_001:0738a06": "愆。又有聞無慧。如把火自燒。有慧無聞。如執刀自",
    "X37n0672_001:0738a07": "割。聞慧具足。方可自利利他。",
    "X37n0672_001:0738a08": "△六布施平等覺。",
    "X37n0672_001:0738a09": "第六覺知。貧苦多怨。橫結惡緣。菩薩布施。等念怨親。",
    "X37n0672_001:0738a10": "不念舊惡。不憎惡人。",
    "X37n0672_001:0738a11": "雖有智慧。而無福德。亦不可以自利利他。故須具",
    "X37n0672_001:0738a12": "行三檀也。知貧苦之多怨而行布施。即財施也。知",
    "X37n0672_001:0738a13": "怨親之平等而不念不憎。即無畏施也。法施已於",
    "X37n0672_001:0738a14": "上文明之。今以財及無畏圓滿三檀耳。",
    "X37n0672_001:0738a15": "△七出家梵行覺。",
    "X37n0672_001:0738a16": "第七覺悟。五欲過患。雖為俗人。不染世樂。常念三衣",
    "X37n0672_001:0738a17": "瓦鉢法器。志願出家。守道清白。梵行高遠。慈悲一切。",
    "X37n0672_001:0738a18": "雖修智慧福德。若不永離居家五欲。終不可以紹",
    "X37n0672_001:0738a19": "隆僧寶。住持佛法。當知三世諸佛。無有不示出家",
    "X37n0672_001:0738a20": "而成道者也。三衣。一安陀會。二優多羅僧。三僧伽",
    "X37n0672_001:0738a21": "梨也。然使身雖出家。而不能守道清白。梵行高遠。",
    "X37n0672_001:0738a22": "慈悲一切。則為竊佛形儀。罪加一等。不可不知。",
    "X37n0672_001:0738a23": "△八大心普濟覺。",
    "X37n0672_001:0738a24": "第八覺知。生死熾然。苦惱無量。發大乘心。普濟一切。",
    "X37n0672_001:0738b01": "願代眾生受無量苦。令諸眾生畢竟大樂。",
    "X37n0672_001:0738b02": "雖復出家。不發大乘普濟之心。則慈心不周。不發",
    "X37n0672_001:0738b03": "代眾生苦之心。則悲心不切。慈悲周切。方是紹佛",
    "X37n0672_001:0738b04": "家業之真子也。",
    "X37n0672_001:0738b05": "△三結歎。",
    "X37n0672_001:0738b06": "如此八事。乃是諸佛菩薩大人之所覺悟。精進行道。",
    "X37n0672_001:0738b07": "慈悲修慧。乘法身船。至涅槃岸。復還生死。度脫眾生。",
    "X37n0672_001:0738b08": "以前八事。開導一切。令諸眾生覺生死苦。捨離五欲。",
    "X37n0672_001:0738b09": "修心聖道。若佛弟子誦此八事。於念念中。滅無量罪。",
    "X37n0672_001:0738b10": "進趣菩提。速登正覺。永斷生死。常住快樂。",
    "X37n0672_001:0738b11": "如此八事下十六字。結成名義。精進行道下十六",
    "X37n0672_001:0738b12": "字。結成自覺功德。法身船。指所悟性德。涅槃岸。指",
    "X37n0672_001:0738b13": "修德所顯也。復還生死下三十二字。結成覺他功",
    "X37n0672_001:0738b14": "德。惟自覺方能覺他也。若佛弟子下三十二字。結",
    "X37n0672_001:0738b15": "成誦念功德。能誦其文。必能精思其義。能思其義。",
    "X37n0672_001:0738b16": "必能以此自覺覺他。故能滅罪而斷生死苦。趣覺",
    "X37n0672_001:0738b17": "而證常住樂也。",
    "X37n0672_001:0738b19": "八大人覺經略解(終)"
}