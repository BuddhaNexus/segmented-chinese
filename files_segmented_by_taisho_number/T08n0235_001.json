{
    "T08n0235_001:0748c17": "金剛般若波羅蜜經",
    "T08n0235_001:0748c19": "姚秦天竺三藏鳩摩羅什譯",
    "T08n0235_001:0748c20": "如是我聞：一時，佛在舍衛國祇樹給孤獨園，",
    "T08n0235_001:0748c21": "與大比丘眾千二百五十人俱。爾時，世尊食",
    "T08n0235_001:0748c22": "時，著衣持鉢，入舍衛大城乞食。於其城中，",
    "T08n0235_001:0748c23": "次第乞已，還至本處。飯食訖，收衣鉢，洗足",
    "T08n0235_001:0748c24": "已，敷座而坐。時，長老須菩提在大眾中即",
    "T08n0235_001:0748c25": "從座起，偏袒右肩，右膝著地，合掌恭敬而",
    "T08n0235_001:0748c26": "白佛言：「希有！世尊！如來善護念諸菩薩，善",
    "T08n0235_001:0748c27": "付囑諸菩薩。世尊！善男子、善女人，發阿耨",
    "T08n0235_001:0748c28": "多羅三藐三菩提心，應云何住？云何降伏",
    "T08n0235_001:0748c29": "其心？」佛言：「善哉，善哉！須菩提！如汝所說：『如",
    "T08n0235_001:0749a01": "來善護念諸菩薩，善付囑諸菩薩。』汝今諦",
    "T08n0235_001:0749a02": "聽，當為汝說。善男子、善女人，發阿耨多",
    "T08n0235_001:0749a03": "羅三藐三菩提心，應如是住，如是降伏其",
    "T08n0235_001:0749a04": "心。」「唯然。世尊！願樂欲聞。」",
    "T08n0235_001:0749a05": "佛告須菩提：「諸菩薩摩訶薩應如是降伏",
    "T08n0235_001:0749a06": "其心：『所有一切眾生之類，若卵生、若胎生、若",
    "T08n0235_001:0749a07": "濕生、若化生，若有色、若無色，若有想、若無想、",
    "T08n0235_001:0749a08": "若非有想非無想，我皆令入無餘涅槃而",
    "T08n0235_001:0749a09": "滅度之。』如是滅度無量無數無邊眾生，實",
    "T08n0235_001:0749a10": "無眾生得滅度者。何以故？須菩提！若菩薩",
    "T08n0235_001:0749a11": "有我相、人相、眾生相、壽者相，即非菩薩。",
    "T08n0235_001:0749a12": "「復次，須菩提！菩薩於法，應無所住，行於布",
    "T08n0235_001:0749a13": "施，所謂不住色布施，不住聲、香、味、觸、法布",
    "T08n0235_001:0749a14": "施。須菩提！菩薩應如是布施，不住於相。何",
    "T08n0235_001:0749a15": "以故？若菩薩不住相布施，其福德不可思",
    "T08n0235_001:0749a16": "量。「須菩提！於意云何？東方虛空可思量不？」",
    "T08n0235_001:0749a17": "「不也，世尊！」「須菩提！南西北方四維上下虛空",
    "T08n0235_001:0749a18": "可思量不？」「不也，世尊！」「須菩提！菩薩無住相",
    "T08n0235_001:0749a19": "布施，福德亦復如是不可思量。須菩提！菩",
    "T08n0235_001:0749a20": "薩但應如所教住。",
    "T08n0235_001:0749a21": "「須菩提！於意云何？可以身相見如來不？」",
    "T08n0235_001:0749a22": "「不也，世尊！不可以身相得見如來。何以",
    "T08n0235_001:0749a23": "故？如來所說身相，即非身相。」佛告須菩提：",
    "T08n0235_001:0749a24": "「凡所有相，皆是虛妄。若見諸相非相，則見",
    "T08n0235_001:0749a25": "如來。」",
    "T08n0235_001:0749a26": "須菩提白佛言：「世尊！頗有眾生，得聞如",
    "T08n0235_001:0749a27": "是言說章句，生實信不？」佛告須菩提：「莫",
    "T08n0235_001:0749a28": "作是說。如來滅後，後五百歲，有持戒修福",
    "T08n0235_001:0749a29": "者，於此章句能生信心，以此為實，當知",
    "T08n0235_001:0749b01": "是人不於一佛二佛三四五佛而種善根，",
    "T08n0235_001:0749b02": "已於無量千萬佛所種諸善根，聞是章句，",
    "T08n0235_001:0749b03": "乃至一念生淨信者，須菩提！如來悉知悉",
    "T08n0235_001:0749b04": "見是諸眾生得如是無量福德。何以故？是",
    "T08n0235_001:0749b05": "諸眾生無復我相、人相、眾生相、壽者相。「無法",
    "T08n0235_001:0749b06": "相，亦無非法相。何以故？是諸眾生若心取",
    "T08n0235_001:0749b07": "相，則為著我、人、眾生、壽者。「若取法相，即著",
    "T08n0235_001:0749b08": "我、人、眾生、壽者。何以故？若取非法相，即著",
    "T08n0235_001:0749b09": "我、人、眾生、壽者，是故不應取法，不應取非",
    "T08n0235_001:0749b10": "法。以是義故，如來常說：『汝等比丘，知我說",
    "T08n0235_001:0749b11": "法，如筏喻者，法尚應捨，何況非法。』",
    "T08n0235_001:0749b12": "「須菩提！於意云何？如來得阿耨多羅三藐",
    "T08n0235_001:0749b13": "三菩提耶？如來有所說法耶？」須菩提言：「如",
    "T08n0235_001:0749b14": "我解佛所說義，無有定法名阿耨多羅三",
    "T08n0235_001:0749b15": "藐三菩提，亦無有定法，如來可說。何以故？",
    "T08n0235_001:0749b16": "如來所說法，皆不可取、不可說、非法、非非法。",
    "T08n0235_001:0749b17": "所以者何？一切賢聖皆以無為法而有差",
    "T08n0235_001:0749b18": "別。」「須菩提！於意云何？若人滿三千大千世",
    "T08n0235_001:0749b19": "界七寶以用布施，是人所得福德，寧為多不？」",
    "T08n0235_001:0749b20": "須菩提言：「甚多，世尊！何以故？是福德即非",
    "T08n0235_001:0749b21": "福德性，是故如來說福德多。」「若復有人，於",
    "T08n0235_001:0749b22": "此經中受持，乃至四句偈等，為他人說，其",
    "T08n0235_001:0749b23": "福勝彼。何以故？須菩提！一切諸佛，及諸佛",
    "T08n0235_001:0749b24": "阿耨多羅三藐三菩提法，皆從此經出。須菩",
    "T08n0235_001:0749b25": "提！所謂佛法者，即非佛法。",
    "T08n0235_001:0749b26": "「須菩提！於意云何？須陀洹能作是念：『我得",
    "T08n0235_001:0749b27": "須陀洹果。』不？」須菩提言：「不也，世尊！何以故？",
    "T08n0235_001:0749b28": "須陀洹名為入流，而無所入，不入色、聲、香、",
    "T08n0235_001:0749b29": "味、觸、法，是名須陀洹。」「須菩提！於意云何？斯",
    "T08n0235_001:0749c01": "陀含能作是念：『我得斯陀含果。』不？」須菩提",
    "T08n0235_001:0749c02": "言：「不也，世尊！何以故？斯陀含名一往來，而",
    "T08n0235_001:0749c03": "實無往來，是名斯陀含。」「須菩提！於意云何？",
    "T08n0235_001:0749c04": "阿那含能作是念：『我得阿那含果。』不？」須菩提",
    "T08n0235_001:0749c05": "言：「不也，世尊！何以故？阿那含名為不來，而",
    "T08n0235_001:0749c06": "實無來，是故名阿那含。」「須菩提！於意云",
    "T08n0235_001:0749c07": "何？阿羅漢能作是念：『我得阿羅漢道。』不？」須",
    "T08n0235_001:0749c08": "菩提言：「不也，世尊！何以故？實無有法名阿",
    "T08n0235_001:0749c09": "羅漢。世尊！若阿羅漢作是念：『我得阿羅漢",
    "T08n0235_001:0749c10": "道。』即為著我、人、眾生、壽者。世尊！佛說我得",
    "T08n0235_001:0749c11": "無諍三昧人中最為第一，是第一離欲阿羅",
    "T08n0235_001:0749c12": "漢。我不作是念：『我是離欲阿羅漢。』世尊！我",
    "T08n0235_001:0749c13": "若作是念：『我得阿羅漢道。』世尊則不說須",
    "T08n0235_001:0749c14": "菩提是樂阿蘭那行者。以須菩提實無所",
    "T08n0235_001:0749c15": "行，而名須菩提是樂阿蘭那行。」",
    "T08n0235_001:0749c16": "佛告須菩提：「於意云何？如來昔在然燈",
    "T08n0235_001:0749c17": "佛所，於法有所得不？」「世尊！如來在然燈",
    "T08n0235_001:0749c18": "佛所，於法實無所得。」「須菩提！於意云何？菩",
    "T08n0235_001:0749c19": "薩莊嚴佛土不？」「不也，世尊！何以故？莊嚴佛",
    "T08n0235_001:0749c20": "土者，則非莊嚴，是名莊嚴。」「是故須菩提，諸",
    "T08n0235_001:0749c21": "菩薩摩訶薩應如是生清淨心，不應住色",
    "T08n0235_001:0749c22": "生心，不應住聲、香、味、觸、法生心，應無所",
    "T08n0235_001:0749c23": "住而生其心。「須菩提！譬如有人，身如須彌",
    "T08n0235_001:0749c24": "山王，於意云何？是身為大不？」須菩提言：「甚",
    "T08n0235_001:0749c25": "大，世尊！何以故？佛說非身，是名大身。」「須菩",
    "T08n0235_001:0749c26": "提！如恒河中所有沙數，如是沙等恒河，於",
    "T08n0235_001:0749c27": "意云何？是諸恒河沙寧為多不？」須菩提言：「甚",
    "T08n0235_001:0749c28": "多，世尊！但諸恒河尚多無數，何況其沙。」「須菩",
    "T08n0235_001:0749c29": "提！我今實言告汝。若有善男子、善女人，以",
    "T08n0235_001:0750a01": "七寶滿爾所恒河沙數三千大千世界，以用",
    "T08n0235_001:0750a02": "布施，得福多不？」須菩提言：「甚多，世尊！」佛告",
    "T08n0235_001:0750a03": "須菩提：「若善男子、善女人，於此經中，乃至",
    "T08n0235_001:0750a04": "受持四句偈等，為他人說，而此福德勝前",
    "T08n0235_001:0750a05": "福德。",
    "T08n0235_001:0750a06": "「復次，須菩提！隨說是經，乃至四句偈等，當知",
    "T08n0235_001:0750a07": "此處，一切世間天、人、阿修羅，皆應供養，如佛",
    "T08n0235_001:0750a08": "塔廟，何況有人盡能受持讀誦。須菩提！當",
    "T08n0235_001:0750a09": "知是人成就最上第一希有之法，若是經典",
    "T08n0235_001:0750a10": "所在之處，則為有佛，若尊重弟子。」",
    "T08n0235_001:0750a11": "爾時，須菩提白佛言：「世尊！當何名此經？我",
    "T08n0235_001:0750a12": "等云何奉持？」佛告須菩提：「是經名為『金剛般",
    "T08n0235_001:0750a13": "若波羅蜜』。以是名字，汝當奉持。所以者何？",
    "T08n0235_001:0750a14": "須菩提！佛說般若波羅蜜，則非般若波羅",
    "T08n0235_001:0750a15": "蜜。須菩提！於意云何？如來有所說法不？」須",
    "T08n0235_001:0750a16": "菩提白佛言：「世尊！如來無所說。」「須菩提！於",
    "T08n0235_001:0750a17": "意云何？三千大千世界所有微塵是為多不？」",
    "T08n0235_001:0750a18": "須菩提言：「甚多，世尊！」「須菩提！諸微塵，如來",
    "T08n0235_001:0750a19": "說非微塵，是名微塵。如來說世界，非世界，",
    "T08n0235_001:0750a20": "是名世界。「須菩提！於意云何？可以三十二",
    "T08n0235_001:0750a21": "相見如來不？」「不也，世尊！不可以三十二",
    "T08n0235_001:0750a22": "相得見如來。何以故？如來說三十二相，即",
    "T08n0235_001:0750a23": "是非相，是名三十二相。」「須菩提！若有善男",
    "T08n0235_001:0750a24": "子、善女人，以恒河沙等身命布施；若復有",
    "T08n0235_001:0750a25": "人，於此經中，乃至受持四句偈等，為他人",
    "T08n0235_001:0750a26": "說，其福甚多。」",
    "T08n0235_001:0750a27": "爾時，須菩提聞說是經，深解義趣，涕淚悲",
    "T08n0235_001:0750a28": "泣，而白佛言：「希有！世尊！佛說如是甚深經",
    "T08n0235_001:0750a29": "典，我從昔來所得慧眼，未曾得聞如是之",
    "T08n0235_001:0750b01": "經。世尊！若復有人得聞是經，信心清淨，則",
    "T08n0235_001:0750b02": "生實相，當知是人成就第一希有功德。世",
    "T08n0235_001:0750b03": "尊！是實相者，則是非相，是故如來說名實相。",
    "T08n0235_001:0750b04": "世尊！我今得聞如是經典，信解受持不足",
    "T08n0235_001:0750b05": "為難，若當來世，後五百歲，其有眾生，得聞",
    "T08n0235_001:0750b06": "是經，信解受持，是人則為第一希有。何以",
    "T08n0235_001:0750b07": "故？此人無我相、人相、眾生相、壽者相。所以者",
    "T08n0235_001:0750b08": "何？我相即是非相，人相、眾生相、壽者相即是",
    "T08n0235_001:0750b09": "非相。何以故？離一切諸相，則名諸佛。」佛告",
    "T08n0235_001:0750b10": "須菩提：「如是，如是！若復有人得聞是經，不",
    "T08n0235_001:0750b11": "驚、不怖、不畏，當知是人甚為希有。何以故？",
    "T08n0235_001:0750b12": "須菩提！如來說第一波羅蜜，非第一波羅",
    "T08n0235_001:0750b13": "蜜，是名第一波羅蜜。須菩提！忍辱波羅蜜，如",
    "T08n0235_001:0750b14": "來說非忍辱波羅蜜。何以故？須菩提！如我",
    "T08n0235_001:0750b15": "昔為歌利王割截身體，我於爾時，無我",
    "T08n0235_001:0750b16": "相、無人相、無眾生相、無壽者相。何以故？我",
    "T08n0235_001:0750b17": "於往昔節節支解時，若有我相、人相、眾生",
    "T08n0235_001:0750b18": "相、壽者相，應生瞋恨。須菩提！又念過去於",
    "T08n0235_001:0750b19": "五百世作忍辱仙人，於爾所世，無我相、無",
    "T08n0235_001:0750b20": "人相、無眾生相、無壽者相。是故須菩提！菩",
    "T08n0235_001:0750b21": "薩應離一切相，發阿耨多羅三藐三菩提",
    "T08n0235_001:0750b22": "心，不應住色生心，不應住聲、香、味、觸、法",
    "T08n0235_001:0750b23": "生心，應生無所住心。若心有住，則為非",
    "T08n0235_001:0750b24": "住。是故佛說：『菩薩心不應住色布施。』「須菩",
    "T08n0235_001:0750b25": "提！菩薩為利益一切眾生，應如是布施。如",
    "T08n0235_001:0750b26": "來說：『一切諸相，即是非相。』又說：『一切眾生，",
    "T08n0235_001:0750b27": "則非眾生。』「須菩提！如來是真語者、實語者、",
    "T08n0235_001:0750b28": "如語者、不誑語者、不異語者。「須菩提！如來",
    "T08n0235_001:0750b29": "所得法，此法無實無虛。須菩提！若菩薩心住",
    "T08n0235_001:0750c01": "於法而行布施，如人入闇，則無所見；若菩",
    "T08n0235_001:0750c02": "薩心不住法而行布施，如人有目，日光明",
    "T08n0235_001:0750c03": "照，見種種色。「須菩提！當來之世，若有善男",
    "T08n0235_001:0750c04": "子、善女人，能於此經受持讀誦，則為如來",
    "T08n0235_001:0750c05": "以佛智慧，悉知是人，悉見是人，皆得成就",
    "T08n0235_001:0750c06": "無量無邊功德。",
    "T08n0235_001:0750c07": "「須菩提！若有善男子、善女人，初日分以恒",
    "T08n0235_001:0750c08": "河沙等身布施，中日分復以恒河沙等身",
    "T08n0235_001:0750c09": "布施，後日分亦以恒河沙等身布施，如是",
    "T08n0235_001:0750c10": "無量百千萬億劫以身布施；若復有人聞此",
    "T08n0235_001:0750c11": "經典，信心不逆，其福勝彼，何況書寫、受持、讀",
    "T08n0235_001:0750c12": "誦、為人解說。「須菩提！以要言之，是經有不",
    "T08n0235_001:0750c13": "可思議、不可稱量、無邊功德。如來為發大乘",
    "T08n0235_001:0750c14": "者說，為發最上乘者說。若有人能受持",
    "T08n0235_001:0750c15": "讀誦，廣為人說，如來悉知是人，悉見是人，",
    "T08n0235_001:0750c16": "皆得成就不可量、不可稱、無有邊、不可思議",
    "T08n0235_001:0750c17": "功德，如是人等，則為荷擔如來阿耨多羅三",
    "T08n0235_001:0750c18": "藐三菩提。何以故？須菩提！若樂小法者，",
    "T08n0235_001:0750c19": "著我見、人見、眾生見、壽者見，則於此經，不",
    "T08n0235_001:0750c20": "能聽受讀誦、為人解說。「須菩提！在在處處，",
    "T08n0235_001:0750c21": "若有此經，一切世間天、人、阿修羅，所應供",
    "T08n0235_001:0750c22": "養；當知此處則為是塔，皆應恭敬，作禮圍",
    "T08n0235_001:0750c23": "繞，以諸華香而散其處。",
    "T08n0235_001:0750c24": "「復次，須菩提！善男子、善女人，受持讀誦此經，",
    "T08n0235_001:0750c25": "若為人輕賤，是人先世罪業，應墮惡道，以",
    "T08n0235_001:0750c26": "今世人輕賤故，先世罪業則為消滅，當",
    "T08n0235_001:0750c27": "得阿耨多羅三藐三菩提。「須菩提！我念過",
    "T08n0235_001:0750c28": "去無量阿僧祇劫，於然燈佛前，得值八百",
    "T08n0235_001:0750c29": "四千萬億那由他諸佛，悉皆供養承事，無空",
    "T08n0235_001:0751a01": "過者；若復有人，於後末世，能受持讀誦此",
    "T08n0235_001:0751a02": "經，所得功德，於我所供養諸佛功德，百分",
    "T08n0235_001:0751a03": "不及一，千萬億分、乃至算數譬喻所不能",
    "T08n0235_001:0751a04": "及。「須菩提！若善男子、善女人，於後末世，有",
    "T08n0235_001:0751a05": "受持讀誦此經，所得功德，我若具說者，或",
    "T08n0235_001:0751a06": "有人聞，心則狂亂，狐疑不信。須菩提！當知",
    "T08n0235_001:0751a07": "是經義不可思議，果報亦不可思議。」",
    "T08n0235_001:0751a08": "爾時，須菩提白佛言：「世尊！善男子、善女人，",
    "T08n0235_001:0751a09": "發阿耨多羅三藐三菩提心，云何應住？云何",
    "T08n0235_001:0751a10": "降伏其心？」佛告須菩提：「善男子、善女人，發",
    "T08n0235_001:0751a11": "阿耨多羅三藐三菩提者，當生如是心：『我",
    "T08n0235_001:0751a12": "應滅度一切眾生。滅度一切眾生已，而無",
    "T08n0235_001:0751a13": "有一眾生實滅度者。』何以故？須菩提！若菩",
    "T08n0235_001:0751a14": "薩有我相、人相、眾生相、壽者相，則非菩薩。所",
    "T08n0235_001:0751a15": "以者何？須菩提！實無有法發阿耨多羅三",
    "T08n0235_001:0751a16": "藐三菩提者。「須菩提！於意云何？如來於然",
    "T08n0235_001:0751a17": "燈佛所，有法得阿耨多羅三藐三菩提不？」",
    "T08n0235_001:0751a18": "「不也，世尊！如我解佛所說義，佛於然燈佛",
    "T08n0235_001:0751a19": "所，無有法得阿耨多羅三藐三菩提。」佛言：",
    "T08n0235_001:0751a20": "「如是，如是！須菩提！實無有法，如來得阿",
    "T08n0235_001:0751a21": "耨多羅三藐三菩提。須菩提！若有法如來",
    "T08n0235_001:0751a22": "得阿耨多羅三藐三菩提者，然燈佛則不",
    "T08n0235_001:0751a23": "與我受記：『汝於來世，當得作佛，號釋迦",
    "T08n0235_001:0751a24": "牟尼。』以實無有法得阿耨多羅三藐三菩",
    "T08n0235_001:0751a25": "提，是故然燈佛與我受記，作是言：『汝於來",
    "T08n0235_001:0751a26": "世，當得作佛，號釋迦牟尼。』何以故？如來者，",
    "T08n0235_001:0751a27": "即諸法如義。「若有人言：『如來得阿耨多羅",
    "T08n0235_001:0751a28": "三藐三菩提。』須菩提！實無有法，佛得阿耨",
    "T08n0235_001:0751a29": "多羅三藐三菩提。須菩提！如來所得阿耨多",
    "T08n0235_001:0751b01": "羅三藐三菩提，於是中無實無虛。是故如",
    "T08n0235_001:0751b02": "來說：『一切法皆是佛法。』須菩提！所言一切法",
    "T08n0235_001:0751b03": "者，即非一切法，是故名一切法。「須菩提！譬",
    "T08n0235_001:0751b04": "如人身長大。」須菩提言：「世尊！如來說人身",
    "T08n0235_001:0751b05": "長大，則為非大身，是名大身。」「須菩提！菩薩",
    "T08n0235_001:0751b06": "亦如是。若作是言：『我當滅度無量眾生。』則",
    "T08n0235_001:0751b07": "不名菩薩。何以故？須菩提！實無有法名",
    "T08n0235_001:0751b08": "為菩薩。是故佛說：『一切法無我、無人、無眾生、",
    "T08n0235_001:0751b09": "無壽者。』須菩提！若菩薩作是言：『我當莊嚴",
    "T08n0235_001:0751b10": "佛土。』是不名菩薩。何以故？如來說莊嚴佛",
    "T08n0235_001:0751b11": "土者，即非莊嚴，是名莊嚴。須菩提！若菩薩",
    "T08n0235_001:0751b12": "通達無我法者，如來說名真是菩薩。",
    "T08n0235_001:0751b13": "「須菩提！於意云何？如來有肉眼不？」「如是，",
    "T08n0235_001:0751b14": "世尊！如來有肉眼。」「須菩提！於意云何？如來",
    "T08n0235_001:0751b15": "有天眼不？」「如是，世尊！如來有天眼。」「須菩",
    "T08n0235_001:0751b16": "提！於意云何？如來有慧眼不？」「如是，世尊！",
    "T08n0235_001:0751b17": "如來有慧眼。」「須菩提！於意云何？如來有法",
    "T08n0235_001:0751b18": "眼不？」「如是，世尊！如來有法眼。」「須菩提！於",
    "T08n0235_001:0751b19": "意云何？如來有佛眼不？」「如是，世尊！如來",
    "T08n0235_001:0751b20": "有佛眼。」「須菩提！於意云何？恒河中所有",
    "T08n0235_001:0751b21": "沙，佛說是沙不？」「如是，世尊！如來說是沙。」「須",
    "T08n0235_001:0751b22": "菩提！於意云何？如一恒河中所有沙，有如",
    "T08n0235_001:0751b23": "是等恒河，是諸恒河所有沙數佛世界，如",
    "T08n0235_001:0751b24": "是寧為多不？」「甚多，世尊！」佛告須菩提：「爾所",
    "T08n0235_001:0751b25": "國土中，所有眾生，若干種心，如來悉知。何以",
    "T08n0235_001:0751b26": "故？如來說諸心，皆為非心，是名為心。所以",
    "T08n0235_001:0751b27": "者何？須菩提！過去心不可得，現在心不可",
    "T08n0235_001:0751b28": "得，未來心不可得。",
    "T08n0235_001:0751b29": "「須菩提！於意云何？若有人滿三千大千世",
    "T08n0235_001:0751c01": "界七寶以用布施，是人以是因緣，得福多",
    "T08n0235_001:0751c02": "不？」「如是，世尊！此人以是因緣，得福甚多。」",
    "T08n0235_001:0751c03": "「須菩提！若福德有實，如來不說得福德多；",
    "T08n0235_001:0751c04": "以福德無故，如來說得福德多。",
    "T08n0235_001:0751c05": "「須菩提！於意云何？佛可以具足色身見",
    "T08n0235_001:0751c06": "不？」「不也，世尊！如來不應以具足色身見。何",
    "T08n0235_001:0751c07": "以故？如來說具足色身，即非具足色身，是",
    "T08n0235_001:0751c08": "名具足色身。」「須菩提！於意云何？如來可以",
    "T08n0235_001:0751c09": "具足諸相見不？」「不也，世尊！如來不應以",
    "T08n0235_001:0751c10": "具足諸相見。何以故？如來說諸相具足，即",
    "T08n0235_001:0751c11": "非具足，是名諸相具足。」「須菩提！汝勿謂如",
    "T08n0235_001:0751c12": "來作是念：『我當有所說法。』莫作是念，何以",
    "T08n0235_001:0751c13": "故？若人言：『如來有所說法。』即為謗佛，不",
    "T08n0235_001:0751c14": "能解我所說故。須菩提！說法者，無法可",
    "T08n0235_001:0751c15": "說，是名說法。」",
    "T08n0235_001:0751c16": "爾時，慧命須菩提白佛言：「世尊！頗有眾生，",
    "T08n0235_001:0751c17": "於未來世，聞說是法，生信心不？」佛言：「須",
    "T08n0235_001:0751c18": "菩提！彼非眾生，非不眾生。何以故？須菩",
    "T08n0235_001:0751c19": "提！眾生、眾生者，如來說非眾生，是名眾生。」",
    "T08n0235_001:0751c20": "須菩提白佛言：「世尊！佛得阿耨多羅三藐",
    "T08n0235_001:0751c21": "三菩提，為無所得耶？」「如是，如是！須菩提！",
    "T08n0235_001:0751c22": "我於阿耨多羅三藐三菩提乃至無有少法",
    "T08n0235_001:0751c23": "可得，是名阿耨多羅三藐三菩提。",
    "T08n0235_001:0751c24": "「復次，須菩提！是法平等，無有高下，是名阿",
    "T08n0235_001:0751c25": "耨多羅三藐三菩提；以無我、無人、無眾生、無",
    "T08n0235_001:0751c26": "壽者，修一切善法，則得阿耨多羅三藐三菩",
    "T08n0235_001:0751c27": "提。須菩提！所言善法者，如來說非善法，",
    "T08n0235_001:0751c28": "是名善法。",
    "T08n0235_001:0751c29": "「須菩提！若三千大千世界中所有諸須彌山",
    "T08n0235_001:0752a01": "王，如是等七寶聚，有人持用布施；若人以",
    "T08n0235_001:0752a02": "此般若波羅蜜經，乃至四句偈等，受持讀誦、",
    "T08n0235_001:0752a03": "為他人說，於前福德百分不及一，百千",
    "T08n0235_001:0752a04": "萬億分，乃至算數譬喻所不能及。",
    "T08n0235_001:0752a05": "「須菩提！於意云何？汝等勿謂如來作是念：",
    "T08n0235_001:0752a06": "『我當度眾生。』須菩提！莫作是念。何以故？",
    "T08n0235_001:0752a07": "實無有眾生如來度者，若有眾生如來度",
    "T08n0235_001:0752a08": "者，如來則有我、人、眾生、壽者。須菩提！如來",
    "T08n0235_001:0752a09": "說：『有我者，則非有我，而凡夫之人以為有",
    "T08n0235_001:0752a10": "我。』須菩提！凡夫者，如來說則非凡夫。",
    "T08n0235_001:0752a11": "「須菩提！於意云何？可以三十二相觀如",
    "T08n0235_001:0752a12": "來不？」須菩提言：「如是，如是！以三十二相",
    "T08n0235_001:0752a13": "觀如來。」佛言：「須菩提！若以三十二相觀",
    "T08n0235_001:0752a14": "如來者，轉輪聖王則是如來。」須菩提白佛",
    "T08n0235_001:0752a15": "言：「世尊！如我解佛所說義，不應以三十",
    "T08n0235_001:0752a16": "二相觀如來。」爾時，世尊而說偈言：",
    "T08n0235_001:0752a17": "「若以色見我，　　以音聲求我，",
    "T08n0235_001:0752a18": "　是人行邪道，　　不能見如來。",
    "T08n0235_001:0752a19": "「須菩提！汝若作是念：『如來不以具足相故，",
    "T08n0235_001:0752a20": "得阿耨多羅三藐三菩提。』須菩提！莫作是",
    "T08n0235_001:0752a21": "念。如來不以具足相故，得阿耨多羅三藐",
    "T08n0235_001:0752a22": "三菩提。「須菩提！汝若作是念：『發阿耨多羅",
    "T08n0235_001:0752a23": "三藐三菩提者，說諸法斷滅相。』莫作是",
    "T08n0235_001:0752a24": "念。何以故？發阿耨多羅三藐三菩提心者，",
    "T08n0235_001:0752a25": "於法不說斷滅相。「須菩提！若菩薩以滿恒",
    "T08n0235_001:0752a26": "河沙等世界七寶布施；若復有人知一切",
    "T08n0235_001:0752a27": "法無我，得成於忍，此菩薩勝前菩薩所得",
    "T08n0235_001:0752a28": "功德。須菩提！以諸菩薩不受福德故。」須",
    "T08n0235_001:0752a29": "菩提白佛言：「世尊！云何菩薩不受福德？」「須",
    "T08n0235_001:0752b01": "菩提！菩薩所作福德，不應貪著，是故說不",
    "T08n0235_001:0752b02": "受福德。",
    "T08n0235_001:0752b03": "「須菩提！若有人言：『如來若來若去、若坐若",
    "T08n0235_001:0752b04": "臥。』是人不解我所說義。何以故？如來者，無",
    "T08n0235_001:0752b05": "所從來，亦無所去，故名如來。",
    "T08n0235_001:0752b06": "「須菩提！若善男子、善女人，以三千大千世界",
    "T08n0235_001:0752b07": "碎為微塵，於意云何？是微塵眾寧為多不？」",
    "T08n0235_001:0752b08": "「甚多，世尊！何以故？若是微塵眾實有者，佛",
    "T08n0235_001:0752b09": "則不說是微塵眾。所以者何？佛說微塵眾，",
    "T08n0235_001:0752b10": "則非微塵眾，是名微塵眾。世尊！如來所說",
    "T08n0235_001:0752b11": "三千大千世界，則非世界，是名世界。何以",
    "T08n0235_001:0752b12": "故？若世界實有者，則是一合相。如來說一合",
    "T08n0235_001:0752b13": "相，則非一合相，是名一合相。」「須菩提！一合",
    "T08n0235_001:0752b14": "相者，則是不可說，但凡夫之人貪著其事。",
    "T08n0235_001:0752b15": "「須菩提！若人言：『佛說我見、人見、眾生見、壽者",
    "T08n0235_001:0752b16": "見。』須菩提！於意云何？是人解我所說義",
    "T08n0235_001:0752b17": "不？」「世尊！是人不解如來所說義。何以故？",
    "T08n0235_001:0752b18": "世尊說我見、人見、眾生見、壽者見，即非我見、",
    "T08n0235_001:0752b19": "人見、眾生見、壽者見，是名我見、人見、眾生見、",
    "T08n0235_001:0752b20": "壽者見。」「須菩提！發阿耨多羅三藐三菩提心",
    "T08n0235_001:0752b21": "者，於一切法，應如是知，如是見，如是信解，",
    "T08n0235_001:0752b22": "不生法相。須菩提！所言法相者，如來說即",
    "T08n0235_001:0752b23": "非法相，是名法相。「須菩提！若有人以滿",
    "T08n0235_001:0752b24": "無量阿僧祇世界七寶持用布施，若有善男",
    "T08n0235_001:0752b25": "子、善女人，發菩薩心者，持於此經，乃至四",
    "T08n0235_001:0752b26": "句偈等，受持讀誦，為人演說，其福勝彼。云何",
    "T08n0235_001:0752b27": "為人演說？不取於相，如如不動。何以故？",
    "T08n0235_001:0752b28": "　　「一切有為法，　　如夢、幻、泡、影，",
    "T08n0235_001:0752b29": "　如露亦如電，　　應作如是觀。」",
    "T08n0235_001:0752b30": "佛說是經已，長老須菩提及諸比丘、比丘尼、",
    "T08n0235_001:0752c01": "優婆塞、優婆夷，一切世間天、人、阿修羅，聞佛",
    "T08n0235_001:0752c02": "所說，皆大歡喜，信受奉行。金剛般若波羅蜜",
    "T08n0235_001:0752c03": "經",
    "T08n0235_001:0752c04": "真言",
    "T08n0235_001:0752c05": "那謨婆伽跋帝　鉢喇壤　波羅弭多曳　唵",
    "T08n0235_001:0752c06": "伊利底　伊室利　輸盧馱　毘舍耶　毘舍",
    "T08n0235_001:0752c07": "耶　莎婆訶"
}