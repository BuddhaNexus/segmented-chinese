{
    "T25n1509_040:0348c09": "大智度論釋往生品第四",
    "T25n1509_040:0348c10": "之下(卷四十)",
    "T25n1509_040:0348c12": "聖者龍樹造",
    "T25n1509_040:0348c13": "後秦龜茲國三藏鳩摩羅什譯",
    "T25n1509_040:0348c14": "◎【經】舍利弗白言：「世尊！云何菩薩摩訶薩法",
    "T25n1509_040:0348c15": "眼淨？」佛告舍利弗：「菩薩摩訶薩以法眼知是",
    "T25n1509_040:0348c16": "人隨信行、是人隨法行、是人無相行，是人行",
    "T25n1509_040:0348c17": "空解脫門、是人行無相解脫門、是人行無作",
    "T25n1509_040:0348c18": "解脫門，得五根，得五根故得無間三昧，得無",
    "T25n1509_040:0348c19": "間三昧故得解脫智，得解脫智故斷三結：有",
    "T25n1509_040:0348c20": "眾見、疑、齋戒取，是人名為須陀洹；是人得思",
    "T25n1509_040:0348c21": "惟道，薄婬、恚、癡，當得斯陀含；增進思惟道，斷",
    "T25n1509_040:0348c22": "婬、恚，得阿那含；增進思惟道，斷色染、無色",
    "T25n1509_040:0348c23": "染、無明、慢、掉，得阿羅漢。是人行空、無相、無作",
    "T25n1509_040:0348c24": "解脫門，得五根，得五根故得無間三昧，得無",
    "T25n1509_040:0348c25": "間三昧故得解脫智，得解脫智故知所有集",
    "T25n1509_040:0348c26": "法皆是滅法，作辟支佛。是為菩薩法眼淨。",
    "T25n1509_040:0348c27": "「復次，舍利弗！菩薩摩訶薩知是菩薩初發意行",
    "T25n1509_040:0348c28": "檀波羅蜜乃至行般若波羅蜜，成就信根、精",
    "T25n1509_040:0348c29": "進根，善根純厚；用方便力故，為眾生受身；若",
    "T25n1509_040:0349a01": "生剎利大姓，若生婆羅門大姓，若生居士大",
    "T25n1509_040:0349a02": "家；若生四天王天處乃至他化自在天處；是",
    "T25n1509_040:0349a03": "菩薩於其中住，成就眾生，隨其所樂，皆給施",
    "T25n1509_040:0349a04": "之；亦淨佛世界，值遇諸佛，供養、恭敬、尊重、讚",
    "T25n1509_040:0349a05": "歎，乃至阿耨多羅三藐三菩提，亦不墮聲聞、",
    "T25n1509_040:0349a06": "辟支佛地；是為菩薩摩訶薩法眼淨。「復次，舍",
    "T25n1509_040:0349a07": "利弗！菩薩摩訶薩如是知是菩薩於阿耨多",
    "T25n1509_040:0349a08": "羅三藐三菩提退、知是菩薩於阿耨多羅三",
    "T25n1509_040:0349a09": "藐三菩提不退，知是菩薩受阿耨多羅三藐",
    "T25n1509_040:0349a10": "三菩提記、知是菩薩未受阿耨多羅三藐三",
    "T25n1509_040:0349a11": "菩提記，知是菩薩到阿鞞跋致地、知是菩薩",
    "T25n1509_040:0349a12": "未到阿鞞跋致地，知是菩薩具足神通、知是",
    "T25n1509_040:0349a13": "菩薩未具足神通；知是菩薩已具足神通，",
    "T25n1509_040:0349a14": "飛到十方如恒河沙等世界，見諸佛供養恭",
    "T25n1509_040:0349a15": "敬，尊重讚歎；知是菩薩未得神通、當得神通；",
    "T25n1509_040:0349a16": "知是菩薩當淨佛世界、未淨佛世界，是菩",
    "T25n1509_040:0349a17": "薩成就眾生、未成就眾生，是菩薩為諸佛所",
    "T25n1509_040:0349a18": "稱譽、所不稱譽，是菩薩親近諸佛、不親近佛，",
    "T25n1509_040:0349a19": "是菩薩壽命有量、壽命無量，是菩薩得佛",
    "T25n1509_040:0349a20": "時，比丘眾有量、比丘眾無量；是菩薩得阿耨",
    "T25n1509_040:0349a21": "多羅三藐三菩提時，以菩薩為僧、不以菩薩",
    "T25n1509_040:0349a22": "為僧；是菩薩當修苦行難行、不修苦行難",
    "T25n1509_040:0349a23": "行，是菩薩一生補處、未一生補處，是菩薩",
    "T25n1509_040:0349a24": "受最後身、未受最後身，是菩薩能坐道場、不",
    "T25n1509_040:0349a25": "能坐道場，是菩薩有魔、無魔。如是，舍利弗！",
    "T25n1509_040:0349a26": "是為菩薩摩訶薩法眼淨。」【論】釋曰：菩薩摩",
    "T25n1509_040:0349a27": "訶薩初發心時，以肉眼見世界眾生，受諸",
    "T25n1509_040:0349a28": "苦患，心生慈愍；學諸禪定，修得五通，以天",
    "T25n1509_040:0349a29": "眼遍見六道中眾生受種種身心苦，益加憐",
    "T25n1509_040:0349b01": "愍故，求慧眼以救濟之。得是慧眼已，",
    "T25n1509_040:0349b02": "見眾生心相種種不同，云何令眾生得是實",
    "T25n1509_040:0349b03": "法，故求法眼，引導眾生令入法中，故名",
    "T25n1509_040:0349b04": "法眼。所謂「是人隨信行，是人隨法行」，初入無",
    "T25n1509_040:0349b05": "漏道——鈍根者名隨信行，是人初依信力故",
    "T25n1509_040:0349b06": "得道，名為隨信行；利根者名隨法行，是人",
    "T25n1509_040:0349b07": "分別諸法故得道，是名隨法行。是二人，十",
    "T25n1509_040:0349b08": "五心中亦名為無相行。過是已往，或名須",
    "T25n1509_040:0349b09": "陀洹，或名斯陀含，或名阿那含。十五心中",
    "T25n1509_040:0349b10": "疾速，無人能取其相者，故名無相。有人無",
    "T25n1509_040:0349b11": "始世界來，性常質直，好樂實事者；有人好",
    "T25n1509_040:0349b12": "行捨離者；有人世世常好善寂者。好實者，",
    "T25n1509_040:0349b13": "用空解脫門得道，以諸實中空為第一",
    "T25n1509_040:0349b14": "故；好行捨者，行無作解脫門得道；好善寂",
    "T25n1509_040:0349b15": "者，行無相解脫門得道。問曰：何以說「得五",
    "T25n1509_040:0349b16": "根」？答曰：有人言：一切聖道名為五根，五根",
    "T25n1509_040:0349b17": "成立故。八根雖皆是善，而三無漏根無有",
    "T25n1509_040:0349b18": "別異，以是故但說五根。取果時相應三昧，",
    "T25n1509_040:0349b19": "名「無間三昧」；得是三昧已，得解脫智，以",
    "T25n1509_040:0349b20": "是解脫智斷三結，得果證。「有眾見」者，於五",
    "T25n1509_040:0349b21": "受眾中，生我若我所。「疑」者，於三寶、四諦中",
    "T25n1509_040:0349b22": "不信。「齋戒取」者，九十六種外道法中，取是",
    "T25n1509_040:0349b23": "法，望得苦解脫。◎",
    "T25n1509_040:0349b24": "◎問曰：見諦所斷十結，得須陀洹果，何以",
    "T25n1509_040:0349b25": "故但說三、不說七？答曰：若說有眾見，已",
    "T25n1509_040:0349b26": "說一切見結，如經說「有眾見為六十二見",
    "T25n1509_040:0349b27": "根本」故。若人著我，復思惟：我為是常？為",
    "T25n1509_040:0349b28": "是無常？若謂無常，墮斷滅中而生邪見，無",
    "T25n1509_040:0349b29": "有罪福。若謂為常，墮常見中而生齋戒取；",
    "T25n1509_040:0349c01": "計望得道，或修後世福德樂；欲得此二事",
    "T25n1509_040:0349c02": "故取戒。求苦樂因緣故，謂天所作，便生",
    "T25n1509_040:0349c03": "見取。若說有眾見，則攝是二見：邊見、邪見。",
    "T25n1509_040:0349c04": "若說齋戒取，已說見取。餘四結未拔根本，",
    "T25n1509_040:0349c05": "故不說。是十結於三界四諦所斷，分別有",
    "T25n1509_040:0349c06": "八十八。須陀洹乃至辟支佛，分別聲聞、辟支",
    "T25n1509_040:0349c07": "佛道，如先說。菩薩法眼有二種：一者、分別",
    "T25n1509_040:0349c08": "知聲聞、辟支佛方便得道門，二者、知菩薩方",
    "T25n1509_040:0349c09": "便行道門。聲聞、辟支佛事先已處處說，今",
    "T25n1509_040:0349c10": "當分別菩薩法。若菩薩知是菩薩深行六",
    "T25n1509_040:0349c11": "波羅蜜，薄諸煩惱故，用信根、精進根及",
    "T25n1509_040:0349c12": "方便，為度眾生故受身。是菩薩生死肉身，",
    "T25n1509_040:0349c13": "未得法性神通法身，以是故不說三根，",
    "T25n1509_040:0349c14": "未離欲故。今世行布施功德，信根、精進根，",
    "T25n1509_040:0349c15": "後世生剎利大姓乃至他化自在天。先知因，",
    "T25n1509_040:0349c16": "後知果。復次，「是菩薩不退」者，如先說「不退",
    "T25n1509_040:0349c17": "轉相」，亦如後〈阿鞞跋致品〉中說；與此相違，",
    "T25n1509_040:0349c18": "名為退。不退菩薩有二種：一者、受記，二者、",
    "T25n1509_040:0349c19": "未受記。如《首楞嚴三昧》四種受記中說。「具足",
    "T25n1509_040:0349c20": "神通」者，於十方恒河沙世界中，一時能變化",
    "T25n1509_040:0349c21": "無量身，供養諸佛、聽法，說法度眾生。如是",
    "T25n1509_040:0349c22": "等，除佛無能及者，是為末後身菩薩；與此",
    "T25n1509_040:0349c23": "相違者，名不具足。復次，各各自地中無所",
    "T25n1509_040:0349c24": "少，名為具足；各各地中未成就，是不具",
    "T25n1509_040:0349c25": "足。「得神通」有二種：有用者，有不用者。「未",
    "T25n1509_040:0349c26": "得神通」者，有菩薩新發意故，未得神通；或",
    "T25n1509_040:0349c27": "未離欲故、懈怠心故、行餘法故，是為未",
    "T25n1509_040:0349c28": "得；與上相違，是為「得」。「淨佛世界、未淨世界」，",
    "T25n1509_040:0349c29": "如先說。「成就眾生」者有二種：有先自成",
    "T25n1509_040:0350a01": "功德，然後度眾生者；有先成就眾生，後自",
    "T25n1509_040:0350a02": "成功德者。如寶華佛欲涅槃時，觀二菩薩",
    "T25n1509_040:0350a03": "心，所謂彌勒、釋迦文菩薩。彌勒菩薩自功德",
    "T25n1509_040:0350a04": "成就，弟子未成就；釋迦文菩薩弟子成就，自",
    "T25n1509_040:0350a05": "身未成就。成就多人難，自成則易。作是念",
    "T25n1509_040:0350a06": "已，入雪山谷寶窟中，身放光明。是時釋迦",
    "T25n1509_040:0350a07": "文菩薩見佛，其心清淨，一足立，七日七夜，以",
    "T25n1509_040:0350a08": "一偈讚佛；以是因緣故，超越九劫。如是等，",
    "T25n1509_040:0350a09": "知成就眾生、不成就眾生者。「諸佛稱譽」，如先",
    "T25n1509_040:0350a10": "說；與此相違，名為「不稱譽」。「親近諸佛」、「無量壽",
    "T25n1509_040:0350a11": "命」、「無量比丘僧」、「純菩薩為僧」、「不修苦行」，如",
    "T25n1509_040:0350a12": "〈初品〉末說。「一生補處」者，或以相知者，如阿",
    "T25n1509_040:0350a13": "私陀仙人觀其身相，知今世成佛。珊若婆",
    "T25n1509_040:0350a14": "羅門見乳糜，知今日成佛者應食。如遍吉",
    "T25n1509_040:0350a15": "菩薩、觀世音菩薩、文殊師利菩薩等，見是菩",
    "T25n1509_040:0350a16": "薩如諸佛相，知當成佛，如是等。「坐道場」",
    "T25n1509_040:0350a17": "者，有菩薩見菩薩行處，地下有金剛地持",
    "T25n1509_040:0350a18": "是菩薩；又見天龍鬼神持種種供養具，送",
    "T25n1509_040:0350a19": "至道場，如是等，知坐道場。「有魔」者，宿世遮",
    "T25n1509_040:0350a20": "他行道及種種求佛道因緣，不喜行慈，好",
    "T25n1509_040:0350a21": "行空等餘法，如是等因緣，以宿世破他行",
    "T25n1509_040:0350a22": "道，故有魔破壞。問曰：云何末後身菩薩受",
    "T25n1509_040:0350a23": "惡業報、為魔來壞？答曰：菩薩以種種門",
    "T25n1509_040:0350a24": "入佛道，或從悲門，或從精進、智慧門入",
    "T25n1509_040:0350a25": "佛道。是菩薩行精進、智慧門，不行悲心，好",
    "T25n1509_040:0350a26": "行精進、智慧故。譬如貴人，雖有種種好衣，",
    "T25n1509_040:0350a27": "或時著一，餘者不著；菩薩亦如是，修種種",
    "T25n1509_040:0350a28": "行以求佛道，或行精進、智慧道，息慈悲心。",
    "T25n1509_040:0350a29": "破行道者，增上慢故。諸長壽天、龍、鬼神不",
    "T25n1509_040:0350b01": "識方便者，見作惡行因緣，若不受報，生",
    "T25n1509_040:0350b02": "斷滅見，是故佛現受報。是故雖無罪因緣",
    "T25n1509_040:0350b03": "實魔來，以方便力故現有魔。如是等一切",
    "T25n1509_040:0350b04": "聲聞、辟支佛、諸菩薩種種方便門，令眾生入",
    "T25n1509_040:0350b05": "道，是名「法眼淨」。",
    "T25n1509_040:0350b06": "【經】舍利弗白佛言：「世尊！云何菩薩摩訶薩",
    "T25n1509_040:0350b07": "佛眼淨？」佛告舍利弗：「有菩薩摩訶薩求佛道",
    "T25n1509_040:0350b08": "心，次第入如金剛三昧，得一切種智。爾時，成",
    "T25n1509_040:0350b09": "就十力、四無所畏、四無礙智、十八不共法、大慈",
    "T25n1509_040:0350b10": "大悲。是菩薩摩訶薩用一切種，一切法中，無",
    "T25n1509_040:0350b11": "法不見，無法不聞，無法不知，無法不識。舍利",
    "T25n1509_040:0350b12": "弗！是為菩薩摩訶薩得阿耨多羅三藐三菩提",
    "T25n1509_040:0350b13": "時佛眼淨。如是，舍利弗！菩薩摩訶薩欲得五",
    "T25n1509_040:0350b14": "眼，當學六波羅蜜。何以故？舍利弗！是六波",
    "T25n1509_040:0350b15": "羅蜜中，攝一切善法，若聲聞法、辟支佛法、菩薩",
    "T25n1509_040:0350b16": "法、佛法。舍利弗！若有實語，能攝一切善法者，",
    "T25n1509_040:0350b17": "般若波羅蜜是。舍利弗！般若波羅蜜能生五",
    "T25n1509_040:0350b18": "眼，菩薩學五眼者，得阿耨多羅三藐三菩提。」",
    "T25n1509_040:0350b19": "【論】釋曰：菩薩住十地中，具足六波羅蜜乃",
    "T25n1509_040:0350b20": "至一切種智。菩薩入如金剛三昧，破諸煩",
    "T25n1509_040:0350b21": "惱習，即時得諸佛無礙解脫，即生佛眼，所",
    "T25n1509_040:0350b22": "謂一切種智、十力、四無所畏、四無礙智乃至",
    "T25n1509_040:0350b23": "大慈大悲等諸功德，是名「佛眼」。問曰：智慧、",
    "T25n1509_040:0350b24": "見物是眼相，云何大慈悲等名為「眼」？答曰：",
    "T25n1509_040:0350b25": "諸功德皆與慧眼相應故，通名為眼。復次，慈",
    "T25n1509_040:0350b26": "悲心有三種：眾生緣、法緣、無緣。凡夫人，眾生",
    "T25n1509_040:0350b27": "緣；聲聞、辟支佛及菩薩，初眾生緣，後法緣；諸",
    "T25n1509_040:0350b28": "佛善修行畢竟空，故名為無緣，是故慈悲亦",
    "T25n1509_040:0350b29": "名佛眼。已說佛眼，今說佛眼所用：是眼無",
    "T25n1509_040:0350c01": "法不見、不聞、不知、不識。復次，有人謂：「十住",
    "T25n1509_040:0350c02": "菩薩與佛無有差別，如遍吉、文殊師利、觀",
    "T25n1509_040:0350c03": "世音等，具足佛十力功德等而不作佛，為",
    "T25n1509_040:0350c04": "廣度眾生故。」是故生疑。以是故說佛眼",
    "T25n1509_040:0350c05": "相——十方眾生及諸法中，無不見、無不聞。是",
    "T25n1509_040:0350c06": "諸菩薩，於餘菩薩為大，比於佛不能遍",
    "T25n1509_040:0350c07": "知；如月光明雖大，於日則不現。問曰：眼為",
    "T25n1509_040:0350c08": "見相，云何說「聞」？答曰：眾生智慧，從六情生，",
    "T25n1509_040:0350c09": "知六塵。人謂佛有所不聞，如外經書中",
    "T25n1509_040:0350c10": "言或有所不聞；是故佛智慧無所不聞。",
    "T25n1509_040:0350c11": "又耳識因緣生智慧，智慧所知，言「無法不",
    "T25n1509_040:0350c12": "聞」。問曰：何以故三識所知合為一，三識所",
    "T25n1509_040:0350c13": "知別為三——眼名為見，耳名為聞，意知名為",
    "T25n1509_040:0350c14": "識，鼻、舌、身識名為覺？答曰：是三識助道法",
    "T25n1509_040:0350c15": "多，是故別說；餘三識不爾，是故合說。是三",
    "T25n1509_040:0350c16": "識但知世間事，是故合為一；餘三亦知世",
    "T25n1509_040:0350c17": "間，亦知出世間，是故別說。復次，是三識但",
    "T25n1509_040:0350c18": "緣無記法；餘三識或緣善，或緣不善，或緣",
    "T25n1509_040:0350c19": "無記。復次，是三識能生三乘因緣，如眼見",
    "T25n1509_040:0350c20": "佛及佛弟子，耳聞法，心籌量、正憶念。如是",
    "T25n1509_040:0350c21": "等種種差別，以是故，六識所知事分為四",
    "T25n1509_040:0350c22": "分。一切種智者，如人眼見近不見遠，見",
    "T25n1509_040:0350c23": "內不見外，見麁不見細，見東不見西，",
    "T25n1509_040:0350c24": "見此不見彼，見和合不見散，見生時",
    "T25n1509_040:0350c25": "不見滅。肉眼見，天眼不見：眼根成就，未離",
    "T25n1509_040:0350c26": "欲凡夫人故無天眼。天眼見，慧眼不見：凡",
    "T25n1509_040:0350c27": "夫人得天眼神通故無慧眼。慧眼見，法眼不",
    "T25n1509_040:0350c28": "見：未離欲聲聞聖人，不知種種度眾生道",
    "T25n1509_040:0350c29": "故無法眼。法眼見，佛眼不見：菩薩得道種",
    "T25n1509_040:0351a01": "智，知種種度眾生道，未成佛故無佛眼。復",
    "T25n1509_040:0351a02": "次，肉眼、天眼見，慧眼、法眼、佛眼不見：凡夫人",
    "T25n1509_040:0351a03": "眼根成就，得天眼神通故，無慧眼、法眼、佛",
    "T25n1509_040:0351a04": "眼。肉眼、慧眼見，法眼、佛眼不見：眼根成就聲",
    "T25n1509_040:0351a05": "聞聖人；不知種種度眾生道故無法眼，聲",
    "T25n1509_040:0351a06": "聞人故無佛眼。肉眼、法眼見，佛眼不見：初",
    "T25n1509_040:0351a07": "得無生忍、未受法性生身菩薩，得道種智；",
    "T25n1509_040:0351a08": "未成佛故無佛眼。天眼、慧眼見，法眼、佛眼",
    "T25n1509_040:0351a09": "不見：離欲聲聞聖人得天眼神通；非菩薩",
    "T25n1509_040:0351a10": "故無道種智，無道種智故無法眼，聲聞人",
    "T25n1509_040:0351a11": "故無佛眼。天眼、法眼見，佛眼不見：得菩薩",
    "T25n1509_040:0351a12": "神通，知種種度眾生道；未成佛故無佛眼。",
    "T25n1509_040:0351a13": "慧眼、法眼見，佛眼不見：菩薩得無生法忍，",
    "T25n1509_040:0351a14": "得無生法忍已，能觀一切眾生得道因緣，",
    "T25n1509_040:0351a15": "以種種道而度脫之；未成佛故無佛眼。",
    "T25n1509_040:0351a16": "復次，肉眼、天眼、慧眼見，法眼、佛眼不見：眼根",
    "T25n1509_040:0351a17": "成就聲聞聖人得天眼神通；無道種智故",
    "T25n1509_040:0351a18": "無法眼，聲聞人故無佛眼。天眼、慧眼、法眼見，",
    "T25n1509_040:0351a19": "佛眼不見：法性生身菩薩，具六神通，以種",
    "T25n1509_040:0351a20": "種道度眾生；未成佛故無佛眼。復次，肉眼、",
    "T25n1509_040:0351a21": "天眼、慧眼、法眼見，佛眼不見：初得無生法忍",
    "T25n1509_040:0351a22": "菩薩，未捨肉身，得菩薩神通，無生法忍、道",
    "T25n1509_040:0351a23": "種智具足；未成佛故無佛眼。如是等，不名",
    "T25n1509_040:0351a24": "「無法不見聞覺識」。若以佛眼觀諸法，是名",
    "T25n1509_040:0351a25": "「無所不見，無所不聞，無所不覺，無所不",
    "T25n1509_040:0351a26": "識」。五塵隨義分別，亦如是。三乘等諸善法，",
    "T25n1509_040:0351a27": "是五眼因緣。諸善法皆六波羅蜜攝；是六",
    "T25n1509_040:0351a28": "波羅蜜，般若波羅蜜為本。以是故說「般若波",
    "T25n1509_040:0351a29": "羅蜜能生五眼；菩薩漸漸學是五眼，不久",
    "T25n1509_040:0351b01": "當作佛」。",
    "T25n1509_040:0351b02": "【經】「舍利弗！有菩薩摩訶薩行般若波羅蜜",
    "T25n1509_040:0351b03": "時，修神通波羅蜜。以是神通波羅蜜，受種種",
    "T25n1509_040:0351b04": "如意事：能動大地；變一身為無數身，無數身",
    "T25n1509_040:0351b05": "還為一身；隱顯自在；山壁樹木，皆過無礙，如",
    "T25n1509_040:0351b06": "行空中；履水如地；凌虛如鳥；出沒地中，如出",
    "T25n1509_040:0351b07": "入水；身出烟炎，如大火聚；身中出水，如雪山",
    "T25n1509_040:0351b08": "水流；日月大德，威力難當，而能摩捫；乃至梵",
    "T25n1509_040:0351b09": "天，身得自在。亦不著是如意神通，神通事及",
    "T25n1509_040:0351b10": "己身皆不可得；自性空故、自性離故、自性",
    "T25n1509_040:0351b11": "無生故。不作是念：『我得如意神通。』除為薩婆",
    "T25n1509_040:0351b12": "若心。如是，舍利弗！菩薩摩訶薩行般若波羅",
    "T25n1509_040:0351b13": "蜜時，得如意神通智證。「是菩薩以天耳淨，過",
    "T25n1509_040:0351b14": "於人耳，聞二種聲：天聲、人聲。亦不著是天",
    "T25n1509_040:0351b15": "耳神通，天耳與聲及己身皆不可得，自性空",
    "T25n1509_040:0351b16": "故、自性離故、自性無生故。不作是念：『我有",
    "T25n1509_040:0351b17": "是天耳。』除為薩婆若心。如是，舍利弗！菩薩",
    "T25n1509_040:0351b18": "摩訶薩行般若波羅蜜時，得天耳神通智證。",
    "T25n1509_040:0351b19": "「是菩薩如實知他眾生心：若欲心，如實知欲",
    "T25n1509_040:0351b20": "心；離欲心，如實知離欲心；瞋心，如實知瞋心；",
    "T25n1509_040:0351b21": "離瞋心，如實知離瞋心；癡心，如實知癡心；離",
    "T25n1509_040:0351b22": "癡心，如實知離癡心；渴愛心，如實知渴愛心；",
    "T25n1509_040:0351b23": "無渴愛心，如實知無渴愛心；有受心，如實知",
    "T25n1509_040:0351b24": "有受心；無受心，如實知無受心；攝心，如實知",
    "T25n1509_040:0351b25": "攝心；散心，如實知散心；小心，如實知小心；大",
    "T25n1509_040:0351b26": "心，如實知大心；定心，如實知定心；亂心，如實",
    "T25n1509_040:0351b27": "知亂心；解脫心，如實知解脫心；不解脫心，如",
    "T25n1509_040:0351b28": "實知不解脫心；有上心，如實知有上心；無上",
    "T25n1509_040:0351b29": "心，如實知無上心。亦不著是心！何以故？是",
    "T25n1509_040:0351c01": "心非心相不可思議故，自性空故、自性離故、",
    "T25n1509_040:0351c02": "自性無生故。不作是念：『我得他心智證。』除為",
    "T25n1509_040:0351c03": "薩婆若心。如是，舍利弗！菩薩摩訶薩行般",
    "T25n1509_040:0351c04": "若波羅蜜時，得他心神通智證。「是菩薩以宿",
    "T25n1509_040:0351c05": "命智證通，念一心乃至百心，念一日乃至百",
    "T25n1509_040:0351c06": "日，念一月乃至百月，念一歲乃至百歲，念",
    "T25n1509_040:0351c07": "一劫乃至百劫、無數百劫、無數千劫、無數百千",
    "T25n1509_040:0351c08": "劫，乃至無數百千萬億劫世；我是處如是",
    "T25n1509_040:0351c09": "姓、如是名、如是生、如是食、如是久住、如是",
    "T25n1509_040:0351c10": "壽限、如是長壽、如是受苦樂；我是中死、生彼",
    "T25n1509_040:0351c11": "處，彼處死、生是處，有相有因緣。亦不著是",
    "T25n1509_040:0351c12": "宿命神通，宿命神通事及己身皆不可得，自",
    "T25n1509_040:0351c13": "性空故、自性離故、自性無生故。不作是念：",
    "T25n1509_040:0351c14": "『我有是宿命神通。』除為薩婆若心。如是，舍",
    "T25n1509_040:0351c15": "利弗！菩薩摩訶薩行般若波羅蜜時，得宿命",
    "T25n1509_040:0351c16": "神通智證。「是菩薩以天眼見眾生死時、生時，",
    "T25n1509_040:0351c17": "端政、醜陋，惡處、好處，若大、若小；知眾生隨",
    "T25n1509_040:0351c18": "業因緣：是諸眾生身惡業成就、口惡業成就、",
    "T25n1509_040:0351c19": "意惡業成就故，謗毀聖人、受邪見因緣故，",
    "T25n1509_040:0351c20": "身壞命終墮惡道，生地獄中；是諸眾生身善",
    "T25n1509_040:0351c21": "業成就、口善業成就、意善業成就，不謗毀聖",
    "T25n1509_040:0351c22": "人、受正見因緣故，命終入善道，生天上。亦不",
    "T25n1509_040:0351c23": "著是天眼神通，天眼神通事及己身皆不",
    "T25n1509_040:0351c24": "可得，自性空故、自性離故、自性無生故。不",
    "T25n1509_040:0351c25": "作是念：『我有是天眼神通。』除為薩婆若心。如",
    "T25n1509_040:0351c26": "是，舍利弗！菩薩摩訶薩行般若波羅蜜時，得",
    "T25n1509_040:0351c27": "天眼神通智證。亦見十方如恒河沙等世界",
    "T25n1509_040:0351c28": "中眾生生死，乃至生天上。四神通亦如是。「是",
    "T25n1509_040:0351c29": "菩薩摩訶薩漏盡神通，雖得漏盡神通，不墮",
    "T25n1509_040:0352a01": "聲聞、辟支佛地；乃至阿耨多羅三藐三菩提，",
    "T25n1509_040:0352a02": "亦不依異法。亦不著是漏盡神通，漏盡神通",
    "T25n1509_040:0352a03": "事及己身皆不可得，自性空故、自性離故、自",
    "T25n1509_040:0352a04": "性無生故。不作是念：『我得漏盡神通。』除為薩",
    "T25n1509_040:0352a05": "婆若心。如是，舍利弗！菩薩摩訶薩行般若波",
    "T25n1509_040:0352a06": "羅蜜時，得漏盡神通智證。「如是，舍利弗！菩薩",
    "T25n1509_040:0352a07": "摩訶薩行般若波羅蜜時，具足神通波羅蜜；",
    "T25n1509_040:0352a08": "具足神通波羅蜜已，增益阿耨多羅三藐三",
    "T25n1509_040:0352a09": "菩提。」【論】釋曰：如大海中有種種寶珠：有",
    "T25n1509_040:0352a10": "能殺毒，有能遮鬼，有能破病，有能除寒",
    "T25n1509_040:0352a11": "熱、飢渴，有能隨人所願皆能與者；如是等",
    "T25n1509_040:0352a12": "無量無數寶珠。大乘海中亦如是，有種種菩",
    "T25n1509_040:0352a13": "薩寶：有菩薩能破三惡道，有能開三善門，",
    "T25n1509_040:0352a14": "有能生五眼，有能修行神通波羅蜜。是故",
    "T25n1509_040:0352a15": "諸菩薩能為奇特希有之事，所謂取空相",
    "T25n1509_040:0352a16": "多、地相少，則能隨意動地。一身能多，多身",
    "T25n1509_040:0352a17": "能一；虛空中常有微塵滿中；是人離欲、福",
    "T25n1509_040:0352a18": "德因緣故，集諸微塵以為諸身，令皆相似。",
    "T25n1509_040:0352a19": "有人言：諸非人恭敬是離欲菩薩，入其身中，",
    "T25n1509_040:0352a20": "隨其意所欲變化則皆能化。轉輪聖王未離",
    "T25n1509_040:0352a21": "欲，少有福德因緣故，諸鬼神尚為其使，",
    "T25n1509_040:0352a22": "何況離欲行無量心人！復次，是心相無有住",
    "T25n1509_040:0352a23": "處，若內、若外，若大、若小，以禪定力故，其心",
    "T25n1509_040:0352a24": "調柔，疾遍諸身，還復亦速。譬如千頭龍，眼、",
    "T25n1509_040:0352a25": "耳各有二千，及有千口，心一時用；龍是麁",
    "T25n1509_040:0352a26": "身尚爾，何況菩薩！有人言：坐禪人事，所有力",
    "T25n1509_040:0352a27": "勢，不可思議；故一身為無量身，無量身為一",
    "T25n1509_040:0352a28": "身。石壁無礙者，取石壁虛空相，微塵開闢，如",
    "T25n1509_040:0352a29": "撅入土。履水者，取地相多故，履水如地；",
    "T25n1509_040:0352b01": "取水相多故，入地如水；取火相多故，身出",
    "T25n1509_040:0352b02": "烟火。捫摸日月者，神通不可思議力故，令",
    "T25n1509_040:0352b03": "手及日月，入火定故，月不能令冷；入水",
    "T25n1509_040:0352b04": "定故，日不能令熱。問曰：是神通力乃至四",
    "T25n1509_040:0352b05": "禪中，此何以言「但至梵世，身得自在」？答曰：",
    "T25n1509_040:0352b06": "此先已說，梵是初門故，言「梵世」則攝一切",
    "T25n1509_040:0352b07": "色界。又世人皆貴梵王，以為世界主故。又",
    "T25n1509_040:0352b08": "是菩薩不欲於欲界散亂心現其自在，是",
    "T25n1509_040:0352b09": "故乃至離欲人中能有所作。如是神通相無",
    "T25n1509_040:0352b10": "量無數，為易解故，少說譬喻。諸外道於此",
    "T25n1509_040:0352b11": "神通有二事錯：一者、起吾我心，我能起此",
    "T25n1509_040:0352b12": "事而生憍慢；二者、著是神通，譬如貪人著",
    "T25n1509_040:0352b13": "寶。以是故外道神通，不及聖人神通。菩薩",
    "T25n1509_040:0352b14": "於是神通力知一切法自性不生，故不著；",
    "T25n1509_040:0352b15": "但念一切種智，為度眾生故。餘五神通亦",
    "T25n1509_040:0352b16": "如是，如其法分別，先說其相，後皆說空。",
    "T25n1509_040:0352b17": "六神通餘義，如〈讚菩薩品〉中五神通義說。",
    "T25n1509_040:0352b18": "以是六神通廣利益眾生，故說：「具足得",
    "T25n1509_040:0352b19": "如是神通，增益阿耨多羅三藐三菩提。」",
    "T25n1509_040:0352b20": "【經】「舍利弗！有菩薩摩訶薩行般若波羅蜜時，",
    "T25n1509_040:0352b21": "住檀波羅蜜，淨薩婆若道，畢竟空，不生慳心",
    "T25n1509_040:0352b22": "故。「舍利弗！有菩薩摩訶薩行般若波羅蜜時，",
    "T25n1509_040:0352b23": "住尸羅波羅蜜，淨薩婆若道，畢竟空，罪不罪",
    "T25n1509_040:0352b24": "不著故。「舍利弗！有菩薩摩訶薩行般若波",
    "T25n1509_040:0352b25": "羅蜜時，住羼提波羅蜜，淨薩婆若道，畢竟空，",
    "T25n1509_040:0352b26": "不瞋故。「舍利弗！有菩薩摩訶薩行般若波",
    "T25n1509_040:0352b27": "羅蜜時，住毘梨耶波羅蜜，淨薩婆若道，畢竟",
    "T25n1509_040:0352b28": "空，身心精進不懈息故。「舍利弗！有菩薩摩",
    "T25n1509_040:0352b29": "訶薩行般若波羅蜜時，住禪波羅蜜，淨薩婆",
    "T25n1509_040:0352c01": "若道，畢竟空，不亂不味故。「舍利弗！有菩薩",
    "T25n1509_040:0352c02": "摩訶薩行般若波羅蜜時，住般若波羅蜜，淨",
    "T25n1509_040:0352c03": "薩婆若道，畢竟空，不生癡心故。「如是，舍利弗！",
    "T25n1509_040:0352c04": "菩薩摩訶薩行般若波羅蜜時，住六波羅蜜，",
    "T25n1509_040:0352c05": "淨薩婆若道，畢竟空故，不來不去故，不施不",
    "T25n1509_040:0352c06": "受故，非戒非犯故，非忍非瞋故，不進不怠",
    "T25n1509_040:0352c07": "故，不定不亂故，不智不愚故。「爾時，菩薩摩訶",
    "T25n1509_040:0352c08": "薩不分別布施不布施、持戒犯戒、忍辱瞋恚、",
    "T25n1509_040:0352c09": "精進懈怠、定心亂心、智慧愚癡，不分別毀害、",
    "T25n1509_040:0352c10": "輕慢、恭敬。何以故？舍利弗！無生法中，無有",
    "T25n1509_040:0352c11": "受毀者、無有受害者、無有受輕慢恭敬者。「舍",
    "T25n1509_040:0352c12": "利弗！菩薩摩訶薩行般若波羅蜜，得如是諸",
    "T25n1509_040:0352c13": "功德，聲聞、辟支佛所無有。得是功德具足，成",
    "T25n1509_040:0352c14": "就眾生，淨佛世界，得一切種智！」【論】釋曰：是",
    "T25n1509_040:0352c15": "菩薩初發意，行般若波羅蜜，漸行餘功德，",
    "T25n1509_040:0352c16": "所謂檀波羅蜜等。菩薩住檀波羅蜜，修治薩",
    "T25n1509_040:0352c17": "婆若道，觀一切法畢竟空、不生慳貪心，以",
    "T25n1509_040:0352c18": "是二事故，開薩婆若道。所以者何？畢竟空中，",
    "T25n1509_040:0352c19": "無有慳貪；慳貪根本斷故，具足檀波羅蜜；",
    "T25n1509_040:0352c20": "具足檀波羅蜜故，莊嚴般若波羅蜜；乃至",
    "T25n1509_040:0352c21": "般若波羅蜜畢竟空故，常不生癡心。所以者",
    "T25n1509_040:0352c22": "何？此中佛自說：「一切法不來不去，無施無受",
    "T25n1509_040:0352c23": "故，乃至不智不愚故。」問曰：若能如是觀，行",
    "T25n1509_040:0352c24": "六波羅蜜，得何等利益？答曰：此中佛自說：",
    "T25n1509_040:0352c25": "此菩薩不念有所施與、無所施與。若念",
    "T25n1509_040:0352c26": "有施，入虛妄法中，又著布施，心生憍慢。",
    "T25n1509_040:0352c27": "若念無所施，即墮邪見中。是布施論議，是",
    "T25n1509_040:0352c28": "佛法中初門，云何言無？乃至不念有癡、有",
    "T25n1509_040:0352c29": "慧。是人如金剛山，四面風起，不能令動。是",
    "T25n1509_040:0353a01": "菩薩爾時若有罵詈、讚歎，心無有異。何以",
    "T25n1509_040:0353a02": "故？此中佛自說：「無生法中無有罵者、無",
    "T25n1509_040:0353a03": "有害者、無恭敬者。」聲聞、辟支佛，有加",
    "T25n1509_040:0353a04": "害者，不能深有慈悲心，若默然、若遠離。",
    "T25n1509_040:0353a05": "菩薩則不然，能深加慈心，愛之如子，方便",
    "T25n1509_040:0353a06": "度之，是故勝一切聲聞、辟支佛，而能教化",
    "T25n1509_040:0353a07": "一切眾生，忍辱、慈悲、方便深故，隨願清淨業",
    "T25n1509_040:0353a08": "因緣故，能淨佛世界。是法具足故，不久當",
    "T25n1509_040:0353a09": "得一切種智。",
    "T25n1509_040:0353a10": "【經】「復次，舍利弗！菩薩摩訶薩行般若波羅蜜",
    "T25n1509_040:0353a11": "時，一切眾生中生等心；一切眾生中生等心",
    "T25n1509_040:0353a12": "已，得一切諸法等；得一切諸法等已，立一",
    "T25n1509_040:0353a13": "切眾生於諸法等中。是菩薩摩訶薩，現世為",
    "T25n1509_040:0353a14": "十方諸佛所念，亦為一切菩薩、一切聲聞、辟",
    "T25n1509_040:0353a15": "支佛所念。是菩薩在所生處，眼終不見不愛",
    "T25n1509_040:0353a16": "色，乃至意不覺不愛法。如是，舍利弗！菩薩摩",
    "T25n1509_040:0353a17": "訶薩行般若波羅蜜，不減於阿耨多羅三藐",
    "T25n1509_040:0353a18": "三菩提。」【論】釋曰：佛若廣說諸菩薩相，則",
    "T25n1509_040:0353a19": "窮劫不盡，今佛此品末略說其相。是相足",
    "T25n1509_040:0353a20": "為諸菩薩所通行，所謂大慈悲故，初發度",
    "T25n1509_040:0353a21": "一切眾生心故，學諸佛等心觀眾生故，一",
    "T25n1509_040:0353a22": "切法自性空故——如是等因緣故，於一切眾生",
    "T25n1509_040:0353a23": "中生等心；得是等心已，得一切諸法等。「一",
    "T25n1509_040:0353a24": "切法等」者，如先說眾生等、法等義，今當更",
    "T25n1509_040:0353a25": "說。慈愍四生眾生，一心欲利益，名眾生等。",
    "T25n1509_040:0353a26": "觀四念處亦不見身名為法等，四正懃",
    "T25n1509_040:0353a27": "等諸四法亦如是。復次，念五道中眾生皆",
    "T25n1509_040:0353a28": "沒無常老、病、死，是名眾生等。行是信等五",
    "T25n1509_040:0353a29": "根、若五神通，一心欲度是眾生，是名法等。",
    "T25n1509_040:0353b01": "復次，眾生中行忍辱、慈悲等福，功德無量；功",
    "T25n1509_040:0353b02": "德無量故心柔軟，心柔軟故疾得禪定，修",
    "T25n1509_040:0353b03": "禪定故心如意調柔，心如意調柔故破世間",
    "T25n1509_040:0353b04": "長短、男女、白黑等，入一相法，所謂無相。得",
    "T25n1509_040:0353b05": "是法等已，令一切眾生得是法等。是菩薩",
    "T25n1509_040:0353b06": "得是二等，成就無量福德智慧故，得現世",
    "T25n1509_040:0353b07": "果報，為諸佛所念、餘人所念。愛著生念者，",
    "T25n1509_040:0353b08": "皆是虛妄；唯諸佛念，是為實念，不愛著故。",
    "T25n1509_040:0353b09": "是人諸佛尚念，何況聲聞、辟支佛、菩薩！聲聞、",
    "T25n1509_040:0353b10": "辟支佛斷結者猶尚愛念，何況凡夫未離欲",
    "T25n1509_040:0353b11": "者！以菩薩福德因緣生故，得如是等無量",
    "T25n1509_040:0353b12": "今世果報。後世所生處，眼終不見惡色。惡",
    "T25n1509_040:0353b13": "色者，所謂能生苦受；聲、香、味、觸、法，乃至能生",
    "T25n1509_040:0353b14": "憂心者。如六欲天，六情所對淨妙五欲，隨",
    "T25n1509_040:0353b15": "意歡喜。眾生種少福德，生天上如是，何況",
    "T25n1509_040:0353b16": "菩薩福德、實智慧無量無邊，為十方諸佛、諸",
    "T25n1509_040:0353b17": "餘賢聖所念！",
    "T25n1509_040:0353b18": "【經】說是〈般若波羅蜜品〉時，三百比丘從坐起，",
    "T25n1509_040:0353b19": "以所著衣上佛，發阿耨多羅三藐三菩提心。",
    "T25n1509_040:0353b20": "佛爾時微笑，種種色光從口中出。爾時，慧命",
    "T25n1509_040:0353b21": "阿難從坐起，整衣服，合掌，右膝著地，白佛言：",
    "T25n1509_040:0353b22": "「佛何因緣微笑？」佛告阿難：「是三百比丘從是",
    "T25n1509_040:0353b23": "已後六十一劫當得作佛，皆號名大相。是三",
    "T25n1509_040:0353b24": "百比丘捨此身已，當生阿閦佛國；及六萬",
    "T25n1509_040:0353b25": "欲天子皆發阿耨多羅三藐三菩提心，於彌",
    "T25n1509_040:0353b26": "勒佛法中出家行佛道。」是時，佛之威神故，此",
    "T25n1509_040:0353b27": "間四部眾見十方面各千佛；是十方世界嚴",
    "T25n1509_040:0353b28": "淨，此娑婆世界所不能及。爾時，十千人作願",
    "T25n1509_040:0353b29": "言：「我等修淨願行，以淨願行故，當生彼佛",
    "T25n1509_040:0353c01": "世界。」爾時，佛知是善男子深心，而復微笑，",
    "T25n1509_040:0353c02": "種種色光從口中出。阿難整衣服，合掌白佛：",
    "T25n1509_040:0353c03": "「佛何因緣微笑？」佛告阿難：「汝見是十千人不？」",
    "T25n1509_040:0353c04": "阿難言：「見！」佛言：「是十千人於此壽終，當生彼",
    "T25n1509_040:0353c05": "世界，終不離諸佛；後當作佛，皆號莊嚴王。」",
    "T25n1509_040:0353c06": "【論】問曰：如佛結戒，比丘三衣不應少，是",
    "T25n1509_040:0353c07": "諸比丘何以故破尸羅波羅蜜，作檀波羅",
    "T25n1509_040:0353c08": "蜜？答曰：有人言：「佛過十二歲然後結戒，是",
    "T25n1509_040:0353c09": "比丘施衣時未結戒。」有人言：「是比丘有淨",
    "T25n1509_040:0353c10": "施衣，心生當受，以是故施。」有人言：「是諸比",
    "T25n1509_040:0353c11": "丘多知多識，即能更得，事不經宿。」復次，有人",
    "T25n1509_040:0353c12": "言：「是諸比丘聞佛說『諸菩薩行檀波羅蜜，",
    "T25n1509_040:0353c13": "諸功德力勢無量故，得與般若波羅蜜相",
    "T25n1509_040:0353c14": "應』，心大踊躍，即以衣施，無復他念，不故",
    "T25n1509_040:0353c15": "破戒。」復次，諸比丘知佛法畢竟空，無所著，",
    "T25n1509_040:0353c16": "斷法愛；為世諦故結戒，非第一義。是比",
    "T25n1509_040:0353c17": "丘從佛聞第一義及布施等六波羅蜜；聞",
    "T25n1509_040:0353c18": "諸菩薩種種大威力，愍念眾生為諸煩惱",
    "T25n1509_040:0353c19": "所覆，不能得是菩薩功德；是故生大悲",
    "T25n1509_040:0353c20": "心，為眾生故發阿耨多羅三藐三菩提意；",
    "T25n1509_040:0353c21": "以是故，以衣布施。若人以貪欲、瞋恚、怖畏、邪",
    "T25n1509_040:0353c22": "見、不恭敬心、輕佛語而不持戒，是名為",
    "T25n1509_040:0353c23": "破戒；是諸比丘都無此心，是故無破戒罪。",
    "T25n1509_040:0353c24": "問曰：佛何以故微笑？答曰：笑有種種：有",
    "T25n1509_040:0353c25": "人見妓樂事而笑，有人內懷瞋恚而笑，",
    "T25n1509_040:0353c26": "有人憍慢故笑，有人輕物故笑，有人事辦",
    "T25n1509_040:0353c27": "歡喜故笑，有人見不應作而作故笑，有",
    "T25n1509_040:0353c28": "人懷詐揚善故笑，有人見希有事故笑。佛",
    "T25n1509_040:0353c29": "今見比丘以一袈裟施故，未來世中成",
    "T25n1509_040:0354a01": "辦佛事，是為希有，以是故笑。問曰：阿難何",
    "T25n1509_040:0354a02": "以常問佛笑，而餘比丘不問？答曰：是諸",
    "T25n1509_040:0354a03": "比丘不親近佛、又敬難心多故，不敢自問。",
    "T25n1509_040:0354a04": "阿難善知人相，知諸比丘意；又見佛笑，疑",
    "T25n1509_040:0354a05": "故，作是念：「佛無眾生相、無有法相，知三界",
    "T25n1509_040:0354a06": "如夢、如幻，今有何事能令佛笑？佛如須彌",
    "T25n1509_040:0354a07": "山王、大地、大海，不以小因緣故動。」以是故",
    "T25n1509_040:0354a08": "問笑因緣。佛告阿難：「業因緣果報相續，不",
    "T25n1509_040:0354a09": "可思議！是三百比丘却後六十一劫當得作",
    "T25n1509_040:0354a10": "佛，號名大相(施以手舉物顯示為相故，因以為名)；六十一劫中，是",
    "T25n1509_040:0354a11": "人利根，值佛說法，與般若波羅蜜相應故，",
    "T25n1509_040:0354a12": "是諸人疾得作佛。」是諸比丘未得天眼故，",
    "T25n1509_040:0354a13": "自疑不知生何處，恐不能得集諸功德，",
    "T25n1509_040:0354a14": "不得至道；是故佛言：「捨是身，當生阿閦",
    "T25n1509_040:0354a15": "佛世界。」六萬欲天子，必是宿世共福德因緣",
    "T25n1509_040:0354a16": "故，與三百比丘俱發阿耨多羅三藐三菩",
    "T25n1509_040:0354a17": "提心；是彌勒所應度，是故佛說：「彌勒時當",
    "T25n1509_040:0354a18": "出家。」今佛記諸比丘生阿閦佛世界，故",
    "T25n1509_040:0354a19": "諸人咸欲見諸佛清淨世界；是故佛令大",
    "T25n1509_040:0354a20": "眾見十方面各千佛。是四眾見是清淨莊嚴",
    "T25n1509_040:0354a21": "佛世界，見諸佛身大於須彌山者，一生補",
    "T25n1509_040:0354a22": "處菩薩大眾圍繞，以梵音聲徹無量無邊",
    "T25n1509_040:0354a23": "世界；各自鄙薄其身，憐愍眾生故，為求無",
    "T25n1509_040:0354a24": "量佛法，作願生彼佛世界，如清淨世界行",
    "T25n1509_040:0354a25": "願中說。笑因緣，如先說。是十千人於此壽終，",
    "T25n1509_040:0354a26": "當生彼國。隨生彼國行業因緣具足故，此",
    "T25n1509_040:0354a27": "間集深厚無量福德故，終不離諸佛。見諸",
    "T25n1509_040:0354a28": "莊嚴佛世界發心故，皆號莊嚴王佛。",
    "T25n1509_040:0354a29": "大智度論釋歎度品第五",
    "T25n1509_040:0354b01": "【經】爾時，慧命舍利弗、慧命目犍連、慧命須",
    "T25n1509_040:0354b02": "菩提、慧命摩訶迦葉，如是等諸多知識比丘",
    "T25n1509_040:0354b03": "及諸菩薩摩訶薩、諸優婆塞、優婆夷從坐起，",
    "T25n1509_040:0354b04": "合掌白佛言：「世尊！摩訶波羅蜜，是菩薩摩訶",
    "T25n1509_040:0354b05": "薩般若波羅蜜。尊波羅蜜、第一波羅蜜、勝波",
    "T25n1509_040:0354b06": "羅蜜、妙波羅蜜、無上波羅蜜、無等波羅蜜、無等",
    "T25n1509_040:0354b07": "等波羅蜜、如虛空波羅蜜，是菩薩摩訶薩般",
    "T25n1509_040:0354b08": "若波羅蜜。世尊！自相空波羅蜜，是菩薩摩訶",
    "T25n1509_040:0354b09": "薩般若波羅蜜。世尊！自性空波羅蜜，是菩薩",
    "T25n1509_040:0354b10": "摩訶薩般若波羅蜜。諸法空波羅蜜、無法有",
    "T25n1509_040:0354b11": "法空波羅蜜、開一切功德波羅蜜、成就一切",
    "T25n1509_040:0354b12": "功德波羅蜜、不可壞波羅蜜，是諸菩薩摩訶",
    "T25n1509_040:0354b13": "薩般若波羅蜜。「諸菩薩摩訶薩行是般若波",
    "T25n1509_040:0354b14": "羅蜜，無等等布施，具足無等等檀波羅蜜，得",
    "T25n1509_040:0354b15": "無等等身，得無等等法，所謂阿耨多羅三藐",
    "T25n1509_040:0354b16": "三菩提。尸羅波羅蜜、羼提波羅蜜、毘梨耶波羅",
    "T25n1509_040:0354b17": "蜜、禪波羅蜜、般若波羅蜜亦如是。「世尊本亦",
    "T25n1509_040:0354b18": "復行此般若波羅蜜，具足無等等六波羅蜜，",
    "T25n1509_040:0354b19": "得無等等法；得無等等色，無等等受、想、行、識，",
    "T25n1509_040:0354b20": "佛轉無等等法輪。過去佛亦如是行此般若",
    "T25n1509_040:0354b21": "波羅蜜，具足無等等布施，乃至轉無等等法",
    "T25n1509_040:0354b22": "輪。未來世佛亦行此般若波羅蜜，當作無等",
    "T25n1509_040:0354b23": "等布施，乃至當轉無等等法輪。以是故，世尊！",
    "T25n1509_040:0354b24": "菩薩摩訶薩欲度一切法彼岸，當習行般若",
    "T25n1509_040:0354b25": "波羅蜜！「唯！世尊！是行般若波羅蜜菩薩摩訶",
    "T25n1509_040:0354b26": "薩，一切世間天及人、阿修羅應當禮敬供養。」",
    "T25n1509_040:0354b27": "佛告眾弟子及諸菩薩摩訶薩：「如是！如是！諸善",
    "T25n1509_040:0354b28": "男子行是般若波羅蜜者，一切世間天及人、",
    "T25n1509_040:0354b29": "阿修羅應當禮敬供養。何以故？因菩薩來故，",
    "T25n1509_040:0354c01": "出生人道、天道，剎利大姓、婆羅門大姓、居士大",
    "T25n1509_040:0354c02": "家、轉輪聖王、四天王天乃至阿迦尼吒天；出",
    "T25n1509_040:0354c03": "生須陀洹乃至阿羅漢、辟支佛、諸佛。因菩薩",
    "T25n1509_040:0354c04": "來故，世間便有飲食、衣服、臥具、房舍、燈燭、摩",
    "T25n1509_040:0354c05": "尼、真珠、毘琉璃、珊瑚，金銀等諸寶物生。舍利",
    "T25n1509_040:0354c06": "弗！世間所有樂具，若人中、若天上、若離欲樂，",
    "T25n1509_040:0354c07": "是一切樂具，皆由菩薩有。何以故？舍利弗！菩",
    "T25n1509_040:0354c08": "薩摩訶薩行菩薩道時，住六波羅蜜，自行布",
    "T25n1509_040:0354c09": "施，亦以布施成就眾生；乃至自行般若波羅",
    "T25n1509_040:0354c10": "蜜，亦以般若波羅蜜成就眾生。舍利弗！是故",
    "T25n1509_040:0354c11": "菩薩摩訶薩為安樂一切眾生故出現於世。」",
    "T25n1509_040:0354c12": "【論】問曰：五千比丘中，上有千餘上座，所謂",
    "T25n1509_040:0354c13": "漚樓頻螺迦葉等；何以止說此四人名？",
    "T25n1509_040:0354c14": "答曰：是四比丘，是現世無量福田。舍利弗",
    "T25n1509_040:0354c15": "是佛右面弟子；目揵連是佛左面弟子；須菩",
    "T25n1509_040:0354c16": "提修無諍定，行空第一；摩訶迦葉行十二頭",
    "T25n1509_040:0354c17": "陀第一，世尊施衣分坐，常深心憐愍眾生。",
    "T25n1509_040:0354c18": "佛在世時，若有人欲求今世果報者，供養",
    "T25n1509_040:0354c19": "是四人，輒得如願。是故，是多知多識比丘",
    "T25n1509_040:0354c20": "及四眾，讚般若波羅蜜。問曰：是阿羅漢最後",
    "T25n1509_040:0354c21": "身，所作已辦，何以復讚歎般若波羅蜜？答曰：",
    "T25n1509_040:0354c22": "人皆知阿羅漢得無漏道，以菩薩智慧雖",
    "T25n1509_040:0354c23": "大，結使未斷故不貴。又以是阿羅漢有慈",
    "T25n1509_040:0354c24": "悲心，助佛揚化故以之為證。佛道於世間",
    "T25n1509_040:0354c25": "中最大，是般若能與此事，故名為「大波羅",
    "T25n1509_040:0354c26": "蜜」。一切法中智慧第一，故言「尊波羅蜜」。能正",
    "T25n1509_040:0354c27": "導五度，故名「第一波羅蜜」。五度不及，故名",
    "T25n1509_040:0354c28": "為「勝波羅蜜」，如五情不及意。能自利利人，",
    "T25n1509_040:0354c29": "故名為「妙波羅蜜」。一切法中無有過者，故",
    "T25n1509_040:0355a01": "名「無上波羅蜜」。無有法與同者，故名「無等",
    "T25n1509_040:0355a02": "波羅蜜」。諸佛名無等，從般若波羅蜜生，故",
    "T25n1509_040:0355a03": "名「無等等波羅蜜」。是般若波羅蜜畢竟清淨，",
    "T25n1509_040:0355a04": "不可以戲論破壞，故名「如虛空波羅蜜」。",
    "T25n1509_040:0355a05": "般若波羅蜜中一切法自相不可得，故名為",
    "T25n1509_040:0355a06": "「自相空波羅蜜」。此波羅蜜中一切法自性空",
    "T25n1509_040:0355a07": "故，諸法因緣和合生，無有自性，故名為「自",
    "T25n1509_040:0355a08": "性空波羅蜜」。諸法中無有自法，故名為「諸",
    "T25n1509_040:0355a09": "法空波羅蜜」。以此眾生空、法空故破諸法",
    "T25n1509_040:0355a10": "令無所有，無所有亦無所有，是名「無法有",
    "T25n1509_040:0355a11": "法空波羅蜜」。菩薩行是般若波羅蜜，無有",
    "T25n1509_040:0355a12": "功德而不攝者，如日出時華無不敷，故名",
    "T25n1509_040:0355a13": "「開一切功德波羅蜜」。是菩薩心中般若波羅",
    "T25n1509_040:0355a14": "蜜日出，成就一切諸功德，皆令清淨；般若",
    "T25n1509_040:0355a15": "波羅蜜是一切善法之本，是故名為「成就一",
    "T25n1509_040:0355a16": "切功德波羅蜜」。世間無有法能傾動者，故",
    "T25n1509_040:0355a17": "名「不可破壞波羅蜜」。是諸阿羅漢讚歎因緣，",
    "T25n1509_040:0355a18": "所謂三世佛皆從般若波羅蜜生，所謂無比",
    "T25n1509_040:0355a19": "布施乃至無比智慧；世間中無有與等者，故",
    "T25n1509_040:0355a20": "言「無比」；是六波羅蜜，畢竟清淨，無有過失，",
    "T25n1509_040:0355a21": "故名為「無比」，「無比」即是「無等等」。復次，「無等等」——",
    "T25n1509_040:0355a22": "諸佛名「無等」；與諸佛等，故名為「無等等」。問",
    "T25n1509_040:0355a23": "曰：三世諸佛中，已有釋迦文佛，何以別說？",
    "T25n1509_040:0355a24": "答曰：今座上眾皆由釋迦文佛得度，感恩",
    "T25n1509_040:0355a25": "重故別說。如舍利弗說：「我師不出者，我等永",
    "T25n1509_040:0355a26": "為盲冥！」諸阿羅漢知三世諸佛皆從般若波",
    "T25n1509_040:0355a27": "羅蜜中出，以是故諸阿羅漢說：「世尊！諸菩",
    "T25n1509_040:0355a28": "薩摩訶薩欲遍知一切法，當習般若波羅",
    "T25n1509_040:0355a29": "蜜。」阿羅漢讚歎菩薩時，心生恭敬，是故說",
    "T25n1509_040:0355b01": "「禮敬供養」。「天、人、阿修羅」者，說三善道；三惡道",
    "T25n1509_040:0355b02": "無所別知，故不說。佛聞羅漢讚歎已，佛",
    "T25n1509_040:0355b03": "印可言：「如是！如是！應當禮敬供養行般若",
    "T25n1509_040:0355b04": "波羅蜜者。」汝雖無一切智慧，而說不錯，故",
    "T25n1509_040:0355b05": "重言：「如是！如是！」何以故？此中佛自說：「因菩",
    "T25n1509_040:0355b06": "薩故，出生人道、天道，乃至一切諸菩薩為",
    "T25n1509_040:0355b07": "安樂一切眾生故說。」剎利大姓乃至阿迦",
    "T25n1509_040:0355b08": "尼吒，須陀洹乃至諸佛，皆如先說。問曰：",
    "T25n1509_040:0355b09": "若因菩薩，有飲食等及諸寶物，人何以力作",
    "T25n1509_040:0355b10": "求生，受諸辛苦乃得？答曰：飢餓劫時，人雖",
    "T25n1509_040:0355b11": "設其功力，亦無所得，以眾生罪重故。菩",
    "T25n1509_040:0355b12": "薩世世讚歎布施、持戒、善心，是三福因緣故",
    "T25n1509_040:0355b13": "有上、中、下。上者，念便即得；中者，人中尊重，供",
    "T25n1509_040:0355b14": "養自至；下者，施功力乃得。以是故說「因菩",
    "T25n1509_040:0355b15": "薩得」，實而不虛。樂因緣甚多，不可稱計；今",
    "T25n1509_040:0355b16": "佛略說：「天樂、人樂、涅槃樂，皆由菩薩得。」此",
    "T25n1509_040:0355b17": "中佛自說：「菩薩住六波羅蜜，自行布施，亦",
    "T25n1509_040:0355b18": "教眾生行布施。」雖眾生自行布施，無菩薩",
    "T25n1509_040:0355b19": "教導則不能行。問曰：除解脫樂，此二種樂",
    "T25n1509_040:0355b20": "是眾生生結使處；貪欲因緣故生恚，菩薩",
    "T25n1509_040:0355b21": "何以教導此結使因緣？答曰：菩薩無咎！所",
    "T25n1509_040:0355b22": "以者何？菩薩慈悲清淨心，與眾生樂因緣，",
    "T25n1509_040:0355b23": "教修福事；若眾生不能清淨行福德者，",
    "T25n1509_040:0355b24": "於菩薩何咎！如人好心作井，盲人墮中而",
    "T25n1509_040:0355b25": "死，作者無罪！如人設好食施人，不知量",
    "T25n1509_040:0355b26": "者，多食致患，施者無罪！復次，若諸佛菩薩",
    "T25n1509_040:0355b27": "不教眾生作福德因緣，則無天、無人、無阿",
    "T25n1509_040:0355b28": "修羅；但長三惡道，無從罪得出者。復次，眾",
    "T25n1509_040:0355b29": "生樂因緣故生貪，貪因緣故生恚，恚因緣故",
    "T25n1509_040:0355c01": "生苦，苦因緣故生罪；今欲免眾生於第五",
    "T25n1509_040:0355c02": "罪中，是故與樂。復次，非定樂因緣生貪欲。",
    "T25n1509_040:0355c03": "或正憶念故，樂為善福因緣；邪憶念故生貪",
    "T25n1509_040:0355c04": "欲。今為正憶念樂故，令生福德因緣。復次，",
    "T25n1509_040:0355c05": "唯佛一人無錯無失。是菩薩未成就佛道、",
    "T25n1509_040:0355c06": "未得佛眼故，以三種樂故教化可度眾",
    "T25n1509_040:0355c07": "生；諸佛但以解脫樂教化眾生。◎",
    "T25n1509_040:0355c08": "大智度論釋舌相品第六",
    "T25n1509_040:0355c09": "◎【經】爾時，世尊出舌相，遍覆三千大千世界；",
    "T25n1509_040:0355c10": "從其舌相出無數無量色光明，普照十方如",
    "T25n1509_040:0355c11": "恒河沙等諸佛世界。是時，東方如恒河沙等",
    "T25n1509_040:0355c12": "世界中無量無數諸菩薩見是大光明，各",
    "T25n1509_040:0355c13": "各白其佛言：「世尊！是誰神力故，有是大光",
    "T25n1509_040:0355c14": "明，普照諸佛世界？」諸佛告諸菩薩言：「諸善",
    "T25n1509_040:0355c15": "男子！西方有世界名娑婆，是中有佛名釋迦",
    "T25n1509_040:0355c16": "牟尼，是其舌相出大光明，普照東方如恒河",
    "T25n1509_040:0355c17": "沙等諸佛世界；南西北方、四維、上下，亦復如",
    "T25n1509_040:0355c18": "是；為諸菩薩摩訶薩說般若波羅蜜故。」是",
    "T25n1509_040:0355c19": "時，諸菩薩各白其佛言：「我欲往供養釋迦牟",
    "T25n1509_040:0355c20": "尼佛及諸菩薩摩訶薩，并欲聽般若波羅蜜！」",
    "T25n1509_040:0355c21": "諸佛告諸菩薩：「善男子！汝自知時！」是時，諸菩",
    "T25n1509_040:0355c22": "薩摩訶薩持諸供養具、無量華蓋、幢幡、瓔珞、",
    "T25n1509_040:0355c23": "眾香、金銀、寶花，向娑婆世界，詣釋迦牟尼佛",
    "T25n1509_040:0355c24": "所。爾時，四天王諸天乃至阿迦尼吒諸天，各",
    "T25n1509_040:0355c25": "持天上天香、末香、澤香、天樹香、葉香、天種種",
    "T25n1509_040:0355c26": "蓮華——青、赤、紅、白，向釋迦牟尼佛所。是諸菩薩",
    "T25n1509_040:0355c27": "摩訶薩及諸天所散諸華，於三千大千世界",
    "T25n1509_040:0355c28": "虛空中化成四柱大寶臺，種種異色，莊嚴",
    "T25n1509_040:0355c29": "分明。是時，釋迦牟尼佛眾中，有十萬億人皆",
    "T25n1509_040:0356a01": "從坐起，合掌白佛言：「世尊！我等於未來世中，",
    "T25n1509_040:0356a02": "亦當得如是法，如今釋迦牟尼佛！弟子、侍從、",
    "T25n1509_040:0356a03": "大眾，說法，亦爾！」是時，佛知善男子至心，於一",
    "T25n1509_040:0356a04": "切諸法不生不滅、不出不作，得是法忍。佛便",
    "T25n1509_040:0356a05": "微笑，種種色光從口中出。阿難白佛言：「世",
    "T25n1509_040:0356a06": "尊！何因緣故微笑？」佛告阿難：「是眾中十萬",
    "T25n1509_040:0356a07": "億人，於諸法中得無生忍。是諸人於未來世",
    "T25n1509_040:0356a08": "過六十八億劫當得作佛，劫名華積，佛皆",
    "T25n1509_040:0356a09": "號覺花。」",
    "T25n1509_040:0356a10": "【論】問曰：初品中佛已出舌相，今何以重",
    "T25n1509_040:0356a11": "出？答曰：是事非一日一坐說。前出舌相，",
    "T25n1509_040:0356a12": "為和合大會，度一切眾生，舍利弗問，佛答。",
    "T25n1509_040:0356a13": "今此異時，更為餘人；須菩提巧說空故，佛",
    "T25n1509_040:0356a14": "命令更說，是故出舌相光明。問曰：舍利",
    "T25n1509_040:0356a15": "弗智慧第一，竟何所少，而復命須菩提？答",
    "T25n1509_040:0356a16": "曰：佛弟子眾多，一人說已，次命一人；譬如",
    "T25n1509_040:0356a17": "王者，群臣眾多，次第共語。問曰：若爾者，目連、",
    "T25n1509_040:0356a18": "迦葉等甚多，何以不次第皆與語？答曰：此",
    "T25n1509_040:0356a19": "經名智慧，舍利弗智慧第一，是故問。須菩",
    "T25n1509_040:0356a20": "提雖有種種因緣，以二因緣大故：一者、好",
    "T25n1509_040:0356a21": "行無諍定，常慈悲眾生，雖不能廣度眾",
    "T25n1509_040:0356a22": "生，而常助菩薩，以菩薩事問佛；二者、好深",
    "T25n1509_040:0356a23": "行空法，是般若中多說空法——是故命須菩",
    "T25n1509_040:0356a24": "提說。是「舌相光明」、「諸菩薩來往」義，乃至「華臺",
    "T25n1509_040:0356a25": "供養」義，如先說。爾時，眾生見是大神通力，",
    "T25n1509_040:0356a26": "所謂十方如恒河沙等世界中諸佛，以諸佛",
    "T25n1509_040:0356a27": "及釋迦文佛出無量光明故，眾生蒙佛神",
    "T25n1509_040:0356a28": "力，見舌相覆三千大千世界，及聞見諸佛",
    "T25n1509_040:0356a29": "在大眾中說法，即得無生法忍，作是願言：",
    "T25n1509_040:0356b01": "「我等未來世神通變化，亦當如今佛。」佛知眾",
    "T25n1509_040:0356b02": "生得無生法忍，故微笑。「笑」義，「佛答」，如先說。",
    "T25n1509_040:0356b03": "是人過六十八億劫作佛，是人見十方諸菩",
    "T25n1509_040:0356b04": "薩持七寶華來供養，變成七寶花臺；因見",
    "T25n1509_040:0356b05": "是已，其心清淨，得無生法忍。是故作佛時，",
    "T25n1509_040:0356b06": "劫名華積，佛皆號覺華。◎",
    "T25n1509_040:0356b07": "大智度論卷第四十"
}