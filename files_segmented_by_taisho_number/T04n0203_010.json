{
    "T04n0203_010:0494c21": "雜寶藏經卷第十",
    "T04n0203_010:0494c23": "元魏西域三藏吉迦夜共曇曜譯",
    "T04n0203_010:0494c24": "優陀羨王緣",
    "T04n0203_010:0494c25": "羅睺羅因緣",
    "T04n0203_010:0494c26": "婆羅門諂偽緣",
    "T04n0203_010:0494c27": "婆羅門婦欲害姑緣",
    "T04n0203_010:0494c28": "烏梟報怨緣",
    "T04n0203_010:0494c29": "婢共羊鬪緣",
    "T04n0203_010:0495a01": "（一一六）◎優陀羨王緣",
    "T04n0203_010:0495a02": "昔優陀羨王，住盧留城，聰明解達，有大智",
    "T04n0203_010:0495a03": "慧。其一夫人，名曰有相，姿容奇特，兼有德",
    "T04n0203_010:0495a04": "行，王甚愛敬，情最寵厚。時彼國法，諸為王",
    "T04n0203_010:0495a05": "者，不自彈琴。爾時夫人，恃已愛寵，而白王",
    "T04n0203_010:0495a06": "言：「願為彈琴，我為王舞。」王不免意，取琴",
    "T04n0203_010:0495a07": "而彈，夫人即舉手而舞。王素善相，見夫人",
    "T04n0203_010:0495a08": "舞，覩其死相，尋即捨琴，慘然長歎。夫人即",
    "T04n0203_010:0495a09": "白王言：「如我今者，受王恩寵，敢於曲室，",
    "T04n0203_010:0495a10": "求王彈琴，我自起舞，用共為樂，有何不",
    "T04n0203_010:0495a11": "適，放琴而歎？願王莫隱，而見告語。」時王答",
    "T04n0203_010:0495a12": "言：「我之長歎，非爾婦人之所可聞。」夫人白",
    "T04n0203_010:0495a13": "言：「我今奉王，至誠無二，若有不理，宜應告",
    "T04n0203_010:0495a14": "勅。」慇懃不已，王以實答：「我之於爾，豈容",
    "T04n0203_010:0495a15": "有異？爾向起舞，死相外現，計其餘命，不",
    "T04n0203_010:0495a16": "過七日，由是之故，捨琴而歎。」夫人聞已，",
    "T04n0203_010:0495a17": "甚懷憂懼，即白王言：「如王所說，命不云遠。",
    "T04n0203_010:0495a18": "我聞石室比丘尼說，若能信心出家一日，",
    "T04n0203_010:0495a19": "必得生天。由是之故，我欲出家，願王聽",
    "T04n0203_010:0495a20": "許，得及道次。」時王情重恩愛不息，語夫人",
    "T04n0203_010:0495a21": "言：「至六日頭，乃當聽爾出家入道，不相免",
    "T04n0203_010:0495a22": "意。」遂至六日，王語夫人：「爾有善心，求欲出",
    "T04n0203_010:0495a23": "家，若得生天，必來見我，我乃聽爾得使",
    "T04n0203_010:0495a24": "出家。」作是誓已，夫人許可，便得出家，受",
    "T04n0203_010:0495a25": "八戒齋，即於其日，多飲石蜜漿，腹中絞結，",
    "T04n0203_010:0495a26": "至七日晨，即便命終。乘是善緣，得生天上，",
    "T04n0203_010:0495a27": "即生三念：一念憶本為是何身？二念本緣",
    "T04n0203_010:0495a28": "修何功德？三念現今定是天身。作是念已，",
    "T04n0203_010:0495a29": "具知本緣并與王誓，以先誓故，來詣王",
    "T04n0203_010:0495b01": "所。爾時光明遍滿王宮，時王問言：「今此光",
    "T04n0203_010:0495b02": "瑞，為是誰耶？願見告示。」時天答言：「我是",
    "T04n0203_010:0495b03": "王婦有相夫人。」王聞是，語：「願來就坐。」天答",
    "T04n0203_010:0495b04": "之言：「如我今者，觀王臭穢，不可親近。我",
    "T04n0203_010:0495b05": "以先誓，故來見王。」王聞是已，心即開悟，",
    "T04n0203_010:0495b06": "而作是言：「今彼天者，本是我婦，由有善心，",
    "T04n0203_010:0495b07": "求索入道，出家一日，尋即命終，由是功德，",
    "T04n0203_010:0495b08": "而得生天，神志高遠，而見鄙賤。我今何故，",
    "T04n0203_010:0495b09": "而不出家？我曾聞說，天一爪甲，直閻浮提，",
    "T04n0203_010:0495b10": "況我一國，何足貪惜？」作是語已，立子王",
    "T04n0203_010:0495b11": "軍，用嗣王位，出家學道，得阿羅漢。爾時",
    "T04n0203_010:0495b12": "王軍王，統臨國已，信用讒佞，不恤國事，",
    "T04n0203_010:0495b13": "優陀羨王，愍念其子并及國人，欲來教化",
    "T04n0203_010:0495b14": "勸令修善。時王軍王，聞父將至，踊悅無",
    "T04n0203_010:0495b15": "量，欲勅一切於路往迎。時諸佞臣，畏懼",
    "T04n0203_010:0495b16": "被遣，即白王言：「如王今者，首戴天冠，坐",
    "T04n0203_010:0495b17": "師子座，師子之座，法無再坐。若迎父王，還",
    "T04n0203_010:0495b18": "復王位，必殺於王，王若立者，須害父王。」時",
    "T04n0203_010:0495b19": "王軍王，心懷憂愕，疑惑轉生，勸諫不已，遂",
    "T04n0203_010:0495b20": "作惡意，募栴陀羅，往殺其父。時栴陀羅，",
    "T04n0203_010:0495b21": "既受募已，到父王所，頭面頂禮，而白之言：",
    "T04n0203_010:0495b22": "「我之昔來，亦受恩遇於父王所，實無逆心，",
    "T04n0203_010:0495b23": "而今被遣來殺父王，若不加害，必受誅罸。」",
    "T04n0203_010:0495b24": "父王答言：「我今來者，欲化爾王，豈可愛身",
    "T04n0203_010:0495b25": "使爾被誅？」便引項令長十餘丈，語栴陀",
    "T04n0203_010:0495b26": "羅：「隨爾斫截。」時栴陀羅，極力斫之，刀不",
    "T04n0203_010:0495b27": "能傷。父王愍故，而借神力，語栴陀羅：「爾",
    "T04n0203_010:0495b28": "今為我往語爾王：『爾今殺父，復害羅漢，作",
    "T04n0203_010:0495b29": "二逆罪，好加懺悔，可得輕罪。』」時栴陀羅，",
    "T04n0203_010:0495c01": "既受勅已，舉刀復斫，斬父王首，齎向其國。",
    "T04n0203_010:0495c02": "時王軍王，見父頭已，顏色不變，知父得",
    "T04n0203_010:0495c03": "道，不貪王位。悔情既生，心懷懊惱，啼哭悶",
    "T04n0203_010:0495c04": "絕，良久乃蘇，問栴陀羅父王所說。時栴",
    "T04n0203_010:0495c05": "陀羅，以父王勅，而白於王：「爾既殺父，復害",
    "T04n0203_010:0495c06": "羅漢，作是二逆，須好懺悔。」聞是語已，倍增",
    "T04n0203_010:0495c07": "斷絕，而作是言：「今我父王，得羅漢道，有何",
    "T04n0203_010:0495c08": "貪國，而使我殺父？」時彼佞臣，懼王加害，",
    "T04n0203_010:0495c09": "而白王言：「世界之中，何有羅漢？王信空語，",
    "T04n0203_010:0495c10": "用自苦惱。」時王答言：「今我父頭，死來多日，",
    "T04n0203_010:0495c11": "顏色不變，自非得道，何由有是？又我父",
    "T04n0203_010:0495c12": "時，大臣婆咥師，優波咥師，普皆出家，",
    "T04n0203_010:0495c13": "得羅漢道，種種神變，我等所見，於此涅槃，",
    "T04n0203_010:0495c14": "收骨造塔如今現在，云何噵無？」佞臣答",
    "T04n0203_010:0495c15": "言：「世幻呪術，及以藥力，亦能神變。彼二臣",
    "T04n0203_010:0495c16": "者，非是羅漢。比更數日，示王證驗。」作是語",
    "T04n0203_010:0495c17": "已，便於塔所，造作二孔各置一猫，於塔養",
    "T04n0203_010:0495c18": "食，喚言咥師出，猫出食肉，語令還去，還入",
    "T04n0203_010:0495c19": "於孔。如是教之，猫便調伏，而白王言：「今",
    "T04n0203_010:0495c20": "王欲見咥師等耶？願往共看。」王即命駕，",
    "T04n0203_010:0495c21": "往至塔所。時彼佞人，便喚咥師出來，猫即",
    "T04n0203_010:0495c22": "出孔，語令還去，猫便入孔。王既見已，迷",
    "T04n0203_010:0495c23": "心遂盛，任意所作，不信罪福。時王出軍，遊",
    "T04n0203_010:0495c24": "戲廻還，於其路次，而見尊者迦栴延，端坐",
    "T04n0203_010:0495c25": "靜處，坐禪入定。時王見之，便生惡心，手自",
    "T04n0203_010:0495c26": "把土，用坌尊者，語左右言：「爾等為我各",
    "T04n0203_010:0495c27": "各以土坌迦栴延。」于時土聚，遂沒尊者。",
    "T04n0203_010:0495c28": "有一大臣，信心三寶，於後而至，聞見斯事，",
    "T04n0203_010:0495c29": "極大懊惱，即為尊者，除去其土。復語諸人：",
    "T04n0203_010:0496a01": "「有念我者，而除此土。」爾時尊者，坐琉璃寶",
    "T04n0203_010:0496a02": "窟，神儀鮮澤，無污坌色，大臣歡喜，頭面禮",
    "T04n0203_010:0496a03": "足，白尊者言：「今王無道，作是惡逆，善惡",
    "T04n0203_010:0496a04": "必報，何得無患？」尊者答言：「却後七日，天當",
    "T04n0203_010:0496a05": "雨土滿其城內，積為土山，王及人民，盡",
    "T04n0203_010:0496a06": "皆覆滅。」大臣聞已，心懷憂惱，即以白王；又",
    "T04n0203_010:0496a07": "自設計，造作地道，出向城外；七日既滿，天",
    "T04n0203_010:0496a08": "雨香華珍寶衣服，於其城內無不歡喜，佞",
    "T04n0203_010:0496a09": "臣白王：「而今此瑞，皆由王德，無智之人，反",
    "T04n0203_010:0496a10": "生誹謗，云當雨土，而獲珍寶。」如此誑惑，",
    "T04n0203_010:0496a11": "前後非一，惡緣之後，聞有善瑞，皆來雲",
    "T04n0203_010:0496a12": "集。時城四門，冥緣力故，盡下鐵關，逃隱無",
    "T04n0203_010:0496a13": "地，天便雨土，滿城山積。而彼大臣，共有",
    "T04n0203_010:0496a14": "心者，地道而出，向尊者所，而白之言：「感惟",
    "T04n0203_010:0496a15": "此城，一日覆沒，雨土成山，君民并命。先",
    "T04n0203_010:0496a16": "有何緣，同受此害？」爾時尊者，語大臣言：",
    "T04n0203_010:0496a17": "「諦聽諦聽！當為爾說。乃往過去若干劫，時",
    "T04n0203_010:0496a18": "於其國內，有長者女，住於樓上，清朝洒",
    "T04n0203_010:0496a19": "掃，除棄掃糞置比丘頭，不知懺悔。會得",
    "T04n0203_010:0496a20": "好夫，爾時諸女，而問女言：『爾作何緣，得",
    "T04n0203_010:0496a21": "此良匹？』時女答言：『更無異事，由我掃樓，坌",
    "T04n0203_010:0496a22": "比丘頭，由是之故，值遇好壻。』諸女聞已謂",
    "T04n0203_010:0496a23": "如其言，競共聚土，用坌比丘。由是業緣，普",
    "T04n0203_010:0496a24": "受斯報。」作是語已，共功德天，向花氏城。",
    "T04n0203_010:0496a25": "自昔以來，盧留城而與彼城，迭互盛衰，此",
    "T04n0203_010:0496a26": "國既滅，彼城復盛，由是之故，而尊者等，向",
    "T04n0203_010:0496a27": "花氏城，好音聲長者於其界首，供養尊者。",
    "T04n0203_010:0496a28": "爾時長者，素自殷富，尊者到家，財寶豐溢，",
    "T04n0203_010:0496a29": "殊勝於前。既至城已，尊者迦栴延，而白",
    "T04n0203_010:0496b01": "佛言：「好音聲長者，有何因緣，有好音聲，巨",
    "T04n0203_010:0496b02": "富無量，財寶盈溢？」佛言：「乃往過去，有一長",
    "T04n0203_010:0496b03": "者，日日遣人，請五百辟支佛，就家設食。",
    "T04n0203_010:0496b04": "而彼使人，常將狗往。會有事緣，不得往",
    "T04n0203_010:0496b05": "請。狗依時節，獨詣僧坊，向僧而吠。時辟支",
    "T04n0203_010:0496b06": "佛等，而作是言：『俗內多事，脫能過忘，向狗",
    "T04n0203_010:0496b07": "來吠，似喚我等。』即便相將，詣長者家。爾",
    "T04n0203_010:0496b08": "時長者，甚大歡喜，如法供養。爾時長者，我",
    "T04n0203_010:0496b09": "身是也。爾時使人，阿那律是。爾時狗者，好",
    "T04n0203_010:0496b10": "音長者是。由是之故，世世好聲，而多財寶。」",
    "T04n0203_010:0496b11": "是故智者，應於福田所懃力供養。",
    "T04n0203_010:0496b12": "（一一七）羅睺羅因緣",
    "T04n0203_010:0496b13": "我昔曾聞，佛初出家夜，佛子羅睺羅，始入",
    "T04n0203_010:0496b14": "于胎。悉達菩薩，六年苦行，於菩提樹下，降",
    "T04n0203_010:0496b15": "伏四魔，除諸陰蓋，豁然大悟，成無上道，具",
    "T04n0203_010:0496b16": "足十力、四無所畏，成就十八不共之法，具四",
    "T04n0203_010:0496b17": "辯才，悉於諸度得到彼岸，解了一切諸",
    "T04n0203_010:0496b18": "佛之法，過諸聲聞緣覺之上。於初成道夜，",
    "T04n0203_010:0496b19": "生羅睺羅，舉宮婇女，咸皆慚恥，生大憂惱，",
    "T04n0203_010:0496b20": "而作是言：「怪哉大惡耶輸陀羅，不慮是非，",
    "T04n0203_010:0496b21": "輕有所作，不自愛慎，令我舉宮都被染污。",
    "T04n0203_010:0496b22": "悉達菩薩，久已出家，而於今者，卒生此子，",
    "T04n0203_010:0496b23": "甚為恥辱。」時有釋女，名曰電光，是耶輸陀",
    "T04n0203_010:0496b24": "羅姨母之女，椎胸拍髀，瞋恚呵罵：「耶輸陀",
    "T04n0203_010:0496b25": "羅！汝於尊長所親，何以自損？悉達太子，出",
    "T04n0203_010:0496b26": "家學道，已經六年，生此小兒，甚為非時，從",
    "T04n0203_010:0496b27": "誰而得？爾無慚愧，辱我種族，不數種族，",
    "T04n0203_010:0496b28": "不護惡名。悉達菩薩，有大功德，名稱遠聞，",
    "T04n0203_010:0496b29": "汝今云何，不護惜彼，而方恥辱？」淨飯王當",
    "T04n0203_010:0496c01": "于爾時，在樓閣上，見此大地六種震動奇異",
    "T04n0203_010:0496c02": "相現，白淨王見是相已，謂菩薩死，憂箭入",
    "T04n0203_010:0496c03": "心，生大苦惱，而作是言：「我子戒香，充塞",
    "T04n0203_010:0496c04": "四遠，相好莊嚴，如蓮花鬘，今為死日之所",
    "T04n0203_010:0496c05": "乾枯，戒深固根，慚愧枝葉，名譽之香，大悲",
    "T04n0203_010:0496c06": "厚蔭。我子如樹，為死象所蹋；大如金山，",
    "T04n0203_010:0496c07": "眾寶莊嚴，我子金山王，相好莊嚴身，為無",
    "T04n0203_010:0496c08": "常金剛杵之所碎壞；猶如大海，滿中眾寶，",
    "T04n0203_010:0496c09": "如摩竭魚擾亂海水，我子大海，亦復如是，",
    "T04n0203_010:0496c10": "為死摩竭魚之所擾惱；猶如滿月，眾星圍",
    "T04n0203_010:0496c11": "繞，我子如是無量功德，相好莊嚴，今為無",
    "T04n0203_010:0496c12": "常羅睺羅所吞。我種從大丈夫、丈夫盧越",
    "T04n0203_010:0496c13": "真淨，如是等王，相續至此，今日將不斷",
    "T04n0203_010:0496c14": "絕我種耶？特望我子為轉輪聖王，或成佛",
    "T04n0203_010:0496c15": "道，而於今者，寧可死耶？設失我子，憂愁",
    "T04n0203_010:0496c16": "憔悴，命必不全，冀其出家法服持鉢，敷演",
    "T04n0203_010:0496c17": "甘露，如此種種諸事，必不得見。」以憶子",
    "T04n0203_010:0496c18": "故，種種愁思思惟。是時聞子宮中舉聲",
    "T04n0203_010:0496c19": "大哭，王倍驚怖，謂太子死，問前走使女言：",
    "T04n0203_010:0496c20": "「是何哭聲？將非我子死耶？」女白王言：「太",
    "T04n0203_010:0496c21": "子不死，耶輸陀羅今產一子，舉宮慚愧，",
    "T04n0203_010:0496c22": "是以哭耳。」王聞是語，倍增憂惱，發聲大哭，",
    "T04n0203_010:0496c23": "揚聲大喚，唱言：「怪哉！極為醜辱。我子出家，",
    "T04n0203_010:0496c24": "以經六年，云何今日，而方生子？」時彼國",
    "T04n0203_010:0496c25": "法，擊鼓一下，一切軍集，九萬九千諸釋悉",
    "T04n0203_010:0496c26": "會，即喚耶輸陀羅。時耶輸陀羅，著白淨衣，",
    "T04n0203_010:0496c27": "抱兒在懷，都不驚怕，面小有垢，於親黨",
    "T04n0203_010:0496c28": "中，抱兒而立。時執杖釋，作色瞋忿，罵耶",
    "T04n0203_010:0496c29": "輸陀羅：「叱！爾凡鄙可愧之甚！辱我種族，有",
    "T04n0203_010:0497a01": "何面目，我等前立？」有釋名毘紐天，是耶輸",
    "T04n0203_010:0497a02": "陀羅舅，語耶輸陀羅：「凡鄙嬰愚，無過於",
    "T04n0203_010:0497a03": "爾。舅於種族，宜好實語，竟為何處而得此",
    "T04n0203_010:0497a04": "子？」耶輸陀羅，都無慚恥，正直而言：「從彼出",
    "T04n0203_010:0497a05": "家釋種名曰悉達，我從彼邊，而得此子。」悅",
    "T04n0203_010:0497a06": "頭檀王，聞是語已，瞋恚而言：「不護所生，",
    "T04n0203_010:0497a07": "便作異語，若實若虛，諸釋所知。我子悉達，",
    "T04n0203_010:0497a08": "本在家時，聞有五欲，耳尚不聽，況當有",
    "T04n0203_010:0497a09": "欲而生於子？如斯之言，深為鄙媟。從誰得",
    "T04n0203_010:0497a10": "子？毀辱我等，實是諂曲，非正直法。我子",
    "T04n0203_010:0497a11": "悉達，昔在家時，及眾珍寶餚饍，都無染著，",
    "T04n0203_010:0497a12": "況今苦行，日食麻米，以此謗毀。」淨飯王極",
    "T04n0203_010:0497a13": "大瞋恚，問諸釋言：「今當云何苦毒殺害？」復",
    "T04n0203_010:0497a14": "有釋言：「如我意者，當作火坑，擲置火",
    "T04n0203_010:0497a15": "中，使其母子，都無遺餘。」諸人皆言：「此事最",
    "T04n0203_010:0497a16": "良。」即掘火坑，以佉陀羅木，積於坑中，以火",
    "T04n0203_010:0497a17": "焚之，即將耶輸陀羅至火坑邊。時耶輸陀",
    "T04n0203_010:0497a18": "羅，見火坑已，方大驚怖，譬如野鹿，獨在",
    "T04n0203_010:0497a19": "圍中四向顧望，無可恃怙。耶輸陀羅便自",
    "T04n0203_010:0497a20": "呵責：「既自無罪受斯禍患。」遍觀諸釋，無救",
    "T04n0203_010:0497a21": "己者，抱兒長嘆，念菩薩言：「汝有慈悲，憐",
    "T04n0203_010:0497a22": "愍一切，天龍鬼神，咸敬於汝。今我母子，薄",
    "T04n0203_010:0497a23": "於祐助，無過受苦，云何菩薩不見留意？",
    "T04n0203_010:0497a24": "何故不救我之母子今日危厄？諸天善神，",
    "T04n0203_010:0497a25": "無憶我者。菩薩昔日，處眾釋中，猶如滿月",
    "T04n0203_010:0497a26": "在於眾星，而於今者，更不一見。」即時向佛",
    "T04n0203_010:0497a27": "方所，一心敬禮，復拜諸釋，合掌向火，而說",
    "T04n0203_010:0497a28": "實語：「我此兒者，實不從他而有斯子，若實",
    "T04n0203_010:0497a29": "不虛，猶六年在我胎中者，火當消滅終不",
    "T04n0203_010:0497b01": "燒害我之母子。」作是語已，即入火中，而此",
    "T04n0203_010:0497b02": "火坑，變為水池，自見己身，處蓮花上，都無",
    "T04n0203_010:0497b03": "恐怖，顏色和悅，合掌向諸釋言：「若我虛妄，",
    "T04n0203_010:0497b04": "應即燋死，以今此兒實菩薩子，以我實語，",
    "T04n0203_010:0497b05": "得免火患。」復有釋言：「視其形相，不驚不",
    "T04n0203_010:0497b06": "畏，以此推之，必知是實。」復有釋言：「而此",
    "T04n0203_010:0497b07": "火坑，變為清池，以是驗之，知其無過。」時",
    "T04n0203_010:0497b08": "諸釋等，將耶輸陀羅還歸宮中，倍加恭敬",
    "T04n0203_010:0497b09": "讚嘆，為索乳母，供事其子，猶如生時，等",
    "T04n0203_010:0497b10": "無有異。祖白淨王，愛重深厚，不見羅睺",
    "T04n0203_010:0497b11": "羅，終不能食；若憶菩薩，抱羅睺羅，用解",
    "T04n0203_010:0497b12": "愁念。略而言之，滿六年已，白淨王渴仰",
    "T04n0203_010:0497b13": "於佛，遣往請佛。佛憐愍故，還歸本國。來",
    "T04n0203_010:0497b14": "到釋宮，佛變千二百五十比丘，皆如佛身，",
    "T04n0203_010:0497b15": "光相無異。耶輸陀羅，語羅睺羅：「誰是汝父？",
    "T04n0203_010:0497b16": "往到其邊。」時羅睺羅，禮佛已訖，正在如來",
    "T04n0203_010:0497b17": "左足邊立，如來即以無量劫中所修功德",
    "T04n0203_010:0497b18": "相輪之手，摩羅睺羅頂，時諸釋等，咸作是",
    "T04n0203_010:0497b19": "念：「佛今猶有愛私之心。」佛知諸釋心之所",
    "T04n0203_010:0497b20": "念，即說偈言：",
    "T04n0203_010:0497b21": "「我於生眷屬，　　及以所生子，",
    "T04n0203_010:0497b22": "　無有偏愛心，　　但以手摩頂，",
    "T04n0203_010:0497b23": "　我盡諸結使，　　愛憎永除盡，",
    "T04n0203_010:0497b24": "　汝等勿懷疑，　　於子生猶預。",
    "T04n0203_010:0497b25": "　此亦當出家，　　重為我法子，",
    "T04n0203_010:0497b26": "　略言其功德，　　出家學真道，",
    "T04n0203_010:0497b27": "　當成阿羅漢。」",
    "T04n0203_010:0497b28": "（一一八）老婆羅門問諂偽緣",
    "T04n0203_010:0497b29": "一切狡猾諂偽詐惑，外狀似直，內懷姦",
    "T04n0203_010:0497c01": "欺，是故智者，應察真偽。如往昔時，有婆羅",
    "T04n0203_010:0497c02": "門，其年既老，娉娶少婦，婦嫌夫老，傍婬",
    "T04n0203_010:0497c03": "不已。欲心既著，誑夫設會，請諸少壯婆",
    "T04n0203_010:0497c04": "羅門等，夫疑有姦，不肯延致。時彼少婦，設",
    "T04n0203_010:0497c05": "種種計，用惑其夫。老婆羅門前婦之子，墜",
    "T04n0203_010:0497c06": "於火中，爾時少婦，眼看使墮，而不捉取。",
    "T04n0203_010:0497c07": "婆羅門言：「兒今墜火，何故不捉？」婦即答言：",
    "T04n0203_010:0497c08": "「我自少來，唯近己夫，不曾捉他其餘男子，",
    "T04n0203_010:0497c09": "云何卒欲令我捉此男子小兒？」老婆羅門",
    "T04n0203_010:0497c10": "聞是語已，謂如其言信明婦故，便於其",
    "T04n0203_010:0497c11": "家，而設大會，集婆羅門。爾時少婦，便共交",
    "T04n0203_010:0497c12": "通。老婆羅門聞是事已，心懷忿恨，即取寶",
    "T04n0203_010:0497c13": "物，盛裹衣裓，棄婦而去。離舍既遠，於其",
    "T04n0203_010:0497c14": "路中，見一婆羅門，便共為伴，於其日暮，一",
    "T04n0203_010:0497c15": "處共宿，至明清旦，復共前行。離主人舍，漸",
    "T04n0203_010:0497c16": "漸欲遠，彼婆羅門，語老婆羅門言：「於昨",
    "T04n0203_010:0497c17": "宿處，有一草葉著我衣裳，我自少以來，無",
    "T04n0203_010:0497c18": "侵世物，葉著衣來我甚為愧，欲還草葉，",
    "T04n0203_010:0497c19": "歸彼主人，爾並停住待我往還。」老婆羅門",
    "T04n0203_010:0497c20": "聞是語已，深信其言，倍生愛敬，許當住",
    "T04n0203_010:0497c21": "待。彼婆羅門，詐捉草葉欲還主人，未遠之",
    "T04n0203_010:0497c22": "間，入一溝壑，偃腹而臥，良久乃還，云以",
    "T04n0203_010:0497c23": "草葉還主人竟。老婆羅門信以為然，倍",
    "T04n0203_010:0497c24": "增愛重。老婆羅門時因便利，洗大小便，即",
    "T04n0203_010:0497c25": "以寶物，而用寄之，此人尋後，齎其珍寶，便",
    "T04n0203_010:0497c26": "棄走去。老婆羅門見偷己物，嘆惋彼人，又",
    "T04n0203_010:0497c27": "自感傷，憂愁懊惱，惆悵進路。小復前行，憩",
    "T04n0203_010:0497c28": "一樹下，見一鸛雀，口中銜草，語諸鳥言：",
    "T04n0203_010:0497c29": "「我等應當共相憐愍，集會一處，而共住止。」",
    "T04n0203_010:0498a01": "爾時諸鳥，皆信其言，而來聚集。時此鸛雀，",
    "T04n0203_010:0498a02": "伺眾鳥等一切行後，就他巢窠，啄卵飲",
    "T04n0203_010:0498a03": "汁，殺他子食，諸鳥將至，更復銜草。眾",
    "T04n0203_010:0498a04": "鳥既還，見有此事，咸皆瞋責，而此鸛雀，",
    "T04n0203_010:0498a05": "拒言我不。時諸鳥輩，知其諂欺，悉捨而去。",
    "T04n0203_010:0498a06": "於此樹下，更經少時，見一外道出家之人，",
    "T04n0203_010:0498a07": "身服納衣，安行徐步，去去眾生，老婆羅門",
    "T04n0203_010:0498a08": "而問之言：「何以並行口唱去去？」外道答言：",
    "T04n0203_010:0498a09": "「我出家人，憐愍一切，畏傷蟲蟻，是故爾耳。」",
    "T04n0203_010:0498a10": "時婆羅門，見其出家口吐此言，深生篤信，",
    "T04n0203_010:0498a11": "即時尋逐，往至其家。於其暮宿，語婆羅門：",
    "T04n0203_010:0498a12": "「我須閑靜以自修心，爾止別屋於彼而臥。」",
    "T04n0203_010:0498a13": "時婆羅門，憙聞行道，心懷慶悅。至夜後分，",
    "T04n0203_010:0498a14": "但聞作樂歌舞之聲，便出看之，乃見出家",
    "T04n0203_010:0498a15": "外道住室，有一地孔，中出婦女，與共交",
    "T04n0203_010:0498a16": "通，若女人舞，外道彈琴，若外道舞，女人彈",
    "T04n0203_010:0498a17": "琴。見此事已，而自念言：「天下萬物，不問",
    "T04n0203_010:0498a18": "人獸，無一可信者。」說偈言曰：",
    "T04n0203_010:0498a19": "「不捉他男子，　　以草還主人，",
    "T04n0203_010:0498a20": "　鸛雀詐銜草，　　外道畏傷虫，",
    "T04n0203_010:0498a21": "　如是諂偽語，　　都無可信者。」",
    "T04n0203_010:0498a22": "爾時國內，有一長者，居家巨富，多諸珍寶，",
    "T04n0203_010:0498a23": "於其一夜，多失財物。時王聞已，問長者言：",
    "T04n0203_010:0498a24": "「有誰來去，致令亡失？」長者白王：「初無姦",
    "T04n0203_010:0498a25": "雜而與往返，唯一婆羅門，長共出入，清身",
    "T04n0203_010:0498a26": "潔己，不犯世物，草葉著衣，猶還其主，自",
    "T04n0203_010:0498a27": "此已外，更無異人。」王聞是已，攝婆羅門而",
    "T04n0203_010:0498a28": "詰問之。爾時長者，往白王言：「彼人淨行，世",
    "T04n0203_010:0498a29": "之無比，如何一旦，而被拘執？寧失財物，願",
    "T04n0203_010:0498b01": "王放捨。」時王答言：「我昔曾聞，有如是比外",
    "T04n0203_010:0498b02": "詐清淨內懷姦惡，爾勿憂惱，聽我覈實。」作",
    "T04n0203_010:0498b03": "是語已，即便撿究，辭窮理屈，依實伏首。",
    "T04n0203_010:0498b04": "是故智者，處世如鏡，善別真偽，為世導師。",
    "T04n0203_010:0498b05": "（一一九）婆羅門婦欲害姑緣",
    "T04n0203_010:0498b06": "昔有婆羅門，其婦少壯，姿容艷美，欲情深",
    "T04n0203_010:0498b07": "重，志存婬蕩，以有姑在，不得遂意，密作",
    "T04n0203_010:0498b08": "姦謀，欲傷害姑。詐為孝養，以惑夫意，朝夕",
    "T04n0203_010:0498b09": "恪懃，供給無乏，其夫歡喜，謂其婦言：「爾",
    "T04n0203_010:0498b10": "今供給，得為孝婦，我母投老，得爾之力。」",
    "T04n0203_010:0498b11": "婦答夫言：「今我世供，資養無幾，若得天",
    "T04n0203_010:0498b12": "供，是為願足，頗有妙法，可生天不？」夫答",
    "T04n0203_010:0498b13": "婦言：「婆羅門法，投巖赴火，五熱炙身，行",
    "T04n0203_010:0498b14": "如是事，便得生天。」婦答夫言：「若有是法，",
    "T04n0203_010:0498b15": "姑可生天，受自然供，何必孜孜，受世供養？」",
    "T04n0203_010:0498b16": "作是語已，夫信其言，便於野田，作大火",
    "T04n0203_010:0498b17": "坑，多積薪柴，極令然熾，乃於坑上，而設",
    "T04n0203_010:0498b18": "大會，扶將老母，招集親黨，婆羅門眾，盡詣",
    "T04n0203_010:0498b19": "會所，鼓樂絃歌，盡歡竟日。賓客既散，獨共",
    "T04n0203_010:0498b20": "母住，夫婦將母詣火坑所，推母投坑，不",
    "T04n0203_010:0498b21": "顧而走。時火坑中，有一小隥，母墮隥上，",
    "T04n0203_010:0498b22": "竟不墜火。母尋出坑，日已逼闇，按來時",
    "T04n0203_010:0498b23": "跡，欲還向家。路經叢林，所在陰黑，畏懼",
    "T04n0203_010:0498b24": "虎狼羅剎鬼等，攀上卑樹，以避所畏。會值",
    "T04n0203_010:0498b25": "賊人多偷財寶，群黨相隨，在樹下息。老",
    "T04n0203_010:0498b26": "母畏懼，怖不敢動，不能自制，於樹上欬。",
    "T04n0203_010:0498b27": "賊聞欬聲，謂是惡鬼，捨棄財物，各皆散走。",
    "T04n0203_010:0498b28": "既至天明，老母泰然，無所畏懼，便即下樹，",
    "T04n0203_010:0498b29": "選取財寶，香瓔珠璣金釧耳璫真奇雜物，",
    "T04n0203_010:0498c01": "滿負向家。夫婦見母，愕然驚懼，謂是起",
    "T04n0203_010:0498c02": "尸鬼，不敢來近。母即語言：「我死生天，多獲",
    "T04n0203_010:0498c03": "財寶。」而語婦言：「香瓔珠璣金釧耳璫，是汝",
    "T04n0203_010:0498c04": "父母姑姨姊妹用來與汝。由吾老弱，不能",
    "T04n0203_010:0498c05": "多負，語汝使來，恣意當與。」婦聞姑語，欣",
    "T04n0203_010:0498c06": "然歡喜，求如姑法投身火坑，而白夫言：",
    "T04n0203_010:0498c07": "「老姑今者，緣投火坑，得此財寶，由其力弱，",
    "T04n0203_010:0498c08": "不能多負，若我去者，必定多得。」夫如其",
    "T04n0203_010:0498c09": "言，為作火坑，投身燋爛，於即永沒。爾時諸",
    "T04n0203_010:0498c10": "天，而說偈言：",
    "T04n0203_010:0498c11": "「夫人於尊所，　　不應生惡意，",
    "T04n0203_010:0498c12": "　如婦欲害姑，　　反自焚滅身。」",
    "T04n0203_010:0498c13": "（一二〇）烏梟報怨緣",
    "T04n0203_010:0498c14": "昔有烏梟，共相怨憎。烏待晝日，知梟無見，",
    "T04n0203_010:0498c15": "踏殺群梟，噉食其肉。梟便於夜，知烏眼闇，",
    "T04n0203_010:0498c16": "復啄群烏，開穿其腸，亦復噉食。畏晝畏",
    "T04n0203_010:0498c17": "夜，無有竟已。時群烏中，有一智烏，語眾",
    "T04n0203_010:0498c18": "烏言：「已為怨憎，不可救解，終相誅滅，勢",
    "T04n0203_010:0498c19": "不兩全，宜作方便殄滅諸梟，然後我等可",
    "T04n0203_010:0498c20": "得歡樂，若其不爾，終為所敗。」眾烏答言：「如",
    "T04n0203_010:0498c21": "汝所說，當作何方，得滅讎賊？」智烏答言：「爾",
    "T04n0203_010:0498c22": "等眾烏，但共啄我，拔我毛羽，啄破我頭，",
    "T04n0203_010:0498c23": "我當設計，要令殄滅。」即如其言。燋悴形",
    "T04n0203_010:0498c24": "容，向梟穴外，而自悲鳴。梟聞聲已便出語",
    "T04n0203_010:0498c25": "言：「今爾何故，破傷頭腦，毛羽毀落，來至",
    "T04n0203_010:0498c26": "我所，悲聲極苦，欲何所說？」烏語梟言：「眾烏",
    "T04n0203_010:0498c27": "讐我，不得生活，故來相投，以避怨惡。」時",
    "T04n0203_010:0498c28": "梟憐愍，欲存養畜，眾梟皆言：「此是怨家，不",
    "T04n0203_010:0498c29": "可親近，何緣養畜，以長怨敵？」時梟答言：「今",
    "T04n0203_010:0499a01": "以困苦，來見投造，一身孤單，竟何能為？」遂",
    "T04n0203_010:0499a02": "便畜養，給與殘肉。日月轉久，毛羽平復，",
    "T04n0203_010:0499a03": "烏詐歡喜，微作方計，銜乾樹枝并諸草木，",
    "T04n0203_010:0499a04": "著梟穴中，似如報恩。梟語烏言：「何用是為？」",
    "T04n0203_010:0499a05": "烏即答言：「孔穴之中，純是冷石，用此草木，",
    "T04n0203_010:0499a06": "以御風寒。」梟以為爾，默然不答。而烏於是，",
    "T04n0203_010:0499a07": "即求守孔穴，詐給使令，用報恩養。時會暴",
    "T04n0203_010:0499a08": "雪，寒氣猛盛，眾梟率爾來集孔中，烏得其",
    "T04n0203_010:0499a09": "便，尋生歡喜，銜牧牛火，用燒梟孔，眾梟",
    "T04n0203_010:0499a10": "一時，於是殄滅。爾時諸天，說偈言曰：",
    "T04n0203_010:0499a11": "「諸有宿嫌處，　　不應生體信，",
    "T04n0203_010:0499a12": "　如烏詐託善，　　焚滅眾梟身。」",
    "T04n0203_010:0499a13": "（一二一）婢共羊鬪緣",
    "T04n0203_010:0499a14": "昔有一婢，稟性廉謹，常為主人，典熬麥",
    "T04n0203_010:0499a15": "豆。時主人家，有一羯羝，伺空逐便噉食麥",
    "T04n0203_010:0499a16": "豆。斗量折損，為主所瞋，信己不取，皆由",
    "T04n0203_010:0499a17": "羊噉。緣是之故，婢常因嫌，每以杖捶，用",
    "T04n0203_010:0499a18": "打羯羝；羝亦含怒，來觝觸婢，如此相犯，",
    "T04n0203_010:0499a19": "前後非一。婢因一日空手取火，羊見無杖，",
    "T04n0203_010:0499a20": "直來觸婢，婢緣急故，用所取火，著羊脊",
    "T04n0203_010:0499a21": "上。羊得火熱，所在觸突，焚燒村人，延及山",
    "T04n0203_010:0499a22": "野。于時山中五百獼猴，火來熾盛，不及避",
    "T04n0203_010:0499a23": "走，即皆一時被火燒死。諸天見已，而說偈",
    "T04n0203_010:0499a24": "言：",
    "T04n0203_010:0499a25": "「瞋恚鬪諍間，　　不應於中止，",
    "T04n0203_010:0499a26": "　羝羊共婢鬪，　　村人獼猴死。」",
    "T04n0203_010:0499a27": "雜寶藏經卷第十"
}