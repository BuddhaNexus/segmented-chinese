{
    "X16n0317_010:0738b08": "大佛頂如來密因修證了義諸菩薩萬行首楞嚴經",
    "X16n0317_010:0738b09": "正見卷第十",
    "X16n0317_010:0738b10": "住婁東古興福禪寺沙門　濟時　述",
    "X16n0317_010:0738b11": "△四行陰。一總明。",
    "X16n0317_010:0738b12": "阿難彼善男子修三摩提(至)幽隱妄想以為其本。",
    "X16n0317_010:0738b13": "阿難下明前相益。夫想陰未盡猶如濁浪。寤則成",
    "X16n0317_010:0738b14": "念。寐則成夢者。挾雜幻故也。想陰若盡。猶如晴空。",
    "X16n0317_010:0738b15": "寤亦如是。寐亦如是者。總一覺故也。又晴喻明。空",
    "X16n0317_010:0738b16": "喻覺。覺則一法不存。明則萬象都照。譬如鏡子相",
    "X16n0317_010:0738b17": "似。於諸境界。來無所黏。去無蹤跡。是虗受照應也。",
    "X16n0317_010:0738b18": "如是了得。焉有舊習乎。焉有浮想乎。唯一精真而",
    "X16n0317_010:0738b19": "已。生滅下明區宇之相。葢色受是粗重之相。想陰",
    "X16n0317_010:0738b20": "是萬法影子。心逐生滅而弗覺者也。今粗重已去。",
    "X16n0317_010:0738b21": "影象已亡。眾生之命緒。雖未即通。而生滅之根元。",
    "X16n0317_010:0738b22": "盡露於此。何以知之。今見乍時明。乍時暗熠熠然",
    "X16n0317_010:0738b23": "閃爍猶如野馬者。非眾生之生滅乎。見有時動。有",
    "X16n0317_010:0738b24": "時靜。隱隱然眇忽似有絲繫者。非眾生之根元乎。",
    "X16n0317_010:0738c01": "以十類皆具。故曰同生基。以動靜不常。故曰清擾。",
    "X16n0317_010:0738c02": "又門簨曰樞。門臼曰穴。浮塵根似門簨。勝義根似",
    "X16n0317_010:0738c03": "門臼。總指行相而言。以運動皆主此故。修定人到",
    "X16n0317_010:0738c04": "此境界。即是行陰區宇爾。若此下明陰盡之相。想",
    "X16n0317_010:0738c05": "盡如水。故言清。行動如波。故言擾。乃元性初生之",
    "X16n0317_010:0738c06": "性也。行相既定。元性歸於一。猶如波瀾滅於海。便",
    "X16n0317_010:0738c07": "是陰盡之相也。言眾生濁者。即無始一念。心發知",
    "X16n0317_010:0738c08": "見為生。業運遷流為往以心相假合。故名眾生濁。",
    "X16n0317_010:0738c09": "言幽隱者。以生滅之心。甚深微細。似見不見。故云",
    "X16n0317_010:0738c10": "幽隱。今行相一定。觀得最動之由。與妄想之本。便",
    "X16n0317_010:0738c11": "是超過眾生濁矣。△二別釋十。一二無因論。",
    "X16n0317_010:0738c12": "阿難當知是得正知(至)第一外道立無因論。",
    "X16n0317_010:0738c13": "阿難當知一句總提。是得下標正受。言正知者。簡",
    "X16n0317_010:0738c14": "無浮想也。凝明。即奢摩他定。以奢摩他定力得浮",
    "X16n0317_010:0738c15": "想不生。外魔不入。是謂正受也。方得下標邪計。精",
    "X16n0317_010:0738c16": "研。狂慧也。生元。同生基也。幽清即是行陰。以行陰",
    "X16n0317_010:0738c17": "未盡。狂慧忽生。於元性中見得生類之本。悉是無",
    "X16n0317_010:0738c18": "因。由是計度。立二無因論。",
    "X16n0317_010:0738c19": "一者下見本無因。何以知之。是人想陰已盡。生機",
    "X16n0317_010:0738c20": "見透。乘此慧心。見八萬劫內。一一悉知。見八萬劫",
    "X16n0317_010:0738c21": "外。冥無所觀。以是知眾生從本無因生也。不知無",
    "X16n0317_010:0738c22": "始以來。串習業識。故無不知。業識盡處。則為無有。",
    "X16n0317_010:0738c23": "此如夜見有人擎火而行。行遠不見。遂謂火滅無",
    "X16n0317_010:0738c24": "有。是人定中所見。正類此矣。由此下結過如文。",
    "X16n0317_010:0739a01": "二者下見末無因。何以知之。是人乘此慧力。見八",
    "X16n0317_010:0739a02": "萬劫前如是。見八萬劫後亦悉如是。見本無因。見",
    "X16n0317_010:0739a03": "末亦悉無因。目前山河大地。日月星辰。乃至草芥",
    "X16n0317_010:0739a04": "人畜。一一不變。非不能變爾。無異因故也。既無異",
    "X16n0317_010:0739a05": "因。他日焉有菩提可成耶。以是知萬物從本無因",
    "X16n0317_010:0739a06": "末亦無因生也。不知無始以來。熏習業力所持。業",
    "X16n0317_010:0739a07": "力衰當從渝變。此如仰目觀空而有花生。花不能",
    "X16n0317_010:0739a08": "變。遂謂無異因。是人定中所見。正類此矣。由此下",
    "X16n0317_010:0739a09": "結過如文。",
    "X16n0317_010:0739a10": "已上二種。皆墮外道計無因生。亦如此方儒者。計",
    "X16n0317_010:0739a11": "一陰一陽之謂道。又老氏計自然為宗。若計自然",
    "X16n0317_010:0739a12": "為宗。即是無因生。若計陰陽為道。即是邪因生。何",
    "X16n0317_010:0739a13": "者。可惜一個靈明正覺之體。惑為無因邪因。由是",
    "X16n0317_010:0739a14": "亡失正知。墮於外道。寧不可哀耶。八百功德釋見",
    "X16n0317_010:0739a15": "四卷。業流灣環。正指行陰。△二四徧常論。",
    "X16n0317_010:0739a16": "阿難是三摩中諸善男子(至)第二外道立圓常論。",
    "X16n0317_010:0739a17": "阿難下標正受如前。窮生下標邪計。言常擾動元",
    "X16n0317_010:0739a18": "者。以動元如水。無風波常起者。性習所使然也。行",
    "X16n0317_010:0739a19": "陰亦然。浮想雖亡。行相常擾者。亦性習所使然也。",
    "X16n0317_010:0739a20": "由此窮研。觀彼幽清之中。一切諸法。體性是常。遂",
    "X16n0317_010:0739a21": "立四圓常論。",
    "X16n0317_010:0739a22": "一者下窮研心境二處。言二處無浮想之因。惟是",
    "X16n0317_010:0739a23": "自相所循者。葢心不獨立。必仗境生。境不自緣。必",
    "X16n0317_010:0739a24": "依心有。如此境有生滅。心得常在。故知二萬劫中。",
    "X16n0317_010:0739b01": "一切眾生。生滅相循而不失者。以其性常也。",
    "X16n0317_010:0739b02": "二者下窮研四大處。謂四大處一一是常。設一不",
    "X16n0317_010:0739b03": "常。則天地萬物不成安立矣。以大性是常。故知四",
    "X16n0317_010:0739b04": "萬劫中。一切眾生。生滅而不斷者。以其體常也。",
    "X16n0317_010:0739b05": "三者下窮研八識。末那。第七識也。執受。第八識也。",
    "X16n0317_010:0739b06": "習起名心。思量名意。了別名識。又八識名心。七識",
    "X16n0317_010:0739b07": "名意。六識名識。此八個識。一一是常。設一不常。三",
    "X16n0317_010:0739b08": "世諸法不立。成斷空矣。以諸識是常。故知八萬劫",
    "X16n0317_010:0739b09": "中。一切眾生。生滅相循而不絕者。以其識常也。",
    "X16n0317_010:0739b10": "四者下窮研生滅之理。葢想元若盡。別境不生。生",
    "X16n0317_010:0739b11": "既無生。則滅亦無滅。此理便是常也。若此不是常。",
    "X16n0317_010:0739b12": "更有何常耶。故知萬化之中。得自然而不盡者。以",
    "X16n0317_010:0739b13": "其理常也。由此下結過如文。△三四倒論。",
    "X16n0317_010:0739b14": "又三摩中諸善男子(至)第三外道一分常論。",
    "X16n0317_010:0739b15": "又三摩下標正受如前。窮生下標邪計。自他者。彼",
    "X16n0317_010:0739b16": "我兩法也。彼我兩法。必有所分。由是立一分常。一",
    "X16n0317_010:0739b17": "分無常。",
    "X16n0317_010:0739b18": "一者下我常。彼無常。湛然者。神理也。神理即我之",
    "X16n0317_010:0739b19": "謂。此神我之理。徧於十方。一切眾生。皆從我生矣。",
    "X16n0317_010:0739b20": "然則彼有生滅。我無生滅。無生滅是常。性有生滅",
    "X16n0317_010:0739b21": "是無常性也。",
    "X16n0317_010:0739b22": "二者下劫壞。劫不壞。定中不觀其理。但觀器世間。",
    "X16n0317_010:0739b23": "見三禪以下有形有色者壞。見四禪以上無形無",
    "X16n0317_010:0739b24": "色者不壞。不壞者。三災劫所不到也。壞者。三災劫",
    "X16n0317_010:0739c01": "所到也。故知劫不壞者是常性。劫壞者是無常性",
    "X16n0317_010:0739c02": "也。",
    "X16n0317_010:0739c03": "三者下有精有粗。精者心也。粗者身也。身而生滅。",
    "X16n0317_010:0739c04": "心無改移。無改移者是我性。故不壞。一切生滅者",
    "X16n0317_010:0739c05": "是我心流出。故壞。然則不壞者是常性。壞者是無",
    "X16n0317_010:0739c06": "常性也。",
    "X16n0317_010:0739c07": "四者下行常。餘無常。謂色受想是無常性。現見滅",
    "X16n0317_010:0739c08": "盡故。行陰是常性。現見常流故。常流者是真常性。",
    "X16n0317_010:0739c09": "滅盡者是真無常性也。由此下結過如文。",
    "X16n0317_010:0739c10": "已上四種皆即一身上起自他見。故立一分常。一",
    "X16n0317_010:0739c11": "分無常。是謂邪見也。何以。自身上立他。於自不成",
    "X16n0317_010:0739c12": "矣。他生我身中。於他不成矣。如此全是心外有法。",
    "X16n0317_010:0739c13": "自生違背。故稱顛倒。△四四有邊論。",
    "X16n0317_010:0739c14": "又三摩中諸善男子(至)第四外道立有邊論。",
    "X16n0317_010:0739c15": "又三摩下標正受如前。窮生下標邪計。分位者。即",
    "X16n0317_010:0739c16": "有是一邊。無是一邊。故立四有邊論。",
    "X16n0317_010:0739c17": "一者下見不見二邊。過去已過去。未來猶未來。二",
    "X16n0317_010:0739c18": "皆不見。謂之有邊。現在流用不息。相續無盡。灼然",
    "X16n0317_010:0739c19": "可見。謂之無邊。相續約體說。二際約時說。以時有",
    "X16n0317_010:0739c20": "分劑。體無分劑故也。",
    "X16n0317_010:0739c21": "二者下有聞有見。無聞無見二邊。謂八萬劫內。有",
    "X16n0317_010:0739c22": "聞有見。謂之有邊。八萬劫前。無聞無見。謂之無邊。",
    "X16n0317_010:0739c23": "又有聞有見者眾生也。無聞無見者空寂也。以空",
    "X16n0317_010:0739c24": "寂是一邊。眾生是一邊也。",
    "X16n0317_010:0740a01": "三者下有知無知二邊。無邊性。無知也。我徧知得",
    "X16n0317_010:0740a02": "一切人不見無邊性者。彼不知故。有邊性。有知也。",
    "X16n0317_010:0740a03": "我曾不知一切人見有邊性者。彼有知故。彼有知",
    "X16n0317_010:0740a04": "謂之有邊性。我不知謂之無邊性也。",
    "X16n0317_010:0740a05": "四者下生滅不生滅二邊。一念有知是生。一念忘",
    "X16n0317_010:0740a06": "知是滅。故一身之內見有半生半滅也。又有眾生",
    "X16n0317_010:0740a07": "處為有邊是生。無眾生處為無邊是滅。故世界之",
    "X16n0317_010:0740a08": "中。見有半生半滅也。由此下結過如文。△五不死",
    "X16n0317_010:0740a09": "矯亂論。",
    "X16n0317_010:0740a10": "又三摩中諸善男子(至)不死矯亂徧計虗論。",
    "X16n0317_010:0740a11": "又三摩下標正受如前。窮生下標邪計。不死矯亂。",
    "X16n0317_010:0740a12": "出婆沙論。釋外道計天常住。名為不死。計不亂答。",
    "X16n0317_010:0740a13": "得生彼天。若實不知而輙答。恐成矯亂。故有問時。",
    "X16n0317_010:0740a14": "答言秘密。不應皆說。或不定答。佛法呵云。此真矯",
    "X16n0317_010:0740a15": "亂。故云不死矯亂也。下別見。即是明其矯亂答。",
    "X16n0317_010:0740a16": "一者下標八亦。謂恒變生滅增減有無也。有求下",
    "X16n0317_010:0740a17": "述其所答。然止有六義。非闕文也。詳義非所問故。",
    "X16n0317_010:0740a18": "言遺失章句者。謂所問非直答。令前人於句中不",
    "X16n0317_010:0740a19": "得義理。故云遺失章句也。",
    "X16n0317_010:0740a20": "二者下觀一切法皆無。互互即念念滅。纔生即無",
    "X16n0317_010:0740a21": "故。於是知一切法皆無。因無證得。故所答唯無也。",
    "X16n0317_010:0740a22": "三者下觀一切法皆有。各各即念念生。舉意即有",
    "X16n0317_010:0740a23": "故。於是知一切法皆是。因是證得。故所答唯是也。",
    "X16n0317_010:0740a24": "四者下觀一切法有無俱亦。其境枝故。其心亦亂",
    "X16n0317_010:0740b01": "者。謂念念生。即念念滅。難定其義故。於是知一切",
    "X16n0317_010:0740b02": "法有無俱即。因兩證得。故所答亦有即是亦無。然",
    "X16n0317_010:0740b03": "且有不是亦無。無不是亦有。畢竟有無各別。故所",
    "X16n0317_010:0740b04": "答互相遮護。令人不能窮詰也。由此下結過如文。",
    "X16n0317_010:0740b05": "△六死後有相。",
    "X16n0317_010:0740b06": "又三摩中諸善男子(至)死後有相心顛倒論。",
    "X16n0317_010:0740b07": "又三摩下標正受如前。窮生下標邪計。無盡流。即",
    "X16n0317_010:0740b08": "行陰也。以行陰是常。雖死後不息。故云死後有相",
    "X16n0317_010:0740b09": "也。",
    "X16n0317_010:0740b10": "或自下計四陰有相。一色是我。現見色身是我故。",
    "X16n0317_010:0740b11": "二我有色。能含徧國土故。三色屬我。還我迴前緣",
    "X16n0317_010:0740b12": "故。四我在色。得行中相續故。此一色陰有四句。受",
    "X16n0317_010:0740b13": "想行亦各有四句。故成十六相。皆執死後有相循",
    "X16n0317_010:0740b14": "環生也。",
    "X16n0317_010:0740b15": "從此下別計諸法相。謂陰相既爾。諸法亦然。煩惱",
    "X16n0317_010:0740b16": "通指諸法也。菩提別指覺明也。菩提煩惱並驅無",
    "X16n0317_010:0740b17": "改。亦執死後有相也。由此下結過如文。△七死後",
    "X16n0317_010:0740b18": "無相。",
    "X16n0317_010:0740b19": "又三摩中諸善男子(至)死後無相心顛倒論。",
    "X16n0317_010:0740b20": "又三摩下標正受如前。窮生下標邪計。如文凖思。",
    "X16n0317_010:0740b21": "見其下計四陰是滅。夫有色則知有想。有想則知",
    "X16n0317_010:0740b22": "有受矣。今現在色是滅盡。則知想陰亦是滅盡。想",
    "X16n0317_010:0740b23": "陰滅盡。則知受陰亦是滅盡矣。生理即是行陰也。",
    "X16n0317_010:0740b24": "雖有生氣。與草木同。死後焉得為有相耶。又八無",
    "X16n0317_010:0740c01": "者。約現在子縛四相是滅。則知未來果縛四相。亦",
    "X16n0317_010:0740c02": "是滅。故成八無。",
    "X16n0317_010:0740c03": "從此下別計涅槃因果皆依現陰而生。現陰既滅。",
    "X16n0317_010:0740c04": "未來安能有哉。是徒有名字爾。由此下結過如文。",
    "X16n0317_010:0740c05": "△八俱非論。",
    "X16n0317_010:0740c06": "又三摩中諸善男子(至)死後俱非心顛倒論。",
    "X16n0317_010:0740c07": "又三摩下標正受。窮生下標邪計。行存中就行陰",
    "X16n0317_010:0740c08": "而言也。知現存行陰是有。則知色受想是滅。以色",
    "X16n0317_010:0740c09": "受想是滅。則知現存行陰有亦非有矣。以行陰非",
    "X16n0317_010:0740c10": "有。知色受想非無。如此四陰雙計成八非。故知死",
    "X16n0317_010:0740c11": "後俱非也。",
    "X16n0317_010:0740c12": "色受下雙計非有非無。謂色受想先來是有。而今",
    "X16n0317_010:0740c13": "非有。故曰見有非有。又以行相例前色等是無。以",
    "X16n0317_010:0740c14": "色等例今行相是非無。故曰觀無不無。言八非相",
    "X16n0317_010:0740c15": "者。一陰有二非相。四陰成八非相。是謂窮盡陰界",
    "X16n0317_010:0740c16": "也。言有相無相者。以現在是非有非無。則知死後",
    "X16n0317_010:0740c17": "亦是非有非無。是謂雙計有無也。又計下別計俱",
    "X16n0317_010:0740c18": "非。葢現在見行相。念念遷流。生中有滅。滅中有生。",
    "X16n0317_010:0740c19": "生滅不定。由是通悟諸法。皆是非有非無。故曰俱",
    "X16n0317_010:0740c20": "非。又前八非是虗。八有是實。虗實亦難定準。故曰",
    "X16n0317_010:0740c21": "失措。",
    "X16n0317_010:0740c22": "由此下結過。言後際昏瞢無可道者。謂現在言有",
    "X16n0317_010:0740c23": "不得。言無不得。有無二邊俱不可得。況死後昏瞢",
    "X16n0317_010:0740c24": "而有知耶。餘如文。△九七斷滅論。",
    "X16n0317_010:0741a01": "又三摩中諸善男子(至)死後斷滅心顛倒論。",
    "X16n0317_010:0741a02": "又三摩下標正受如前。窮生下標邪計。七斷滅者。",
    "X16n0317_010:0741a03": "即人天二界。四禪四界。與無色界。共七處也。後後",
    "X16n0317_010:0741a04": "滅者。現在念念滅。設生此七處。亦知後皆斷滅矣。",
    "X16n0317_010:0741a05": "或計下正釋七處滅。身滅。即人天二界也。欲盡。指",
    "X16n0317_010:0741a06": "初禪也。苦盡。指二禪也。極樂三禪。極捨四禪。及無",
    "X16n0317_010:0741a07": "色也。此七處滅者。非謂進地後方滅。現前得念念",
    "X16n0317_010:0741a08": "滅。至後知亦念念滅。乃不復生也。由此下結過如",
    "X16n0317_010:0741a09": "文。△十五現涅槃論。",
    "X16n0317_010:0741a10": "又三摩中諸善男子(至)五現涅槃心顛倒論。",
    "X16n0317_010:0741a11": "又三摩下標正受如文。窮生下標邪計。於後後有",
    "X16n0317_010:0741a12": "生計度者。前念念滅。故知後後滅。今念念生。故知",
    "X16n0317_010:0741a13": "後後有。總前後論之。只一念生滅爾。",
    "X16n0317_010:0741a14": "或以下釋轉依處。欲界是五趣雜居地。若悟得圓",
    "X16n0317_010:0741a15": "明之理。即欲界是轉依處矣。初禪性無憂者。即離",
    "X16n0317_010:0741a16": "憂是轉依處矣。二禪性無苦。即離苦是轉依處。三",
    "X16n0317_010:0741a17": "禪極悅隨。悅隨即喜支也。四禪苦樂雙亡。即捨支",
    "X16n0317_010:0741a18": "也。乃是其轉依處矣。謂之五現涅槃果。此不徹悟",
    "X16n0317_010:0741a19": "本來。少得些輕安。便以為究竟。墮於支禪邪計中",
    "X16n0317_010:0741a20": "不知正是迷有漏天。妄作無為解者。便是誤取涅",
    "X16n0317_010:0741a21": "槃爾。由此下結過如文。△三結示。初示過。",
    "X16n0317_010:0741a22": "阿難如是十種禪那(至)大妄語成墮無間獄。",
    "X16n0317_010:0741a23": "已上十種是行陰所變。以行陰遷動。邪計乘發。故",
    "X16n0317_010:0741a24": "得心差不安正受爾。用心交互者。修禪定心是正。",
    "X16n0317_010:0741b01": "狂解竊發是邪。正邪雜糅。故云交互。所謂差之毫",
    "X16n0317_010:0741b02": "釐。謬以千里。若不說破。誤為證聖。便為大妄語矣。",
    "X16n0317_010:0741b03": "可不慎哉。△二勸宣。",
    "X16n0317_010:0741b04": "汝等必須將如來語(至)作大覺王清淨標指。",
    "X16n0317_010:0741b05": "葢想陰盡是無外魔矣。然心魔內障。覺多錯謬。反",
    "X16n0317_010:0741b06": "為學道之深孽。此世尊之隱憂。乘教之切心也。是",
    "X16n0317_010:0741b07": "故勅勸弘宣。再四叮嚀。使行人覺了斯義。不遭枝",
    "X16n0317_010:0741b08": "岐。而弘大道。登正覺。是為清淨之標指矣。△五識",
    "X16n0317_010:0741b09": "陰。一總明。",
    "X16n0317_010:0741b10": "阿難彼善男子修三摩提(至)顛倒妄想以為其本。",
    "X16n0317_010:0741b11": "阿難下明前相益。機即是機要。網繩曰綱。結處曰",
    "X16n0317_010:0741b12": "紐。補特伽羅。云數取趣。此總指行陰之相也。葢行",
    "X16n0317_010:0741b13": "陰是一切眾生之機要。以此出生故。又是命緒之",
    "X16n0317_010:0741b14": "綱紐。以此連絡故。又是諸法之歸處。以此取趣故。",
    "X16n0317_010:0741b15": "眾生之有業性也。此行陰為之血脈。眾生之有妄",
    "X16n0317_010:0741b16": "性也。此行陰為之感應。故曰諸世間性。幽清擾動。",
    "X16n0317_010:0741b17": "總一行相為脈絡貫串。遷改流動以成其業爾。今",
    "X16n0317_010:0741b18": "則行陰已盡。生基隳裂。綱紐已解。諸所取趣一切",
    "X16n0317_010:0741b19": "不行。尚無有作。誰為感應。此如東方之曙。鷄後之",
    "X16n0317_010:0741b20": "鳴。終不久闇。是將大明矣。斯時便是行盡之相也。",
    "X16n0317_010:0741b21": "六根虗靜下正明識陰區宇。無色受想。則根自虗",
    "X16n0317_010:0741b22": "靜矣。無諸行使。則心不馳逸矣。內湛發明。故曰內",
    "X16n0317_010:0741b23": "外湛明。內外者。即觀照甚深之意。葢根境若交。則",
    "X16n0317_010:0741b24": "有所入。今想行兩亡。根境不交。無有入矣。故曰入",
    "X16n0317_010:0741c01": "無所入。工夫到如此田地。然後觀一切眾生受命",
    "X16n0317_010:0741c02": "所由。莫不皆知矣。且既知所由。復執其元。執元即",
    "X16n0317_010:0741c03": "是念心不妄也。心不緣妄。諸類不應。唯一識陰矣。",
    "X16n0317_010:0741c04": "故曰觀由執元。諸類不召。又十二因緣中。以無明",
    "X16n0317_010:0741c05": "緣行。行緣識。識緣名色。名色緣六入。今入無所入。",
    "X16n0317_010:0741c06": "則是不緣六入矣。諸類不召。則是不緣名色矣。觀",
    "X16n0317_010:0741c07": "由執元。則是不緣於行矣。不緣於行。又不緣名色",
    "X16n0317_010:0741c08": "六入。而能深達十方種類元由者。非是識陰耶。夫",
    "X16n0317_010:0741c09": "識陰既露。幽蔽則開。於是見得十方世界。元是一",
    "X16n0317_010:0741c10": "空。故曰於十方界已獲其同。又精色不沉。即是不",
    "X16n0317_010:0741c11": "沒。謂不被想行所沒。以不沒故。方知得三界唯心。",
    "X16n0317_010:0741c12": "萬法惟識。別無他有。此便是識陰區宇之相。",
    "X16n0317_010:0741c13": "若於下明陰盡之相。群召指前十二類生而言也。",
    "X16n0317_010:0741c14": "十二類生。識相雖別。其體則同。同是一空。觀得其",
    "X16n0317_010:0741c15": "空。自然不由前塵所起知見矣。此是消磨法。消磨",
    "X16n0317_010:0741c16": "情盡。開也如是。合也如是。開則去來無礙。合則纖",
    "X16n0317_010:0741c17": "毫不隔。然非有心造作。圓通之理。固如是爾。言見",
    "X16n0317_010:0741c18": "聞通鄰者。即是六根互用。如普賢用心聞。觀音以",
    "X16n0317_010:0741c19": "眼聽。皆凝一不分。互用之道也。如互用得。方顯真",
    "X16n0317_010:0741c20": "心自在。本來清淨矣。本既清淨。十方世界。及與身",
    "X16n0317_010:0741c21": "心。何所障礙而不明淨也。又世界舉依報。身心舉",
    "X16n0317_010:0741c22": "正報。謂此心清淨。乃至若依若正。一體清淨。猶如",
    "X16n0317_010:0741c23": "琉璃者。此總喻根身器界也。前文云十方國土。皎",
    "X16n0317_010:0741c24": "然清淨。譬如琉璃。內含寶月。此亦如是。六根清淨。",
    "X16n0317_010:0742a01": "亦內外明徹矣。若到此地。便見得識陰盡也。所言",
    "X16n0317_010:0742a02": "命濁者。即無始妄想。起見聞知覺業識心也。以業",
    "X16n0317_010:0742a03": "識心六用相違。如眼不能聽。耳不能見。眾塵隔越",
    "X16n0317_010:0742a04": "故爾。故名命濁。此命濁謂之有。則無全體可指。謂",
    "X16n0317_010:0742a05": "之無。則有影象可識。今識陰一空。見聞通鄰。十方",
    "X16n0317_010:0742a06": "無礙。觀得虗幻之由。與妄想之本。便是超過命濁",
    "X16n0317_010:0742a07": "矣。△二別釋十。一因所因執。",
    "X16n0317_010:0742a08": "阿難當知是善男子(至)背涅槃城生外道種。",
    "X16n0317_010:0742a09": "此約陰未盡相三。初阿難下約識陰未圓。前總明",
    "X16n0317_010:0742a10": "中說行相空。如東方曙。將必大明矣。次說識陰空。",
    "X16n0317_010:0742a11": "如吠琉璃。能使明徹矣。而今行相雖空。識陰仍在。",
    "X16n0317_010:0742a12": "未得純是真寂滅心。何則。以有心還元故。故曰已",
    "X16n0317_010:0742a13": "滅生滅。而於寂滅精妙未圓。精妙。即識也。次能令",
    "X16n0317_010:0742a14": "下約識用事。葢識雖未盡。可用集事。何也。假令一",
    "X16n0317_010:0742a15": "向根塵隔別而不能開者。能令開之。假令一向心",
    "X16n0317_010:0742a16": "識馳逸而不能合者。能令合之。合則以見諸類通",
    "X16n0317_010:0742a17": "[泳永+曶]。開則能使入其圓元。圓元者。圓諸心也。通[泳永+曶]者。",
    "X16n0317_010:0742a18": "通所隔也。此見因識以集其事矣。三若於下約其",
    "X16n0317_010:0742a19": "邪計。上來因識成事者。不過借路以入圓元爾。若",
    "X16n0317_010:0742a20": "因此認為真常而生勝解者。便為不可。何則。葢真",
    "X16n0317_010:0742a21": "常非所因。所因是妄。而今外道計所因為常者。豈",
    "X16n0317_010:0742a22": "非邪耶。乃全是有所得心。失其正見。由是違遠圓",
    "X16n0317_010:0742a23": "通。背涅槃城也。娑毗迦羅外道也。計阿賴識前。未",
    "X16n0317_010:0742a24": "形之初。有個主宰。能生一切法。謂之冥諦也。△二",
    "X16n0317_010:0742b01": "能非能執。",
    "X16n0317_010:0742b02": "阿難又善男子窮諸行空(至)生大慢天我徧圓種。",
    "X16n0317_010:0742b03": "阿難下約識陰未圓如前。若於下約其邪計。所歸",
    "X16n0317_010:0742b04": "即前於識還元句。葢識依行流。行空故識得歸元。",
    "X16n0317_010:0742b05": "又歸是識所歸處。前計識生於因。以所因為常性。",
    "X16n0317_010:0742b06": "因冥初而生諦也。今計識生於能。能即我也。我生",
    "X16n0317_010:0742b07": "一切故。即能是常而生勝解者。便為不可。何則。真",
    "X16n0317_010:0742b08": "常非能生。而執以為能者。豈非邪耶。乃全是有所",
    "X16n0317_010:0742b09": "得心。失其正見。由是違遠圓通。背涅槃城也。摩醯",
    "X16n0317_010:0742b10": "首。即色頂大自在天。是外道所宗。執一切俱彼生",
    "X16n0317_010:0742b11": "故。我徧圓者。計我徧虗空也。△三常非常執。",
    "X16n0317_010:0742b12": "又善男子窮諸行空(至)背涅槃城生倒圓種。",
    "X16n0317_010:0742b13": "又善下約識未圓如前。若於下約其邪計。歸依。即",
    "X16n0317_010:0742b14": "我所仗處也。前計良能是我。今計我是彼生。宣流。",
    "X16n0317_010:0742b15": "即識也。一切諸法及與自身。都從彼流出。故認識",
    "X16n0317_010:0742b16": "為他。生我為自。以他作真常無生滅解。此則在生",
    "X16n0317_010:0742b17": "滅中計常住。而惑不生。真無生滅。反迷生滅為不",
    "X16n0317_010:0742b18": "識。二俱是迷。故曰沉迷。自在天釋見前。餘如文。△",
    "X16n0317_010:0742b19": "四知非知執。",
    "X16n0317_010:0742b20": "又善男子窮諸行空(至)背涅槃城生倒知種。",
    "X16n0317_010:0742b21": "又善下約識未圓如前。若於下約其邪計。此計良",
    "X16n0317_010:0742b22": "知為自性者。葢草木是無情。人是有情也。今計知",
    "X16n0317_010:0742b23": "體徧圓。則有情無情。皆從所知生矣。故疑草木為",
    "X16n0317_010:0742b24": "人。人死還成草木。都無所擇。是墮知無知執。謂之",
    "X16n0317_010:0742c01": "倒知也。又婆吒霰尼。二外道也。計一切是覺。乃與",
    "X16n0317_010:0742c02": "此執同。故成其伴爾。△五生無生執。",
    "X16n0317_010:0742c03": "又善男子窮諸行空(至)前涅槃城生顛化種。",
    "X16n0317_010:0742c04": "又善下約識陰未圓如前。若於下約其邪計。然佛",
    "X16n0317_010:0742c05": "法謂隨順互用者。須得五陰空真心開發。然後隨",
    "X16n0317_010:0742c06": "我用。謂之隨順。今陰相未盡識心用事。即觀中暫",
    "X16n0317_010:0742c07": "得圓融。謂之隨順。便求圓化。四大之性。以群塵為",
    "X16n0317_010:0742c08": "因。冀望成果。是墮生無生執。若正理論之。其實無",
    "X16n0317_010:0742c09": "生。妄以為生而崇事之。豈非邪乎。乃全是有所得",
    "X16n0317_010:0742c10": "心。失正知見。違遠圓通。背真涅槃城也。婆羅門。西",
    "X16n0317_010:0742c11": "域五姓中淨姓也。世傳有方書者。事火崇水。乃其",
    "X16n0317_010:0742c12": "本習。諸迦葉波。即三迦葉。婆羅門之別姓。其先事",
    "X16n0317_010:0742c13": "外道故。△六歸無所歸。",
    "X16n0317_010:0742c14": "又善男子窮諸行空(至)背涅槃城生斷滅種。",
    "X16n0317_010:0742c15": "明即明白心也。計此明心原是中虗。虗故不滅。不",
    "X16n0317_010:0742c16": "滅是空。此空虗之理。為群化之本。餘則是生滅法。",
    "X16n0317_010:0742c17": "今滅其所滅。乃為我之歸處。正理觀之。其實無歸。",
    "X16n0317_010:0742c18": "而計為歸處。是墮歸無歸執者。廼是斷滅法也。舜",
    "X16n0317_010:0742c19": "若多。此云空。無想執此成斷空外道也。△七貪非",
    "X16n0317_010:0742c20": "貪執。",
    "X16n0317_010:0742c21": "又善男子窮諸行空(至)背涅槃城生妄延種。",
    "X16n0317_010:0742c22": "此計即識是常。然識必依身而住。於是固身同於",
    "X16n0317_010:0742c23": "精圓。冀其長生而不傾逝者。是墮貪非貪執。葢妄",
    "X16n0317_010:0742c24": "身非常。而貪以為常。豈非是邪乎。阿斯陀仙。此翻",
    "X16n0317_010:0743a01": "無比。修長生術者。佛初生。淨飯王命其相之。仙云。",
    "X16n0317_010:0743a02": "太子必當作佛。我今年暮。當生無色天上。不得見",
    "X16n0317_010:0743a03": "佛。言訖淚下。即其人也。△八真非真執。",
    "X16n0317_010:0743a04": "又善男子窮諸行空(至)背涅槃城生天魔種。",
    "X16n0317_010:0743a05": "前計識依身住。故求固身。今計識從身生。故求廣",
    "X16n0317_010:0743a06": "生。識得以延永矣。言互通者。識是眾生之命。彼此",
    "X16n0317_010:0743a07": "互相通爾。言坐蓮花宮者。冀識托生勝處也。又識",
    "X16n0317_010:0743a08": "是妄體。謬以為真。故云真非真執。吒枳迦羅。無正",
    "X16n0317_010:0743a09": "翻。疑即欲頂自在天。媛。女之美稱也。△九定性聲",
    "X16n0317_010:0743a10": "聞。",
    "X16n0317_010:0743a11": "又善男子窮諸行空(至)背涅槃城生纏空種。",
    "X16n0317_010:0743a12": "命明者。已明得識陰。是生滅法也。由厭生滅。發心",
    "X16n0317_010:0743a13": "求道。道即四諦法也。觀中分別苦諦為麤。滅諦為",
    "X16n0317_010:0743a14": "精。疏決集諦為偽。道諦為真。惟求感應者。冀斷苦",
    "X16n0317_010:0743a15": "集是因。慕證滅道是果。便為感應也。只此居滅已",
    "X16n0317_010:0743a16": "休。更不前進。是墮定性聲聞。增上慢儔矣。又聲聞",
    "X16n0317_010:0743a17": "分二種。一是根鈍。二是根利。利者迴心向大。鈍者",
    "X16n0317_010:0743a18": "趣寂即休。△十定性緣覺。",
    "X16n0317_010:0743a19": "又善男子窮諸行空(至)生覺圓明不化圓種。",
    "X16n0317_010:0743a20": "即前二種中。又有根稍利者。觀十二因緣法。見得",
    "X16n0317_010:0743a21": "覺性本來清淨。清淨揀非生滅。覺揀非迷者。從是",
    "X16n0317_010:0743a22": "發研深妙。妄為涅槃。不知即此發研。便是流注生。",
    "X16n0317_010:0743a23": "不發妙用。墮緣覺乘。亦是不迴心定性聲聞之類。",
    "X16n0317_010:0743a24": "△三結示。",
    "X16n0317_010:0743b01": "阿難如是十種禪那(至)從始成就不遭岐路。",
    "X16n0317_010:0743b02": "已上十種是識陰所變。何以明之。譬如夢中覩一",
    "X16n0317_010:0743b03": "異境。自謂了了。不知正是夢識所述爾。此識陰亦",
    "X16n0317_010:0743b04": "然。定中所見。自謂了了。不知乃是識陰所惑耳。由",
    "X16n0317_010:0743b05": "是迷惑。於未足中生滿足證。不能入清淨覺者。為",
    "X16n0317_010:0743b06": "識陰所誤也。餘如文。汝等下勸宣。佛慮後五百歲。",
    "X16n0317_010:0743b07": "雖有好心學道。奈何識陰未盡。以邪為正。便是佛",
    "X16n0317_010:0743b08": "法之害矣。是故深勸弘宣。傳示末世。普令覺了斯",
    "X16n0317_010:0743b09": "義。毋為見魔混亂真禪也。見魔者。見指修定人。以",
    "X16n0317_010:0743b10": "識心發邪見故。魔指其所宗。如娑毗迦羅與自在",
    "X16n0317_010:0743b11": "天等。俱是魔外故。亦可指前八是魔。終為墮落故。",
    "X16n0317_010:0743b12": "後二是見。沉滅不進故。故總稱為見魔也。修定人",
    "X16n0317_010:0743b13": "逢此沉孽。不能擺脫。須持佛般怛羅呪。如前八卷",
    "X16n0317_010:0743b14": "中說。故曰保綏哀救。必使身心蕩盡見孽。消息邪",
    "X16n0317_010:0743b15": "緣。方可入佛知見。登正修行路。乃為得矣。△四總",
    "X16n0317_010:0743b16": "結前意二。一陰盡功用。",
    "X16n0317_010:0743b17": "如是法門先過去世(至)圓滿菩提歸無所得。",
    "X16n0317_010:0743b18": "如是法門一句。總躡前五陰而言也。葢前是破陰",
    "X16n0317_010:0743b19": "為法。入正為門。一切諸佛無有不破五陰而入道",
    "X16n0317_010:0743b20": "者。五陰既破。得諸根互用。即是金剛乾慧地。此義",
    "X16n0317_010:0743b21": "在前第三漸次中已明。今略釋之。所言金剛者。乃",
    "X16n0317_010:0743b22": "是當人無念心體也。此無念心體。不變不壞。不動",
    "X16n0317_010:0743b23": "不遷。在聖不增。在凡不減。在生滅而隨生滅。故凡",
    "X16n0317_010:0743b24": "夫成迷。在生滅而透生滅。故聖人成覺。究竟此無",
    "X16n0317_010:0743c01": "念心體。不變不壞。不動不遷。故稱金剛也。所言乾",
    "X16n0317_010:0743c02": "慧者有二義。前則欲愛乾枯名曰乾。純以智慧名",
    "X16n0317_010:0743c03": "曰慧。今則五陰盡名曰乾。得六根互用名曰慧。故",
    "X16n0317_010:0743c04": "名乾慧也。又前義是頓。位是漸。文云返流全一。六",
    "X16n0317_010:0743c05": "用不行。妙圓平等。獲大安隱。一切如來密圓淨妙。",
    "X16n0317_010:0743c06": "皆現其中。是人即獲無生法忍。從是漸修。隨所發",
    "X16n0317_010:0743c07": "行。安立聖位者。即是頓中施漸也。今義是漸。位是",
    "X16n0317_010:0743c08": "頓。文云圓明精心。於中發化。如淨琉璃。內含寶月。",
    "X16n0317_010:0743c09": "如是乃超十信十住。十行十迴向。四加行心。菩薩",
    "X16n0317_010:0743c10": "所行金剛十地。等覺圓明。入於如來妙莊嚴海。圓",
    "X16n0317_010:0743c11": "滿菩提。歸無所得者。即是漸中施頓也。若是先頓",
    "X16n0317_010:0743c12": "後漸。則曰隨所發行。安立菩提。若是由漸施頓。則",
    "X16n0317_010:0743c13": "曰圓滿菩提。歸無所得。無所得心。非無念心體耶。",
    "X16n0317_010:0743c14": "此雖前後施設不同。合而言之。總名金剛乾慧地",
    "X16n0317_010:0743c15": "也。問。位既是一個。何故前後不同耶。曰有二義故。",
    "X16n0317_010:0743c16": "一約當機。二約未來。如阿難是悟底人。須依三漸",
    "X16n0317_010:0743c17": "次為法。得根塵業識盡。見本妙圓明平等已。然後",
    "X16n0317_010:0743c18": "成就五十五位登妙覺海。方始徹法源矣。又如末",
    "X16n0317_010:0743c19": "世修定者。是未悟底人。須要五陰盡破。為證得諸",
    "X16n0317_010:0743c20": "根互用。悟自圓明精心已。如是乃悉超過五十五",
    "X16n0317_010:0743c21": "位。入如來妙莊嚴海。乃為究竟矣。已上二義。一則",
    "X16n0317_010:0743c22": "曰成就。一則曰超過。是以不同爾。問。若然。末世修",
    "X16n0317_010:0743c23": "定人。不必證位乎。曰不然。佛祇要人悟道。歷位不",
    "X16n0317_010:0743c24": "歷位。是當人分上事。況佛已勅阿難。將如來語。傳",
    "X16n0317_010:0744a01": "示未來。其人既悟。自然印得本法也。何更重得菩",
    "X16n0317_010:0744a02": "提。為醉後添盃乎。△二勸識魔事。",
    "X16n0317_010:0744a03": "此是過去先佛世尊(至)究竟修進最後垂範。",
    "X16n0317_010:0744a04": "此是下總標。事貴有識見。一切百工賤技皆然。況",
    "X16n0317_010:0744a05": "學無上之道乎。如上五十種陰魔。皆是先佛世尊。",
    "X16n0317_010:0744a06": "於止觀中析出。令後人證果成佛之法。乃師師相",
    "X16n0317_010:0744a07": "傳者也。是故學道要識得。識得魔不能惑。心地清",
    "X16n0317_010:0744a08": "淨。縱有天魔外道。不敢近傍矣。即有下劣。見得此",
    "X16n0317_010:0744a09": "意。亦能增進。況其餘者乎。至於愚鈍不知佛法。單",
    "X16n0317_010:0744a10": "修禪定。未免墮邪。但勸持佛頂般怛羅呪。亦能除",
    "X16n0317_010:0744a11": "滅魔事。令生正解。此是如來最後垂範。後學勉旃。",
    "X16n0317_010:0744a12": "奢摩他。云止。毗婆舍那。云觀。褫。奪也。喪也。△二重",
    "X16n0317_010:0744a13": "伸三問二。一伸請。二正答。一伸請。",
    "X16n0317_010:0744a14": "阿難即從座起(至)一切眾生作將來眼。",
    "X16n0317_010:0744a15": "此問承前總明中。通指五陰為妄想之本。由是起",
    "X16n0317_010:0744a16": "疑。發此問也。葢五陰是眾生所執。不得謂是無有。",
    "X16n0317_010:0744a17": "今一總指為妄想。則亦是無因矣。雖知是無因。畢",
    "X16n0317_010:0744a18": "竟現在是有。假如今日聞法。銷除此五陰。為一時",
    "X16n0317_010:0744a19": "盡耶。為次第盡耶。又銷除陰相。指歸何界。是謂三",
    "X16n0317_010:0744a20": "問。大意要佛說出妄元無體。有何界畔。為陰所住。",
    "X16n0317_010:0744a21": "與盡不盡之說乎。譬如揑鼻做夢。既醒已。安問其",
    "X16n0317_010:0744a22": "盡耶不盡耶。不知還是自揑自做爾。如此方結盡",
    "X16n0317_010:0744a23": "前來五重之意。葢亦是要緊問也。△二正答三。",
    "X16n0317_010:0744a24": "一答妄無因。",
    "X16n0317_010:0744b01": "佛告阿難精真妙明(至)五陰本因同是妄想。",
    "X16n0317_010:0744b02": "佛告下顯真明妄。前文云性覺妙明。本覺明妙。今",
    "X16n0317_010:0744b03": "文云精真妙明。本覺圓淨。此乃前後一義。但少變",
    "X16n0317_010:0744b04": "其文爾。以此參之。性覺之體既明。則何有生死乎。",
    "X16n0317_010:0744b05": "精真之心既淨。則何有塵垢乎。生死塵垢尚無。則",
    "X16n0317_010:0744b06": "何有虗空乎。又生死含前能所義。前云性覺必明。",
    "X16n0317_010:0744b07": "妄為明覺。覺非所明。因明立所。所既妄立。生汝妄",
    "X16n0317_010:0744b08": "能者是。塵垢含前同異義。前云無同異中。熾然成",
    "X16n0317_010:0744b09": "異。異彼所異。因異立同者是。虗空含前世界義。前",
    "X16n0317_010:0744b10": "云如是擾亂。相待生勞。勞久發塵。自相渾濁。由是",
    "X16n0317_010:0744b11": "引起塵勞煩惱。起為世界。靜沉虗空者是。此體上",
    "X16n0317_010:0744b12": "之妄也。又虗空含世間義。塵垢含業果義。生死含",
    "X16n0317_010:0744b13": "眾生義。此約果上之妄也。又虗空是無明惑。塵垢",
    "X16n0317_010:0744b14": "是塵沙惑。生死是見思惑。此約因中之妄也。但前",
    "X16n0317_010:0744b15": "文廣顯。此文隱略。今以前後二義明之。無非一妄",
    "X16n0317_010:0744b16": "所生爾。故曰皆是虗妄之所生起。以此看來。一個",
    "X16n0317_010:0744b17": "妙明精真之心。而有虗妄之相。如此因妄有生。因",
    "X16n0317_010:0744b18": "妄有死。因妄而有虗空世界等塵垢者。正如演若",
    "X16n0317_010:0744b19": "達多。迷本頭不覺。而計鏡頭所覺。遂生狂怖諸相。",
    "X16n0317_010:0744b20": "亦如迷本覺之明。而計所明之妄。遂生世間諸相。",
    "X16n0317_010:0744b21": "與演若之迷無異矣。妄元下因妄生妄。如演若之",
    "X16n0317_010:0744b22": "頭不失。而狂怖是無因矣。本覺之性不失。而妄想",
    "X16n0317_010:0744b23": "是無因矣。妄本無因而立因緣。又不識因緣。而執",
    "X16n0317_010:0744b24": "自然。是謂轉展妄矣。此如演若迷自己本頭。而認",
    "X16n0317_010:0744c01": "鏡影假頭。是亦轉展迷矣。不知鏡影假頭。皆是狂",
    "X16n0317_010:0744c02": "機幻生。何嘗是實耳。不知因緣自然。皆是識心計",
    "X16n0317_010:0744c03": "度。何有於因耶。是謂因妄生妄爾。阿難下正斥無",
    "X16n0317_010:0744c04": "因。上來說狂怖是無因。妄想亦是無因。要知即說",
    "X16n0317_010:0744c05": "無因。亦成其妄。何以故。知妄所起。可說有因。妄元",
    "X16n0317_010:0744c06": "無有。於何為因。因緣且不有。況更說自然耶。說有",
    "X16n0317_010:0744c07": "說無。總一妄故。故說五陰亦同是妄爾。△二別明",
    "X16n0317_010:0744c08": "五蘊六。一色相。",
    "X16n0317_010:0744c09": "汝體先因父母想生(至)名為堅固第一妄想。",
    "X16n0317_010:0744c10": "汝體下標相。有情於父母邊。見赤白時。或見是光",
    "X16n0317_010:0744c11": "明。或見是屋宅。或聞香潔。或聞臭穢。心即起染而",
    "X16n0317_010:0744c12": "入之。入已便覆而托處焉。故曰想者。像也。想隨其",
    "X16n0317_010:0744c13": "善惡業而像之以生也。然則無父母之想則不生。",
    "X16n0317_010:0744c14": "無己心之想則不生。必三緣和合。識乃方生。以是",
    "X16n0317_010:0744c15": "知此身全是妄想也矣。如我下引騐。葢醋崖無情。",
    "X16n0317_010:0744c16": "涎酸非我。能令口中水出。足心酸起者。非由汝妄",
    "X16n0317_010:0744c17": "想之耶。不然。何物通彼之倫而來也。醋崖等文。備",
    "X16n0317_010:0744c18": "見三卷末。是故下結名。故知現在有形可指。有相",
    "X16n0317_010:0744c19": "可見。是名色蘊。此色蘊從父母之遺。合己心之染。",
    "X16n0317_010:0744c20": "凝結而住者。的是汝堅固妄想也。△二受相。",
    "X16n0317_010:0744c21": "即此所說臨高想心(至)名為虗明第二妄想。",
    "X16n0317_010:0744c22": "此躡前醋崖之說。以明受蘊之妄也。何以知之。談",
    "X16n0317_010:0744c23": "醋水出。想高足酸。乃是色蘊。然色不能自動。必由",
    "X16n0317_010:0744c24": "心動。心有所受。心驅使之動爾。由是驗之。身有違",
    "X16n0317_010:0745a01": "順二境者。全是受蘊所使矣。葢身家以順則益。違",
    "X16n0317_010:0745a02": "則損。以其本質虗妄故易動。以其妄心通明故先",
    "X16n0317_010:0745a03": "受。由來先受。故能動色身。名為妄想也。△三想蘊。",
    "X16n0317_010:0745a04": "由汝念慮使汝色身(至)名為融通第三妄想。",
    "X16n0317_010:0745a05": "騐根身之動。必由念慮。念慮非想乎。何以知之。葢",
    "X16n0317_010:0745a06": "身非念倫。念必是想。想像生形。全取前境為心故。",
    "X16n0317_010:0745a07": "然後身隨之動爾。前境豈非是色蘊乎。身動豈非",
    "X16n0317_010:0745a08": "是想蘊乎。由想蘊融彼色質。以通念慮者。乃是妄",
    "X16n0317_010:0745a09": "想所變也。△四行相。",
    "X16n0317_010:0745a10": "化理不住運運密移(至)名為幽隱第四妄想。",
    "X16n0317_010:0745a11": "前三蘊皆似外境轉。今行蘊是自相轉。故曰化理",
    "X16n0317_010:0745a12": "不住。運運密移者。即任運流行之意。釋上不住句。",
    "X16n0317_010:0745a13": "甲長下三句。顯行相之狀。曾無覺悟句。判成亦是",
    "X16n0317_010:0745a14": "妄想也。阿難下正指行相是阿難。謂若非汝。將誰",
    "X16n0317_010:0745a15": "使汝甲長髮生。而令汝體遷乎。若行是汝。何無覺",
    "X16n0317_010:0745a16": "悟。逐諸生滅。不能迴光返照耶。葢行相最是綿密。",
    "X16n0317_010:0745a17": "故稱幽隱。因其幽隱不覺。故知是妄想也。△五識",
    "X16n0317_010:0745a18": "相。",
    "X16n0317_010:0745a19": "又汝精明湛不搖處(至)第五顛倒微細精想。",
    "X16n0317_010:0745a20": "又汝下三句。牒阿難所計。於身一句。正指識相。然",
    "X16n0317_010:0745a21": "恐阿難所計。謂我無事於心。故無其想。我心精真。",
    "X16n0317_010:0745a22": "故無其行。心體恒常。精湛不搖。是我之真心也。佛",
    "X16n0317_010:0745a23": "今破云。汝身現在。豈無見聞覺知乎。此心既屬見",
    "X16n0317_010:0745a24": "聞覺知。明是識蘊。焉得為真心乎。若實精真下引",
    "X16n0317_010:0745b01": "事破。汝謂湛不搖性即我真心。若實精真不容習",
    "X16n0317_010:0745b02": "妄。豈不為幸耶。今恐不然。何則。假如昔年曾見一",
    "X16n0317_010:0745b03": "奇物。歷年已久。憶忘俱無矣。今覆覩之。恍焉記得。",
    "X16n0317_010:0745b04": "此非識蘊現在乎。如此不止一事。於湛不搖中。念",
    "X16n0317_010:0745b05": "念受熏。新新不住。有何籌算。而計為精真之心耶。",
    "X16n0317_010:0745b06": "阿難當知下引喻破。謂阿難若計湛不搖處。正如",
    "X16n0317_010:0745b07": "急流。望如恬靜。急流者。細流也。因流細不見。非謂",
    "X16n0317_010:0745b08": "無流。二乘聲聞所計。湛不搖處。正同此流。望如精",
    "X16n0317_010:0745b09": "湛。亦是流注微細不見。非是無流。若得真無流。真",
    "X16n0317_010:0745b10": "斷生死。要在六根門頭開合互用得。方許是真心。",
    "X16n0317_010:0745b11": "若是開合互用不得。生死妄想。幾時得休歇。故汝",
    "X16n0317_010:0745b12": "下結名。只據汝現在湛不搖中。見聞覺知之事。不",
    "X16n0317_010:0745b13": "知寧幾。而今暫不現前。即計以為真。殊不知此湛",
    "X16n0317_010:0745b14": "了之性。謂之有又却是虗。謂之無又似有象。此中",
    "X16n0317_010:0745b15": "最極微細。故名罔象虗無精想也。△六通結前五",
    "X16n0317_010:0745b16": "陰。",
    "X16n0317_010:0745b17": "阿難是五受陰五妄想成(至)知有涅槃不戀三界。",
    "X16n0317_010:0745b18": "前阿難問五陰為併銷除。為次第盡。如是五重詣",
    "X16n0317_010:0745b19": "何為界。今先答末句。夫界有淺深不同。若論色為",
    "X16n0317_010:0745b20": "淺。論空為深。何者。人知即色。不知即空。以空即是",
    "X16n0317_010:0745b21": "色故。故舉色空。一切有形盡之矣。以盡處為邊際。",
    "X16n0317_010:0745b22": "故言色邊際也。後凡言邊際倣此。人知觸是受相。",
    "X16n0317_010:0745b23": "不知離亦是受相。何者。非受誰知其離也。人知有",
    "X16n0317_010:0745b24": "事記憶是想。不知無事相忘亦是想。何者。不忘即",
    "X16n0317_010:0745c01": "憶。不憶即忘故也。人知一念生起是生。一念過去",
    "X16n0317_010:0745c02": "是滅。不知一生一滅。總屬行相。以行相遷流不住",
    "X16n0317_010:0745c03": "故。人知無前四陰是湛。覺得了然是湛入合湛。為",
    "X16n0317_010:0745c04": "無生滅法。不知湛入合湛是識相。以有心覺了。亦",
    "X16n0317_010:0745c05": "是生滅法故。以此一深一淺是五陰邊際。知得邊",
    "X16n0317_010:0745c06": "際。即知界分矣。已上答詣何為界也。此五陰下答",
    "X16n0317_010:0745c07": "前二句。要知生起之因。即是生從識起。何以故。一",
    "X16n0317_010:0745c08": "切諸法。唯識所變。故曰生因識有。要知除滅之法。",
    "X16n0317_010:0745c09": "即是滅從色除。何以故。色若滅除。諸法無依。故曰",
    "X16n0317_010:0745c10": "滅從色除。大槩生則從內生。滅則從外除。此約相",
    "X16n0317_010:0745c11": "說。不知總是虗妄故。若約理則不然。無生無滅。無",
    "X16n0317_010:0745c12": "前無後。一了一切了。一證一切證。圓覺云。知幻即",
    "X16n0317_010:0745c13": "離。不作方便。離幻即覺。亦無漸次。前文云。金剛王",
    "X16n0317_010:0745c14": "寶覺彈指超無學。即是頓悟底道理。若約事相。又",
    "X16n0317_010:0745c15": "却不然。此事須要脚踏實地。從漸次而學。以信為",
    "X16n0317_010:0745c16": "入門。一步一步歷將去。如十信十住。十行十廻向。",
    "X16n0317_010:0745c17": "并四加行十地。至妙覺海。方盡法源也。文云。如淨",
    "X16n0317_010:0745c18": "器中。除去毒蜜。以諸湯水。并雜灰香。洗滌其器。後",
    "X16n0317_010:0745c19": "貯甘露。即是次第盡底道理。已上答為并消除。為",
    "X16n0317_010:0745c20": "次第盡也。我已下結責所問。此提前說以責阿難",
    "X16n0317_010:0745c21": "爾。文在第五卷。文云。隨汝心中。選擇六根。根結若",
    "X16n0317_010:0745c22": "除。塵相自滅。諸妄消亡。不真何待者。示頓法也。選",
    "X16n0317_010:0745c23": "擇六根。如觀音從耳根而入圓通是已。又云。此根",
    "X16n0317_010:0745c24": "初解。先得人空。空性圓明。成法解脫。解脫法已。俱",
    "X16n0317_010:0746a01": "空不生者。示漸法也。於中三解之法。如諸菩薩。及",
    "X16n0317_010:0746a02": "二乘阿羅漢。先從方便法。後入圓通是已。二義前",
    "X16n0317_010:0746a03": "已開示明白。何所不明。再此詢問乎。此責阿難煩",
    "X16n0317_010:0746a04": "問也。",
    "X16n0317_010:0746a05": "汝應下勸宣。人如醫法如方。人有不通醫而執方",
    "X16n0317_010:0746a06": "者。殺人必矣。若不自悟諸妄。而已人妄者。鮮有能",
    "X16n0317_010:0746a07": "濟矣。故勸阿難須先自悟心地開通而復傳示末",
    "X16n0317_010:0746a08": "世。令後學知有我道。何三界可戀。何涅槃不到。是",
    "X16n0317_010:0746a09": "謂自覺覺他之道也已。△三較量功益三。一較",
    "X16n0317_010:0746a10": "量經益。",
    "X16n0317_010:0746a11": "阿難若復有人徧滿十方(至)算數譬喻所不能及。",
    "X16n0317_010:0746a12": "阿難若復有人下。舉無盡施顯無盡功。葢所稱施",
    "X16n0317_010:0746a13": "功無盡者有三。其一十方虗空是量數無盡。其二",
    "X16n0317_010:0746a14": "七寶貴重所施是財勝無盡。其三供養微塵諸佛",
    "X16n0317_010:0746a15": "是發心無盡。所謂三無盡也。但前二屬外施。後一",
    "X16n0317_010:0746a16": "屬內施。總而言之。是竭內外施。所得功德。是不可",
    "X16n0317_010:0746a17": "量矣。次阿難答言下。舉輕顯重。七錢是所施之最",
    "X16n0317_010:0746a18": "輕。輪王是所報之最重。以所施最輕。得所報最重。",
    "X16n0317_010:0746a19": "對前無盡之施。其福德不可較也明矣。三佛告阿",
    "X16n0317_010:0746a20": "難下。舉重顯輕。四重十棄。罪之極惡。十方阿鼻。報",
    "X16n0317_010:0746a21": "之極重。彼極重之苦是無限。一念弘經是有限。以",
    "X16n0317_010:0746a22": "有限之功。翻無限之苦。且不止感無盡之樂。更令",
    "X16n0317_010:0746a23": "彼十方成極樂國。今以一念弘經。對後念念持經。",
    "X16n0317_010:0746a24": "其功德算數。焉可更較耶。",
    "X16n0317_010:0746b01": "上來較量經益。先從廣以至於狹。次從狹以至於",
    "X16n0317_010:0746b02": "廣。廣則十方虗空。狹則七錢功德。廣則十方無間",
    "X16n0317_010:0746b03": "得極苦。狹則一念弘經得極樂。如是轉展較勝不",
    "X16n0317_010:0746b04": "能及者。總顯此經獨勝矣。其獨勝之功不可及。請",
    "X16n0317_010:0746b05": "以少喻之。假如人一念觸欲。便是徧迷矣。豈止徧",
    "X16n0317_010:0746b06": "迷。將必造無盡之惡。得無盡之苦。其無盡之苦。與",
    "X16n0317_010:0746b07": "初念之欲。是不可同日較量矣。是謂轉展勝。假如",
    "X16n0317_010:0746b08": "人一念悟理是徧覺。豈特徧覺。將必證極聖之果。",
    "X16n0317_010:0746b09": "登極聖之位。其極勝之果。與極聖之位。與初悟之",
    "X16n0317_010:0746b10": "念。是不可凡情測度矣。是而轉展勝。則知此極惡",
    "X16n0317_010:0746b11": "并極果。豈二人耶。只一念心爾。以一念極果且不",
    "X16n0317_010:0746b12": "論。止就一念弘經其功更是不可及。何者。其極果",
    "X16n0317_010:0746b13": "是自利邊事。若是弘經。是化他邊事。化他豈有盡",
    "X16n0317_010:0746b14": "乎。其功其福。便是不可量也。是亦轉展勝。由是信",
    "X16n0317_010:0746b15": "知此經不可思議。其果報亦不可思議。焉可忽哉。",
    "X16n0317_010:0746b16": "△二較量人益。",
    "X16n0317_010:0746b17": "阿難若有眾生能誦此經(至)直成菩提無復魔業。",
    "X16n0317_010:0746b18": "上來較量經功。是獨勝不可企及已。今勸有能誦",
    "X16n0317_010:0746b19": "此經。能持此呪。其功亦是獨勝不可企及。且不特",
    "X16n0317_010:0746b20": "能誦能持功利為然。若果如我教行。直證極果。更",
    "X16n0317_010:0746b21": "無魔事。如是功德。若何稱量也哉。又能誦此經是",
    "X16n0317_010:0746b22": "指顯文。能持此呪是指密說。直證菩提是指頓機。",
    "X16n0317_010:0746b23": "無復魔事是指漸機。總之若顯若密。能誦持者。其",
    "X16n0317_010:0746b24": "功即是不可及。若頓若漸。能受化者。其福亦是不",
    "X16n0317_010:0746c01": "可及。以此廣稱功德無盡。以顯通經甚深如此。△",
    "X16n0317_010:0746c02": "三結經作禮。",
    "X16n0317_010:0746c03": "佛說此經已比丘比丘尼(至)皆大歡喜作禮而去。",
    "X16n0317_010:0746c04": "比丘下四眾結當機。天人下八部結近眾。他方菩",
    "X16n0317_010:0746c05": "薩二乘聖仙結遠眾。初發心及大力鬼神結護法",
    "X16n0317_010:0746c06": "眾。又菩薩二乘結正覺世間。天人八部結有情世",
    "X16n0317_010:0746c07": "間。一切世間結器世間也。結意情盡。語在不煩。可",
    "X16n0317_010:0746c08": "思。",
    "X16n0317_010:0746c10": "首楞嚴經正見卷第十(終)"
}