{
    "T37n1751_002:0201c23": "觀無量壽佛經疏妙宗鈔卷第二",
    "T37n1751_002:0201c25": "宋四明沙門知禮述",
    "T37n1751_002:0201c26": "三、觀行即。此中觀法，異常坐等直觀心性，",
    "T37n1751_002:0201c27": "故託他佛而為所緣，然是大乘知心作佛、佛",
    "T37n1751_002:0201c28": "即是心，其觀未成為塵所動。始自圓聞觀佛",
    "T37n1751_002:0201c29": "妙境，至識次位勤行五悔。若未發品，此等行",
    "T37n1751_002:0202a01": "人皆屬名字，故知名字其位甚長。今明對塵",
    "T37n1751_002:0202a02": "即成佛觀，其中念念覺知之心，名觀行佛。此",
    "T37n1751_002:0202a03": "自分二：初、觀妙色即真法。以大小相皆悉周",
    "T37n1751_002:0202a04": "遍，故此色身即是真法。又二；初、約一佛，二：初、",
    "T37n1751_002:0202a05": "示始習即心觀相。此是名字昇進之位，不獨",
    "T37n1751_002:0202a06": "解名，能修觀故；但未入品，非觀行位觀佛相",
    "T37n1751_002:0202a07": "者。若此經中八萬相好，非羸劣想而可繫緣，",
    "T37n1751_002:0202a08": "故須初心先觀落日，漸觀地樹及以座像，觀",
    "T37n1751_002:0202a09": "既深著方觀勝身。今依《般舟》，初心先觀千輻",
    "T37n1751_002:0202a10": "輪相，次第逆想至肉髻三十二種，是下品",
    "T37n1751_002:0202a11": "相。復從足起，可作始行繫心之境，不須更以",
    "T37n1751_002:0202a12": "落日為緣。若相若好皆依於身，身唯金色，故",
    "T37n1751_002:0202a13": "云「如鑄金像」。此之色相雖從心想如在目前，",
    "T37n1751_002:0202a14": "故云「與眼作對」。言「妙色」者，即是不可思議色",
    "T37n1751_002:0202a15": "也。所以者何？由此行人已圓聞故，知色唯心、",
    "T37n1751_002:0202a16": "知心唯色。五根所對尚體唯心，況想成色豈",
    "T37n1751_002:0202a17": "在心外？此色非色、非色非非色，而能雙照色",
    "T37n1751_002:0202a18": "與非色。既離情想，故名妙色。非由三觀莫見",
    "T37n1751_002:0202a19": "妙色、非由妙色莫成三觀，境觀相資塵念靡",
    "T37n1751_002:0202a20": "間，方能得入觀行位也。二、「開眼」下，明觀成稱",
    "T37n1751_002:0202a21": "性周遍。妙心作相、妙相發心，心心不休成觀",
    "T37n1751_002:0202a22": "入品，塵緣莫動佛常現前，閉目了然、開眼不",
    "T37n1751_002:0202a23": "失，在明見佛、處暗不忘，性無間然，佛豈暫闕？",
    "T37n1751_002:0202a24": "一一相海莊嚴法身，相為大相、好為小相，觀",
    "T37n1751_002:0202a25": "大發小名為流出。劫水雖大，止劑二禪，佛相",
    "T37n1751_002:0202a26": "遍周稱於法界，且以分喻顯於周遍。觀行佛",
    "T37n1751_002:0202a27": "眼名曰周眸，此眼所觀何處非佛。問：《金光明",
    "T37n1751_002:0202a28": "玄義》觀於三道顯金光明，似位尚云閉目則",
    "T37n1751_002:0202a29": "見、開目則失。今觀三身位在觀行，因何開閉",
    "T37n1751_002:0202b01": "俱得見邪？答：彼明性德金光明理，此理初住",
    "T37n1751_002:0202b02": "方任運見，故於似位猶論得失。今帶事定，託",
    "T37n1751_002:0202b03": "彼應色觀於三身，以其應相凡心可見，故理",
    "T37n1751_002:0202b04": "三身雖乃未顯，不妨應色先與定合，故令開",
    "T37n1751_002:0202b05": "閉皆見佛身。如以三觀觀彼落日，三觀未成",
    "T37n1751_002:0202b06": "而能開閉皆見於日。故雖事理一念同修，而",
    "T37n1751_002:0202b07": "理難事易，事易故先現、理難故後發。故般舟",
    "T37n1751_002:0202b08": "三昧以三十二相為事境，以即空假中為理",
    "T37n1751_002:0202b09": "觀。境觀雖乃同時而修，境必先成；託境進觀、",
    "T37n1751_002:0202b10": "藉觀顯境，更進更顯，從凡入聖。故知彼就趣",
    "T37n1751_002:0202b11": "真無住，對似愛頂墮為開閉得失。此就應色，",
    "T37n1751_002:0202b12": "得成觀行。為開閉俱見，不知事理難易淺深，",
    "T37n1751_002:0202b13": "此相違文何能銷釋？二、「念一」下，等諸佛，二：初、",
    "T37n1751_002:0202b14": "約一佛等諸佛。為成觀故不可散緣，故以彌",
    "T37n1751_002:0202b15": "陀一佛為境。雖觀一佛，何異十方；雖照現今，",
    "T37n1751_002:0202b16": "何殊過未？此彰一切不離彌陀，良以彌陀是",
    "T37n1751_002:0202b17": "無量之一，故能等於一中無量。二、「一身」下，明",
    "T37n1751_002:0202b18": "諸佛同三法。「一佛等彼一切佛」者，以由佛佛",
    "T37n1751_002:0202b19": "同得三法：身是法身、智慧是般若、十力四無",
    "T37n1751_002:0202b20": "所畏是解脫，亦是三身三涅槃等。身智言一",
    "T37n1751_002:0202b21": "者，顯於諸佛法報不別，應用亦同，故力無畏",
    "T37n1751_002:0202b22": "結云亦然，同身智一也。菩薩因中分破無明，",
    "T37n1751_002:0202b23": "分同妙覺所證三法，無明破盡，則究竟同諸",
    "T37n1751_002:0202b24": "佛三法。諸佛三法既其不二，是故彌陀三法",
    "T37n1751_002:0202b25": "不少、一切諸佛三法不多，故言等也。二、「念色」",
    "T37n1751_002:0202b26": "下，念三身以結示。色是應身，通於勝劣及他",
    "T37n1751_002:0202b27": "受用。法門是報身，以諸法門聚而為身，即八",
    "T37n1751_002:0202b28": "萬四千陀羅尼為髮、第一義諦為髻、種智為",
    "T37n1751_002:0202b29": "頭、慈悲為眼、無漏為鼻、四辯為口、四十不",
    "T37n1751_002:0202c01": "共為齒、二智為手、如來藏為復、三三昧為腰、",
    "T37n1751_002:0202c02": "定慧為足等。此諸法門，若從所證名為法身，",
    "T37n1751_002:0202c03": "今從能證名為報身，自受用也。實相是法身，",
    "T37n1751_002:0202c04": "非不具於一切法門及諸色相，讓於能證及",
    "T37n1751_002:0202c05": "垂應故。今是所證及以能垂，但名實相；前論",
    "T37n1751_002:0202c06": "觀法，文中但言相好周遍，次文乃約三法論",
    "T37n1751_002:0202c07": "等。至今結示云念三身，應知法門及以實相",
    "T37n1751_002:0202c08": "不離色身，舉一即三、全三是一，法爾相即，非",
    "T37n1751_002:0202c09": "縱非橫。是故此經第九佛觀，經示相好，疏名",
    "T37n1751_002:0202c10": "真法。不知圓觀，此名莫消？若觀佛身，不涉",
    "T37n1751_002:0202c11": "後二，便同小外，何預妙宗？須知此文，是結前",
    "T37n1751_002:0202c12": "觀色相周遍，已具三身。二、「常運」下，明即佛。觀",
    "T37n1751_002:0202c13": "行位人，一切時處，念佛三觀常得現前，故云",
    "T37n1751_002:0202c14": "「無不念時」。言「念念皆覺」者，示即佛義。雖是始",
    "T37n1751_002:0202c15": "覺，即同本覺，非全本覺，觀不名中。亦得義論",
    "T37n1751_002:0202c16": "始本一合，雖非究竟及真似合，而亦得是觀",
    "T37n1751_002:0202c17": "行合也。若論即字，《廣雅》訓合，荊谿云「依訓乃",
    "T37n1751_002:0202c18": "成二物相合」，於理猶疏。今以義求，其體不二",
    "T37n1751_002:0202c19": "方名為即。然其始覺與本覺合，雖名為合，非",
    "T37n1751_002:0202c20": "二物合，正是荊谿體不二義。良以始本覺體",
    "T37n1751_002:0202c21": "是一，故知六即得名六合。理即乃以逆修之",
    "T37n1751_002:0202c22": "覺與本覺合，五皆順覺與本覺合，六合無非",
    "T37n1751_002:0202c23": "體不二也。荊谿有時亦以合名明不二體，故",
    "T37n1751_002:0202c24": "不二門云「復由緣了與性一合，方能稱性施",
    "T37n1751_002:0202c25": "設萬端」。緣了是始，性豈非本？修性體一，復名",
    "T37n1751_002:0202c26": "為合。四、相似即。今既釋佛，乃似本覺，良以此",
    "T37n1751_002:0202c27": "位始覺之功尚伏無明，全未破故，非真本覺，",
    "T37n1751_002:0202c28": "唯得名為相似即佛。若四十一位分破無明，",
    "T37n1751_002:0202c29": "故得分分是真本覺，名分真佛。至極果位，無",
    "T37n1751_002:0203a01": "明既盡，本覺全彰，故得名為究竟是佛。即究",
    "T37n1751_002:0203a02": "竟本覺，亦究竟始覺，亦是究竟始本一合，亦",
    "T37n1751_002:0203a03": "是究竟始本俱忘。例前五即，皆有四義。問：名",
    "T37n1751_002:0203a04": "字等五，以始對本，論合及忘，四義稍可。唯初",
    "T37n1751_002:0203a05": "理即，既全在迷，豈有始覺及二義邪？答：理",
    "T37n1751_002:0203a06": "雖全迷，而具三因及五佛性，緣了二性豈非",
    "T37n1751_002:0203a07": "本有？修因始覺，果及果果二種佛性，豈非理",
    "T37n1751_002:0203a08": "中究竟始覺？理若不具，此等始覺，名字等五",
    "T37n1751_002:0203a09": "便須別修，復何得云全修在性？但有即名無",
    "T37n1751_002:0203a10": "即義也，自非山教圓位徒施。今當相似位中",
    "T37n1751_002:0203a11": "四義，文自分二：初、標釋，二：初、約三身明即佛。",
    "T37n1751_002:0203a12": "前觀行位，常用三觀念佛三身，觀覺雖成，似",
    "T37n1751_002:0203a13": "覺未發，加功不已。今本覺三身相似而發，與",
    "T37n1751_002:0203a14": "始覺三觀相似相應，應是合義，合而不忘，非",
    "T37n1751_002:0203a15": "妙覺也。問：於一本覺，約何要義，顯示三身令",
    "T37n1751_002:0203a16": "人可見？答：本覺諸法即空假中，覺諸法假即",
    "T37n1751_002:0203a17": "相好身，覺諸法空即法門身，覺諸法中即實",
    "T37n1751_002:0203a18": "相身。如此論之，其義宛爾。更於一覺約寂照",
    "T37n1751_002:0203a19": "說，照而常寂，自在神通，即相好身；寂而常照，",
    "T37n1751_002:0203a20": "清淨智慧，即法門身；非寂非照，而寂而照，即",
    "T37n1751_002:0203a21": "實相身。此之二三，皆非縱橫，不可思議。乃是",
    "T37n1751_002:0203a22": "寂覺照覺，雙遮照覺，全本成始，即是相應及",
    "T37n1751_002:0203a23": "俱忘義。此位三身，即佛義顯，是故文中不特",
    "T37n1751_002:0203a24": "言覺示於即佛。二、「相似」下，約四喻明相似。行",
    "T37n1751_002:0203a25": "人本覺寂照及雙相似而發，成相似位三種",
    "T37n1751_002:0203a26": "之覺。此覺似真若鍮若瓜。比金比瓠，此之",
    "T37n1751_002:0203a27": "二物喻始似本。如將至火先覺暖氣，行欲近",
    "T37n1751_002:0203a28": "海預覩平相，此之二事喻於相似，近乎分真。",
    "T37n1751_002:0203a29": "前二約法論似，後二約位論似。二、「水性」下，勸",
    "T37n1751_002:0203b01": "證，二：初、約事勸。本覺清涼其猶冷水，似覺飲",
    "T37n1751_002:0203b02": "之知消煩熱，名字之人如熱渴者，須三觀功",
    "T37n1751_002:0203b03": "掘無明地，方得真似清涼之水。徒聞之水不",
    "T37n1751_002:0203b04": "施觀功，又無事行取水具物，守渴而終至極",
    "T37n1751_002:0203b05": "熱處。二、「略舉」下，引文證相似相應功德之相。",
    "T37n1751_002:0203b06": "如彼《法華》六根清淨，文雖稍廣其相顯然，行",
    "T37n1751_002:0203b07": "者易知故得名要。六根同有五種似發，所謂",
    "T37n1751_002:0203b08": "肉眼、天眼、慧眼、法眼、佛眼，肉耳、天耳、慧法佛",
    "T37n1751_002:0203b09": "耳，乃至意根亦有五相。此之六五，即三相應：",
    "T37n1751_002:0203b10": "肉天法六，即相好身相似相應；慧六佛六，即",
    "T37n1751_002:0203b11": "法門實相相似相應。以五眼等是不次第相",
    "T37n1751_002:0203b12": "似發故，可以對於圓三身也。行者能於三觀",
    "T37n1751_002:0203b13": "觀佛六根三德，不久相應，五分證即，即心觀",
    "T37n1751_002:0203b14": "佛、託境顯性，雖得相似，尚屬緣修。今則親證，",
    "T37n1751_002:0203b15": "屬於真修，分破無明，《起信論》中稱隨分覺，寂",
    "T37n1751_002:0203b16": "照雙融，本覺真佛分分而顯。從所顯說，名為",
    "T37n1751_002:0203b17": "分真；從能顯言，名為分證。四十一位皆受此",
    "T37n1751_002:0203b18": "名。自分二：初、明初住。一代教中圓位顯者，唯",
    "T37n1751_002:0203b19": "《起信論》及《華嚴經》，經說三身初住頓得，論明",
    "T37n1751_002:0203b20": "八相初住能垂。若此位不論破無明惑，安得",
    "T37n1751_002:0203b21": "如此上冥下應？故知十向方伏無明，初住但",
    "T37n1751_002:0203b22": "能斷於見惑。此等經論是漸次教，不可與其",
    "T37n1751_002:0203b23": "《華嚴》、《起信》頓修頓證菩薩一槩，是故今立詮",
    "T37n1751_002:0203b24": "中道教，論次不次，分於別圓。今就彼經明分",
    "T37n1751_002:0203b25": "證佛。此文分二：初、約發心明即佛，二：初、約三",
    "T37n1751_002:0203b26": "法明發。就初住名示即佛相，位名發心，發本",
    "T37n1751_002:0203b27": "覺心也。常寂常照寂照雙融，是本圓覺。即一",
    "T37n1751_002:0203b28": "而三，不發而發，故成三發。皆言一切者，法界",
    "T37n1751_002:0203b29": "無外攝法不遺，諸佛眾生色心依正同一覺",
    "T37n1751_002:0203c01": "體，全體為緣、全體為了、全體為正。緣因發故，",
    "T37n1751_002:0203c02": "了正亦發；了因發故，緣正亦發；正因發故，緣",
    "T37n1751_002:0203c03": "了亦發。蓋三法圓融，發則俱發。緣發名功德，",
    "T37n1751_002:0203c04": "能資成故；了發名智慧，能觀照故；正發名境",
    "T37n1751_002:0203c05": "界，是真性故、是所顯故。問：三德既是一本覺",
    "T37n1751_002:0203c06": "性，由證顯發。今云一是所顯境界，二名能顯",
    "T37n1751_002:0203c07": "功德智慧。若是能顯，二則是修，何得名證本",
    "T37n1751_002:0203c08": "覺三德？答：其理如是，方不思議。所以者何？三",
    "T37n1751_002:0203c09": "雖性具，緣了是修。二雖是修，非適今有。二若",
    "T37n1751_002:0203c10": "非修，三法則橫；二若非性，三法則縱。故《釋籤》",
    "T37n1751_002:0203c11": "明三點不縱橫云「雖一點在上，不同點水之",
    "T37n1751_002:0203c12": "縱。三德亦爾，雖法身本有，不同別教為惑所",
    "T37n1751_002:0203c13": "覆。雖二點在下，不同烈火之橫。三德亦爾，雖",
    "T37n1751_002:0203c14": "二德修成，不同別人理體具足而不相收文畢。」",
    "T37n1751_002:0203c15": "輒出其意，別教法身為惑覆者，良由不知本",
    "T37n1751_002:0203c16": "覺之性具染惡德，是故染惡非二德也。故別",
    "T37n1751_002:0203c17": "惑通惑、業識事識、煩惱結業、三乘六道、變易",
    "T37n1751_002:0203c18": "分段，此等一切迷中二法，非二佛性。既非佛",
    "T37n1751_002:0203c19": "性，乃成定有能覆之惑，是故但有法身本覺。",
    "T37n1751_002:0203c20": "隨於染緣，作上一切迷中之法，以是名曰為",
    "T37n1751_002:0203c21": "惑所覆。應知覆義，不同泥土覆彼頑石，既覆",
    "T37n1751_002:0203c22": "但中佛性之理。如淳善人，一切惡事非本所",
    "T37n1751_002:0203c23": "能，為惡人逼令作眾惡，故說善人為惡所覆。",
    "T37n1751_002:0203c24": "應須還用隨染覺性，別緣真諦及以俗中，次",
    "T37n1751_002:0203c25": "第別修空假緣了或中邊緣了種種二因，或",
    "T37n1751_002:0203c26": "初緣次了、或初了次緣，次第翻破一切迷法，",
    "T37n1751_002:0203c27": "顯於法身本覺之性。是故覆理成於縱義。圓",
    "T37n1751_002:0203c28": "人不爾，以知本覺具染惡性，體染惡修即二",
    "T37n1751_002:0203c29": "佛性，故通別惑、事業、識等一切迷法當處即是",
    "T37n1751_002:0204a01": "緣了佛性，豈有佛性更覆佛性？如君子不器",
    "T37n1751_002:0204a02": "善惡俱能，或同惡人作諸惡事，則彰己能，何",
    "T37n1751_002:0204a03": "覆之有？故即二迷以為緣了，顯發於正。緣了",
    "T37n1751_002:0204a04": "二德體迷而得，義當所發；元是修德，復當能",
    "T37n1751_002:0204a05": "顯。雖分修性，皆本具故，義不成縱。言別人理",
    "T37n1751_002:0204a06": "體具足而不相收者，亦為不知本覺之性具",
    "T37n1751_002:0204a07": "染惡德，不能全性起染惡修，乃成理體橫具",
    "T37n1751_002:0204a08": "三法。言不相收者，以其三法定俱在性皆是",
    "T37n1751_002:0204a09": "所發，猶如三人各稱帝王，何能相攝？是故不",
    "T37n1751_002:0204a10": "知性中三法二是修者，二乃成橫。圓人不然，",
    "T37n1751_002:0204a11": "元知本覺具染惡性，故使迷中一切染惡，當",
    "T37n1751_002:0204a12": "處即是緣了佛性。以此二修顯於一性，如一",
    "T37n1751_002:0204a13": "主二臣，主攝於臣、臣歸於主。三德相收亦復",
    "T37n1751_002:0204a14": "如是，今初住位所發三法，皆性具故發則俱",
    "T37n1751_002:0204a15": "發，故云「不前不後」。以此三法，二為能顯、一是",
    "T37n1751_002:0204a16": "所顯，修性宛爾，故云「亦不一時」。不一時故非",
    "T37n1751_002:0204a17": "橫，不前後故非縱，不縱不橫不思議發，是故",
    "T37n1751_002:0204a18": "名為初發心住。二、「三智」下，約三身明佛。前以",
    "T37n1751_002:0204a19": "正助二修對性明圓發相，今約報智證法起",
    "T37n1751_002:0204a20": "應。報應二修對法一性，論分證佛。從智證法、",
    "T37n1751_002:0204a21": "從法起應，即非一時；三身頓得，故非前後。不",
    "T37n1751_002:0204a22": "縱不橫，復見於此。從始圓修一心三觀，今圓",
    "T37n1751_002:0204a23": "三智一心中得，即以此智證得法身。智性即",
    "T37n1751_002:0204a24": "色，三一體融，名妙色身。此身湛寂如鑑無情，",
    "T37n1751_002:0204a25": "形對像生山毫靡間，名應一切。三身三德體",
    "T37n1751_002:0204a26": "離縱橫，今始發明，名開祕藏。入理般若，名為",
    "T37n1751_002:0204a27": "住此住無住住祕藏中。二、「以普」下，約被物明",
    "T37n1751_002:0204a28": "佛用，二：初、總示三輪。色像即身輪，一音即口",
    "T37n1751_002:0204a29": "輪，等悅即意輪。身名神通輪，口名正教輪，意",
    "T37n1751_002:0204b01": "名記心輪，妙觀察智也。輪者轉義，亦能摧碾，",
    "T37n1751_002:0204b02": "己心證法轉入他心，能摧碾他一切業惑。此",
    "T37n1751_002:0204b03": "三業應有十界相，皆是初住分得佛用。二、「應",
    "T37n1751_002:0204b04": "以」下，別示十界。上明能用種種三業不出十",
    "T37n1751_002:0204b05": "界，今分別之。先明佛三，況出九界。佛應三",
    "T37n1751_002:0204b06": "土，且說同居；化有始終，須彰八相。大機所見，",
    "T37n1751_002:0204b07": "八相難思；若應小乘，八種皆劣。大示出沒，如",
    "T37n1751_002:0204b08": "水之波，全法界身八皆勝妙。小乘生滅，體是",
    "T37n1751_002:0204b09": "無常，如火燒薪，終歸灰斷。故兩八相不分而",
    "T37n1751_002:0204b10": "分，勝劣宛爾。此等皆是果人法則，名佛威儀。",
    "T37n1751_002:0204b11": "初住能為，名之曰具，威儀屬身，音聲屬口，方",
    "T37n1751_002:0204b12": "便是意。應以佛界而得度者，即為現此三輪",
    "T37n1751_002:0204b13": "相也。佛相至高尚能跡示，以佛況九，現之不",
    "T37n1751_002:0204b14": "難。既現九界各具三業，然非直現十界而已，",
    "T37n1751_002:0204b15": "於一一身復現十界重重無盡，以得普現諸",
    "T37n1751_002:0204b16": "身三昧故也。二、「初住」下，況後位。初住始破一",
    "T37n1751_002:0204b17": "品無明，分證三身，垂形十界，其相尚爾。況二",
    "T37n1751_002:0204b18": "三住，況第十住行向登地至于等覺，破惑轉",
    "T37n1751_002:0204b19": "深、德用轉廣，寧以心口而思說邪？良由位",
    "T37n1751_002:0204b20": "位始覺本覺一合俱忘，致使體用高廣若此。",
    "T37n1751_002:0204b21": "六、究竟即。一切諸法無不是佛，迷故不知。故",
    "T37n1751_002:0204b22": "圓實教不順迷情，直示一切皆是佛法，世間",
    "T37n1751_002:0204b23": "相常眾生是佛。不稟教者，但有理是，全不知",
    "T37n1751_002:0204b24": "是。若聞此教，於名知是。若入五品，於觀知是。",
    "T37n1751_002:0204b25": "入十信者，相似知是。四十一位，分真知是。今",
    "T37n1751_002:0204b26": "登極果，究竟證知一切諸法皆是佛法。此自",
    "T37n1751_002:0204b27": "分二：初、據位直明。等覺已名滿足方便地菩",
    "T37n1751_002:0204b28": "薩。究竟地，始覺道窮、本覺理極，本始既泯無",
    "T37n1751_002:0204b29": "以名焉，強稱妙覺。《大品》般若四十二字，字字",
    "T37n1751_002:0204c01": "互具諸字功德。南嶽用對圓頓教中四十二",
    "T37n1751_002:0204c02": "位，初住阿字中四十字對至等覺，最後茶字",
    "T37n1751_002:0204c03": "當於妙覺。雖一一位皆能遍具諸位功德，然",
    "T37n1751_002:0204c04": "是分具。今此極位，乃究竟具諸位功德，故引",
    "T37n1751_002:0204c05": "《法華》唯我釋迦與一切佛，乃能究盡諸法之",
    "T37n1751_002:0204c06": "權、實相之實。達無明底，到諸法邊，名邊際智，",
    "T37n1751_002:0204c07": "不思議權智也。今已究竟，故名為滿。於種種",
    "T37n1751_002:0204c08": "法證本圓覺，不思議實智也。此覺極滿，名為",
    "T37n1751_002:0204c09": "頓圓。復用第七無上士號，顯智斷極。有惑可",
    "T37n1751_002:0204c10": "斷名有上士，等覺位也。無惑可斷名無上士，",
    "T37n1751_002:0204c11": "即是妙覺。斷德究竟，名大涅槃。更有過者，名",
    "T37n1751_002:0204c12": "有上士，亦等覺也。更無過者，名無上士，即是",
    "T37n1751_002:0204c13": "妙覺。智德究竟，名大菩提。二、約喻稱歎。用彼",
    "T37n1751_002:0204c14": "《大經》月愛之喻，十五日月對四十二圓因果",
    "T37n1751_002:0204c15": "位，皆智光增、惑暗減滅。故初之三日對住行",
    "T37n1751_002:0204c16": "向三十位也，從初四日至十三日對十地位，",
    "T37n1751_002:0204c17": "十四日以對等覺，十五日對妙覺位。此乃合",
    "T37n1751_002:0204c18": "前三十、開後十地，若三十三天同服甘露，對",
    "T37n1751_002:0204c19": "四十二位皆證常理。開前三十位對三十天，",
    "T37n1751_002:0204c20": "合後十地用對一天，等覺對一，妙覺極位次",
    "T37n1751_002:0204c21": "對釋天。若四十二字，字字互具四十一字，對",
    "T37n1751_002:0204c22": "於圓證四十二位，位位相收，則前後俱開。若",
    "T37n1751_002:0204c23": "開示悟入佛之知見，對圓真因四十位者，前",
    "T37n1751_002:0204c24": "後俱合也。今十五日月光既滿，即智德圓；暗",
    "T37n1751_002:0204c25": "無不盡，即斷德極。故大師云「此之增減日日",
    "T37n1751_002:0204c26": "有之，此之智斷位位有之」，故不更用後十五",
    "T37n1751_002:0204c27": "日邪光減也。復以眾星對諸因人，月喻果佛。",
    "T37n1751_002:0204c28": "「最上」等言，皆是稱歎究竟佛也。二、「佛有」下，以",
    "T37n1751_002:0204c29": "例諸號明難說。圓極之果所有名字，一一不",
    "T37n1751_002:0205a01": "虛、究竟成就，蓋其所召皆真極故。以望真因，",
    "T37n1751_002:0205a02": "尚帶虛設，妄未盡故。七種方便一切凡夫，悉",
    "T37n1751_002:0205a03": "是虛名，一無實義。故《大經》云「世諦但有名無",
    "T37n1751_002:0205a04": "實義，第一義諦有名有實義」，佛是究竟第一",
    "T37n1751_002:0205a05": "義故。又復應知，非別有法名為究竟第一義",
    "T37n1751_002:0205a06": "諦。毘盧遮那遍一切處，一切諸法皆是佛法。",
    "T37n1751_002:0205a07": "是則世間及出世間二死五住，至鞞荔多蠢",
    "T37n1751_002:0205a08": "動蜎蜚五無間等，若因若果無非圓極第一",
    "T37n1751_002:0205a09": "義諦。故此諸名皆實不虛，悉是究竟佛之異",
    "T37n1751_002:0205a10": "名，是故稱為佛有無量德應有無量名。今唯",
    "T37n1751_002:0205a11": "舉佛一名當之，故諸大乘明於佛號，或增或",
    "T37n1751_002:0205a12": "減，皆是四悉赴彼物機。今於通號十名之中，",
    "T37n1751_002:0205a13": "舉第九佛也。《淨名經》云「正遍知、如來及佛，此",
    "T37n1751_002:0205a14": "三句義，大千眾生皆如阿難多聞第一，以劫",
    "T37n1751_002:0205a15": "之壽不能盡受，隨其宜樂，舉此三名以少況",
    "T37n1751_002:0205a16": "多，功德無盡。」",
    "T37n1751_002:0205a17": "二、釋說字，二：初、牒釋。悅是暢悅，懷是心",
    "T37n1751_002:0205a18": "懷。若就此經，即是如來久修久證念佛三昧，",
    "T37n1751_002:0205a19": "蘊之在懷，今機扣發，說之乃暢昔之所懷。",
    "T37n1751_002:0205a20": "二、「即十」下，示相。據今之說正在念佛，次文",
    "T37n1751_002:0205a21": "委示，今不預陳，故且通塗明其說相。文二：",
    "T37n1751_002:0205a22": "初、明所說法相。十二部經總明說相，謂或",
    "T37n1751_002:0205a23": "作長行說、或作重頌說、或作未曾有說、或",
    "T37n1751_002:0205a24": "作無問自說說等。若八萬法藏，乃具示所說",
    "T37n1751_002:0205a25": "種種法門；合云四千，且舉大數，然應了知有",
    "T37n1751_002:0205a26": "多八萬。且約四諦示諸八萬，若言八萬法藏，",
    "T37n1751_002:0205a27": "即苦諦；八萬塵勞，即集諦；八萬對治門、八萬",
    "T37n1751_002:0205a28": "三昧門、八萬陀羅尼，皆道諦；八萬波羅蜜，",
    "T37n1751_002:0205a29": "即滅諦。今雖示一，義以兼三。以法藏名是",
    "T37n1751_002:0205a30": "蘊聚義，判屬苦諦，復由蘊義兼得三諦，蓋四",
    "T37n1751_002:0205b01": "名言不離陰故。如《俱舍》云「牟尼說法蘊，數有",
    "T37n1751_002:0205b02": "八十千。彼體語或名，是色行蘊攝」，故十二八",
    "T37n1751_002:0205b03": "萬俱通小衍。或云小乘唯有九部，大則十二；",
    "T37n1751_002:0205b04": "或云小有十二，大唯九部；或云大小皆有十",
    "T37n1751_002:0205b05": "二，六度四等雖在大乘，亦通三藏事度菩薩。",
    "T37n1751_002:0205b06": "然其名數，四教皆同，須就所詮真中二理定",
    "T37n1751_002:0205b07": "其權實。復論四種能趣觀行，用簡偏圓，使寶",
    "T37n1751_002:0205b08": "渚化城迂直不濫。二、「又於」下，明能說善巧，二：",
    "T37n1751_002:0205b09": "初、於一法一門明四悉。上之所列八萬等法，",
    "T37n1751_002:0205b10": "既通四教，即是生滅八萬、無生八萬、無量八",
    "T37n1751_002:0205b11": "萬、無作八萬。如生滅八萬，趣舉一法，須開四",
    "T37n1751_002:0205b12": "門。四門假人同皆叵得，若其實法四義不同。",
    "T37n1751_002:0205b13": "約有門說，念念無常，如燈焰焰。約空門說，三",
    "T37n1751_002:0205b14": "假浮虛，猶如雲霧。雙亦門說，二相從容。雙非",
    "T37n1751_002:0205b15": "門說，二相俱捨。四中一門，機生熟故，四悉被",
    "T37n1751_002:0205b16": "之。為未種者作世界說，令其樂欲讚用受行；",
    "T37n1751_002:0205b17": "為已種者用中二悉；善根未發作為人說，令",
    "T37n1751_002:0205b18": "起宿善信戒進念。惡未破者，必對治說，令其",
    "T37n1751_002:0205b19": "三毒豁爾氷消。為已熟者，第一義說，令得契真",
    "T37n1751_002:0205b20": "革凡成聖。佛智鑒機，說之必中，知不入理令",
    "T37n1751_002:0205b21": "得三益，知不破惡令得二益，無善可發作世",
    "T37n1751_002:0205b22": "界說但生歡喜，若全無益佛則不說。二、「若一」",
    "T37n1751_002:0205b23": "下，例諸法諸門示四悉。上明一門被機四悉，",
    "T37n1751_002:0205b24": "餘之三門被機亦爾。八萬中一四門四悉被",
    "T37n1751_002:0205b25": "機既爾，其餘諸法四門四悉被機亦然。一教",
    "T37n1751_002:0205b26": "八萬門悉既然。三教亦爾。八萬法藏。例於塵",
    "T37n1751_002:0205b27": "勞及對治門三昧總持波羅蜜等，一一八萬，",
    "T37n1751_002:0205b28": "法法四教，教教四門，門門四悉。其十二部六",
    "T37n1751_002:0205b29": "度四等，準此可知。以此略明佛說之相。三、釋",
    "T37n1751_002:0205c01": "觀字，即所說也。上十二部八萬等法，豈非所",
    "T37n1751_002:0205c02": "說？然是泛舉顯於能說。下「無量壽」及今「觀」字，",
    "T37n1751_002:0205c03": "的是此經所說義也。釋觀分二：初、牒釋雙標。",
    "T37n1751_002:0205c04": "牒起觀字，以觀釋之，乃用觀法觀於勝境。若",
    "T37n1751_002:0205c05": "非觀法，將何觀之？撮經所詮，立茲題目。經明",
    "T37n1751_002:0205c06": "十六以為能觀，今釋題名唯論三觀。經文是",
    "T37n1751_002:0205c07": "別，題是總名。總總於別，別別於總。若也立",
    "T37n1751_002:0205c08": "題收文不盡，則不能應篇章之式，故知今立",
    "T37n1751_002:0205c09": "三觀釋觀，乃是經文十六觀體。若就十六各",
    "T37n1751_002:0205c10": "各示於三觀相者，其文繁廣，故於釋題總而",
    "T37n1751_002:0205c11": "示之，令其修者以茲觀法入十六門，則境境",
    "T37n1751_002:0205c12": "皆三、心心絕妙。四依被物，言簡意周，雙標次",
    "T37n1751_002:0205c13": "第及以一心二三觀者，此乃以次顯於不次。",
    "T37n1751_002:0205c14": "不融別觀無以明圓，如《止觀》中皆用思議顯",
    "T37n1751_002:0205c15": "不思議。二、「從假」下，據教雙釋，二：初、次第三觀，",
    "T37n1751_002:0205c16": "二：初、列名指經。所列諸名，釋中自見。二、「今釋」",
    "T37n1751_002:0205c17": "下，釋相結果。依前列名，釋三觀相。第一空觀，",
    "T37n1751_002:0205c18": "而有二名。「假是」等者，見思取境，無而謂有，虛",
    "T37n1751_002:0205c19": "假凡俗知虛名諦。二空之理是審實法，知實",
    "T37n1751_002:0205c20": "名諦。不究俗虛莫知真實，要須照假方得入",
    "T37n1751_002:0205c21": "空，是故名曰從假入空。又假是等者，迷世俗",
    "T37n1751_002:0205c22": "時謂虛是實，則二俱不諦。若悟俗虛必知真",
    "T37n1751_002:0205c23": "實，則二俱諦。故復得名二諦觀也。此觀等者，",
    "T37n1751_002:0205c24": "修觀名因、證智名果。《釋論》三智為易解，故分",
    "T37n1751_002:0205c25": "屬三人。故以聲聞對一切智，即空觀果當於",
    "T37n1751_002:0205c26": "別教十住位也。第二假觀，亦有二名。先斥住",
    "T37n1751_002:0205c27": "空墮二乘地。若修假觀能成佛法、能益眾生，",
    "T37n1751_002:0205c28": "觀空欲作入中方便，故於空智證而不住，三",
    "T37n1751_002:0205c29": "界惑著須蕩令空，諸法因緣須究本末，見思",
    "T37n1751_002:0206a01": "重數如塵若沙，以大悲心遍觀遍學，名為知",
    "T37n1751_002:0206a02": "病。諸法諸門破性破相，一一對治無不諳練，",
    "T37n1751_002:0206a03": "是名識藥。隨惑淺深知機生熟，神通駭動智",
    "T37n1751_002:0206a04": "辯宣揚，四悉當宜各令獲益，如此授藥方肯",
    "T37n1751_002:0206a05": "服行。皆由證空能入此假，故此觀名從空入",
    "T37n1751_002:0206a06": "假。而言等者，前除見愛破假用空，今遣塵沙",
    "T37n1751_002:0206a07": "破空用假。於空於假各一破用，前後相望至",
    "T37n1751_002:0206a08": "今均等，故復名為平等觀也。「此觀」等者，若依",
    "T37n1751_002:0206a09": "《釋論》以菩薩人對道種智，即假觀果，位在十",
    "T37n1751_002:0206a10": "行。「二空」下，第三、中觀。初、雙標。「初觀空生死」",
    "T37n1751_002:0206a11": "者，別人初心信，今知覺本是常住中道佛性，",
    "T37n1751_002:0206a12": "從教道故，名為但中，唯善唯淨不具染惡。雖",
    "T37n1751_002:0206a13": "無染惡，其性靈知，強覺忽生境界斯現，分別",
    "T37n1751_002:0206a14": "境相執著我人，不昧之知、邪思邪見，現前染",
    "T37n1751_002:0206a15": "惡既非性具，皆是隨緣變造而有。是變造故",
    "T37n1751_002:0206a16": "非性本然，是故見思不即中道，定須破故，即",
    "T37n1751_002:0206a17": "義不成，故不得云唯愛唯見唯色唯香。設欲",
    "T37n1751_002:0206a18": "修中，能所不絕，故修空為正、中觀為傍。何者？",
    "T37n1751_002:0206a19": "心既著有，須別緣空破茲愛見。所觀之空是",
    "T37n1751_002:0206a20": "二乘法，既非性具乃是別修，空非畢竟，是故",
    "T37n1751_002:0206a21": "空觀但空生死。「次觀空涅槃」者，生死之有雖",
    "T37n1751_002:0206a22": "已破除，心又著空，須別緣假破此空著。假是",
    "T37n1751_002:0206a23": "建立、是菩薩法，非性具故亦是別修，能蕩空",
    "T37n1751_002:0206a24": "著名空涅槃。「此之」等者，前空生死，見思惑忘；",
    "T37n1751_002:0206a25": "次空涅槃，塵沙惑盡。二惑既盡，心無偏著，是",
    "T37n1751_002:0206a26": "故得為雙遮方便。「初觀」等者，復因次第用於",
    "T37n1751_002:0206a27": "二觀觀其二諦，是故得為雙照方便。方便立",
    "T37n1751_002:0206a28": "已圓觀可修，於十向中即以所顯中道佛性",
    "T37n1751_002:0206a29": "而為能觀中道之觀，諦觀不二惑智一如，三",
    "T37n1751_002:0206b01": "觀圓融是無作行，故得自然入薩婆若。此觀",
    "T37n1751_002:0206b02": "之果名一切種智，位在初地。二、一心三觀。斯",
    "T37n1751_002:0206b03": "乃稱性而觀、絕待而照。蓋一切法，性是法身、",
    "T37n1751_002:0206b04": "般若、解脫，如伊字三點，三非孤立，一一圓具，",
    "T37n1751_002:0206b05": "舉一即三，乃以三德而為三諦，般若是真、解",
    "T37n1751_002:0206b06": "脫是俗、法身是中。德既不縱不橫，諦乃絕思",
    "T37n1751_002:0206b07": "絕議，此是佛之所諦。今以此諦而為所觀，諦",
    "T37n1751_002:0206b08": "既即一而三，觀豈前後而照？故依妙諦以立",
    "T37n1751_002:0206b09": "觀門，即於一心而修三觀。此觀觀法能所雙",
    "T37n1751_002:0206b10": "絕，況無量壽佛本修此觀成就三身，法報泯",
    "T37n1751_002:0206b11": "然、真應融即，非茲妙觀寧顯妙身？化主若斯，",
    "T37n1751_002:0206b12": "徒眾亦爾，正報既妙，依報豈麁？故十六境皆",
    "T37n1751_002:0206b13": "須妙觀。此文為三：初、依智論釋，二：初、釋相，二：",
    "T37n1751_002:0206b14": "初、約法釋。三智即前次第所明一切智、道種",
    "T37n1751_002:0206b15": "智、一切種智，令易解故，分屬三人。剋性圓論，",
    "T37n1751_002:0206b16": "三智實在一心中得。三智是果，三觀是因，果",
    "T37n1751_002:0206b17": "在一心，因豈前後？因果不二方曰圓修，故舉",
    "T37n1751_002:0206b18": "智後即明三觀。「只一觀而三觀」者，趣舉一觀",
    "T37n1751_002:0206b19": "即具三觀，舉一空觀，假中亦空，三觀悉能蕩",
    "T37n1751_002:0206b20": "相著故。舉一假觀，中空亦假，三觀皆有立法",
    "T37n1751_002:0206b21": "義故。舉一中觀，空假亦中，三觀當處皆絕待",
    "T37n1751_002:0206b22": "故。若知三觀只在一心，則一一觀任運具三",
    "T37n1751_002:0206b23": "也。「觀於一諦而三諦」者，諦觀名別，其體不殊，",
    "T37n1751_002:0206b24": "全諦發觀、觀還照諦。既無別體，以何義故立",
    "T37n1751_002:0206b25": "諦立觀？若欲分別，就三因說，性三為諦，修三",
    "T37n1751_002:0206b26": "為觀。性了是真，性緣是俗，正是中諦。不是了",
    "T37n1751_002:0206b27": "因非大真諦，俗中亦然。此之三諦，方與三觀",
    "T37n1751_002:0206b28": "體性不殊。頑空為真，與觀體別，俗中亦爾。三",
    "T37n1751_002:0206b29": "觀互具者，蓋性三本融，全性成修此之謂矣。",
    "T37n1751_002:0206c01": "二、「類如」下，引類釋。以有為法類無為性。一剎",
    "T37n1751_002:0206c02": "那心初生即滅，兩間名住，不無三相而在一",
    "T37n1751_002:0206c03": "心。三相無常尚居促念，三觀稱性無作無生，",
    "T37n1751_002:0206c04": "具於一心其義何爽？二、「此觀」下，結果。不明智",
    "T37n1751_002:0206c05": "果，觀法無歸，故示觀成惑滅理顯，豁然妙證",
    "T37n1751_002:0206c06": "三種智慧實在一心。或具論三智、或從勝說，",
    "T37n1751_002:0206c07": "只但名為一切種智。「寂滅」等者，論自解釋。一",
    "T37n1751_002:0206c08": "切種智雙寂二邊無明之相，雙照二諦種種",
    "T37n1751_002:0206c09": "行類，始自初心圓修三觀，妙觀中道念念雙",
    "T37n1751_002:0206c10": "忘，而即二邊念念雙照，一心二觀法爾如",
    "T37n1751_002:0206c11": "然。今入分真，本智顯發，全由始行亡照之功。",
    "T37n1751_002:0206c12": "二、引《中論》證。論云「因緣所生法，我說即是空，",
    "T37n1751_002:0206c13": "亦名為假名，亦名中道義」，論通衍三。今證圓",
    "T37n1751_002:0206c14": "觀，觀所對法豈有不從因緣生者？今修圓觀，",
    "T37n1751_002:0206c15": "必先解知能生因緣及所生法皆不思議，方",
    "T37n1751_002:0206c16": "於此境觀空假中。又須了知妙諦妙觀悉是",
    "T37n1751_002:0206c17": "能觀，因緣所生陰等諸境皆是所觀。前且直",
    "T37n1751_002:0206c18": "云觀於一諦而三觀，須知於陰等境觀一諦",
    "T37n1751_002:0206c19": "等也。勿守略文，須尋觀義。又不可謂先解所",
    "T37n1751_002:0206c20": "觀不思議故，便不得言陰及無明。何者？本說",
    "T37n1751_002:0206c21": "因緣及所生法是不思議，若非無明，何名因",
    "T37n1751_002:0206c22": "緣？若非陰等，何名所生？有人見釋心法妙云",
    "T37n1751_002:0206c23": "「心法在因，約迷以說；佛法在果，約悟以說」，輒",
    "T37n1751_002:0206c24": "便難云：心法稱妙，何得是迷？良由此人不知",
    "T37n1751_002:0206c25": "所以。解迷是妙方曰圓人，如論苦集稱為無",
    "T37n1751_002:0206c26": "作，及十二因緣名不思議，豈不得云不思議",
    "T37n1751_002:0206c27": "無明？人雖解妙法體是迷，不知理即一向在",
    "T37n1751_002:0206c28": "迷，妙覺一向屬解，中間四位迷解共俱。名字",
    "T37n1751_002:0206c29": "即人若不觀迷，何處用觀？等覺之位若不破",
    "T37n1751_002:0207a01": "迷，寧登妙覺？以上上智斷下下惑，惑非迷邪？",
    "T37n1751_002:0207a02": "人之多僻，其類實繁。釋論三智，已如前釋。三、",
    "T37n1751_002:0207a03": "「此觀」下，約妙結示。初一句，總歎微妙。次二句，",
    "T37n1751_002:0207a04": "約三一歎妙。一不定一、一即是三，三不定三、",
    "T37n1751_002:0207a05": "三即是一，釋論以不決定解不可思議。次三",
    "T37n1751_002:0207a06": "句，對十六歎妙。上明一三融，即總一妙觀也。",
    "T37n1751_002:0207a07": "即此一觀遍入諸門，名「一觀一切觀」。雖入諸",
    "T37n1751_002:0207a08": "門，只一妙觀，名「一切觀一觀」。觀若定一，莫入",
    "T37n1751_002:0207a09": "多門；觀若定多，不可為一。實不可以一多思",
    "T37n1751_002:0207a10": "議，故云「非一非一切」。後二句，結示。雖非一多，",
    "T37n1751_002:0207a11": "能攝一切，是故十六無非妙觀。四、釋無量壽。",
    "T37n1751_002:0207a12": "正示三觀所觀境也。前明三觀，且以三德及",
    "T37n1751_002:0207a13": "以三因而為諦境，蓋示所觀融即，用顯能觀",
    "T37n1751_002:0207a14": "絕妙。須知性中三德，體是諸佛三身，即此三",
    "T37n1751_002:0207a15": "德三身為我一心三觀。若不然者，則觀外有",
    "T37n1751_002:0207a16": "佛、境不即心，何名圓宗絕待之觀；亦阿彌",
    "T37n1751_002:0207a17": "陀三身以為法身，我之三觀以為般若，觀成",
    "T37n1751_002:0207a18": "見佛即是解脫。舉一具三，如新伊字。觀佛既",
    "T37n1751_002:0207a19": "爾，觀諸依正，理非異塗。此意不明，非今觀佛。",
    "T37n1751_002:0207a20": "釋此為二：初、牒名從梵。無量壽者已是華言，",
    "T37n1751_002:0207a21": "天竺梵語稱阿彌陀。二、「佛本」下，從真出俗，二：",
    "T37n1751_002:0207a22": "初、約本無三標無量壽。乃是無量而為其",
    "T37n1751_002:0207a23": "量，是則題中已言壽量，壽量依身乃成三義，",
    "T37n1751_002:0207a24": "故約三義而論有無。所言佛者，究竟覺也。理",
    "T37n1751_002:0207a25": "智既極，始本兩忘，無相無名，不可說示，寧得",
    "T37n1751_002:0207a26": "立其身及壽量？二、「隨順」下，隨世俱立，二：初、列",
    "T37n1751_002:0207a27": "三身各三。據究竟覺第一義諦，則不可言身",
    "T37n1751_002:0207a28": "及壽量。為度生故，乃順世間立名立相，故說",
    "T37n1751_002:0207a29": "三身及三壽量。是則真佛無三，隨世故有，然",
    "T37n1751_002:0207b01": "須了知有無之意。言佛本無身無壽量者，但",
    "T37n1751_002:0207b02": "無有相隨情之三，非無性具徵妙身等，是故",
    "T37n1751_002:0207b03": "真佛究竟一切淨穢法門。若一向無，何異小",
    "T37n1751_002:0207b04": "乘所詮真理？故真無俗有、真有俗無，皆是悉",
    "T37n1751_002:0207b05": "檀，不可偏執。今文意者，蓋立三身釋無量壽，",
    "T37n1751_002:0207b06": "恐執定有，是故先言佛本無三，隨世說有。得",
    "T37n1751_002:0207b07": "此意已，分別三身三壽三量則無滯也。二、「法",
    "T37n1751_002:0207b08": "身」下，釋三身三義，二：初、約義分別，二、據理融",
    "T37n1751_002:0207b09": "即。以有次文盡理融即，故今且約修二性一",
    "T37n1751_002:0207b10": "一塗分別。初自為三：初、法身，二：初、別釋，三：初、",
    "T37n1751_002:0207b11": "法身者，師軌釋法，捨通從別。通則生佛俱軌",
    "T37n1751_002:0207b12": "法性，然其九界雖軌而違，如人依師不順師",
    "T37n1751_002:0207b13": "教；唯有諸佛從初發心軌法而修，今能究竟",
    "T37n1751_002:0207b14": "冥合法性。故《大經》云「諸佛所師，所謂法也，以",
    "T37n1751_002:0207b15": "法常故。」諸佛亦常順法性故，名法為師。實非",
    "T37n1751_002:0207b16": "所師與能體別，故即所師法而為其身。雖名",
    "T37n1751_002:0207b17": "為身，已出五陰，故非色質及非心智。色是初",
    "T37n1751_002:0207b18": "陰、心智即四陰，既其非陰亦非入界，故非三",
    "T37n1751_002:0207b19": "科任持攝屬。此則已簡分段變易，以示生死",
    "T37n1751_002:0207b20": "陰等攝故。亦可色質簡應、心智簡報，三科簡",
    "T37n1751_002:0207b21": "因，既非此等，何以狀名？為物機故，強指法性",
    "T37n1751_002:0207b22": "名為法身。二、「法性」下，壽。連持之壽，親依命根。",
    "T37n1751_002:0207b23": "今法性壽，非識息煖報得命根，亦非三事連",
    "T37n1751_002:0207b24": "持之壽。為物顯德，乃指法性非八相遷、非九",
    "T37n1751_002:0207b25": "世易，強名為壽。三、「此壽」下，量。壽之分量，合論",
    "T37n1751_002:0207b26": "長短及以延促。今法性壽，實無此等分量之",
    "T37n1751_002:0207b27": "相，此則通簡。若別簡者，長是報佛、短是眾生，",
    "T37n1751_002:0207b28": "能延能促即是應身。非此等量，為成觀故，強",
    "T37n1751_002:0207b29": "指法壽同虛空量。二、「此即」下，總示。法性三義，",
    "T37n1751_002:0207c01": "非陰聚身、非報得壽、非長短量，不可思議，",
    "T37n1751_002:0207c02": "強於法性說身說壽說量故也。二、報身，二：初、",
    "T37n1751_002:0207c03": "稱法有報，二：初、引經。報即酬報也。修行是因，",
    "T37n1751_002:0207c04": "感於妙報而酬因也。《法華》證智德，經云「慧光",
    "T37n1751_002:0207c05": "照無量，久修業所得」。《大般涅槃》證斷德也。此",
    "T37n1751_002:0207c06": "二果德，酬答修因，是故名報。二、「如如」下，釋相。",
    "T37n1751_002:0207c07": "感報之時，其相何似？故以一法二喻顯之。如",
    "T37n1751_002:0207c08": "名不異，所觀差別，不名如境；智外有境，不名",
    "T37n1751_002:0207c09": "如智。各二如者，境如如智、智如如境，此之境",
    "T37n1751_002:0207c10": "智故得應冥。智慧名通，故以果覺菩提簡之，",
    "T37n1751_002:0207c11": "即是無上菩提之智與法性境相應相冥。先",
    "T37n1751_002:0207c12": "舉函蓋喻其相應，恐謂函蓋雖際畔相當，終",
    "T37n1751_002:0207c13": "存兩相，故重舉水乳以喻相冥，令知始本同",
    "T37n1751_002:0207c14": "是覺性。其體泯然，正同水乳，則顯境外無智、",
    "T37n1751_002:0207c15": "智外無境。水乳可見。二、「法身」下，於報立三，即",
    "T37n1751_002:0207c16": "身、壽、量也。三中一一言法身者，報智所冥，離",
    "T37n1751_002:0207c17": "法無報故。初、身。言「非身」者，非應佛有分齊身。",
    "T37n1751_002:0207c18": "「非不身」者，非報佛無分齊身。又非身則非有、",
    "T37n1751_002:0207c19": "非不身則非空，中道法身乃本覺體，始覺冥",
    "T37n1751_002:0207c20": "此，能冥亦忘。為成觀故，強名報智。二、「法壽」下，",
    "T37n1751_002:0207c21": "明壽。言「非壽」者，非應同連持之壽。「非不壽」者，",
    "T37n1751_002:0207c22": "非報智不連持壽。雙非二邊，冥中法體。強名",
    "T37n1751_002:0207c23": "之意，同前身也。三、「法量」下，明量。非應有量、",
    "T37n1751_002:0207c24": "非報無量，及非二邊義同身壽。三、應身，三：初、",
    "T37n1751_002:0207c25": "明應物，有三：初、身。如谷答響，大小隨聲。如鑑",
    "T37n1751_002:0207c26": "現形，端醜在質。應萬物感，現勝劣身。二、「應同」",
    "T37n1751_002:0207c27": "下，壽。身既同物，壽豈差機？三、「應同」下，量。隨宜",
    "T37n1751_002:0207c28": "長短，示量無量。二、「智與」下，明依二有應，三：初、",
    "T37n1751_002:0207c29": "法。智即報身、體即法身，此二冥合，應用無",
    "T37n1751_002:0208a01": "方。二、「如水」下，喻。真金上色，須水銀和，方能塗",
    "T37n1751_002:0208a02": "物。闕此一緣，金無塗用。三、「功德」下，合。報智功",
    "T37n1751_002:0208a03": "德契會法身，隨有機處應無不往。三、「能為」下，",
    "T37n1751_002:0208a04": "明應遍三土，二：初、雙明報應。二、「有量」下，單示",
    "T37n1751_002:0208a05": "應身。初義者，上所說報但論冥法，即自受用",
    "T37n1751_002:0208a06": "也。今明垂應，以他受用常住之應，對於生",
    "T37n1751_002:0208a07": "身無常之應，示二迹用，是故雙明身等。身即",
    "T37n1751_002:0208a08": "生身，有分齊相，故名為身。非身是報，無分齊",
    "T37n1751_002:0208a09": "相，故曰非身。《小般若》云「佛說非身，是名大身」，",
    "T37n1751_002:0208a10": "大身者乃他受用身也。無分齊身，其壽則常，",
    "T37n1751_002:0208a11": "故無量也。有分齊身，壽則無常，故有量也。此",
    "T37n1751_002:0208a12": "二應用，乃依真中二理而住，機依事業二識",
    "T37n1751_002:0208a13": "而見。住理，廣如《金光疏》說。二識，委在《起信論》。",
    "T37n1751_002:0208a14": "明論意要在事識見，則取色分齊，故名應佛。",
    "T37n1751_002:0208a15": "業識見則離分齊相，故是報身。此義至後釋",
    "T37n1751_002:0208a16": "觀佛觀鈔中辯之。行者須知，常身無量，通應",
    "T37n1751_002:0208a17": "三土；無常有量，但應同居。所以者何？蓋實報",
    "T37n1751_002:0208a18": "機分證論見他受用身，方便土人唯稟別圓。",
    "T37n1751_002:0208a19": "所見佛相雖小優降，然匪生身，悉是報佛。若",
    "T37n1751_002:0208a20": "同居土，具四教機稟別圓者，能覩報佛。故《法",
    "T37n1751_002:0208a21": "華》明常在靈山，《華嚴》說法盡未來際，及諸大",
    "T37n1751_002:0208a22": "乘即於應相見是法性尊特之身，故知常身",
    "T37n1751_002:0208a23": "遍應三土。若無常身，唯應同居，逗藏通機，生",
    "T37n1751_002:0208a24": "凡夫善也。次義，分二：初、明有量二義。上之所",
    "T37n1751_002:0208a25": "說，自受用外垂三土身，皆名為應。其他受用，",
    "T37n1751_002:0208a26": "雖就對機名之為應，而是實因之所感剋，復",
    "T37n1751_002:0208a27": "名為報，非是差別逗機之用。若論逐物隨緣、",
    "T37n1751_002:0208a28": "參差長短、身壽量者，須就同居無常用說。故",
    "T37n1751_002:0208a29": "今別示應身之相，但於有量開出兩量。而此",
    "T37n1751_002:0208b01": "兩量，依於事識但空見故，唯屬無常。若依業",
    "T37n1751_002:0208b02": "識不空見者，即此無常全體是常，則常無常",
    "T37n1751_002:0208b03": "二用相即、二鳥雙遊也。若上二土機息應轉，",
    "T37n1751_002:0208b04": "亦是無常，以非八相，故且言常。言「七百」等者，",
    "T37n1751_002:0208b05": "《首楞嚴三昧經》云「堅首菩薩問：佛壽幾何？佛",
    "T37n1751_002:0208b06": "令往東方過三萬二千佛土，於莊嚴國問照",
    "T37n1751_002:0208b07": "明莊嚴自在王佛。彼佛答云：如釋迦壽，我亦",
    "T37n1751_002:0208b08": "如是。汝欲知者，我壽七百阿僧祇劫。堅首迴",
    "T37n1751_002:0208b09": "此白佛。阿難云：彼佛乃是釋迦異名。」雖機勝",
    "T37n1751_002:0208b10": "見長，而七百猶可數故，亦是有量之量。若阿",
    "T37n1751_002:0208b11": "彌陀，人天莫數，故是有量之無量也。二、「應佛」",
    "T37n1751_002:0208b12": "下，結應佛皆然。佛佛既皆三身圓證，應身被",
    "T37n1751_002:0208b13": "物、物壽長短，豈不隨順各示兩量？故彌陀現",
    "T37n1751_002:0208b14": "長亦能現短，釋迦現短亦能現長。故《大論》第",
    "T37n1751_002:0208b15": "三十六云「當知釋迦文佛更有清淨國土，如",
    "T37n1751_002:0208b16": "阿彌陀佛國。阿彌陀佛亦有不嚴淨國，如釋",
    "T37n1751_002:0208b17": "迦文佛國。」又第三十八云「此間閻浮惡故，釋",
    "T37n1751_002:0208b18": "迦壽應短。餘處好故，佛壽應長。」故《涅槃》二十二",
    "T37n1751_002:0208b19": "云「西方去此三十二河沙有無勝國，所有莊",
    "T37n1751_002:0208b20": "嚴如安樂世界，我於彼土出現於世。」斯皆隨",
    "T37n1751_002:0208b21": "逐物機也。二、「然」下，據理融即。上辯三身，法是",
    "T37n1751_002:0208b22": "本有、報約修成、應論現往。其言似縱，須知報",
    "T37n1751_002:0208b23": "應二種之修，性德本具。雖是性德，修相宛然，",
    "T37n1751_002:0208b24": "全性起修、全修在性，三一冥泯，思說莫窮。「不",
    "T37n1751_002:0208b25": "可」等者，如上豎論，顯非並一。若言性具三身",
    "T37n1751_002:0208b26": "壽量，顯非別異。若作並別一異之解，即乖所",
    "T37n1751_002:0208b27": "詮圓常法體，即一而三故不橫，即三而一故",
    "T37n1751_002:0208b28": "不縱，非縱非橫不可思議。如此解者，乃會能",
    "T37n1751_002:0208b29": "詮玄妙之文也。",
    "T37n1751_002:0208c01": "觀無量壽佛經疏妙宗鈔卷第二"
}