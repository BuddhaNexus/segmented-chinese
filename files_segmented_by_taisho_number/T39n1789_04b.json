{
    "T39n1789_04b:0415a11": "folio_4b 楞伽阿跋多羅寶經註解卷第四下",
    "T39n1789_04b:0415a13": "宋求那跋多羅奉　詔譯",
    "T39n1789_04b:0415a14": "大明天界善世禪寺住持臣僧宗泐",
    "T39n1789_04b:0415a15": "演福講寺住持臣僧如玘奉　詔同註",
    "T39n1789_04b:0415a16": "爾時，大慧菩薩復白佛言：「世尊！惟願世尊",
    "T39n1789_04b:0415a17": "更為我說陰、界、入生滅，彼無有我，誰生誰滅？",
    "T39n1789_04b:0415a18": "愚夫者依於生滅，不覺苦盡，不識涅槃。」佛言：",
    "T39n1789_04b:0415a19": "「善哉！諦聽！當為汝說。」大慧白佛言：「唯然受教。」",
    "T39n1789_04b:0415a20": "陰、界、入生滅，前文固言之矣，而大慧復有",
    "T39n1789_04b:0415a21": "請者，意謂陰、界、入法有迷有解，以解則彼無",
    "T39n1789_04b:0415a22": "有我，誰為生滅？以迷則愚夫依於生滅，不覺",
    "T39n1789_04b:0415a23": "若盡，不識涅槃，何由出離生死耶？",
    "T39n1789_04b:0415a24": "佛告大慧：「如來之藏是善不善因，能遍興造",
    "T39n1789_04b:0415a25": "一切趣生。譬如伎兒變現諸趣，離我我所，不",
    "T39n1789_04b:0415a26": "覺彼故，三緣和合方便而生。外道不覺，計著",
    "T39n1789_04b:0415a27": "作者，為無始虛偽惡習所熏，名為識藏。生無",
    "T39n1789_04b:0415a28": "明住地，與七識俱，如海浪身常生不斷。離無",
    "T39n1789_04b:0415a29": "常過、離於我論，自性無垢，畢竟清淨。」答中",
    "T39n1789_04b:0415b01": "言如來藏為善不善因者，如來謂理性如來，",
    "T39n1789_04b:0415b02": "現前一念所具名之為藏。根塵一念心起，隨",
    "T39n1789_04b:0415b03": "染淨緣，染即無明，隨無明染緣則為九界生",
    "T39n1789_04b:0415b04": "死；淨即教行，隨教行淨緣則為四種道滅。四",
    "T39n1789_04b:0415b05": "種者，即生滅、無生、無量、無作也，故曰「是善不",
    "T39n1789_04b:0415b06": "善因」。因則感果，言一切趣生者，即十界善",
    "T39n1789_04b:0415b07": "惡果報。譬如下，喻上隨緣所造之法本離二",
    "T39n1789_04b:0415b08": "我，如伎兒依呪術故變現種種形像，豈有二",
    "T39n1789_04b:0415b09": "我之執？言三緣者？根、塵、識也，根塵和合，一念",
    "T39n1789_04b:0415b10": "心起，由不覺故，隨逐染緣，惟造惑業，而成九",
    "T39n1789_04b:0415b11": "界生死。彼外道以不覺故，妄計執著造作，由",
    "T39n1789_04b:0415b12": "無始惡習所熏，名為識藏。轉生七識，無名住",
    "T39n1789_04b:0415b13": "地。言無明，起之始也，從此根本乃生枝末無",
    "T39n1789_04b:0415b14": "明，故喻之曰「如海浪身常生不斷」。此隨染緣",
    "T39n1789_04b:0415b15": "從細至粗也。若能一念回光，能隨淨緣，則離",
    "T39n1789_04b:0415b16": "無常之過、二我之執，自性清淨，所謂性德如",
    "T39n1789_04b:0415b17": "來則究顯矣。",
    "T39n1789_04b:0415b18": "「其餘諸識有生有滅，意、意識等念念有七。因",
    "T39n1789_04b:0415b19": "不實妄想，取諸境界，種種形處計著名相，不",
    "T39n1789_04b:0415b20": "覺自心所現色相，不覺苦樂，不至解脫。名相",
    "T39n1789_04b:0415b21": "諸纏貪生生貪，若因若攀緣。彼諸受根滅，次",
    "T39n1789_04b:0415b22": "第不生，餘自心妄想，不知苦樂，入滅受想正",
    "T39n1789_04b:0415b23": "受、第四。」此言諸識有生有滅。諸識者，謂意",
    "T39n1789_04b:0415b24": "識及意意識，并前五意識，是為七識，非第七",
    "T39n1789_04b:0415b25": "二乘識也。由念念而起，起必同時。因不實妄",
    "T39n1789_04b:0415b26": "想等者，謂六識取境也。種種形處者，六塵也，",
    "T39n1789_04b:0415b27": "根塵既形，遂著名相。由不了色等自心所現，",
    "T39n1789_04b:0415b28": "生苦樂受，展轉生死，無由解脫。名相纏縛，從",
    "T39n1789_04b:0415b29": "貪起貪，因及所緣互相由藉，皆所謂生相也。",
    "T39n1789_04b:0415c01": "彼諸受下，是名滅相，謂受根及想、行等次第",
    "T39n1789_04b:0415c02": "不生，惟餘自心妄想，不覺苦樂。言入滅受想",
    "T39n1789_04b:0415c03": "者，謂受想心滅，即滅盡定，或得四禪也。",
    "T39n1789_04b:0415c04": "「善真諦解脫修行者，作解脫想。不離不轉，名",
    "T39n1789_04b:0415c05": "如來藏識，七識流轉不滅。所以者何？彼因",
    "T39n1789_04b:0415c06": "攀緣，諸識生故。非聲聞、緣覺修行境界，不覺",
    "T39n1789_04b:0415c07": "無我，自共相攝受，生陰界入。見如來藏，五法、",
    "T39n1789_04b:0415c08": "自性、人法無我則滅。」善真諦解脫等，即聲",
    "T39n1789_04b:0415c09": "聞所修，於此滅定作解脫想，非究竟滅也。不",
    "T39n1789_04b:0415c10": "離不轉等，《入楞伽》云：「而實未捨未轉如來藏",
    "T39n1789_04b:0415c11": "中藏識之名，若無藏識，七識則滅。」由不轉不",
    "T39n1789_04b:0415c12": "滅，所以七識與六識為因及攀緣而生。然非",
    "T39n1789_04b:0415c13": "二乘諸修行者所知境界，以彼唯了人無我",
    "T39n1789_04b:0415c14": "性，於蘊、界、處取於自相及共相故。若見如來",
    "T39n1789_04b:0415c15": "藏，則五法、三自性皆無我相，豈陰界入而不",
    "T39n1789_04b:0415c16": "滅耶！",
    "T39n1789_04b:0415c17": "「地次第相續轉進。餘外道見不能傾動，是名",
    "T39n1789_04b:0415c18": "住菩薩不動地，得十三昧道門樂。三昧覺所",
    "T39n1789_04b:0415c19": "持，觀察不思議佛法，自願不受三昧門樂及",
    "T39n1789_04b:0415c20": "實際，向自覺聖趣，不共一切聲聞、緣覺及諸",
    "T39n1789_04b:0415c21": "外道所修行道。得十賢聖種性道及身智意",
    "T39n1789_04b:0415c22": "生，離三昧行。是故大慧！菩薩摩訶薩欲求勝",
    "T39n1789_04b:0415c23": "進者，當淨如來藏及識藏名。」由前悟入得",
    "T39n1789_04b:0415c24": "預初地，次第增進，位深德著，不為外道邪見",
    "T39n1789_04b:0415c25": "所動，至第八不動地。於此得十種三昧樂門，",
    "T39n1789_04b:0415c26": "為諸佛三昧力所持。覺即佛也。即能觀察諸",
    "T39n1789_04b:0415c27": "佛之法及本願力，不同小乘著三昧樂及不",
    "T39n1789_04b:0415c28": "住實際，則起化利物也。獲自證智，豈與凡小",
    "T39n1789_04b:0415c29": "所修行同？得十賢聖種性道者，即十地聖種",
    "T39n1789_04b:0416a01": "性也。十地皆聖，兼言賢者，對極位而言也。及",
    "T39n1789_04b:0416a02": "身智意生者，謂由十地至于佛地，身即法身、",
    "T39n1789_04b:0416a03": "智即報身、意生即化身。既得三身，離於三昧",
    "T39n1789_04b:0416a04": "因行，故戒勸云：欲勝進至如來地者，當淨如",
    "T39n1789_04b:0416a05": "來藏識藏之名。如來之藏本無可淨，淨其垢",
    "T39n1789_04b:0416a06": "者耳。識藏以名言者，由迷如來藏轉成妄識，",
    "T39n1789_04b:0416a07": "無有別體，故但有名。若無識藏之名，則轉妄",
    "T39n1789_04b:0416a08": "識為如來藏也。",
    "T39n1789_04b:0416a09": "「大慧！若無識藏名如來藏者，則無生滅。大慧！",
    "T39n1789_04b:0416a10": "然諸凡聖悉有生滅，修行者自覺聖趣，現法",
    "T39n1789_04b:0416a11": "樂住，不捨方便。大慧！此如來藏識藏，一切聲",
    "T39n1789_04b:0416a12": "聞、緣覺心想所見雖自性清淨，客塵所覆故，",
    "T39n1789_04b:0416a13": "猶見不淨，非諸如來。大慧！如來者現前境界，",
    "T39n1789_04b:0416a14": "猶如掌中視阿摩勒果。」如來藏本無生滅，",
    "T39n1789_04b:0416a15": "今既復本，而生滅何有？然諸凡聖悉有生滅",
    "T39n1789_04b:0416a16": "者，凡謂外凡、內凡。外凡即十信；內凡即住、行、",
    "T39n1789_04b:0416a17": "向，亦名為賢；聖謂十地。聖亦有生滅者，雖能",
    "T39n1789_04b:0416a18": "修行得自覺聖趣，猶居因位，未離變易生死。",
    "T39n1789_04b:0416a19": "言不捨方便者，一者自行增道方便，二者化",
    "T39n1789_04b:0416a20": "他益物方便，皆有生滅義也。此如來藏等，",
    "T39n1789_04b:0416a21": "《入楞伽》云：「此如來藏識藏本性清淨，客塵所",
    "T39n1789_04b:0416a22": "染而為不淨。一切二乘及諸外道臆度起見，",
    "T39n1789_04b:0416a23": "不能現證。如來於此分明現見，如觀掌中菴",
    "T39n1789_04b:0416a24": "摩勒果。」",
    "T39n1789_04b:0416a25": "「大慧！我於此義以神力建立，令勝鬘夫人及",
    "T39n1789_04b:0416a26": "利智滿足諸菩薩等，宣揚演說如來藏及識",
    "T39n1789_04b:0416a27": "藏，名七識俱生，聲聞計著，見人法無我。故勝",
    "T39n1789_04b:0416a28": "鬘夫人承佛威神，說如來境界，非聲聞、緣覺及",
    "T39n1789_04b:0416a29": "外道境界。如來藏識藏，唯佛及餘利智依義",
    "T39n1789_04b:0416b01": "菩薩智慧境界，是故汝及餘菩薩摩訶薩於",
    "T39n1789_04b:0416b02": "如來藏識藏當勤修學，莫但聞覺作知足想。」",
    "T39n1789_04b:0416b03": "我於此下，指往昔所說經為證。如來之說本",
    "T39n1789_04b:0416b04": "不假證，但於彼經已曾廣明，故茲略說得以",
    "T39n1789_04b:0416b05": "指之。《入楞伽》云：「我與勝鬘夫人及餘深妙淨",
    "T39n1789_04b:0416b06": "智菩薩說如來藏名識藏，與七識俱起，令諸",
    "T39n1789_04b:0416b07": "聲聞見法無我。」故勝鬘下，文顯可見。言莫但",
    "T39n1789_04b:0416b08": "聞覺作知足想者，言如來藏識藏是佛境界，",
    "T39n1789_04b:0416b09": "非三慧具足，莫能造詣，戒勸修學良在此也。",
    "T39n1789_04b:0416b10": "爾時，世尊欲重宣此義而說偈言：",
    "T39n1789_04b:0416b11": "「甚深如來藏，　　而與七識俱，",
    "T39n1789_04b:0416b12": "二種攝受生，　　智者則遠離。",
    "T39n1789_04b:0416b13": "如鏡像現心，　　無始習所熏，",
    "T39n1789_04b:0416b14": "如實觀察者，　　諸事悉無事。",
    "T39n1789_04b:0416b15": "如愚見指月，　　觀指不觀月，",
    "T39n1789_04b:0416b16": "計著名字者，　　不見我真實。",
    "T39n1789_04b:0416b17": "心為工伎兒，　　意如和伎者，",
    "T39n1789_04b:0416b18": "五識為伴侶，　　妄想觀伎眾。」",
    "T39n1789_04b:0416b19": "頌上如來藏與七識俱，乃至由自相共相二",
    "T39n1789_04b:0416b20": "種攝取，則有陰、界、入生，此乃隨妄緣者。若",
    "T39n1789_04b:0416b21": "能反妄見如來藏，則遠離生死矣。如鏡像等，",
    "T39n1789_04b:0416b22": "喻上說也，謂八識體性本來無物，由無始惡",
    "T39n1789_04b:0416b23": "習所熏，轉生諸識等法，如鏡現像。稱性而觀，",
    "T39n1789_04b:0416b24": "像虛事亡。復以指月以喻假名實法有得有",
    "T39n1789_04b:0416b25": "失，苟不能忘言契理，政如觀指而不觀月也。",
    "T39n1789_04b:0416b26": "心謂如來藏心，隨緣變造，如伎兒之化現。意",
    "T39n1789_04b:0416b27": "即意根，復起意識，識起善惡，如和伎者。五識",
    "T39n1789_04b:0416b28": "取塵意識同起，是為伴侶。妄想分別如觀伎",
    "T39n1789_04b:0416b29": "人也。",
    "T39n1789_04b:0416c01": "爾時，大慧菩薩白佛言：「世尊！唯願為說五法、",
    "T39n1789_04b:0416c02": "自性、識、二種無我究竟分別相。我及餘菩薩摩",
    "T39n1789_04b:0416c03": "訶薩於一切地次第相續，分別此法，入一切",
    "T39n1789_04b:0416c04": "佛法。入一切佛法者，乃至如來自覺地。」佛告",
    "T39n1789_04b:0416c05": "大慧：「諦聽！諦聽！善思念之。」大慧白佛言：「唯然",
    "T39n1789_04b:0416c06": "受教。」佛告大慧：「五法、自性、識、二種無我分別",
    "T39n1789_04b:0416c07": "趣相者，謂名、相、妄想、正智、如如。若修行者修",
    "T39n1789_04b:0416c08": "行入如來自覺聖趣，離於斷常、有無等見，現",
    "T39n1789_04b:0416c09": "法樂正受住現在前。大慧！不覺彼五法、自性、",
    "T39n1789_04b:0416c10": "識、二無我，自心現外性，凡夫妄想，非諸聖賢。」",
    "T39n1789_04b:0416c11": "五法等上雖已明，而未曾約諸地分別，示",
    "T39n1789_04b:0416c12": "其所以入一切佛法至如來地者，故復請之。",
    "T39n1789_04b:0416c13": "答中先通示五法迷悟相，謂修行者趣入，則",
    "T39n1789_04b:0416c14": "五法通是悟相，故曰若修行者等。若反是不",
    "T39n1789_04b:0416c15": "覺，則五法通是迷相，故云不覺彼五法等。是",
    "T39n1789_04b:0416c16": "知法無自性，迷悟在人。此且總示，所以趣入",
    "T39n1789_04b:0416c17": "等相備見後文。",
    "T39n1789_04b:0416c18": "大慧白佛言：「世尊！云何愚夫妄想生，非諸聖",
    "T39n1789_04b:0416c19": "賢？」佛告大慧：「愚夫計著俗數名相，隨心流散。",
    "T39n1789_04b:0416c20": "流散已，種種相像貌墮我、我所見，希望計著",
    "T39n1789_04b:0416c21": "妙色。計著已，無知覆障，故生染著。染著已，貪",
    "T39n1789_04b:0416c22": "恚癡所生業積集。積集已，妄想自纏，如蠶作",
    "T39n1789_04b:0416c23": "繭，墮生死海諸趣曠野，如汲井輪。以愚癡故",
    "T39n1789_04b:0416c24": "不能知如幻、野馬、水月自性，離我、我所，起於一",
    "T39n1789_04b:0416c25": "切不實妄想。離相、所相及生住滅，從自心妄",
    "T39n1789_04b:0416c26": "想生，非自在、時節、微塵、勝妙生。愚癡凡夫墮，",
    "T39n1789_04b:0416c27": "名相流。」此徵釋中，別約名相妄想，就凡夫",
    "T39n1789_04b:0416c28": "法以示迷相，謂依六塵等俗數名相起諸分",
    "T39n1789_04b:0416c29": "別，其心流散妄返，墮我、我所見，希望計著於",
    "T39n1789_04b:0417a01": "色，覆障聖智，起貪恚癡，造作諸業，如蠶作繭，",
    "T39n1789_04b:0417a02": "妄想自纏，墮於諸趣生死大海。已上迷相，無",
    "T39n1789_04b:0417a03": "出三道，文顯可見。如蠶作繭者，喻自纏縛也。",
    "T39n1789_04b:0417a04": "如汲井輪者，喻生死輪迴也。如幻、野馬等，喻",
    "T39n1789_04b:0417a05": "不知幻性離我、我所也。起於一切不實等，謂",
    "T39n1789_04b:0417a06": "名相起諸妄想，妄本不實，起於幻相。幻相本",
    "T39n1789_04b:0417a07": "虛，離相所相，亦無生住滅可得，則歸於自心",
    "T39n1789_04b:0417a08": "而已。實非自在等邪因所生，凡愚不知，妄取",
    "T39n1789_04b:0417a09": "外境，隨諸名相流散耳。",
    "T39n1789_04b:0417a10": "「大慧！彼相者，眼識所照名為色，耳鼻舌身意",
    "T39n1789_04b:0417a11": "意慧所照，名為聲香味觸法，是名為相。大慧！",
    "T39n1789_04b:0417a12": "彼妄想者，施設眾名，顯示諸相，如此不異象",
    "T39n1789_04b:0417a13": "馬車步男女等名，是名妄想。大慧！正智者，彼",
    "T39n1789_04b:0417a14": "名、相不可得，猶如過客，諸識不生，不斷不常，",
    "T39n1789_04b:0417a15": "不墮一切外道、聲聞、緣覺之地。」彼相者等，",
    "T39n1789_04b:0417a16": "追釋名、相二法不出六識，取彼六塵。名之者",
    "T39n1789_04b:0417a17": "名也，所取者相也，顯示施設諸名、相者，妄想",
    "T39n1789_04b:0417a18": "也。象馬等名，以此名即顯其相，名、相既立，謂",
    "T39n1789_04b:0417a19": "此事如是決定不異，是名妄想分別。已上三",
    "T39n1789_04b:0417a20": "法屬凡夫。正智者下，就聖賢法以明悟相。言",
    "T39n1789_04b:0417a21": "名、相不可得者，謂欲求正智，但悟名、相不實，",
    "T39n1789_04b:0417a22": "猶如過客，識心不起，離乎斷常，不墮凡小境",
    "T39n1789_04b:0417a23": "界，是為正智。",
    "T39n1789_04b:0417a24": "「復次大慧！菩薩摩訶薩以此正智不立名、相，",
    "T39n1789_04b:0417a25": "非不立名、相，捨離二見建立及誹謗，知名、相",
    "T39n1789_04b:0417a26": "不生，是名如如。大慧！菩薩摩訶薩住如如者，",
    "T39n1789_04b:0417a27": "得無所有境界，故得菩薩歡喜地。得菩薩歡",
    "T39n1789_04b:0417a28": "喜地已，永離一切外道惡趣，正住出世間趣，",
    "T39n1789_04b:0417a29": "法相成熟，分別幻等一切法，自覺法趣相，離",
    "T39n1789_04b:0417b01": "諸妄想見怪異相，次第乃至法雲地。於其中",
    "T39n1789_04b:0417b02": "間三昧、力、自在、神通開敷，得如來地已，種種",
    "T39n1789_04b:0417b03": "變化圓照示現，成熟眾生如水中月，究竟滿",
    "T39n1789_04b:0417b04": "足十無盡句，為種種意解眾生分別說法。法",
    "T39n1789_04b:0417b05": "身離意所作，是名菩薩入如如所得。」此段",
    "T39n1789_04b:0417b06": "正明如如。由前正智觀察名、相非有非無，故",
    "T39n1789_04b:0417b07": "言不立非不立也。捨離有無二邊，不墮損益",
    "T39n1789_04b:0417b08": "二謗，一切名、相不生，是為如如義也。菩薩住",
    "T39n1789_04b:0417b09": "如如下，正示如如所得之相。既曰如如，豈有",
    "T39n1789_04b:0417b10": "得乎？乃以無得而得，得自他因果之法。言無",
    "T39n1789_04b:0417b11": "所有境界者，離空有二邊之相，由此登歡喜",
    "T39n1789_04b:0417b12": "地，則別教初地也。不離而離，離一切外道惡",
    "T39n1789_04b:0417b13": "趣；無住而住，住出世間正趣；無分別而分別，",
    "T39n1789_04b:0417b14": "了一切法皆悉如幻；無證而證，證自覺法趣。",
    "T39n1789_04b:0417b15": "亦離諸妄想見性異相，即能見所見，前文所",
    "T39n1789_04b:0417b16": "謂相見俱離是也。如是次第至法雲地，以至",
    "T39n1789_04b:0417b17": "三昧、力等種種功德，由之開法至如來地，為",
    "T39n1789_04b:0417b18": "眾生故普現色身，如水中月。具足成滿十無",
    "T39n1789_04b:0417b19": "盡願，隨其意解而為說法，其身清淨，離心意",
    "T39n1789_04b:0417b20": "識，是為如如所得之相也。",
    "T39n1789_04b:0417b21": "爾時，大慧菩薩白佛言：「世尊！云何世尊為三",
    "T39n1789_04b:0417b22": "種自性入於五法，為各有自相宗？」佛告大慧：",
    "T39n1789_04b:0417b23": "「三種自性及八識、二種無我悉入五法。大慧！",
    "T39n1789_04b:0417b24": "彼名及相是妄想自性。大慧！若依彼妄想生",
    "T39n1789_04b:0417b25": "心、心法，名俱時生，如日光俱，種種相各別分",
    "T39n1789_04b:0417b26": "別持，是名緣起自性。大慧！正智、如如者不可",
    "T39n1789_04b:0417b27": "壞，故名成自性。」上既明五法，則三自性義在",
    "T39n1789_04b:0417b28": "其中。今前後會攝，故復問其攝入之外亦各",
    "T39n1789_04b:0417b29": "有自相宗耶？答中先答總入，可知。次別配法",
    "T39n1789_04b:0417c01": "相，初以名、相對妄想者，從所因言也。以彼妄",
    "T39n1789_04b:0417c02": "想反屬緣起者，從所起說也。若依妄想生心、",
    "T39n1789_04b:0417c03": "心法者，言心王、心所依分別起，起乃同時，如",
    "T39n1789_04b:0417c04": "日與光不相捨離。分別諸相自持其名，各各",
    "T39n1789_04b:0417c05": "無差，是為緣起自性。正智、如如皆非有作，故",
    "T39n1789_04b:0417c06": "不可壞，是名圓成自性，是為三自性入五法",
    "T39n1789_04b:0417c07": "也。",
    "T39n1789_04b:0417c08": "「復次大慧！自心現妄想八種分別，謂識藏、意、",
    "T39n1789_04b:0417c09": "意識及五識身相者，不實相，妄想故。我、我所",
    "T39n1789_04b:0417c10": "二攝受滅，二無我生。是故大慧！此五法者，聲",
    "T39n1789_04b:0417c11": "聞、緣覺、菩薩、如來自覺聖智諸地相續次第，",
    "T39n1789_04b:0417c12": "一切佛法悉入其中。」此明五法攝於八識。",
    "T39n1789_04b:0417c13": "於自心現而起妄想，有八種分別，皆是虛妄",
    "T39n1789_04b:0417c14": "不實之相。若能捨離二種我執，則能、所攝受",
    "T39n1789_04b:0417c15": "俱滅，二無我智由是而生，即正智、如如。是知",
    "T39n1789_04b:0417c16": "識等雖異，同歸五法，無別自相，宗明矣。然此",
    "T39n1789_04b:0417c17": "五法，而三乘與佛及一切諸法皆入其中",
    "T39n1789_04b:0417c18": "也。",
    "T39n1789_04b:0417c19": "「復次大慧！五法者，相、名、妄想、如如、正智。大慧！",
    "T39n1789_04b:0417c20": "相者，若處所、形相、色像等現，是名為相。若彼",
    "T39n1789_04b:0417c21": "有如是相，名為瓶等，即此非餘，是說為名。施",
    "T39n1789_04b:0417c22": "設眾名顯示諸相，瓶等心、心法是名妄想。彼",
    "T39n1789_04b:0417c23": "名彼相畢竟不可得，始終無覺。於諸法無展",
    "T39n1789_04b:0417c24": "轉，離不實妄想，是名如如。真實決定究竟自",
    "T39n1789_04b:0417c25": "性不可得，彼是如相，我及諸佛隨順入處，普",
    "T39n1789_04b:0417c26": "為眾生如實演說，施設顯示，於彼隨入正覺，",
    "T39n1789_04b:0417c27": "不斷不常，妄想不起，隨順自覺聖趣，一切外",
    "T39n1789_04b:0417c28": "道、聲聞、緣覺所不得相，是名正智。大慧！是名",
    "T39n1789_04b:0417c29": "五法。三種自性、八識、二種無我，一切佛法悉",
    "T39n1789_04b:0418a01": "入其中。是故大慧！當自方便學，亦教他人，勿",
    "T39n1789_04b:0418a02": "隨於他。」此段重列名釋義，復自一途，大同",
    "T39n1789_04b:0418a03": "小異，不無所以。先相後名，不出名實，互有前",
    "T39n1789_04b:0418a04": "後。餘二不同者，前約自行，故前智後如。此",
    "T39n1789_04b:0418a05": "兼化他，則反其次，故云「我及諸佛隨順入處」",
    "T39n1789_04b:0418a06": "者，如如也。普為眾生如實演說等，正智也。故",
    "T39n1789_04b:0418a07": "知此文兼自化他。此中言相者，謂所見色等",
    "T39n1789_04b:0418a08": "形狀各別也。名者，依彼諸相立瓶等名。因此",
    "T39n1789_04b:0418a09": "名相，則有心、心數法種種攀緣，是名妄想。了",
    "T39n1789_04b:0418a10": "達名相畢竟無有，但是迷心展轉分別，如是",
    "T39n1789_04b:0418a11": "觀察，離諸妄想，是名如如也。真實決定等者，",
    "T39n1789_04b:0418a12": "重指如相，示諸佛入處，依於自證如實演說，",
    "T39n1789_04b:0418a13": "不斷不常，非凡小偏邪所得，故名正智。又曰",
    "T39n1789_04b:0418a14": "一切佛法悉入其中者，約互攝義通結四種，",
    "T39n1789_04b:0418a15": "故與上異。戒云自學教他、又言勿隨於他者，",
    "T39n1789_04b:0418a16": "謂莫隨名相所轉也。",
    "T39n1789_04b:0418a17": "爾時，世尊欲重宣此義而說偈言：",
    "T39n1789_04b:0418a18": "「五法、三自性，　　及與八種識，",
    "T39n1789_04b:0418a19": "二種無有我，　　悉攝摩訶衍。",
    "T39n1789_04b:0418a20": "名相虛妄想，　　自性二種相，",
    "T39n1789_04b:0418a21": "正智及如如，　　是則為成相。」",
    "T39n1789_04b:0418a22": "悉攝摩訶衍者，謂上四法普攝一切大乘",
    "T39n1789_04b:0418a23": "之法。反而言之，一切佛法亦遍攝此之四",
    "T39n1789_04b:0418a24": "法也。",
    "T39n1789_04b:0418a25": "爾時，大慧菩薩復白佛言：「世尊！如世尊所說",
    "T39n1789_04b:0418a26": "句，過去諸佛如恒河沙，未來、現在亦復如是。",
    "T39n1789_04b:0418a27": "云何世尊為如說而受？為更有餘義？惟願如",
    "T39n1789_04b:0418a28": "來哀愍解脫。」三世諸佛如恒河沙，經教言",
    "T39n1789_04b:0418a29": "之多矣，諸佛之數為果如所說而受耶？為別",
    "T39n1789_04b:0418b01": "有義耶？故復請云云。",
    "T39n1789_04b:0418b02": "佛告大慧：「莫如說受，三世諸佛量非如恒河",
    "T39n1789_04b:0418b03": "沙。所以者何？過世間望，非譬所譬，以凡愚計",
    "T39n1789_04b:0418b04": "常、外道妄想，長養惡見，生死無窮，欲令厭離",
    "T39n1789_04b:0418b05": "生死趣輪，精勤勝進，故為彼說言『諸佛易見，",
    "T39n1789_04b:0418b06": "非如優曇鉢華難得見。』故息方便求。有時復",
    "T39n1789_04b:0418b07": "觀諸受化者作是說言『佛難值遇，如優曇鉢",
    "T39n1789_04b:0418b08": "華。』優曇鉢華無已見、今見、當見。如來者世間",
    "T39n1789_04b:0418b09": "悉見，不以建立自通，故說言『如來出世如優",
    "T39n1789_04b:0418b10": "曇鉢華。』大慧！自建立自通者，過世間望，彼諸",
    "T39n1789_04b:0418b11": "凡愚所不能信，自覺聖智境界無以為譬，真",
    "T39n1789_04b:0418b12": "實如來過心、意、意識所見之相，不可為譬。大",
    "T39n1789_04b:0418b13": "慧！然我說譬佛如恒河沙，無有過咎。」答中",
    "T39n1789_04b:0418b14": "先指其非。蓋諸佛數量過於恒沙，亦過世間",
    "T39n1789_04b:0418b15": "心量所望，故非喻所喻，豈特恒沙而已？蓋凡",
    "T39n1789_04b:0418b16": "設喻，義非一揆，如彼凡愚未受化者，生死無",
    "T39n1789_04b:0418b17": "窮，佛則為說諸佛易見，非如曇華，令其不生",
    "T39n1789_04b:0418b18": "退想，息其方便妄求，進求佛道，以難顯易，所",
    "T39n1789_04b:0418b19": "以進之也。有時觀已受化者，為說佛之難值",
    "T39n1789_04b:0418b20": "猶如曇華，令其欣慕向道，所以策之也。又云",
    "T39n1789_04b:0418b21": "曇華之難見者，無已、今、當見之說，而如來於",
    "T39n1789_04b:0418b22": "世人皆見之，故知說如來如曇華者，實起人",
    "T39n1789_04b:0418b23": "難遭之想耳。然此二喻言難言易者，皆如來",
    "T39n1789_04b:0418b24": "化用邊事，非如來自證境界。故云「不以建立",
    "T39n1789_04b:0418b25": "自通」。若論自證，世間無等，非喻所及，一切凡",
    "T39n1789_04b:0418b26": "愚莫能信受，亦非心、意、識所能知見。然有時",
    "T39n1789_04b:0418b27": "而為建立化他，何咎之有？",
    "T39n1789_04b:0418b28": "「大慧！譬如恒沙，一切魚、鼈、輸收摩羅、師子、象、",
    "T39n1789_04b:0418b29": "馬、人、獸踐踏，沙不念言：『彼惱亂我。』而生妄想，",
    "T39n1789_04b:0418c01": "自性清淨，無諸垢污。如來、應供、等正覺自覺",
    "T39n1789_04b:0418c02": "聖智恒河，大力神通自在等沙，一切外道諸",
    "T39n1789_04b:0418c03": "人獸等一切惱亂，如來不念而生妄想。如",
    "T39n1789_04b:0418c04": "來寂然，無有念想。如來本願以三昧樂安眾",
    "T39n1789_04b:0418c05": "生，故無有惱亂，猶如恒沙等無有異，又斷貪",
    "T39n1789_04b:0418c06": "恚故。」恒沙世間無情之物，雖為魚鼈人獸",
    "T39n1789_04b:0418c07": "等踐踏，不生惱亂之念，以喻如來聖智，神通",
    "T39n1789_04b:0418c08": "自在，受諸外道人獸惱亂不起念想。蓋以本",
    "T39n1789_04b:0418c09": "願力利安眾生，無有愛憎分別。輸收摩羅，翻",
    "T39n1789_04b:0418c10": "殺子魚。",
    "T39n1789_04b:0418c11": "「譬如恒沙是地自性，劫盡燒時燒一切地，而",
    "T39n1789_04b:0418c12": "彼地大不捨自性，與火大俱生故。其餘愚夫",
    "T39n1789_04b:0418c13": "作地燒想，而地不燒，以火因故。如是大慧！如",
    "T39n1789_04b:0418c14": "來法身如恒沙不壞。」此言沙性不壞，喻如",
    "T39n1789_04b:0418c15": "來法身常住。言是地自性者，有事有理。以",
    "T39n1789_04b:0418c16": "事則同一堅性，故為沙為石；以理則與彼",
    "T39n1789_04b:0418c17": "堅、濕、煖、動均一真性。故劫盡燒時而地性自",
    "T39n1789_04b:0418c18": "若，蓋地與火大俱是生故。愚夫不知見，謂燒",
    "T39n1789_04b:0418c19": "爾。火因者，以地無火而不燒，火無地而不續，",
    "T39n1789_04b:0418c20": "故地不得而燒。如來法身不遷不變亦復然",
    "T39n1789_04b:0418c21": "也。",
    "T39n1789_04b:0418c22": "「大慧！譬如恒沙無有限量，如來光明亦復如",
    "T39n1789_04b:0418c23": "是，無有限量，為成熟眾生故，普照一切諸佛",
    "T39n1789_04b:0418c24": "大眾。大慧！譬如恒沙，別求異沙永不可得。如",
    "T39n1789_04b:0418c25": "是大慧！如來、應供、等正覺無生死、生滅，有因",
    "T39n1789_04b:0418c26": "緣斷故。」此一節言恒沙無有限量者，喻如",
    "T39n1789_04b:0418c27": "來光明無量，普照一切。言無異沙者，喻如來",
    "T39n1789_04b:0418c28": "離分段、變易二種生死，以有漏、無漏因緣皆",
    "T39n1789_04b:0418c29": "斷故也。",
    "T39n1789_04b:0419a01": "「大慧！譬如恒沙，增減不可得知。如是大慧！如",
    "T39n1789_04b:0419a02": "來智慧成熟眾生，不增不減，非身法故。身法",
    "T39n1789_04b:0419a03": "者有壞，如來法身非是身法。」此喻如來以",
    "T39n1789_04b:0419a04": "方便智成熟眾生，而於法身體無增減，不同",
    "T39n1789_04b:0419a05": "色身有生有滅。身法者，色身也。",
    "T39n1789_04b:0419a06": "「如壓恒沙，油不可得。如是一切極苦眾生逼",
    "T39n1789_04b:0419a07": "迫如來，乃至眾生未得涅槃，不捨法界，自三",
    "T39n1789_04b:0419a08": "昧願樂，以大悲故。」塵沙無油，喻如來雖為",
    "T39n1789_04b:0419a09": "眾生眾苦所逼，乃至蠢動未盡涅槃，欲捨深心",
    "T39n1789_04b:0419a10": "願樂亦不可得，以大悲心具足成就眾生故",
    "T39n1789_04b:0419a11": "也。",
    "T39n1789_04b:0419a12": "「大慧！譬如恒沙隨水而流，非無水也。如是大",
    "T39n1789_04b:0419a13": "慧！如來所說一切諸法隨涅槃流，是故說言",
    "T39n1789_04b:0419a14": "如恒河沙。如來不隨諸去流轉，去是壞義故。",
    "T39n1789_04b:0419a15": "大慧！生死本際不可知，不知故，云何說去？大",
    "T39n1789_04b:0419a16": "慧！去者斷義，而愚夫不知。」恒沙隨流，愚人",
    "T39n1789_04b:0419a17": "但見沙流而不見水，以智觀之，非無水也。此",
    "T39n1789_04b:0419a18": "喻如來說一切法隨順涅槃，有如順流而非",
    "T39n1789_04b:0419a19": "去義，故曰「如來不隨諸去流轉」。謂於法悟性，",
    "T39n1789_04b:0419a20": "不隨相轉，故不同去流，以去是生死壞滅之",
    "T39n1789_04b:0419a21": "義故也。生死本際等，《入楞伽》云：「生死本際",
    "T39n1789_04b:0419a22": "不可得知，既不可知，云何說趣？大慧！趣義是",
    "T39n1789_04b:0419a23": "斷，凡愚莫知。」趣即去也。",
    "T39n1789_04b:0419a24": "大慧白佛言：「世尊！若眾生生死本際不可知",
    "T39n1789_04b:0419a25": "者，云何解脫可知？」佛告大慧：「無始虛偽過惡",
    "T39n1789_04b:0419a26": "妄想習氣因滅，自心現知外義，妄想身轉，解",
    "T39n1789_04b:0419a27": "脫不滅。是故無邊，非都無所有，為彼妄想作",
    "T39n1789_04b:0419a28": "無邊等異名。觀察內外，離於妄想，無異眾生，",
    "T39n1789_04b:0419a29": "智及爾焰一切諸法悉皆寂靜。不識自心現",
    "T39n1789_04b:0419b01": "妄想故，妄想生，若識則滅。」生死、解脫本際",
    "T39n1789_04b:0419b02": "理等，云何一可知、一不可知？答中言無始虛",
    "T39n1789_04b:0419b03": "偽等，乃是解脫之由，言以自心現知於外境，",
    "T39n1789_04b:0419b04": "則妄想身轉，即是解脫。既妄想轉即是解脫，",
    "T39n1789_04b:0419b05": "實不滅也。不滅則遍一切處，故曰無邊。體既",
    "T39n1789_04b:0419b06": "無邊，故云「非都無所有」。為彼妄想等，言彼妄",
    "T39n1789_04b:0419b07": "想轉處作解脫、無邊等名，名轉體不轉，故云",
    "T39n1789_04b:0419b08": "異名。觀察內外者，前以自心現知外義，則",
    "T39n1789_04b:0419b09": "外無外相，還以此理而照內心，則內外一如，",
    "T39n1789_04b:0419b10": "離於妄相，惟一真如，更無別法，故云「無異",
    "T39n1789_04b:0419b11": "眾生」。智及爾焰了無待對，所以諸法悉皆寂",
    "T39n1789_04b:0419b12": "靜。不識自心現者，重結示釋成，此妄想生",
    "T39n1789_04b:0419b13": "滅皆由自心識與不識而已矣，苟識自心，妄",
    "T39n1789_04b:0419b14": "無不滅。然有言識而妄不滅者，是未為真識",
    "T39n1789_04b:0419b15": "故也。",
    "T39n1789_04b:0419b16": "爾時，世尊欲重宣此義而說偈言：",
    "T39n1789_04b:0419b17": "「觀察諸導師，　　猶如恒河沙，",
    "T39n1789_04b:0419b18": "不壞亦不去，　　亦復不究竟，",
    "T39n1789_04b:0419b19": "是則為平等，　　觀察諸如來。",
    "T39n1789_04b:0419b20": "猶如恒沙等，　　悉離一切過，",
    "T39n1789_04b:0419b21": "隨流而性常，　　是則佛正覺。」",
    "T39n1789_04b:0419b22": "不壞，頌上喻法身常住。不去，頌如來說法",
    "T39n1789_04b:0419b23": "不隨諸去流轉。亦復不究竟者，謂以不壞不",
    "T39n1789_04b:0419b24": "去觀察如來，則未為究竟。當觀諸佛猶如恒",
    "T39n1789_04b:0419b25": "沙，平等無異，離諸過患。又言隨流性常者，謂",
    "T39n1789_04b:0419b26": "隨順究竟涅槃之流，是為真常正覺也。",
    "T39n1789_04b:0419b27": "爾時，大慧菩薩復白佛言：「世尊！唯願為說一",
    "T39n1789_04b:0419b28": "切諸法剎那壞相。世尊！云何一切法剎那？」佛",
    "T39n1789_04b:0419b29": "告大慧：「諦聽！諦聽！善思念之，當為汝說。」佛告",
    "T39n1789_04b:0419c01": "大慧：「一切法者，謂善不善無記、有為無為、世",
    "T39n1789_04b:0419c02": "間出世間、有罪無罪、有漏無漏、受不受。」剎那",
    "T39n1789_04b:0419c03": "者，時之最促，念之極微者也。如云「壯士一彈",
    "T39n1789_04b:0419c04": "指頃，六十一剎那。」故以心念起滅不停為剎",
    "T39n1789_04b:0419c05": "那。又物之無常變壞者為剎那，是皆眾生虛",
    "T39n1789_04b:0419c06": "妄識相。上說妄想身轉，是說陰等無常，故舉",
    "T39n1789_04b:0419c07": "諸法剎那壞相為問。答中先列一切法名，然",
    "T39n1789_04b:0419c08": "後為釋。",
    "T39n1789_04b:0419c09": "「大慧！略說心、意、意識及習氣是五受陰因，是",
    "T39n1789_04b:0419c10": "心、意、意識、習氣長養凡愚善、不善妄想。」略",
    "T39n1789_04b:0419c11": "說者，對下廣說而言。心、識、習氣乃生死之因，",
    "T39n1789_04b:0419c12": "五陰乃生死之果。由不了心、識、習氣長養，故",
    "T39n1789_04b:0419c13": "有三界六凡有漏妄想剎那。善不善，即三善",
    "T39n1789_04b:0419c14": "三惡也。",
    "T39n1789_04b:0419c15": "「大慧！修三昧樂，三昧正受現法樂住，名為賢",
    "T39n1789_04b:0419c16": "聖善無漏。」修三昧等，即無漏因果。三昧，因",
    "T39n1789_04b:0419c17": "也；法樂住，果也。此三乘賢聖無漏之法，無漏",
    "T39n1789_04b:0419c18": "則離剎那念也。",
    "T39n1789_04b:0419c19": "「大慧！善不善者，謂八識。何等為八？謂如來藏",
    "T39n1789_04b:0419c20": "名識藏。心、意、意識及五識身，非外道所說。大",
    "T39n1789_04b:0419c21": "慧！五識身者，心、意、意識俱，善不善相，展轉變",
    "T39n1789_04b:0419c22": "壞，相續流注。不壞身生，亦生亦滅。不覺自心",
    "T39n1789_04b:0419c23": "現，次第滅，餘識生，形相差別。攝受意識、五識",
    "T39n1789_04b:0419c24": "俱相應生，剎那時不住，名為剎那。」善不善",
    "T39n1789_04b:0419c25": "下，廣明剎那相、非剎那相，名雖重出，義則通",
    "T39n1789_04b:0419c26": "示。如來藏名識藏者，即第八識，此識乃至五",
    "T39n1789_04b:0419c27": "識名相出於正教，故云「非外道所說」。言五識",
    "T39n1789_04b:0419c28": "身者，正明剎那相也。心、意、意識俱者，即上眼",
    "T39n1789_04b:0419c29": "等五識與心、意、識同時取境，有善不善相，或",
    "T39n1789_04b:0420a01": "次等起、或間雜起，故云「展轉變壞相續流注」。",
    "T39n1789_04b:0420a02": "根境之間未始間斷，不壞者，不斷也，身生者，",
    "T39n1789_04b:0420a03": "五識身生也，生則有滅，故云「亦生亦滅」。由不",
    "T39n1789_04b:0420a04": "覺諸境自心所現，著於差別形相，念念起滅，",
    "T39n1789_04b:0420a05": "故云「次第滅餘識生」。攝受意識者，以五根攬",
    "T39n1789_04b:0420a06": "五塵，識歸意識，起善起惡，亦由意識同時取",
    "T39n1789_04b:0420a07": "境而起分別，故曰「相應生」。剎那時不住者，言",
    "T39n1789_04b:0420a08": "諸識起滅不停，不於此則於彼，無時暫息，是",
    "T39n1789_04b:0420a09": "為剎那之相也。",
    "T39n1789_04b:0420a10": "「大慧！剎那者，名識藏如來藏，意俱生識習氣",
    "T39n1789_04b:0420a11": "剎那，無漏習氣非剎那，非凡愚所覺。計著剎",
    "T39n1789_04b:0420a12": "那論，故不覺一切法剎那非剎那，以斷見壞",
    "T39n1789_04b:0420a13": "無為法。」剎那者下，重結前起後。此二種相",
    "T39n1789_04b:0420a14": "雖通依諸識生起，而所從則別，故曰「名識藏」",
    "T39n1789_04b:0420a15": "等。是則以諸識從識習氣者，剎那也；從無漏",
    "T39n1789_04b:0420a16": "習氣者，非剎那也。既是無漏，猶名習氣者，謂",
    "T39n1789_04b:0420a17": "其體是第七識，執想猶在，雖非剎那，未為究",
    "T39n1789_04b:0420a18": "竟真常無漏，乃是三乘賢聖境界，故非凡愚",
    "T39n1789_04b:0420a19": "所覺。凡愚計著作剎那論，非但不覺非剎那，",
    "T39n1789_04b:0420a20": "亦不自知其為剎那也。以斷見者，謂凡外苦",
    "T39n1789_04b:0420a21": "行，妄取涅槃，斯乃墮於斷見，非無漏涅槃，故",
    "T39n1789_04b:0420a22": "曰「壞無為法」。",
    "T39n1789_04b:0420a23": "「大慧！七識不流轉，不受苦樂，非涅槃因。大慧！",
    "T39n1789_04b:0420a24": "如來藏者，受苦樂，與因俱，若生若滅，四住地、",
    "T39n1789_04b:0420a25": "無明住地所醉，凡愚不覺，剎那見妄想熏心。」",
    "T39n1789_04b:0420a26": "七識不流轉者，承上無漏之義，對六識、八",
    "T39n1789_04b:0420a27": "識辯異。蓋此二乘之識，已斷見思，不流轉三",
    "T39n1789_04b:0420a28": "界，不受生死苦樂，故異於六識。非涅槃因，故",
    "T39n1789_04b:0420a29": "異八識，以八識受熏能成涅槃之因故也。如",
    "T39n1789_04b:0420b01": "來藏者，正明八識，以能含藏善惡，隨緣流",
    "T39n1789_04b:0420b02": "轉生死，苦樂因果。四住地者，枝末無明也。無",
    "T39n1789_04b:0420b03": "明住地者，根本無明也。由此無明昏醉，故受",
    "T39n1789_04b:0420b04": "二種生死。凡愚妄想熏心，不能了知，起剎那",
    "T39n1789_04b:0420b05": "見。",
    "T39n1789_04b:0420b06": "「復次大慧！如金、金剛、佛舍利，得奇特性，終不",
    "T39n1789_04b:0420b07": "損壞。大慧！若得無間有剎那者，聖應非聖，而",
    "T39n1789_04b:0420b08": "聖未曾不聖，如金、金剛，雖經劫數稱量不滅。",
    "T39n1789_04b:0420b09": "云何凡愚不善於我隱覆之說，於內外一切",
    "T39n1789_04b:0420b10": "法作剎那想？」如來本答剎那之問，剎那則",
    "T39n1789_04b:0420b11": "有損壞，而直以不可損壞言者，蓋迷則是剎",
    "T39n1789_04b:0420b12": "那、悟則非剎那也。喻如金剛等，金中精剛，以",
    "T39n1789_04b:0420b13": "百鍊故，鑛璞全消，惟一精剛，物不能壞，此世",
    "T39n1789_04b:0420b14": "間之奇特性也。又喻佛舍利，以萬行熏修，垢",
    "T39n1789_04b:0420b15": "染都盡，惟一精真，無能壞者，此出世間奇特",
    "T39n1789_04b:0420b16": "性也。如來所得真常亦復如是，故曰「若得無",
    "T39n1789_04b:0420b17": "間有剎那」等。佛謂我以無間三昧所證真常，",
    "T39n1789_04b:0420b18": "豈有剎那？言聖應非聖者，夫聖未有不聖之",
    "T39n1789_04b:0420b19": "理，則知既悟不迷，其無剎那明矣。故云「金剛",
    "T39n1789_04b:0420b20": "雖經劫數稱量不減」。云何凡愚不解祕蜜之",
    "T39n1789_04b:0420b21": "說，於一切法作剎那想。隱覆，祕密也。",
    "T39n1789_04b:0420b22": "大慧菩薩復白佛言：「世尊！如世尊說『六波羅",
    "T39n1789_04b:0420b23": "蜜滿足，得成正覺。』何等為六？」剎那生滅者，",
    "T39n1789_04b:0420b24": "生死此岸之事也。真常不壞者，涅槃彼岸之",
    "T39n1789_04b:0420b25": "理也。然則自此岸而達彼岸，由剎那而究竟",
    "T39n1789_04b:0420b26": "真常者，其六度之功乎！大慧所以承是而請",
    "T39n1789_04b:0420b27": "問也。",
    "T39n1789_04b:0420b28": "佛告大慧：「波羅蜜有三種分別，謂世間、出世",
    "T39n1789_04b:0420b29": "間、出世間上上。大慧！世間波羅蜜者，我、我所",
    "T39n1789_04b:0420c01": "攝受計著，攝受二邊，為種種受生處，樂色聲",
    "T39n1789_04b:0420c02": "香味觸故，滿足檀波羅蜜。戒、忍、精進、禪定、智",
    "T39n1789_04b:0420c03": "慧亦如是，凡夫神通及生梵天。」答中言六",
    "T39n1789_04b:0420c04": "度有三：初世間六度，言我我所攝受計著等",
    "T39n1789_04b:0420c05": "者，謂凡夫所修其過為四：所謂計我、我所，則",
    "T39n1789_04b:0420c06": "無度生之念，一也；著於二邊，則不能達中道",
    "T39n1789_04b:0420c07": "彼岸，二也；為求勝報，則不免於生死，三也；樂",
    "T39n1789_04b:0420c08": "著六塵，則非無住相施，四也。外道之得五神",
    "T39n1789_04b:0420c09": "通及生梵天，亦田修無漏事六度而得也。",
    "T39n1789_04b:0420c10": "「大慧！出世間波羅蜜者，聲聞、緣覺墮攝受涅",
    "T39n1789_04b:0420c11": "槃故，行六波羅蜜，樂自己涅槃樂。」此是二",
    "T39n1789_04b:0420c12": "乘所修，雖依四諦、十二因緣行此六度，言「墮",
    "T39n1789_04b:0420c13": "攝受涅槃」者，但為自度，而樂真空之樂，故與",
    "T39n1789_04b:0420c14": "菩薩所修不同也。",
    "T39n1789_04b:0420c15": "「出世間上上波羅蜜者，覺自心現妄想量攝",
    "T39n1789_04b:0420c16": "受，及自心二故，不生妄想，於諸趣攝受非分，",
    "T39n1789_04b:0420c17": "自心色相不計著，為安樂一切眾生故，生檀",
    "T39n1789_04b:0420c18": "波羅蜜，起上上方便。即於彼緣妄想不生",
    "T39n1789_04b:0420c19": "戒，是尸波羅蜜。即彼妄想不生，忍知攝所攝，",
    "T39n1789_04b:0420c20": "是羼提波羅蜜。初中後夜精勤方便，隨順修",
    "T39n1789_04b:0420c21": "行方便，妄想不生，是毘黎耶波羅蜜。妄想",
    "T39n1789_04b:0420c22": "悉滅，不墮聲聞涅槃攝受，是禪波羅蜜。自",
    "T39n1789_04b:0420c23": "心妄想非性，智慧觀察，不墮二邊，先身轉",
    "T39n1789_04b:0420c24": "勝而不可壞，得自覺聖趣，是般若波羅蜜。」",
    "T39n1789_04b:0420c25": "此圓頓菩薩所修。攝受者，謂六根攝受六塵。",
    "T39n1789_04b:0420c26": "自心二者，言修檀度治慳貪，能治、所治之二",
    "T39n1789_04b:0420c27": "也。大乘菩薩既覺了諸法惟心所現，所謂",
    "T39n1789_04b:0420c28": "不住色聲香味觸法而行布施，則能治、所治",
    "T39n1789_04b:0420c29": "二無二也。二無二故則三輪體空，故曰「不生",
    "T39n1789_04b:0421a01": "妄想」。能施，空也；不攝受，能受空也；不計著色",
    "T39n1789_04b:0421a02": "相，所施之物空也。菩薩如是行施，是為利樂",
    "T39n1789_04b:0421a03": "一切眾生，故曰「上上方便」也。即於彼緣等，謂",
    "T39n1789_04b:0421a04": "即以善修檀度之心，於持戒等緣亦妄想不",
    "T39n1789_04b:0421a05": "生，一一稱性而持者戒也。如是而持戒，則非",
    "T39n1789_04b:0421a06": "持非犯；如是而安忍，則不違不順；如是而精",
    "T39n1789_04b:0421a07": "進，則何進何怠；如是而修禪，則無定無亂；如",
    "T39n1789_04b:0421a08": "是而行般若，則非愚非慧。自然不即二邊、不",
    "T39n1789_04b:0421a09": "離二邊，安於中道，直濟彼岸，是為上上波羅",
    "T39n1789_04b:0421a10": "蜜相。忍中言知攝所攝者，即能取、所取自性",
    "T39n1789_04b:0421a11": "皆空。精進中凡兩言方便者，一則別相，謂誦",
    "T39n1789_04b:0421a12": "經等；二則通相，謂兼五度皆須精進而行。禪",
    "T39n1789_04b:0421a13": "度中言不墮聲聞攝受者，謂聲聞定力偏多，",
    "T39n1789_04b:0421a14": "及樂著涅槃，菩薩則不如是也。而六度皆言",
    "T39n1789_04b:0421a15": "妄想不生、或言悉滅、或言非性，是則六度雖",
    "T39n1789_04b:0421a16": "異，而以離妄為本。若能離妄，何行不成哉！先",
    "T39n1789_04b:0421a17": "身轉勝而不可壞者，謂六度增進，乃至般若，",
    "T39n1789_04b:0421a18": "所得慧身轉勝前五，不可破壞，得自覺聖趣，",
    "T39n1789_04b:0421a19": "則又般若之至者。於是三品雖通中下，意實",
    "T39n1789_04b:0421a20": "在乎上上，修者擇焉。",
    "T39n1789_04b:0421a21": "爾時，世尊欲重宣此義而說偈言：",
    "T39n1789_04b:0421a22": "「空、無常、剎那，　　愚夫妄想作，",
    "T39n1789_04b:0421a23": "如河、燈、種子，　　而作剎那想。",
    "T39n1789_04b:0421a24": "剎那息煩亂，　　寂靜離所作，",
    "T39n1789_04b:0421a25": "一切法不生，　　我說剎那義。」",
    "T39n1789_04b:0421a26": "如來常以如河流、如種子、如燈等喻，破彼",
    "T39n1789_04b:0421a27": "妄想有為作法，皆是空、無常、剎那。凡愚不善",
    "T39n1789_04b:0421a28": "此隱密之說，而起剎那妄想。剎那息煩亂等，",
    "T39n1789_04b:0421a29": "正頌上隱覆義，謂能了剎那，可以息煩亂、體",
    "T39n1789_04b:0421b01": "寂靜，則自然離所作，故一切法無生，所以為",
    "T39n1789_04b:0421b02": "說剎那之義也。",
    "T39n1789_04b:0421b03": "「物生則有滅，　　不為愚者說，",
    "T39n1789_04b:0421b04": "無間相續性，　　妄想之所熏，",
    "T39n1789_04b:0421b05": "無明為其因，　　心則從彼生。",
    "T39n1789_04b:0421b06": "乃至色未生，　　中間有何分？」",
    "T39n1789_04b:0421b07": "物生則有滅，固是生滅常理。若為愚者",
    "T39n1789_04b:0421b08": "說，則滋名相，於是破生滅法。先示生相為",
    "T39n1789_04b:0421b09": "所破，謂無間相續性，即剎那生滅，由妄想",
    "T39n1789_04b:0421b10": "所熏、無明為因，故剎那妄心從彼而生。次",
    "T39n1789_04b:0421b11": "明能破中，初破生相，言乃至色未生等，承",
    "T39n1789_04b:0421b12": "上心雖生而色未生時，中間自無所依之",
    "T39n1789_04b:0421b13": "分，是心無色而不生也。「有何分」，《入楞伽》作",
    "T39n1789_04b:0421b14": "「何所住」。",
    "T39n1789_04b:0421b15": "「相續次第滅，　　餘心隨彼生，",
    "T39n1789_04b:0421b16": "不住於色時，　　可所緣而生？",
    "T39n1789_04b:0421b17": "以從彼生故，　　不如實因生。",
    "T39n1789_04b:0421b18": "云何無所成，　　而知剎那壞？」",
    "T39n1789_04b:0421b19": "此明相續滅相，謂色雖已生而心續滅，是",
    "T39n1789_04b:0421b20": "色心不相待。縱有餘心隨彼色生，苟心不",
    "T39n1789_04b:0421b21": "住於色，復何所緣而生？為其念念不住而",
    "T39n1789_04b:0421b22": "亦不取故。是心雖有色，亦無生性，抑若從",
    "T39n1789_04b:0421b23": "彼生，則自無生性可得，故曰「不如實因生」。",
    "T39n1789_04b:0421b24": "次破滅相者，由上求剎那成相尚不可得，況",
    "T39n1789_04b:0421b25": "有剎那滅相乎？壞即滅也。既破生滅，則復",
    "T39n1789_04b:0421b26": "本真常矣。",
    "T39n1789_04b:0421b27": "「修行者正受，　　金剛、佛舍利，",
    "T39n1789_04b:0421b28": "光音天宮殿，　　世間不壞事。",
    "T39n1789_04b:0421b29": "住於正法得，　　如來智具足，",
    "T39n1789_04b:0421c01": "比丘得平等，　　云何見剎那？",
    "T39n1789_04b:0421c02": "揵闥婆幻等，　　色無有剎那，",
    "T39n1789_04b:0421c03": "於不實色等，　　視之若真實。」",
    "T39n1789_04b:0421c04": "此頌不壞法有四：謂修行者正受，一也；金",
    "T39n1789_04b:0421c05": "剛，二也；佛舍利，三也；光音天宮殿，四也，此",
    "T39n1789_04b:0421c06": "天三災不壞，復為後劫生成之始。此天與",
    "T39n1789_04b:0421c07": "金剛是世間不壞事，正受與佛舍利是出",
    "T39n1789_04b:0421c08": "世間不壞事。次示能得不壞之人，言住於",
    "T39n1789_04b:0421c09": "正法得者，謂如來以正智具足莊嚴，比丘以",
    "T39n1789_04b:0421c10": "平等正受，皆以正法而得。然金剛與光音雖",
    "T39n1789_04b:0421c11": "曰不壞，總是無常。云何見剎那者，頌上結",
    "T39n1789_04b:0421c12": "斥，謂若不如上作剎那見，當以何理見剎",
    "T39n1789_04b:0421c13": "那耶？故以揵城喻之。然幻色固非剎那，而",
    "T39n1789_04b:0421c14": "眾生於虛妄法中計為實有，是猶視揵城幻",
    "T39n1789_04b:0421c15": "色為實，非剎那而何？若了剎那，妄即真實",
    "T39n1789_04b:0421c16": "矣。",
    "T39n1789_04b:0421c17": "爾時，大慧菩薩復白佛言：「世尊！世尊記阿羅",
    "T39n1789_04b:0421c18": "漢得成阿耨多羅三藐三菩提，與諸菩薩等無",
    "T39n1789_04b:0421c19": "差別？一切眾生法不涅槃，誰至佛道？從初得",
    "T39n1789_04b:0421c20": "佛至般涅槃，於其中間不說一字，亦無所答？",
    "T39n1789_04b:0421c21": "如來常定故，亦無慮、亦無察？化佛化作佛事，",
    "T39n1789_04b:0421c22": "何故說識剎那展轉壞相？金剛力士常隨侍",
    "T39n1789_04b:0421c23": "衛？何不施設本際？現魔魔業，惡業果報，旃遮",
    "T39n1789_04b:0421c24": "摩納、孫陀利女、空鉢而出，惡業障現，云何如",
    "T39n1789_04b:0421c25": "來得一切種智而不離諸過？」此文有七問：",
    "T39n1789_04b:0421c26": "一、問授聲聞記；二、自一切眾生下至無所答，",
    "T39n1789_04b:0421c27": "問佛何故言不說法；三、如來常下，問何待思",
    "T39n1789_04b:0421c28": "惟說法；四、化佛下，問說剎那壞相；五、問何故",
    "T39n1789_04b:0421c29": "金剛侍衛；六問本際；七問九惱，九惱者，如天",
    "T39n1789_04b:0422a01": "魔之興兵、旃遮婆羅門女以木盂繫腹、孫陀",
    "T39n1789_04b:0422a02": "利殺女、入婆黎那村乞食空鉢而出、食馬麥、頭",
    "T39n1789_04b:0422a03": "背俱痛、刺傷足、設火坑、毒飯，是為九也。",
    "T39n1789_04b:0422a04": "佛告大慧：「諦聽！諦聽！善思念之，當為汝說。」大",
    "T39n1789_04b:0422a05": "慧白佛言：「善哉世尊！唯然受教。」佛告大慧：「為",
    "T39n1789_04b:0422a06": "無餘涅槃故說，誘進行菩薩行者故，此及餘",
    "T39n1789_04b:0422a07": "世界修菩薩行者樂聲聞乘涅槃，為令離聲",
    "T39n1789_04b:0422a08": "聞乘、進向大乘。化佛授聲聞記，非是法佛。大",
    "T39n1789_04b:0422a09": "慧！因是故，記諸聲聞與菩薩不異。大慧！不異",
    "T39n1789_04b:0422a10": "者，聲聞、緣覺、諸佛如來煩惱障斷，解脫一味，",
    "T39n1789_04b:0422a11": "非智障斷。大慧！智障者，見法無我，殊勝清淨；",
    "T39n1789_04b:0422a12": "煩惱障者，先習見人無我斷。七識滅，法障解",
    "T39n1789_04b:0422a13": "脫，識藏習滅，究竟清淨。」此答初問。言為無",
    "T39n1789_04b:0422a14": "餘涅槃故說等者，子、果縛盡，故曰無餘，然非",
    "T39n1789_04b:0422a15": "究竟，雖為授記，乃須行菩薩行，此乃誘進小",
    "T39n1789_04b:0422a16": "乘。又曰「此及餘世界」等，言菩薩有始修大行，",
    "T39n1789_04b:0422a17": "復樂小果，為其說授記事以策進之，故云「進",
    "T39n1789_04b:0422a18": "向大乘」。此則斯經言記聲聞之意。授聲聞記",
    "T39n1789_04b:0422a19": "正在《法華》，今乃化佛權記，故云「非是法佛」。言",
    "T39n1789_04b:0422a20": "與菩薩不異等，據同斷惑障、解脫一味云爾，",
    "T39n1789_04b:0422a21": "非為智障斷也。智障斷則見法無我，得如來",
    "T39n1789_04b:0422a22": "殊勝清淨境界，非聲聞也。聲聞但斷見思煩",
    "T39n1789_04b:0422a23": "惱，見人無我，未破無明、見法無我，故與菩",
    "T39n1789_04b:0422a24": "薩異也。又曰「七識滅」者，乃以七、八識而論二",
    "T39n1789_04b:0422a25": "障有脫未脫，二乘但滅七識而法障未脫，所",
    "T39n1789_04b:0422a26": "謂但離虛妄名為解脫是也。若法障等滅，方",
    "T39n1789_04b:0422a27": "為究竟清淨，是知同異未易輕議也。",
    "T39n1789_04b:0422a28": "「因本住法故，前後非性。」此答第二問也。謂",
    "T39n1789_04b:0422a29": "本住法無增無減，故前無佛道可得，後無涅",
    "T39n1789_04b:0422b01": "槃可入，中間亦無法可說，故曰「前後非性。」非",
    "T39n1789_04b:0422b02": "性者，離自性也。",
    "T39n1789_04b:0422b03": "「無盡本願故，如來無慮無察而演說法，正智",
    "T39n1789_04b:0422b04": "所化故、念不妄故，無慮無察。四住地、無明住",
    "T39n1789_04b:0422b05": "地習氣斷故，二煩惱斷，離二種死。覺人、法無",
    "T39n1789_04b:0422b06": "我及二障斷。」此答第三問也。如來度生誓",
    "T39n1789_04b:0422b07": "願無盡，無謀而應，非說而說，故曰「無慮無察」。",
    "T39n1789_04b:0422b08": "良以究窮正智圓鑑法界，如鏡現像，何待思",
    "T39n1789_04b:0422b09": "慮然後說法耶！又曰「四住地」等，謂究竟果盡。",
    "T39n1789_04b:0422b10": "所斷者二障、所離者二死、所證者無二我法",
    "T39n1789_04b:0422b11": "門，豈化佛之所為乎？",
    "T39n1789_04b:0422b12": "「大慧！心、意、意識、眼識等七，剎那習氣因，善無",
    "T39n1789_04b:0422b13": "漏品離，不復輪轉。大慧！如來藏者，輪轉涅槃、",
    "T39n1789_04b:0422b14": "苦樂因，空亂意慧愚癡凡夫所不能覺。」",
    "T39n1789_04b:0422b15": "此答第四問也。心、意等名七識身，即一第六",
    "T39n1789_04b:0422b16": "事識。而剎那有壞不壞者，所從言異耳。若",
    "T39n1789_04b:0422b17": "以諸識從剎那習氣因則有壞，從善無漏品",
    "T39n1789_04b:0422b18": "則不壞，以其性離，非剎那，故不復輪轉，即不",
    "T39n1789_04b:0422b19": "壞義。然剎那習氣者，六識之分也。善無漏品",
    "T39n1789_04b:0422b20": "者，七識之分也。此乃六、七對明壞不壞義。若",
    "T39n1789_04b:0422b21": "約七、八相望，則七識執我，想心未忘，故有可",
    "T39n1789_04b:0422b22": "壞，惟八識不壞，故特言眼識等七，意存八識，",
    "T39n1789_04b:0422b23": "不壞故也。如來藏者，別顯藏識，謂此識在輪",
    "T39n1789_04b:0422b24": "轉謂之輪轉、在涅槃謂之涅槃，與之為苦樂",
    "T39n1789_04b:0422b25": "而未如不淨，是則不即不離、非壞不壞，故非",
    "T39n1789_04b:0422b26": "凡愚所能覺知。空亂者，小乘著空，乃為空所",
    "T39n1789_04b:0422b27": "亂也。",
    "T39n1789_04b:0422b28": "「大慧！金剛力士所隨護者，是化佛耳，非真如",
    "T39n1789_04b:0422b29": "來。大慧！真如來者，離一切根量，一切凡夫、聲",
    "T39n1789_04b:0422c01": "聞、緣覺及外道根量悉滅，得現法樂，住無間",
    "T39n1789_04b:0422c02": "法智忍，故非金剛力士所護。一切化佛不從",
    "T39n1789_04b:0422c03": "業生，化佛者，非佛不離佛，因陶家輪等眾生",
    "T39n1789_04b:0422c04": "所作相而說法，非自通處說自覺境界。」此",
    "T39n1789_04b:0422c05": "答第五問也。問中有對論、別論。對論則佛有",
    "T39n1789_04b:0422c06": "真、化，故曰力士所護者化佛也。離一切根量",
    "T39n1789_04b:0422c07": "等，言真佛不墮自他陰、界、入法，得現法樂，住",
    "T39n1789_04b:0422c08": "無間法智忍故，則究竟住於智斷，功德法身",
    "T39n1789_04b:0422c09": "常與定俱，故不須護。別論者，雖化亦不護，凡",
    "T39n1789_04b:0422c10": "二意故：蓋化謂化現，亦應也，又無而歘有曰",
    "T39n1789_04b:0422c11": "化，皆隨機應現，不同凡夫隨實業生，則不待",
    "T39n1789_04b:0422c12": "護，一也；又曰化佛者，非佛不離佛，乃從真起",
    "T39n1789_04b:0422c13": "化，故非一非異，亦不待護，二也。但化用必因",
    "T39n1789_04b:0422c14": "眾生，眾生有作須眾緣具，故佛亦以緣具說",
    "T39n1789_04b:0422c15": "法，故曰「因陶家論」等，正取緣具義也。是則不",
    "T39n1789_04b:0422c16": "護而護，如金剛力士，豈得非化乎？非自通處",
    "T39n1789_04b:0422c17": "者，不同真佛惟說自覺境界也。",
    "T39n1789_04b:0422c18": "「復次大慧！愚夫依七識身滅，起斷見；不覺識",
    "T39n1789_04b:0422c19": "藏故，起常見。自妄想故，不知本際；自妄想慧",
    "T39n1789_04b:0422c20": "滅，故解脫。」此答第六問也。本際非不可施",
    "T39n1789_04b:0422c21": "設，但為眾生未能出自妄想外故，於本際有",
    "T39n1789_04b:0422c22": "所不知。極其妄想，不出斷、常二見，故曰「愚夫",
    "T39n1789_04b:0422c23": "依七識身滅」等。據彼所知，極於七識之外無",
    "T39n1789_04b:0422c24": "所知故，因起斷見。而不覺識藏無盡，見其念",
    "T39n1789_04b:0422c25": "念相續故，起常見。由其自妄想內而不及外，",
    "T39n1789_04b:0422c26": "故不能知，必待妄想轉滅方是解脫。慧滅者，",
    "T39n1789_04b:0422c27": "示妄不自滅，必由慧而滅也。",
    "T39n1789_04b:0422c28": "「四住地、無明住地習氣斷故，一切過斷。」此",
    "T39n1789_04b:0422c29": "答第七問也。如來五住煩惱正習俱盡、二死",
    "T39n1789_04b:0423a01": "永忘，豈復有魔業等事？然皆為眾生故，方便",
    "T39n1789_04b:0423a02": "示現耳。此之七問七答，依經分節，或分為十、",
    "T39n1789_04b:0423a03": "或節為六，讀者宜自詳之。",
    "T39n1789_04b:0423a04": "爾時，世尊欲重宣此義而說偈言：",
    "T39n1789_04b:0423a05": "「三乘亦非乘，　　如來不磨滅，",
    "T39n1789_04b:0423a06": "一切佛所記，　　說離諸過惡。",
    "T39n1789_04b:0423a07": "為諸無間智，　　及無餘涅槃，",
    "T39n1789_04b:0423a08": "誘進諸下劣，　　是故隱覆說。",
    "T39n1789_04b:0423a09": "諸佛所起智，　　即分別說道，",
    "T39n1789_04b:0423a10": "諸乘非為乘，　　彼則非涅槃。",
    "T39n1789_04b:0423a11": "欲色有及見，　　說是四住地，",
    "T39n1789_04b:0423a12": "意識之所起，　　識宅意所住。",
    "T39n1789_04b:0423a13": "意及眼識等，　　斷滅說無常，",
    "T39n1789_04b:0423a14": "或作涅槃見，　　而為說常住。」",
    "T39n1789_04b:0423a15": "非乘者，非佛乘也。不磨滅者，謂真佛也。以",
    "T39n1789_04b:0423a16": "其非乘故，為授一乘記；以其是真佛故，說",
    "T39n1789_04b:0423a17": "離諸過惡。此間頌初、後二答，亦兼頌第五",
    "T39n1789_04b:0423a18": "問答也。為諸無間智等，覆頌初答，意可知。",
    "T39n1789_04b:0423a19": "諸佛所起智者，頌答第二問也，謂從初起",
    "T39n1789_04b:0423a20": "道樹所得智，後即分別說道，此以其說而",
    "T39n1789_04b:0423a21": "顯無說，非曰不說，以非性言之，故三乘而",
    "T39n1789_04b:0423a22": "非佛乘，真空涅槃而非究竟涅槃，云不說",
    "T39n1789_04b:0423a23": "爾。欲色有及見等者，頌四住地也，謂三界",
    "T39n1789_04b:0423a24": "見思分為四住。意識下，頌答第六問，謂意",
    "T39n1789_04b:0423a25": "由八識而起，而八識意之所住，故謂之為",
    "T39n1789_04b:0423a26": "宅。以是言之，自不容以七識身滅而起斷",
    "T39n1789_04b:0423a27": "見。彼又於意及眼識等斷滅處說無常，或",
    "T39n1789_04b:0423a28": "作涅槃見者，此皆凡外自妄想見故，不知本",
    "T39n1789_04b:0423a29": "際，如來為是說常住也。",
    "T39n1789_04b:0423b01": "爾時，大慧菩薩以偈問曰：",
    "T39n1789_04b:0423b02": "「彼諸菩薩等，　　志求佛道者，",
    "T39n1789_04b:0423b03": "酒肉及與葱，　　飲食為云何？",
    "T39n1789_04b:0423b04": "惟願無上尊，　　哀愍為演說。",
    "T39n1789_04b:0423b05": "愚夫所貪著，　　臭穢無名稱，",
    "T39n1789_04b:0423b06": "虎狼所甘嗜，　　云何而可食？",
    "T39n1789_04b:0423b07": "食者生諸過，　　不食為福善，",
    "T39n1789_04b:0423b08": "惟願為我說，　　食不食罪福。」",
    "T39n1789_04b:0423b09": "如來在鬼王宮中說法，諸夜叉等念食時",
    "T39n1789_04b:0423b10": "將至，非肉不食。大慧欲令諸鬼生慈心故，因",
    "T39n1789_04b:0423b11": "請如來說食肉、不食肉罪福。",
    "T39n1789_04b:0423b12": "大慧菩薩說偈問已，復白佛言：「惟願世尊為",
    "T39n1789_04b:0423b13": "我等說食、不食肉功德過惡。我及諸菩薩於",
    "T39n1789_04b:0423b14": "現在、未來當為種種希望食肉眾生分別說",
    "T39n1789_04b:0423b15": "法，令彼眾生慈心相向。得慈心已，各於住地",
    "T39n1789_04b:0423b16": "清淨明了，疾得究竟無上菩提。聲聞、緣覺自",
    "T39n1789_04b:0423b17": "地止息已，亦得速成無上菩提。惡邪論法諸",
    "T39n1789_04b:0423b18": "外道輩邪見、斷常顛倒計著，尚有遮法不聽",
    "T39n1789_04b:0423b19": "食肉，況復如來世間救護正法成就而食肉",
    "T39n1789_04b:0423b20": "耶？」《入楞伽》云：「路伽耶等諸外道輩起有無",
    "T39n1789_04b:0423b21": "見、執著斷常，尚有遮禁，不聽食肉，何況如來",
    "T39n1789_04b:0423b22": "正等覺大悲含育，世所依怙，而許自他俱食",
    "T39n1789_04b:0423b23": "肉耶？」",
    "T39n1789_04b:0423b24": "佛告大慧：「善哉！善哉！諦聽！諦聽！善思念之，當",
    "T39n1789_04b:0423b25": "為汝說。」大慧白佛言：「唯然受教。」佛告大慧：「有",
    "T39n1789_04b:0423b26": "無量因緣不應食肉，然我今當為汝略說。謂",
    "T39n1789_04b:0423b27": "一切眾生從本以來展轉因緣，常為六親，以",
    "T39n1789_04b:0423b28": "親想故，不應食肉。」《入楞伽》云：「一切眾生從",
    "T39n1789_04b:0423b29": "無始來，在生死中輪迴不息，靡不曾作父母、",
    "T39n1789_04b:0423c01": "兄弟、男女眷屬，乃至朋友親愛侍使，易生而",
    "T39n1789_04b:0423c02": "受鳥獸等身，云何於中取而食之。」",
    "T39n1789_04b:0423c03": "「驢騾駱駝狐狗牛馬人獸等肉，屠者雜賣故，",
    "T39n1789_04b:0423c04": "不應食肉。不淨氣分所生長故，不應食肉。眾",
    "T39n1789_04b:0423c05": "生聞氣悉生恐怖，如旃陀羅及譚婆等，狗見",
    "T39n1789_04b:0423c06": "憎惡驚怖群吠故，不應食肉。」梵音旃陀羅，",
    "T39n1789_04b:0423c07": "此云屠者。譚婆，此云食狗肉人，又獵師也。",
    "T39n1789_04b:0423c08": "「又令修行者慈心不生故，不應食肉。凡愚所",
    "T39n1789_04b:0423c09": "嗜臭穢不淨，無善名稱故，不應食肉。令諸呪",
    "T39n1789_04b:0423c10": "術不成就故，不應食肉。以殺生者見形起識，",
    "T39n1789_04b:0423c11": "深味著故，不應食肉。彼食肉者，諸天所棄故，",
    "T39n1789_04b:0423c12": "不應食肉。令口氣臭故，不應食肉。多惡夢故，",
    "T39n1789_04b:0423c13": "不應食肉。空閑林中虎狼聞香故，不應食肉。",
    "T39n1789_04b:0423c14": "令飲食無節故，不應食肉。令修行者不生厭",
    "T39n1789_04b:0423c15": "離故，不應食肉。我甞說言『凡所飲食，作食子",
    "T39n1789_04b:0423c16": "肉想、作服藥想故，不應食肉。』聽食肉者，無有",
    "T39n1789_04b:0423c17": "是處。復次大慧！過去有王名師子蘇陀婆，食",
    "T39n1789_04b:0423c18": "種種肉，遂至食人，臣民不堪，即便謀反，斷其",
    "T39n1789_04b:0423c19": "奉祿。以食肉者有如是過故，不應食肉。復次",
    "T39n1789_04b:0423c20": "大慧！凡諸殺者，為財利故殺生屠販，彼諸愚",
    "T39n1789_04b:0423c21": "癡食肉眾生以錢為網而捕諸肉。彼殺生者",
    "T39n1789_04b:0423c22": "若以財物、若以鉤網，取彼空行、水、陸眾生，種",
    "T39n1789_04b:0423c23": "種殺害，屠販求利。大慧！亦無不教、不求、不想",
    "T39n1789_04b:0423c24": "而有魚肉。以是義故，不應食肉。大慧！我有時",
    "T39n1789_04b:0423c25": "說遮五種肉，或制十種，今於此經一切種一",
    "T39n1789_04b:0423c26": "切時開除方便，一切悉斷。大慧！如來、應供、等",
    "T39n1789_04b:0423c27": "正覺尚無所食，況食魚肉？亦不教人。以大悲",
    "T39n1789_04b:0423c28": "前行故，視一切眾生猶如一子，是故不應令",
    "T39n1789_04b:0423c29": "食子肉。」文中言亦無不教、不求、不想而有魚",
    "T39n1789_04b:0424a01": "肉者，應具二義：一謂屠販者非惟自殺，亦",
    "T39n1789_04b:0424a02": "教人殺者，教也；為財利故以鉤網等取彼眾",
    "T39n1789_04b:0424a03": "生者，求也；見形起識，身生味著者，想也。次謂",
    "T39n1789_04b:0424a04": "愚癡食肉眾生雖不自殺，以食肉故興彼屠",
    "T39n1789_04b:0424a05": "販，即教殺義；以錢為網而捕諸肉，即求義；想",
    "T39n1789_04b:0424a06": "義同上。然儒之五常以仁為首，若曰「釣而不",
    "T39n1789_04b:0424a07": "網，弋不射宿。」「不殺胎，不歿夭。」「君子遠庖厨。」",
    "T39n1789_04b:0424a08": "皆仁之端，而不禁於食肉。我佛直以不殺眾",
    "T39n1789_04b:0424a09": "生為第一戒，視昆蟲肖翹無異己子，謂此而",
    "T39n1789_04b:0424a10": "不戒，則斷慈悲種子，其為仁豈不博哉！",
    "T39n1789_04b:0424a11": "爾時，世尊欲重宣此義而說偈言：",
    "T39n1789_04b:0424a12": "「曾悉為親屬，　　鄙穢不淨雜，",
    "T39n1789_04b:0424a13": "不淨所生長，　　聞氣悉恐怖。",
    "T39n1789_04b:0424a14": "一切肉與葱，　　及諸韮、蒜等，",
    "T39n1789_04b:0424a15": "種種放逸酒，　　修行常遠離。",
    "T39n1789_04b:0424a16": "亦常離麻油，　　及諸穿孔床，",
    "T39n1789_04b:0424a17": "以彼諸細蟲，　　於中極恐怖。」",
    "T39n1789_04b:0424a18": "言離麻油者，外國風俗，擣麻使生蟲合壓",
    "T39n1789_04b:0424a19": "之規，多汁益肥，如何可食？孔隙諸狀多有蟲",
    "T39n1789_04b:0424a20": "聚，皆不可坐臥，以諸蟲於坐臥之時生驚怖",
    "T39n1789_04b:0424a21": "故。",
    "T39n1789_04b:0424a22": "「飲食生放逸，　　放逸生諸覺，",
    "T39n1789_04b:0424a23": "從覺生貪欲，　　是故不應食。",
    "T39n1789_04b:0424a24": "由食生貪欲，　　貪令心迷醉，",
    "T39n1789_04b:0424a25": "迷醉長愛欲，　　生死不解脫。",
    "T39n1789_04b:0424a26": "為利殺眾生，　　以財網諸肉，",
    "T39n1789_04b:0424a27": "二俱是惡業，　　死墮叫呼獄。",
    "T39n1789_04b:0424a28": "若無教想求，　　則無三淨肉，",
    "T39n1789_04b:0424a29": "彼非無因有，　　是故不應食。",
    "T39n1789_04b:0424b01": "彼諸修行者，　　由是悉遠離，",
    "T39n1789_04b:0424b02": "十方佛世尊，　　一切咸訶責。",
    "T39n1789_04b:0424b03": "展轉更相食，　　死墮虎狼類，",
    "T39n1789_04b:0424b04": "臭穢可厭惡，　　所生常愚癡。",
    "T39n1789_04b:0424b05": "多生旃陀羅，　　獵師譚婆種，",
    "T39n1789_04b:0424b06": "或生陀夷尼，　　及諸食肉性，",
    "T39n1789_04b:0424b07": "羅剎、貓、貍等，　　遍於是中生。",
    "T39n1789_04b:0424b08": "《縛象》與《大雲》，　　《央掘利魔羅》，」",
    "T39n1789_04b:0424b09": "陀夷尼，此云羅剎女。縛象、大雲、央掘摩羅，",
    "T39n1789_04b:0424b10": "皆經名也。",
    "T39n1789_04b:0424b11": "「及此《楞伽經》，　　我悉制斷肉。",
    "T39n1789_04b:0424b12": "諸佛及菩薩，　　聲聞所訶責，",
    "T39n1789_04b:0424b13": "食已無慚愧，　　生生常癡冥。",
    "T39n1789_04b:0424b14": "先說見聞疑，　　已斷一切肉，",
    "T39n1789_04b:0424b15": "妄想不覺知，　　故生食肉處。",
    "T39n1789_04b:0424b16": "如彼貪欲過，　　障礙聖解脫，",
    "T39n1789_04b:0424b17": "酒、肉、葱、韮、蒜，　　悉為聖道障。",
    "T39n1789_04b:0424b18": "未來世眾生，　　於肉愚癡說，",
    "T39n1789_04b:0424b19": "言此淨無罪，　　佛聽我等食。",
    "T39n1789_04b:0424b20": "食如服藥想，　　亦如食子肉，",
    "T39n1789_04b:0424b21": "知足生厭離，　　修行行乞食。",
    "T39n1789_04b:0424b22": "安住慈心者，　　我說常厭離，",
    "T39n1789_04b:0424b23": "虎狼諸惡獸，　　恒可同游止。",
    "T39n1789_04b:0424b24": "若食諸血肉，　　眾生悉恐怖，",
    "T39n1789_04b:0424b25": "是故修行者，　　慈心不食肉。",
    "T39n1789_04b:0424b26": "食肉無慈慧，　　永背正解脫，",
    "T39n1789_04b:0424b27": "及違聖表相，　　是故不應食。",
    "T39n1789_04b:0424b28": "得生梵志種，　　及諸修行處，",
    "T39n1789_04b:0424b29": "智慧富貴家，　　斯由不食肉。」",
    "T39n1789_04b:0424c01": "佛說心品將末，大慧復請垂誡酒、肉等以",
    "T39n1789_04b:0424c02": "終之。蓋吾佛設化，以一性平等為本，以慈",
    "T39n1789_04b:0424c03": "悲同體為心，以為人入道為宗故，莫先於",
    "T39n1789_04b:0424c04": "清淨離過，以濟物度生為事故，莫上於罪",
    "T39n1789_04b:0424c05": "福因果。是以《楞嚴》正宗之後，具明四種明",
    "T39n1789_04b:0424c06": "誨、三種漸次，而於此經誡之彌篤，亦可以",
    "T39n1789_04b:0424c07": "之擬流通焉。文先請通誡，次請別誡。佛答",
    "T39n1789_04b:0424c08": "中備列不應食肉者凡十七緣，云云。次示",
    "T39n1789_04b:0424c09": "遮制通局中，初言小教方便，或開五種，謂",
    "T39n1789_04b:0424c10": "見、聞、疑、殺等。自餘宜若開食或制十種，謂",
    "T39n1789_04b:0424c11": "人、蛇、象等。而不及餘類，似應通許者。然尤",
    "T39n1789_04b:0424c12": "謹言之，但曰遮制而已，曾無開許之言。縱",
    "T39n1789_04b:0424c13": "有一時方便，亦不得已爾。次言此經，開除",
    "T39n1789_04b:0424c14": "方便，一切悉斷，其言可謂深切矣。而論者",
    "T39n1789_04b:0424c15": "猶以聽制食肉，為一疑難。蓋記者有言曰，",
    "T39n1789_04b:0424c16": "此經菩薩不應食肉，故知仍存小教中開，遂",
    "T39n1789_04b:0424c17": "謂此經但制菩薩。仍存小教開許者，或謂",
    "T39n1789_04b:0424c18": "記者之誤。今謂非也，正言《楞伽》當四《阿含》",
    "T39n1789_04b:0424c19": "之後，故存漸教之說，異乎《梵網》頓制，以",
    "T39n1789_04b:0424c20": "見此經部當方等，如是而已。所謂存者，特",
    "T39n1789_04b:0424c21": "其文耳，何謂猶存其事，且以為誤耶？不",
    "T39n1789_04b:0424c22": "然經云「一切悉斷」，斯言何謂乎？嗚呼！大為",
    "T39n1789_04b:0424c23": "之防、嚴為之制，而世猶或違之，況不為之",
    "T39n1789_04b:0424c24": "誡乎！有以見業習之深也，至有不復讚歎",
    "T39n1789_04b:0424c25": "梵行，亦令他人入不律儀者，吾知斯人自貽",
    "T39n1789_04b:0424c26": "厥咎。然此經言，一切法唯自心現，苟知善",
    "T39n1789_04b:0424c27": "惡唯心，柰何順妄想而違聖教哉！戒之，勉",
    "T39n1789_04b:0424c28": "之。",
    "T39n1789_04b:0424c29": "楞伽阿跋多羅寶經卷第四終四終",
    "T39n1789_04b:0425a01": "今經四卷，凡四品，總名為佛語心，而無別",
    "T39n1789_04b:0425a02": "品之目。魏本十卷，分十八品。唐本七卷，分",
    "T39n1789_04b:0425a03": "十品。後東都沙門寶臣註唐本，則取魏之",
    "T39n1789_04b:0425a04": "餘八品如次間入，亦成十八品。夫《楞伽》",
    "T39n1789_04b:0425a05": "一經，乃諸佛所說心法。佛說此法，令一切",
    "T39n1789_04b:0425a06": "菩薩入自心境，則知云〈佛語心品〉者，據一",
    "T39n1789_04b:0425a07": "經大意而言之。其魏、唐二本別分品目者，",
    "T39n1789_04b:0425a08": "據經之節段而分之，使學者易曉知。文有",
    "T39n1789_04b:0425a09": "總別，理無二致也。昔姚秦命僧講此經，而",
    "T39n1789_04b:0425a10": "不分節段，講無倫序，故主有云：「吾佛經賓",
    "T39n1789_04b:0425a11": "主問答，皆有起盡，此僧講經如何獨無倫",
    "T39n1789_04b:0425a12": "序？」時道安在洛陽，聞此說乃歎曰：「何以吾",
    "T39n1789_04b:0425a13": "儕例受斯恥？」自此經無大小，例分三分。後",
    "T39n1789_04b:0425a14": "親光論傳至中華，果符其說，所謂分經雅",
    "T39n1789_04b:0425a15": "合於親光者是也。今四卷仍存〈佛語心品〉，",
    "T39n1789_04b:0425a16": "後依魏、唐二本所列之，品標於其上，遮",
    "T39n1789_04b:0425a17": "使講學之人不迷於章段。然十八品之中，",
    "T39n1789_04b:0425a18": "但缺〈陀羅尼〉、〈偈頌〉二品。初〈勸請品〉中文亦",
    "T39n1789_04b:0425a19": "不足，止有六行偈文，以為別序分。斷食肉",
    "T39n1789_04b:0425a20": "即流通分。故知文略而義不略也。臣僧如玘",
    "T39n1789_04b:0425a21": "謹識。",
    "T39n1789_04b:0425a23": "新刻楞伽經後題新刻楞伽經後題",
    "T39n1789_04b:0425a24": "皇帝既御寶曆，丕弘儒典，參用佛乘，以化成",
    "T39n1789_04b:0425a25": "天下。且以《般若心經》及《金剛》、《楞伽》二經發明",
    "T39n1789_04b:0425a26": "心學，寔為迷塗之日月，苦海之舟航。乃",
    "T39n1789_04b:0425a27": "洪武十年冬十月，",
    "T39n1789_04b:0425a28": "詔天界禪師臣宗泐、演福法師臣如玘，重加箋釋。",
    "T39n1789_04b:0425a29": "明年春正月，《心經》、《金剛經》新註成，甞徹叡覽，",
    "T39n1789_04b:0425b01": "已刊行矣。秋七月，《楞伽》註又成，",
    "T39n1789_04b:0425b02": "上御西華樓，宗泐如玘同侍從之臣投進。",
    "T39n1789_04b:0425b03": "上覽已悅曰：「此經之註，誠為精確，可流布海",
    "T39n1789_04b:0425b04": "內，使學者講習焉。」宗泐即奉",
    "T39n1789_04b:0425b05": "詔，鍥梓於京師天界禪林。如玘還杭之演福，私",
    "T39n1789_04b:0425b06": "念與宗泐同被",
    "T39n1789_04b:0425b07": "上旨，豈宜以天界為拘，合刊斯經於演福。獨",
    "T39n1789_04b:0425b08": "其卷帙浩繁，未遂厥志，蚤夜以為憂。淨慈禪",
    "T39n1789_04b:0425b09": "師臣夷簡乃為撰疏，勸諸同袍暨樂善者助成",
    "T39n1789_04b:0425b10": "之。起手於又明年夏五月，至冬十一月訖，",
    "T39n1789_04b:0425b11": "功費鈔五百六十四緍云。惟《楞伽》一經，具",
    "T39n1789_04b:0425b12": "藏、通、別、圓四教大旨，所以斥小乘之偏，破",
    "T39n1789_04b:0425b13": "邪見之惑，無非欲顯圓宗自覺正智而已。第",
    "T39n1789_04b:0425b14": "其文辭古奧，讀者殊未易曉。東都沙門寶",
    "T39n1789_04b:0425b15": "臣甞為之訓詁，援據雖若該博，而於經意",
    "T39n1789_04b:0425b16": "多邈然不相入。胥臺雷菴受公，徒襲寶臣",
    "T39n1789_04b:0425b17": "之緒論，自不能伸一啄。二者咸無取焉。惟",
    "T39n1789_04b:0425b18": "柏庭法師善月，依天台教旨著為《通義》，敻",
    "T39n1789_04b:0425b19": "然絕出常倫，苟以經文顯白者證之，亦未",
    "T39n1789_04b:0425b20": "免有遺憾，他尚何望哉！如玘以辯博無礙之",
    "T39n1789_04b:0425b21": "智，遊戲毘盧藏海，台衡之書無不融攝，故",
    "T39n1789_04b:0425b22": "其論著雖有徵於柏庭，反復參驗，務不失如",
    "T39n1789_04b:0425b23": "來說經本意。宗泐又能裁度旨趣，約繁辭而",
    "T39n1789_04b:0425b24": "歸精當，遂使數百載疑文奧義煥然明暢，",
    "T39n1789_04b:0425b25": "誠可謂靈承",
    "T39n1789_04b:0425b26": "皇上嘉惠烝民之意，弘昭大覺立教度人之",
    "T39n1789_04b:0425b27": "方者矣！嗚呼！佛之大法惟帝王能興之，宗師",
    "T39n1789_04b:0425b28": "能傳之。今一旦遭逢如此之盛，讀是經者，小",
    "T39n1789_04b:0425b29": "則思遠惡而遷善，大則思明心而見性，庶不",
    "T39n1789_04b:0425c01": "負",
    "T39n1789_04b:0425c02": "聖天子之大德哉！是年冬十二月四日，前翰",
    "T39n1789_04b:0425c03": "林學士承　旨嘉議大夫知　制誥兼修國",
    "T39n1789_04b:0425c04": "史兼　太子贊善大夫臣　金華宋濂載拜謹",
    "T39n1789_04b:0425c05": "題。"
}