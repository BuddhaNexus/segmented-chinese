{
    "T04n0202_010:0417a09": "賢愚經卷第十",
    "T04n0202_010:0417a11": "元魏涼州沙門慧覺等在高昌郡譯",
    "T04n0202_010:0417a12": "（四五）◎阿難總持品第三十八(丹本為四十三)",
    "T04n0202_010:0417a13": "如是我聞：一時佛在舍衛國祇樹給孤獨園。",
    "T04n0202_010:0417a14": "爾時諸比丘，咸皆生疑：「賢者阿難，本造何",
    "T04n0202_010:0417a15": "行，獲此總持，聞佛所說，一言不失？」俱往佛",
    "T04n0202_010:0417a16": "所，而白佛言：「賢者阿難，本興何福，而得如",
    "T04n0202_010:0417a17": "是無量總持？唯願世尊！當見開示。」佛告諸",
    "T04n0202_010:0417a18": "比丘：「諦聽著心！斯之總持，皆由福德。乃往",
    "T04n0202_010:0417a19": "過去阿僧祇劫，爾時有一比丘，畜一沙彌，",
    "T04n0202_010:0417a20": "恒以嚴勅，教令誦經，日日課程，其經足者，",
    "T04n0202_010:0417a21": "便以歡喜，若其不足，苦切責之。於是沙彌，",
    "T04n0202_010:0417a22": "常懷懊惱，誦經雖得，復無食具，若行乞",
    "T04n0202_010:0417a23": "食，疾得食時，誦經便足，乞食若遲，誦則不",
    "T04n0202_010:0417a24": "充，若經不足，當被切責，心懷愁悶，啼哭",
    "T04n0202_010:0417a25": "而行。時有長者，見其啼哭，前呼問言：『何以",
    "T04n0202_010:0417a26": "懊惱？』沙彌答曰：『長者當知！我師嚴難，勅我",
    "T04n0202_010:0417a27": "誦經，日日課限，若其足者，即以歡喜，若其不",
    "T04n0202_010:0417a28": "充，苦切見責。我行乞食，若疾得者，誦經即",
    "T04n0202_010:0417a29": "足，若乞遲得，誦便不充，若不得經，便被切",
    "T04n0202_010:0417b01": "責。以是事故，我用愁耳。』於時長者，即語沙",
    "T04n0202_010:0417b02": "彌：『從今以往，常詣我家，當供飲食，令",
    "T04n0202_010:0417b03": "汝不憂，食已專心勤加誦經。』於時沙彌，",
    "T04n0202_010:0417b04": "聞是語已，即得專心勤加誦學，課限不",
    "T04n0202_010:0417b05": "減，日日常度，師徒於是，俱同歡喜。」佛告",
    "T04n0202_010:0417b06": "比丘：「爾時師者，定光佛是。時沙彌者，今我身",
    "T04n0202_010:0417b07": "是。時大長者，供養食者，今阿難是。乃由",
    "T04n0202_010:0417b08": "過去造是行故，今得總持，無有忘失。」爾時",
    "T04n0202_010:0417b09": "諸比丘，聞是說已，歡喜信受，頂戴奉行。",
    "T04n0202_010:0417b10": "（四六）◎優婆斯兄所殺品第三十九(丹本為四十四)",
    "T04n0202_010:0417b11": "如是我聞：一時佛在舍衛國祇樹給孤獨園。",
    "T04n0202_010:0417b12": "爾時羅閱祇國，有估客兄弟二人，共住一處。",
    "T04n0202_010:0417b13": "兄求長者女，欲以為婦，其女年小，未任",
    "T04n0202_010:0417b14": "出適。於時其兄，即與眾賈，遠至他國，經歷",
    "T04n0202_010:0417b15": "年歲，滯不時還。女年向大，任可嫁處，而語",
    "T04n0202_010:0417b16": "其弟：「卿兄遠行，投彼不還，汝今宜可納",
    "T04n0202_010:0417b17": "取我女。」其弟答言：「何有是事？我兄存在，不",
    "T04n0202_010:0417b18": "敢有違。」爾時長者，數數陳說，其弟意堅，未",
    "T04n0202_010:0417b19": "曾迴轉。長者不已，詐作遠書，託諸賈客，說",
    "T04n0202_010:0417b20": "兄死亡，弟聞兄死心乃愕然。長者復往，而",
    "T04n0202_010:0417b21": "告之曰：「卿兄已死，女當云何？卿若不取，",
    "T04n0202_010:0417b22": "當思餘計。」弟被急逼，即妻其女，經歷",
    "T04n0202_010:0417b23": "數時，女便懷妊。兄後便乃從他國還。於時",
    "T04n0202_010:0417b24": "其弟，聞兄還國，心懷慙懼，逃至舍衛。發",
    "T04n0202_010:0417b25": "跡之後，諸親友輩，按其婦腹，墮其胎兒。如",
    "T04n0202_010:0417b26": "是展轉，到於佛前，慙愧所逼，求索出家。",
    "T04n0202_010:0417b27": "佛知可度，即時聽許。蒙佛聽已，便成沙",
    "T04n0202_010:0417b28": "門，名優婆斯，奉持律行，精勤不懈，應時",
    "T04n0202_010:0417b29": "便得阿羅漢道，六通清徹，眾智具足。時兄",
    "T04n0202_010:0417c01": "到家，見弟已娶其婦，嫉心內忿，往追欲",
    "T04n0202_010:0417c02": "殺，求索推問，云至舍衛。毒恚煩心，即出",
    "T04n0202_010:0417c03": "重募：「誰能取得我弟頭者，當與重賞金",
    "T04n0202_010:0417c04": "五百兩。」時有一人，來應其募：「我能往取其",
    "T04n0202_010:0417c05": "頭。」兄即出金，用募其人，相將俱進，至舍衛",
    "T04n0202_010:0417c06": "國。到彼見弟，坐禪思惟，於時彼人，欻生慈",
    "T04n0202_010:0417c07": "心，而作是念：「我當云何殺此比丘？吾設不",
    "T04n0202_010:0417c08": "殺，當奪我金。」引弓欲射，當挽弓時，向彼",
    "T04n0202_010:0417c09": "比丘，至於放矢，乃中其兄。其兄懷恚，憤",
    "T04n0202_010:0417c10": "惱而死，後更受身，作毒蛇形，生彼道人戶",
    "T04n0202_010:0417c11": "樞之中，毒心未歇，規當害之。戶數開閉，",
    "T04n0202_010:0417c12": "撽身而死。既死之後，未能改操，遂願更",
    "T04n0202_010:0417c13": "作小形毒蟲，依彼道人屋間而住，伺其道",
    "T04n0202_010:0417c14": "人端坐之時，從屋間下，墮其頂上，惡毒猛",
    "T04n0202_010:0417c15": "熾，即殺比丘。時舍利弗，見斯事已，往至佛",
    "T04n0202_010:0417c16": "所，而白佛言：「彼死比丘，本作何緣，今現得",
    "T04n0202_010:0417c17": "道，被毒而死？唯願世尊！當見開示。」佛告舍",
    "T04n0202_010:0417c18": "利弗：「善聽善念！吾當為汝具分別說。乃往",
    "T04n0202_010:0417c19": "過去無數世中，有辟支佛，出現於世，處在",
    "T04n0202_010:0417c20": "山林，修遂其志。時有獵師，恒捕禽獸，施",
    "T04n0202_010:0417c21": "設方計，望伺苟得。時辟支佛，驚其禽獸，令",
    "T04n0202_010:0417c22": "其獵師伺捕不得，便懷瞋恚，懊惱憤結，即",
    "T04n0202_010:0417c23": "以毒箭，射辟支佛。時辟支佛，心愍此人，欲",
    "T04n0202_010:0417c24": "令改悔，為現神足，所謂飛行履虛，屈伸舒",
    "T04n0202_010:0417c25": "戢，出沒自在，神足變現。於時獵師，見是",
    "T04n0202_010:0417c26": "事已，心懷敬仰，恐怖自責，歸誠謝過，求",
    "T04n0202_010:0417c27": "哀懺悔。時辟支佛，受其懺悔，懺悔已竟，",
    "T04n0202_010:0417c28": "被毒而死。其人命終，便墮地獄，既出地獄，",
    "T04n0202_010:0417c29": "五百世中，常被毒死，至于今日，得阿羅漢",
    "T04n0202_010:0418a01": "道，猶為毒蟲，見螫斷命。由興惡意，即還",
    "T04n0202_010:0418a02": "懺悔，而發誓願：『使我來世遭值聖師，所得",
    "T04n0202_010:0418a03": "神足，如今者。』故今得值我，蒙獲道法。」",
    "T04n0202_010:0418a04": "爾時舍利弗，及與眾會，聞佛所說，歡喜奉",
    "T04n0202_010:0418a05": "行。",
    "T04n0202_010:0418a06": "（四七）◎兒誤殺父品第四十(丹本為四十五)",
    "T04n0202_010:0418a07": "如是我聞：一時佛在舍衛國祇樹給孤獨園。",
    "T04n0202_010:0418a08": "爾時有一老翁，早失其婦，獨與兒居，困",
    "T04n0202_010:0418a09": "無財寶，覺世非常，念欲出家，即往佛所，",
    "T04n0202_010:0418a10": "求索入道。時佛怜愍，即聽出家。於時其",
    "T04n0202_010:0418a11": "父，便作比丘，時兒年小，即為沙彌，恒共其",
    "T04n0202_010:0418a12": "父，入村乞食，暮還所止。時有一村，最為邊",
    "T04n0202_010:0418a13": "遠，至彼乞食，逼暮當還。其父年老，行步",
    "T04n0202_010:0418a14": "遲緩，其兒恐懼，畏諸毒獸，急扶其父，推",
    "T04n0202_010:0418a15": "之進路，執之不固，推父倒地，應時其父，",
    "T04n0202_010:0418a16": "當手而死。父死之後，獨至佛所。時諸比",
    "T04n0202_010:0418a17": "丘，問沙彌言：「汝朝與師，至村乞食，今為",
    "T04n0202_010:0418a18": "所在？」沙彌答言：「我向與師，至彼乞食，日暮",
    "T04n0202_010:0418a19": "還時，師行小遲，我時恐怖，故急推之，推之",
    "T04n0202_010:0418a20": "手急，撲師著地，我師於時，即死道中。」時諸",
    "T04n0202_010:0418a21": "比丘，呵責沙彌：「汝大惡人！殺父殺師。」即以",
    "T04n0202_010:0418a22": "白佛。佛告之曰：「此師雖死，不以惡意。」即",
    "T04n0202_010:0418a23": "問沙彌：「汝殺師不？」沙彌答言：「我實排之，",
    "T04n0202_010:0418a24": "不以惡意而殺父也。」佛可其語。「如是沙",
    "T04n0202_010:0418a25": "彌！我知汝心無有惡意。過去世時，亦復如",
    "T04n0202_010:0418a26": "是，無有惡意，而相殺害。」時諸比丘，聞佛",
    "T04n0202_010:0418a27": "語已，即共白佛：「不審，世尊！過去世時，斯人",
    "T04n0202_010:0418a28": "父子，有何因緣而便相殺？」佛言：「諦聽！吾當",
    "T04n0202_010:0418a29": "說之。過去無量阿僧祇劫時，父子二人，共",
    "T04n0202_010:0418b01": "住一處。時父病極，於時睡臥，多有虻蠅，數",
    "T04n0202_010:0418b02": "來惱觸，父即令兒遮逐其蠅，望得安眠以",
    "T04n0202_010:0418b03": "解疲勞。時兒急遮，蠅遂數來，數來不止，兒",
    "T04n0202_010:0418b04": "便瞋恚，即持大杖，伺蠅當殺。時諸虻蠅，競",
    "T04n0202_010:0418b05": "來父額，以杖打之，即殺其父。當於爾時，",
    "T04n0202_010:0418b06": "亦非惡意。比丘當知！爾時父者，此沙彌是。",
    "T04n0202_010:0418b07": "時兒以杖打父額者，今彼死比丘是。由於",
    "T04n0202_010:0418b08": "爾時無有惡心，以杖打父殺之，不以惡",
    "T04n0202_010:0418b09": "意，今還相報，亦非故殺。」於時沙彌，漸漸修",
    "T04n0202_010:0418b10": "學，勤加不懈，遂得羅漢。爾時諸比丘，聞佛",
    "T04n0202_010:0418b11": "所說，心悉信解，歡喜奉行。",
    "T04n0202_010:0418b12": "（四八）◎須達起精舍品第四十一(丹本為四十六)",
    "T04n0202_010:0418b13": "如是我聞：一時佛在王舍城竹園中止。爾",
    "T04n0202_010:0418b14": "時舍衛國王波斯匿，有一大臣，名曰須達，",
    "T04n0202_010:0418b15": "居家巨富，財寶無限，好喜布施，賑濟貧乏",
    "T04n0202_010:0418b16": "及諸孤老，時人因行，為其立號，名給孤獨。",
    "T04n0202_010:0418b17": "爾時長者，生七男兒，年各長大，為其納娶，",
    "T04n0202_010:0418b18": "次第至六。其第七兒，端政殊異，偏心愛念，",
    "T04n0202_010:0418b19": "當為娶妻，欲得極妙容姿端政有相之",
    "T04n0202_010:0418b20": "女，為兒求之。即語諸婆羅門言：「誰有好",
    "T04n0202_010:0418b21": "女相貌備足，當為我兒往求索之。」諸婆羅",
    "T04n0202_010:0418b22": "門，便為推覓，展轉行乞，到王舍城。王舍",
    "T04n0202_010:0418b23": "城中，有一大臣，名曰護彌，財富無量，信敬",
    "T04n0202_010:0418b24": "三寶。時婆羅門，到家從乞。國法施人，要",
    "T04n0202_010:0418b25": "令童女，持物布施。護彌長者，時有一女，威",
    "T04n0202_010:0418b26": "容端正，顏色殊妙，即持食出，施婆羅門。婆",
    "T04n0202_010:0418b27": "羅門見，心大歡喜：「我所覓者，今日見之。」即",
    "T04n0202_010:0418b28": "問女言：「頗有人來求索汝未？」答言：「未也。」",
    "T04n0202_010:0418b29": "問言：「女子！汝父在不？」其女言：「在。」婆羅門言：",
    "T04n0202_010:0418c01": "「語令出外，我欲見之與共談語。」時女入",
    "T04n0202_010:0418c02": "內，白其父言：「外有乞人，欲得相見。」父便",
    "T04n0202_010:0418c03": "出外。時婆羅門，問訊起居安和善吉：「舍衛",
    "T04n0202_010:0418c04": "國王，有一大臣，字曰須達，輔相識不？」答言：",
    "T04n0202_010:0418c05": "「未見，但聞其名。」報言：「知不？是人於彼舍衛",
    "T04n0202_010:0418c06": "國中，第一富貴，汝於此間，富貴第一。須達",
    "T04n0202_010:0418c07": "有兒，端正殊妙，卓略多奇，欲求君女，為",
    "T04n0202_010:0418c08": "可爾不？」答言：「可爾。」值有估客欲至舍衛，",
    "T04n0202_010:0418c09": "時婆羅門，作書因之，送與須達，具陳其",
    "T04n0202_010:0418c10": "事。須達歡喜，詣王求假，為兒娶婦。王即",
    "T04n0202_010:0418c11": "聽之。大載珍寶，趣王舍城，於其道次，賑",
    "T04n0202_010:0418c12": "濟貧乏，到王舍城，至護彌家，為兒求妻。",
    "T04n0202_010:0418c13": "護彌長者，歡喜迎逆，安置敷具，暮宿其舍，",
    "T04n0202_010:0418c14": "家內搔搔，辦具飲食。須達念言：「今此長者，",
    "T04n0202_010:0418c15": "大設供具，欲作何等？將請國王太子大臣、",
    "T04n0202_010:0418c16": "長者居士、婚姻親戚，設大會耶？」思惟所以，",
    "T04n0202_010:0418c17": "不能了知，而問之言：「長者今暮，躬自執勞，",
    "T04n0202_010:0418c18": "經理事務，施設供具，為欲請王太子大臣？」",
    "T04n0202_010:0418c19": "答言：「不也。」「欲營婚姻親戚會耶？」答言：「不",
    "T04n0202_010:0418c20": "也。」「將何所作？」答言：「請佛及比丘僧。」於時須",
    "T04n0202_010:0418c21": "達，聞佛僧名，忽然毛竪如有所得，心情",
    "T04n0202_010:0418c22": "悅豫，重問之言：「云何名佛？願解其義。」長",
    "T04n0202_010:0418c23": "者答言：「汝不聞乎？淨飯王子，厥名悉達，",
    "T04n0202_010:0418c24": "其生之日，天降瑞應三十有二，萬神侍",
    "T04n0202_010:0418c25": "衛，即行七步，舉手而言：『天上天下，唯我",
    "T04n0202_010:0418c26": "為尊。』身黃金色，三十二相、八十種好，應王",
    "T04n0202_010:0418c27": "金輪典四天下。見老病死苦，不樂在家，",
    "T04n0202_010:0418c28": "出家修道，六年苦行，得一切智，盡結成",
    "T04n0202_010:0418c29": "佛。降諸魔眾十八億萬，號曰能仁，十力無",
    "T04n0202_010:0419a01": "畏，十八不共，光明照耀，三達遐鑒，故號佛",
    "T04n0202_010:0419a02": "也。」須達問言：「云何名僧？」護彌答言：「佛成道",
    "T04n0202_010:0419a03": "已，梵天勸請轉妙法輪，至波羅[木*奈]鹿野苑",
    "T04n0202_010:0419a04": "中，為拘隣五人，轉四真諦，漏盡結解，便成",
    "T04n0202_010:0419a05": "沙門，六通具足，四意、七覺、八道悉練，上虛空",
    "T04n0202_010:0419a06": "中，八萬諸天得須陀洹，無量天人發無上",
    "T04n0202_010:0419a07": "正真道意。次度欝卑迦葉兄弟千人，漏盡",
    "T04n0202_010:0419a08": "意解，如其五人。次第度舍利弗、目連徒眾五",
    "T04n0202_010:0419a09": "百，亦得應真。如是之等，神足自在，能為眾",
    "T04n0202_010:0419a10": "生，作良祐福田，故名僧也。」須達聞說如此",
    "T04n0202_010:0419a11": "妙事，歡喜踊躍，感念信敬，企望至曉，當往",
    "T04n0202_010:0419a12": "見佛。誠報神應，見地明曉，尋明即往羅閱",
    "T04n0202_010:0419a13": "城門，夜三時開，初夜中夜後夜，是謂三時。",
    "T04n0202_010:0419a14": "中夜出門，見有天祠，即為禮拜，忽忘念",
    "T04n0202_010:0419a15": "佛，心自還闇，便自念言：「今夜故闇，若我往",
    "T04n0202_010:0419a16": "者，儻為惡鬼猛獸見害，且還入城。」待曉",
    "T04n0202_010:0419a17": "當往。時有親友，命終生四天，見其欲悔，",
    "T04n0202_010:0419a18": "便下語之：「居士！莫悔也！汝往見佛，得利無",
    "T04n0202_010:0419a19": "量，正使今得百車珍寶，不如轉足一步",
    "T04n0202_010:0419a20": "往趣世尊，所得利深，過踰於彼。居士！汝去",
    "T04n0202_010:0419a21": "莫悔！正使今得白象珍寶，不如舉足一",
    "T04n0202_010:0419a22": "步往趣世尊，利過於彼。居士！汝去莫悔！正",
    "T04n0202_010:0419a23": "使今得一閻浮提滿中珍寶，不如轉足一",
    "T04n0202_010:0419a24": "步至世尊所，得利弘多。居士！汝去莫悔！正",
    "T04n0202_010:0419a25": "使今得一四天下滿中珍寶，不如舉足一",
    "T04n0202_010:0419a26": "步至世尊所，所得盈利，踰過於彼，百千萬",
    "T04n0202_010:0419a27": "倍。」須達聞天說如此語，益增歡喜，敬念世",
    "T04n0202_010:0419a28": "尊，闇即還曉，尋路往至，到世尊所。爾時世",
    "T04n0202_010:0419a29": "尊，知須達來，出外經行。是時須達，遙見世",
    "T04n0202_010:0419b01": "尊，猶如金山，相好威容，儼然炳著，過踰護",
    "T04n0202_010:0419b02": "彌所說萬倍，覩之心悅，不知禮法，直問世",
    "T04n0202_010:0419b03": "尊：「不審瞿曇！起居何如？」世尊即時，命令就",
    "T04n0202_010:0419b04": "坐。時首陀會天，遙見須達，雖覩世尊，不",
    "T04n0202_010:0419b05": "知禮拜供養之法，化為四人，行列而來。到",
    "T04n0202_010:0419b06": "世尊所，接足作禮，長跪問訊，起居輕利，",
    "T04n0202_010:0419b07": "右遶三匝，却住一面。是時須達，見其如是，",
    "T04n0202_010:0419b08": "乃為愕然，而自念言：「恭敬之法，事應如是。」",
    "T04n0202_010:0419b09": "即起離坐，如彼禮敬，問訊起居，右遶三匝，",
    "T04n0202_010:0419b10": "却住一面。爾時世尊，即為說法，四諦微妙，",
    "T04n0202_010:0419b11": "苦空無常。聞法歡喜，便染聖法，成須陀洹，",
    "T04n0202_010:0419b12": "譬如淨潔白疊易染為色。長跪合掌，問世",
    "T04n0202_010:0419b13": "尊言：「舍衛城中，如我伴輩，聞法易染，更有",
    "T04n0202_010:0419b14": "如我比不？」佛告須達：「更無有二如卿之",
    "T04n0202_010:0419b15": "者。舍衛城中，人多信邪，難染聖教。」須達白",
    "T04n0202_010:0419b16": "佛：「唯願如來！垂神降屈，臨履舍衛，使中",
    "T04n0202_010:0419b17": "眾生除邪就正。」世尊告曰：「出家之法，與俗",
    "T04n0202_010:0419b18": "有別，住止處所，應當有異，彼無精舍，云",
    "T04n0202_010:0419b19": "何得去？」須達白佛言：「弟子能起，願見聽許。」",
    "T04n0202_010:0419b20": "世尊默然。須達辭往，為兒娶婦。竟辭佛",
    "T04n0202_010:0419b21": "還家，因白佛言：「還到本國，當立精舍，不",
    "T04n0202_010:0419b22": "知摸法？唯願世尊！使一弟子共往勅示。」世",
    "T04n0202_010:0419b23": "尊思惟：「舍衛城內，婆羅門眾，信邪倒見，餘",
    "T04n0202_010:0419b24": "人往者，必不能辦；唯舍利弗，是婆羅門種，",
    "T04n0202_010:0419b25": "少小聰明，神足兼備，去必有益。」即便命之，",
    "T04n0202_010:0419b26": "共須達往。須達問言：「世尊足行，日能幾里？」",
    "T04n0202_010:0419b27": "舍利弗言：「日半由旬，如轉輪王足行之法，",
    "T04n0202_010:0419b28": "世尊亦爾。」是時須達，即於道次，二十里，作",
    "T04n0202_010:0419b29": "一客舍，計挍功作，出錢雇之，安止使人，飲",
    "T04n0202_010:0419c01": "食敷具，悉皆令足。從王舍城，至舍衛國，還",
    "T04n0202_010:0419c02": "來到舍，共舍利弗，按行諸地，何處平博，",
    "T04n0202_010:0419c03": "中起精舍，按行周遍，無可意處。唯王太子",
    "T04n0202_010:0419c04": "祇陀有園，其地平正，其樹欝茂，不遠不近，",
    "T04n0202_010:0419c05": "正得處所。時舍利弗，告須達言：「今此園",
    "T04n0202_010:0419c06": "中，宜起精舍，若遠作之，乞食則難，近處",
    "T04n0202_010:0419c07": "憒鬧，妨廢行道。」須達歡喜，到太子所，白太",
    "T04n0202_010:0419c08": "子言：「我今欲為如來起立精舍，太子園好，",
    "T04n0202_010:0419c09": "今欲買之。」太子笑言：「我無所乏，此園茂盛，",
    "T04n0202_010:0419c10": "當用遊戲逍遙散志。」須達慇懃乃至再三，",
    "T04n0202_010:0419c11": "太子貪惜。「增倍求價，謂呼價貴，當不能",
    "T04n0202_010:0419c12": "買。」語須達言：「汝若能以黃金布地，令間",
    "T04n0202_010:0419c13": "無空者，便當相與。」須達曰：「諾，聽隨其價。」太",
    "T04n0202_010:0419c14": "子祇陀言：「我戲語耳。」須達白言：「為太子法，",
    "T04n0202_010:0419c15": "不應妄語，妄語欺詐，云何紹繼，撫恤人民？」",
    "T04n0202_010:0419c16": "即共太子，欲往訟了。時首陀會天，以當為",
    "T04n0202_010:0419c17": "佛起精舍故，恐諸大臣偏為太子，即化作",
    "T04n0202_010:0419c18": "一人，下為評詳。語太子言：「夫太子法，不應",
    "T04n0202_010:0419c19": "妄語，已許價決，不宜中悔。」遂斷與之。須達",
    "T04n0202_010:0419c20": "歡喜，便勅使人：「象負金出。」八十頃中，須",
    "T04n0202_010:0419c21": "臾欲滿，殘有少地。須達思惟：「何藏金足？不",
    "T04n0202_010:0419c22": "多不少，當取滿足。」祇陀問言：「嫌貴置之。」",
    "T04n0202_010:0419c23": "答言：「不也。自念金藏，何者可足？當補滿",
    "T04n0202_010:0419c24": "耳。」祇陀念言：「佛必大德，乃使斯人輕寶乃",
    "T04n0202_010:0419c25": "爾？」教齊是止！「勿更出金，園地屬卿，樹",
    "T04n0202_010:0419c26": "木屬我，我自上佛，共立精舍。」須達歡喜，",
    "T04n0202_010:0419c27": "即然可之，即便歸家，當施功作。六師聞",
    "T04n0202_010:0419c28": "之，往白國王：「長者須達，買祇陀園，欲為",
    "T04n0202_010:0419c29": "瞿曇沙門興立精舍。聽我徒眾與共捔",
    "T04n0202_010:0420a01": "術，沙門得勝，便聽起立，若其不如，不得",
    "T04n0202_010:0420a02": "起也。瞿曇徒眾，住王舍城，我等徒眾，當",
    "T04n0202_010:0420a03": "住於此。」王召須達，而問之言：「今此六師云，",
    "T04n0202_010:0420a04": "卿買祇陀園，欲為瞿曇沙門起立精舍，求",
    "T04n0202_010:0420a05": "共沙門弟子捔其伎術，若得勝者，得立",
    "T04n0202_010:0420a06": "精舍，苟其不如，便不得起。」須達歸家，著",
    "T04n0202_010:0420a07": "垢膩衣，愁惱不樂。時舍利弗，明日到時，",
    "T04n0202_010:0420a08": "著衣持鉢，至須達家。見其不樂，即問之",
    "T04n0202_010:0420a09": "曰：「何故不樂？」須達答言：「所立精舍，但恐",
    "T04n0202_010:0420a10": "不成，是故愁耳。」舍利弗言：「有何事故，畏不",
    "T04n0202_010:0420a11": "成就？」答言：「今諸六師，詣王求挍，尊人得",
    "T04n0202_010:0420a12": "勝，聽立精舍，若其不如，遮不聽起。此六",
    "T04n0202_010:0420a13": "師輩，出家來久，精誠有素，所學技術，無能",
    "T04n0202_010:0420a14": "及者；我今不知，尊人伎藝，能與捔不？」舍",
    "T04n0202_010:0420a15": "利弗言：「正使此輩六師之眾，滿閻浮提，數",
    "T04n0202_010:0420a16": "如竹林，不能動吾足上一毛。欲捔何等，",
    "T04n0202_010:0420a17": "自恣聽之。」須達歡喜，更著新衣，沐浴香湯，",
    "T04n0202_010:0420a18": "即往白王：「我已問之，六師欲捔，恣隨其意。」",
    "T04n0202_010:0420a19": "國王是時，告諸六師：「今聽汝等共沙門",
    "T04n0202_010:0420a20": "捔。」是時六師，宣語國人：「却後七日，當於",
    "T04n0202_010:0420a21": "城外寬博之處，與沙門挍。」舍衛國中，十八",
    "T04n0202_010:0420a22": "億人，時彼國法，擊鼓會眾，若擊銅鼓，八",
    "T04n0202_010:0420a23": "億人集，若打銀鼓，十四億集，若打金鼓，一",
    "T04n0202_010:0420a24": "切皆集，七日期滿，至平博處，打擊金鼓，一",
    "T04n0202_010:0420a25": "切都集，六師徒眾，有三億人。是時人民，悉",
    "T04n0202_010:0420a26": "為國王及其六師，敷施高座。爾時須達，為",
    "T04n0202_010:0420a27": "舍利弗而施高座。時舍利弗，在一樹下，寂",
    "T04n0202_010:0420a28": "然入定，諸根寂默，遊諸禪定，通達無礙，而",
    "T04n0202_010:0420a29": "作是念：「此會大眾，習邪來久，憍慢自高，",
    "T04n0202_010:0420b01": "草芥群生，當以何德而降伏之？」思惟是",
    "T04n0202_010:0420b02": "已，當以二德，即立誓言：「若我無數劫中，",
    "T04n0202_010:0420b03": "慈孝父母、敬尚沙門婆羅門者，我初入會，",
    "T04n0202_010:0420b04": "一切大眾，當為我禮。」爾時六師，見眾已集，",
    "T04n0202_010:0420b05": "而舍利弗獨未來到，便白王言：「瞿曇弟子，",
    "T04n0202_010:0420b06": "自知無術，偽求挍能，眾會既集，怖畏不",
    "T04n0202_010:0420b07": "來。」王告須達：「汝師弟子，挍時已至，宜來",
    "T04n0202_010:0420b08": "談論。」是時須達，至舍利弗所，長跪白言：「大",
    "T04n0202_010:0420b09": "德！大眾已集，願來詣會。」時舍利弗，從禪定",
    "T04n0202_010:0420b10": "起，更整衣服，以尼師壇，著左肩上，徐庠",
    "T04n0202_010:0420b11": "而步，如師子王，往詣大眾。是時眾人，見其",
    "T04n0202_010:0420b12": "形容法服有異，及諸六師，忽然起立，如風",
    "T04n0202_010:0420b13": "靡草，不覺為禮。時舍利弗便昇須達所敷",
    "T04n0202_010:0420b14": "之座。六師眾中，有一弟子，名勞度差，善知",
    "T04n0202_010:0420b15": "幻術，於大眾前，呪作一樹，自然長大，蔭覆",
    "T04n0202_010:0420b16": "眾會，枝葉欝茂，花果各異。眾人咸言：「此變",
    "T04n0202_010:0420b17": "乃是勞度差作。」時舍利弗，便以神力，作旋",
    "T04n0202_010:0420b18": "嵐風，吹拔樹根，倒著於地，碎為微塵。眾人",
    "T04n0202_010:0420b19": "皆言：「舍利弗勝！今勞度差，便為不如。」又復",
    "T04n0202_010:0420b20": "呪作一池，其池四面，皆以七寶，池水之中，",
    "T04n0202_010:0420b21": "生種種華。眾人咸言：「是勞度差之所作也。」時",
    "T04n0202_010:0420b22": "舍利弗，化作一大六牙白象，其一牙上，有",
    "T04n0202_010:0420b23": "七蓮花，一一花上，有七玉女，其象徐庠，",
    "T04n0202_010:0420b24": "往詣池邊，并含其水，池即時滅。眾人悉言：",
    "T04n0202_010:0420b25": "「舍利弗勝！勞度差不如。」復作一山，七寶莊",
    "T04n0202_010:0420b26": "嚴，泉池樹木，花果茂盛。眾人咸言：「此是勞",
    "T04n0202_010:0420b27": "度差作。」時舍利弗，即便化作金剛力士，以",
    "T04n0202_010:0420b28": "金剛杵，遙用指之，山即破壞，無有遺餘。眾",
    "T04n0202_010:0420b29": "會皆言：「舍利弗勝！勞度差不如。」復作一",
    "T04n0202_010:0420c01": "龍，身有十頭，於虛空中，雨種種寶，雷電",
    "T04n0202_010:0420c02": "振地，驚動大眾。眾人咸言：「此亦勞度差",
    "T04n0202_010:0420c03": "作。」時舍利弗，便化作一金翅鳥王，擘裂噉",
    "T04n0202_010:0420c04": "之。眾人皆言：「舍利弗勝！勞度差不如。」復作",
    "T04n0202_010:0420c05": "一牛，身體高大，肥壯多力，麤脚利角，爮地",
    "T04n0202_010:0420c06": "大吼，奔突來前。時舍利弗，化作師子王，分",
    "T04n0202_010:0420c07": "裂食之。眾人言曰：「舍利弗勝！勞度差不如。」",
    "T04n0202_010:0420c08": "復變其身，作夜叉鬼，形體長大，頭上火燃，",
    "T04n0202_010:0420c09": "目赤如血，四牙長利，口自出火，騰躍奔",
    "T04n0202_010:0420c10": "赴。時舍利弗，自化其身，作毘沙門王，夜叉",
    "T04n0202_010:0420c11": "恐怖，即欲退走，四面火起，無有去處。唯舍",
    "T04n0202_010:0420c12": "利弗邊，涼冷無火，即時屈伏，五體投地，",
    "T04n0202_010:0420c13": "求哀脫命。辱心已生，火即還滅。眾咸唱言：",
    "T04n0202_010:0420c14": "「舍利弗勝！勞度差不如。」時舍利弗，身昇虛",
    "T04n0202_010:0420c15": "空，現四威儀，行住坐臥，身上出水，身下出",
    "T04n0202_010:0420c16": "火，東沒西踊，西沒東踊，北沒南踊，南沒北",
    "T04n0202_010:0420c17": "踊，或現大身，滿虛空中，而復現小，或分",
    "T04n0202_010:0420c18": "一身，作百千萬億身，還合為一身，於虛",
    "T04n0202_010:0420c19": "空中，忽然在地，履地如水，履水如地。作",
    "T04n0202_010:0420c20": "是變已，還攝神足，坐其本座。時會大眾，",
    "T04n0202_010:0420c21": "見其神力，咸懷歡喜。時舍利弗，即為說法，",
    "T04n0202_010:0420c22": "隨其本行宿福因緣，各得道迹，或得須陀",
    "T04n0202_010:0420c23": "洹、斯陀含、阿那含、阿羅漢者，六師徒眾，三億",
    "T04n0202_010:0420c24": "弟子，於舍利弗所，出家學道。挍技訖已，四",
    "T04n0202_010:0420c25": "眾便罷，各還所止。長者須達，共舍利弗，往",
    "T04n0202_010:0420c26": "圖精舍，須達手自捉繩一頭，時舍利弗",
    "T04n0202_010:0420c27": "自捉一頭，共經精舍。時舍利弗，欣然含",
    "T04n0202_010:0420c28": "笑。須達問言：「尊人何笑？」答言：「汝始於此經",
    "T04n0202_010:0420c29": "地，六欲天中，宮殿已成。」即借道眼，須達",
    "T04n0202_010:0421a01": "悉見六欲天中嚴淨宮殿，問舍利弗：「是六欲",
    "T04n0202_010:0421a02": "天，何處最樂？」舍利弗言：「下三天中，色欲深",
    "T04n0202_010:0421a03": "厚，上二天中，憍逸自恣，第四天中，少欲知足，",
    "T04n0202_010:0421a04": "恒有一生補處菩薩，來生其中，法訓不絕。」",
    "T04n0202_010:0421a05": "須達言曰：「我正當生第四天上。」出言已竟，",
    "T04n0202_010:0421a06": "餘宮悉滅，唯第四天宮殿湛然。復更從繩，時",
    "T04n0202_010:0421a07": "舍利弗，慘然憂色。即問尊者：「何故憂色？」答言：",
    "T04n0202_010:0421a08": "「汝今見此地中蟻子不耶？」對曰：「已見。」時舍利",
    "T04n0202_010:0421a09": "弗，語須達言：「汝於過去毘婆尸佛，亦於此",
    "T04n0202_010:0421a10": "地，為彼世尊起立精舍，而此蟻子在此中",
    "T04n0202_010:0421a11": "生。尸棄佛時，汝為彼佛，亦於是中造立精",
    "T04n0202_010:0421a12": "舍，而此蟻子亦在中生。毘舍浮佛時，汝為",
    "T04n0202_010:0421a13": "世尊，於此地中起立精舍，而此蟻子亦在",
    "T04n0202_010:0421a14": "中生。拘留秦佛時，亦為世尊，在此地中",
    "T04n0202_010:0421a15": "起立精舍，而是蟻子亦於此中生。拘那",
    "T04n0202_010:0421a16": "含牟尼佛時，汝為世尊，於此地中起立精",
    "T04n0202_010:0421a17": "舍，而此蟻子亦在中生。迦葉佛時，汝亦為",
    "T04n0202_010:0421a18": "佛，於此地中起立精舍，而此蟻子亦在",
    "T04n0202_010:0421a19": "中生。乃至今日，九十一劫，受一種身，不得",
    "T04n0202_010:0421a20": "解脫。生死長遠，唯福為要，不可不種。」是時",
    "T04n0202_010:0421a21": "須達，悲怜愍傷。經地已竟，起立精舍，為",
    "T04n0202_010:0421a22": "佛作窟，以妙栴檀，用為香泥，別房住止，",
    "T04n0202_010:0421a23": "千二百處，凡百二十處，別打犍椎。施設",
    "T04n0202_010:0421a24": "已竟，欲往請佛，復自思惟：「上有國王，應當",
    "T04n0202_010:0421a25": "令知，若不啟白，儻有瞋恨。」即往白王：「我",
    "T04n0202_010:0421a26": "為世尊，已起精舍，唯願大王！遣使請佛。」時",
    "T04n0202_010:0421a27": "王聞已，即遣使者，詣王舍城，請佛及僧：",
    "T04n0202_010:0421a28": "「唯願世尊！臨覆舍衛。」爾時世尊，與諸四眾，",
    "T04n0202_010:0421a29": "前後圍遶，放大光明震動大地，至舍衛",
    "T04n0202_010:0421b01": "國，所經客舍，悉於中止，道次度人，無有",
    "T04n0202_010:0421b02": "限量，漸漸來近舍衛城邊，一切大眾，持諸",
    "T04n0202_010:0421b03": "供具，迎待世尊。世尊到國，至廣博處，放大",
    "T04n0202_010:0421b04": "光明，遍照三千大千世界，足指按地，地皆",
    "T04n0202_010:0421b05": "震動，城中伎樂，不鼓自鳴，盲視聾聽，啞語",
    "T04n0202_010:0421b06": "僂申，癃[病-丙+淺]拘癖，皆得具足。一切人民男女",
    "T04n0202_010:0421b07": "大小，覩斯瑞應，歡喜踊躍，來詣佛所，十八",
    "T04n0202_010:0421b08": "億人，都悉集聚。爾時世尊，隨病投藥，為說",
    "T04n0202_010:0421b09": "妙法，宿緣所應，各得道迹，有得須陀洹、斯",
    "T04n0202_010:0421b10": "陀含、阿那含、阿羅漢者，有種辟支佛因緣",
    "T04n0202_010:0421b11": "者，有發無上正真道意者，各各歡喜，奉行",
    "T04n0202_010:0421b12": "佛語。佛告阿難：「今此園地，須達所買，林樹",
    "T04n0202_010:0421b13": "華菓，祇陀所有，二人同心，共立精舍，應當",
    "T04n0202_010:0421b14": "與號太子祇樹給孤獨園，名字流布，傳示",
    "T04n0202_010:0421b15": "後世。」爾時阿難，及四部眾，聞佛所說，頂戴",
    "T04n0202_010:0421b16": "奉行。",
    "T04n0202_010:0421b17": "（四九）◎大光明始發無上心品第四十二(丹本為四十七)",
    "T04n0202_010:0421b18": "如是我聞：一時佛在羅閱祇迦蘭陀竹園。",
    "T04n0202_010:0421b19": "爾時阿難，在林樹間，靜坐思惟，欻生此念：",
    "T04n0202_010:0421b20": "「如來正覺，諸根具足，功德慧明，殊妙難量。",
    "T04n0202_010:0421b21": "世尊先昔，本何因緣，發此大乘無上之心？",
    "T04n0202_010:0421b22": "修習何事，而得如是勝妙之利？」作是念已，",
    "T04n0202_010:0421b23": "即從禪起，往詣佛所，頭面作禮，前白佛",
    "T04n0202_010:0421b24": "言：「如諸世尊，於諸世間人天之中，最尊最",
    "T04n0202_010:0421b25": "妙，功德慧明，巍巍無量。不審，世尊！先昔以",
    "T04n0202_010:0421b26": "何因緣，發此大乘無上之心？」佛告阿難：「汝",
    "T04n0202_010:0421b27": "欲知者，善思念之。吾當為汝，具分別說。」阿",
    "T04n0202_010:0421b28": "難白佛：「諾當善聽！」佛告阿難：「過去久遠，無",
    "T04n0202_010:0421b29": "量無邊不可思議阿僧祇劫，此閻浮提，有大",
    "T04n0202_010:0421c01": "國王，名摩訶波羅婆修，晉言大光明，主",
    "T04n0202_010:0421c02": "五百小國。爾時大王，與諸群臣俱出遊獵，",
    "T04n0202_010:0421c03": "王所乘象，欲心熾盛，擔王馳走，奔逐牸象，",
    "T04n0202_010:0421c04": "漸逼大林，突入樹間。象師白王：『捉樹自",
    "T04n0202_010:0421c05": "立，足得全濟。』王用其言，俱共持樹。象去",
    "T04n0202_010:0421c06": "之後，王心大怒，苦責象師，欲即殺之。『由卿",
    "T04n0202_010:0421c07": "調象不合制度，致使今者幾危吾身。』象",
    "T04n0202_010:0421c08": "師白王：『調之如法，但今此象，為欲所惑，",
    "T04n0202_010:0421c09": "欲心難調，非臣咎也，願見寬恕。却後三",
    "T04n0202_010:0421c10": "日，象必自還，觀臣試之，萬死不恨。』即便停",
    "T04n0202_010:0421c11": "置。如期三日，象還詣宮。爾時象師，燒七鐵",
    "T04n0202_010:0421c12": "丸，令色正赤，逼象吞之，象不敢違，吞盡即",
    "T04n0202_010:0421c13": "死。王意開解，及諸群臣，歎未曾有。復問之",
    "T04n0202_010:0421c14": "曰：『如此欲心，誰能調者？』時有天神感悟象",
    "T04n0202_010:0421c15": "師，令答王曰：『佛能調之。』王聞是語，便發心",
    "T04n0202_010:0421c16": "言：『如此膠固，難調伏法，唯佛能除。』即自誓",
    "T04n0202_010:0421c17": "願：『願求作佛。』精勤歷劫，未曾休替，至於今",
    "T04n0202_010:0421c18": "日，果獲其報。」佛告阿難：「欲知爾時大國王",
    "T04n0202_010:0421c19": "者，今我身是。」爾時眾會，聞佛所說，咸發無",
    "T04n0202_010:0421c20": "上正真道意，歡喜踊躍，不能自勝，頂受奉",
    "T04n0202_010:0421c21": "行。",
    "T04n0202_010:0421c22": "（五〇）◎勒那闍耶品第四十三(丹本為四十八)",
    "T04n0202_010:0421c23": "如是我聞：一時佛在迦毘羅衛國尼拘盧陀",
    "T04n0202_010:0421c24": "僧伽藍。爾時諸釋，覩見世尊光明神變，闡",
    "T04n0202_010:0421c25": "揚妙化，甚奇甚特，巍巍堂堂，無能及者。又",
    "T04n0202_010:0421c26": "復歎美憍陳如等：「宿有何慶？如來出世，法",
    "T04n0202_010:0421c27": "鼓初震，最先得聞，甘露始降，而便蒙澤，永",
    "T04n0202_010:0421c28": "離垢穢，心體玄要；城營村邑，群黨相隨，異",
    "T04n0202_010:0421c29": "口同音，稱讚無量？」時諸比丘，聞是語已，往",
    "T04n0202_010:0422a01": "至佛所，頭面禮足，前白佛言：「今此國界人",
    "T04n0202_010:0422a02": "民之類，咸共集聚，異口同音，讚詠世尊，若",
    "T04n0202_010:0422a03": "干德行，及與五人，宿有何慶，獨先蒙度？」佛",
    "T04n0202_010:0422a04": "告比丘：「非獨今日先度五人，我於久遠，亦",
    "T04n0202_010:0422a05": "濟此等，以身為船，救彼沒溺，全其生命，",
    "T04n0202_010:0422a06": "各得安隱，得至彼岸。吾今成佛，先拔濟之。」",
    "T04n0202_010:0422a07": "時諸比丘，即白佛言：「不審，世尊！先昔之時，",
    "T04n0202_010:0422a08": "云何拔濟，令各安隱？唯願世尊！當為說之。」",
    "T04n0202_010:0422a09": "佛告比丘：「若樂聞者，當為汝說。」皆曰：「唯然。」",
    "T04n0202_010:0422a10": "佛告比丘：「過去久遠，此閻浮提波羅[木*奈]國，時",
    "T04n0202_010:0422a11": "彼國王，名梵摩達。爾時國中，有大薩薄，名",
    "T04n0202_010:0422a12": "勒那闍耶，遊出於外，到林樹間，見有一",
    "T04n0202_010:0422a13": "人，涕泣悲切，以索繫樹，入頭在中，欲自",
    "T04n0202_010:0422a14": "絞死，便前問之：『汝何以爾？人身難得，命復",
    "T04n0202_010:0422a15": "危脆，衰變無數，恒恐自至。』種種曉喻，教令",
    "T04n0202_010:0422a16": "捨索。人報之曰：『我之薄福，貧窮理極，債負",
    "T04n0202_010:0422a17": "盈集，甚多難計。諸債主輩，競見剝脫，日夜",
    "T04n0202_010:0422a18": "催切，憂心不釋。天地雖寬，無容身處，今",
    "T04n0202_010:0422a19": "欲自沒避離此苦。仁雖諫及，存不如死。』",
    "T04n0202_010:0422a20": "爾時薩薄，即許之曰：『卿但釋索，所負多",
    "T04n0202_010:0422a21": "少，悉代汝償。』作是語已，彼人便休，歡喜踊",
    "T04n0202_010:0422a22": "躍，感戴無量，隨從薩薄，俱至市中，宣令一",
    "T04n0202_010:0422a23": "切云欲償債。時諸債主，競共雲集，迎取所",
    "T04n0202_010:0422a24": "負，來者無限，空竭其財。財貨已盡，猶不畢",
    "T04n0202_010:0422a25": "債，妻子窮凍，乞匂自活。宗親國邑，悉共呵",
    "T04n0202_010:0422a26": "嫌：『此是狂夫，自破家業。』「當于是時，有眾賈",
    "T04n0202_010:0422a27": "客，勸進薩薄，欲共入海，即答之曰：『為薩",
    "T04n0202_010:0422a28": "薄法，當辦船具；我今窮困，無所復有，何緣",
    "T04n0202_010:0422a29": "得從？』眾人報言：『我等眾人凡有五百，開意",
    "T04n0202_010:0422b01": "出錢，用辦船具。』聞是語已，即便許可。眾人",
    "T04n0202_010:0422b02": "許合，大獲金寶。爾時薩薄，以三千兩金，千",
    "T04n0202_010:0422b03": "兩辦船，千兩辦粮，千兩用俟船上所須，餘",
    "T04n0202_010:0422b04": "故大有給活妻子。便於海邊，施作大船，船",
    "T04n0202_010:0422b05": "有七重，嚴辦已訖，推著水中，以七大索，",
    "T04n0202_010:0422b06": "繫著岸邊，擊大金鈴，宣令一切：『誰欲入",
    "T04n0202_010:0422b07": "海得大妙寶奇珍異物用無盡者，今可雲",
    "T04n0202_010:0422b08": "集共詣寶所。』復告之曰：『其誰不愛父母妻",
    "T04n0202_010:0422b09": "子閻浮提樂及身命者，乃可往耳。所以然",
    "T04n0202_010:0422b10": "者，大海之中，艱險眾多，迴波暴風，大魚惡",
    "T04n0202_010:0422b11": "鬼，如是種種，不可具陳。』作是語已，即斷",
    "T04n0202_010:0422b12": "一索；日日如是，至第七日，斷索都盡，船即",
    "T04n0202_010:0422b13": "馳去。便於道中，卒遇暴風，破碎其船，眾",
    "T04n0202_010:0422b14": "人喚救，無所歸依，或有能得板檣浮囊以",
    "T04n0202_010:0422b15": "自度者，或有墮水溺死之者。中有五人，共",
    "T04n0202_010:0422b16": "白薩薄：『依汝來此，今當沒死，危險垂至，",
    "T04n0202_010:0422b17": "願見救度。』薩薄答曰：『吾聞大海，不宿死",
    "T04n0202_010:0422b18": "屍。汝等今者，悉各捉我，我為汝故，當自",
    "T04n0202_010:0422b19": "殺身，以濟爾厄，誓求作佛。後成佛時，當",
    "T04n0202_010:0422b20": "以無上正法之船，度汝生死大海之苦。』作",
    "T04n0202_010:0422b21": "是語已，以刀自割。命斷之後，海神起風，",
    "T04n0202_010:0422b22": "吹至彼岸，得度大海，皆獲安隱。」佛告比",
    "T04n0202_010:0422b23": "丘：「欲知爾時勒那闍耶者，今我身是。時五人",
    "T04n0202_010:0422b24": "者，拘隣等是。我於先世，濟彼人等生死之",
    "T04n0202_010:0422b25": "命；今得成佛，令其五人皆最初得無漏正",
    "T04n0202_010:0422b26": "法，遠離長流結使大海。」爾時諸比丘，皆共讚",
    "T04n0202_010:0422b27": "歎，如來大悲，深妙難量，咸勤剋勵，聞佛所",
    "T04n0202_010:0422b28": "說，歡喜奉行。",
    "T04n0202_010:0422b29": "（五一）◎迦毘梨百頭品第四十四(丹本為四十九)",
    "T04n0202_010:0422c01": "如是我聞：一時佛在摩竭國竹園之中。爾時",
    "T04n0202_010:0422c02": "世尊與諸比丘，向毘舍離，到梨越河所。",
    "T04n0202_010:0422c03": "是時河邊，有五百牧牛人，五百捕魚人。其捕",
    "T04n0202_010:0422c04": "魚者，作三種網，大小不同，小者二百人挽，",
    "T04n0202_010:0422c05": "中者三百人挽，大者五百人挽。於時如來，去",
    "T04n0202_010:0422c06": "河不遠而坐止息，及諸比丘亦皆共坐。時",
    "T04n0202_010:0422c07": "捕魚人，網得一大魚，五百人挽，不能使出；",
    "T04n0202_010:0422c08": "復喚牧牛之眾，合有千人，并力挽出，得",
    "T04n0202_010:0422c09": "一大魚，身有百頭，若干種類，驢馬駱駝、虎狼",
    "T04n0202_010:0422c10": "猪狗、猨猴狐狸，如斯之屬。眾人甚怪，競集看",
    "T04n0202_010:0422c11": "之。是時世尊，告阿難曰：「彼有何事，大眾皆",
    "T04n0202_010:0422c12": "集？汝往試看。」阿難受教，即往看視。見一大",
    "T04n0202_010:0422c13": "魚，身有百頭，還白世尊，如所見事。世尊尋",
    "T04n0202_010:0422c14": "時，共諸比丘，往至魚所，而問魚言：「汝是迦",
    "T04n0202_010:0422c15": "毘梨不？」答言：「實是。」鄭重三問：「汝是迦毘梨不？」",
    "T04n0202_010:0422c16": "答言：「實是。」復問：「教匠汝者，今在何處？」答言：",
    "T04n0202_010:0422c17": "「墮阿鼻地獄中。」爾時阿難，及於大眾，不知",
    "T04n0202_010:0422c18": "其緣，白世尊曰：「今者何故，喚百頭魚，為迦",
    "T04n0202_010:0422c19": "毘梨？唯願垂愍！而見告示。」佛告阿難：「諦聽",
    "T04n0202_010:0422c20": "諦聽！當為汝說！昔迦葉佛時，有婆羅門，生",
    "T04n0202_010:0422c21": "一男兒，字迦毘梨(晉言黃頭)，聰明博達，於種類",
    "T04n0202_010:0422c22": "中，多聞第一，唯復不如諸沙門輩。其父臨",
    "T04n0202_010:0422c23": "終，慇懃約勅：『汝當慎莫與迦葉佛沙門",
    "T04n0202_010:0422c24": "講論道理。所以者何？沙門智深，汝必不如。』",
    "T04n0202_010:0422c25": "父沒之後，其母問曰：『汝本高朗，今頗更",
    "T04n0202_010:0422c26": "有勝汝者不？』答言：『沙門殊勝於我。』母復問",
    "T04n0202_010:0422c27": "言：『云何為勝？』答言：『我有所疑，往問沙門，",
    "T04n0202_010:0422c28": "其所演說，令人開解。彼若問我，我不能",
    "T04n0202_010:0422c29": "答。以是之故，自知不如。』母復告言：『汝何",
    "T04n0202_010:0423a01": "以不往學習其法？』答言：『欲學其法當作",
    "T04n0202_010:0423a02": "沙門，我是白衣，何緣得學？』母復告曰：『偽",
    "T04n0202_010:0423a03": "作沙門，學習已達，還來在家。』奉其母教，",
    "T04n0202_010:0423a04": "而作沙門。經少時間，讀誦三藏，綜練",
    "T04n0202_010:0423a05": "義理，母問之曰：『今得勝未？』答言：『學問中",
    "T04n0202_010:0423a06": "勝不如坐禪。何以知之？我問彼人，悉能分",
    "T04n0202_010:0423a07": "別；彼人問我，我不能知。因是事故，未與",
    "T04n0202_010:0423a08": "他等。』母復告曰：『自今已往，若共談論，儻",
    "T04n0202_010:0423a09": "不如時，便可罵辱。』迦毘梨言：『出家沙門，無",
    "T04n0202_010:0423a10": "復過罪。云何罵之？』答言：『但罵，卿當得勝。』時",
    "T04n0202_010:0423a11": "迦毘梨不忍違母，後日更論，理若短屈，即",
    "T04n0202_010:0423a12": "便罵言：『汝等愚騃！無所識別，劇於畜生，",
    "T04n0202_010:0423a13": "知曉何法？』諸百獸頭，皆用比之，如是數數，",
    "T04n0202_010:0423a14": "非一非二。緣是果報，今受魚身，而有百",
    "T04n0202_010:0423a15": "頭。」阿難問佛：「何時當得脫此魚身？」佛告阿",
    "T04n0202_010:0423a16": "難：「此賢劫中，千佛過去，猶故不脫。」爾時阿",
    "T04n0202_010:0423a17": "難，及於眾人，聞佛所說，悵然不樂，悲傷交",
    "T04n0202_010:0423a18": "懷，咸共同聲，而作是言：「身口意行，不可不",
    "T04n0202_010:0423a19": "慎。」時捕魚人及牧牛人，一時俱共合掌向",
    "T04n0202_010:0423a20": "佛，求索出家，淨修梵行。佛即言可。「善來",
    "T04n0202_010:0423a21": "比丘！」鬚髮自落，法衣在體，便成沙門。是時",
    "T04n0202_010:0423a22": "世尊！為說妙法，種種苦切，漏盡結解，成阿",
    "T04n0202_010:0423a23": "羅漢，復為眾會廣說諸法，分別四諦苦集",
    "T04n0202_010:0423a24": "滅道。有得初果乃至第四果，有發大道",
    "T04n0202_010:0423a25": "意者，其數甚多。爾時四眾聞佛所說，歡喜",
    "T04n0202_010:0423a26": "奉行。",
    "T04n0202_010:0423a27": "賢愚經卷第十"
}