{
    "T30n1579_027:0430a02": "瑜伽師地論卷第二十七",
    "T30n1579_027:0430a04": "彌勒菩薩說",
    "T30n1579_027:0430a05": "三藏法師玄奘奉　詔譯",
    "T30n1579_027:0430a06": "本地分中聲聞地第十三第二瑜伽處之二",
    "T30n1579_027:0430a07": "云何緣性緣起所緣。謂於三世唯行唯法唯",
    "T30n1579_027:0430a08": "事唯因唯果墮正道理。謂觀待道理。作用道",
    "T30n1579_027:0430a09": "理。證成道理。法爾道理。唯有諸法能引諸",
    "T30n1579_027:0430a10": "法。無有作者及以受者。是名緣性緣起所",
    "T30n1579_027:0430a11": "緣。於此所緣作意思惟。癡行增上補特伽羅",
    "T30n1579_027:0430a12": "所有癡行皆得微薄。於諸癡行心得清淨。",
    "T30n1579_027:0430a13": "是名緣性緣起所緣。",
    "T30n1579_027:0430a14": "云何界差別所緣。謂六界差別。一地界二",
    "T30n1579_027:0430a15": "水界三火界。四風界五空界六識界。云何地",
    "T30n1579_027:0430a16": "界。地界有二。一內二外。內地界者。謂此身",
    "T30n1579_027:0430a17": "中內別堅性。堅鞕所攝地地所攝。親附執",
    "T30n1579_027:0430a18": "受。外地界者。謂外堅性。堅鞕所攝地地所攝。",
    "T30n1579_027:0430a19": "非親附非執受。又內地界其事云何。謂髮",
    "T30n1579_027:0430a20": "毛爪齒。塵垢皮肉。骸骨筋脈。肝膽心肺。脾腎",
    "T30n1579_027:0430a21": "肚胃。大腸小腸。生藏熟藏。及糞穢等。名內",
    "T30n1579_027:0430a22": "地界。又外地界其事云何。謂瓦木塊礫樹石",
    "T30n1579_027:0430a23": "山巖。如是等類名外地界。云何水界。水界",
    "T30n1579_027:0430a24": "有二。一內二外。內水界者。謂此身中內別濕",
    "T30n1579_027:0430a25": "性。濕潤所攝水水所攝。親附執受。其事云",
    "T30n1579_027:0430a26": "何。謂淚汗洟唾。肪膏脂髓。熱痰膿血。腦膜",
    "T30n1579_027:0430a27": "尿等。名內水界。外水界者。謂外濕性。濕潤",
    "T30n1579_027:0430a28": "所攝水水所攝。非親附非執受。其事云何。",
    "T30n1579_027:0430a29": "謂井泉池沼陂湖河海。如是等類名外水界。",
    "T30n1579_027:0430b01": "云何火界。火界有二。一內二外。內火界者。",
    "T30n1579_027:0430b02": "謂此身中內別溫性。溫熱所攝煖煖所攝。親",
    "T30n1579_027:0430b03": "附執受。其事云何。謂於身中所有溫煖。能",
    "T30n1579_027:0430b04": "令身熱等熱遍熱。由是因緣所食所飲所",
    "T30n1579_027:0430b05": "噉所甞易正消變。彼增盛故墮蒸熱數。如",
    "T30n1579_027:0430b06": "是等類名內火界。外火界者。謂外溫性。溫",
    "T30n1579_027:0430b07": "熱所攝煖煖所攝。非親附非執受。其事云",
    "T30n1579_027:0430b08": "何。謂於人間依鑽燧等牛糞末等以求其",
    "T30n1579_027:0430b09": "火。火既生已能燒牛糞。或草或薪或榛或野",
    "T30n1579_027:0430b10": "或山或渚。或村村分或城城分或國國分。或",
    "T30n1579_027:0430b11": "復所餘如是等類名外火界。云何風界。風界",
    "T30n1579_027:0430b12": "有二。一內二外。內風界者。謂此身中內別風",
    "T30n1579_027:0430b13": "性。風飄所攝輕性動性。親附執受。其",
    "T30n1579_027:0430b14": "事云何。謂內身中有上行風有下行風。有",
    "T30n1579_027:0430b15": "脇臥風。有脊臥風。有腰間風有臗間風。有",
    "T30n1579_027:0430b16": "小刀風。有大刀風。有針刺風有畢鉢羅風。",
    "T30n1579_027:0430b17": "有入出息風有隨支節風。如是等類名內",
    "T30n1579_027:0430b18": "風界。外風界者。謂外風性。風飄所攝輕性動",
    "T30n1579_027:0430b19": "性。非親附非執受。其事云何。謂在身外",
    "T30n1579_027:0430b20": "有東來風有西來風。有南來風有北來風。",
    "T30n1579_027:0430b21": "有有塵風有無塵風。有狹小風有廣大風。",
    "T30n1579_027:0430b22": "有毘濕婆風有吠藍婆風。有風輪風有時",
    "T30n1579_027:0430b23": "大風。卒起積集折樹頹牆崩山蕩海。既飄",
    "T30n1579_027:0430b24": "鼓已無所依憑自然靜息。若諸有情欲求",
    "T30n1579_027:0430b25": "風者。動衣搖扇及多羅掌。如是等類名外",
    "T30n1579_027:0430b26": "風界。云何空界。謂眼耳鼻口咽喉等所有孔",
    "T30n1579_027:0430b27": "穴。由此吞咽。於此吞咽既吞咽已。由此孔",
    "T30n1579_027:0430b28": "穴便下漏泄。如是等類說名空界。云何識",
    "T30n1579_027:0430b29": "界。謂眼耳鼻舌身意識。又心意識三種差別",
    "T30n1579_027:0430c01": "是名識界。若諸慢行補特伽羅。於界差別",
    "T30n1579_027:0430c02": "作意思惟。便於身中離一合想得不淨想。",
    "T30n1579_027:0430c03": "無復高舉憍慢微薄。於諸慢行心得清淨。",
    "T30n1579_027:0430c04": "是名慢行補特伽羅。由界差別淨行所緣。",
    "T30n1579_027:0430c05": "云何阿那波那念所緣。謂緣入息出息念。是",
    "T30n1579_027:0430c06": "名阿那波那念。此念所緣入出息等。名阿那",
    "T30n1579_027:0430c07": "波那念所緣。當知此中入息有二。何等為",
    "T30n1579_027:0430c08": "二。一者入息二者中間入息。出息亦二。何等",
    "T30n1579_027:0430c09": "為二。一者出息。二者中間出息。入息者。謂",
    "T30n1579_027:0430c10": "出息無間內門風轉乃至臍處。中間入息",
    "T30n1579_027:0430c11": "者。謂入息滅已乃至出息未生。於其中間",
    "T30n1579_027:0430c12": "在停息處。暫時相似微細風起。是名中間",
    "T30n1579_027:0430c13": "入息。如入息中間入息。出息中間出息當知",
    "T30n1579_027:0430c14": "亦爾。此中差別者。謂入息無間外門風轉。始",
    "T30n1579_027:0430c15": "從臍處乃至面門。或至鼻端或復出外。",
    "T30n1579_027:0430c16": "入息出息有二因緣。何等為二。一牽引業。",
    "T30n1579_027:0430c17": "二臍處孔穴。或上身分所有孔穴。入息出息",
    "T30n1579_027:0430c18": "有二所依。何等為二。一身二心。所以者何。",
    "T30n1579_027:0430c19": "要依身心入出息轉如其所應。若唯依身",
    "T30n1579_027:0430c20": "而息轉者。入無想定入滅盡定。生無想天",
    "T30n1579_027:0430c21": "諸有情類彼息應轉。若唯依心而息轉者。",
    "T30n1579_027:0430c22": "入無色定生無色界。彼息應轉。若唯依身",
    "T30n1579_027:0430c23": "心而轉非如其所應者。入第四靜慮若生",
    "T30n1579_027:0430c24": "於彼諸有情類。及羯羅藍頞部曇閉尸等位",
    "T30n1579_027:0430c25": "諸有情類。彼息應轉。然彼不轉。是故當",
    "T30n1579_027:0430c26": "知要依身心。入出息轉如其所應。入息出",
    "T30n1579_027:0430c27": "息有二種行。何等為二。一者入息向下而",
    "T30n1579_027:0430c28": "行。二者出息向上而行。入息出息有二種",
    "T30n1579_027:0430c29": "地。何等為二。一麁孔穴。二細孔穴。云何麁",
    "T30n1579_027:0431a01": "孔穴。謂從臍處孔穴乃至面門鼻門。復從",
    "T30n1579_027:0431a02": "面門鼻門乃至臍處孔穴。云何細孔穴。謂",
    "T30n1579_027:0431a03": "於身中一切毛孔。入息出息有四異名。何",
    "T30n1579_027:0431a04": "等為四。一名風。二名阿那波那。三名入息",
    "T30n1579_027:0431a05": "出息。四名身行。風名一種是風共名。餘之三",
    "T30n1579_027:0431a06": "種是不共名。修入出息者有二過患。何等",
    "T30n1579_027:0431a07": "為二。一太緩方便。二太急方便。由太緩方",
    "T30n1579_027:0431a08": "便故生起懈怠。或為惛沈睡眠纏擾其",
    "T30n1579_027:0431a09": "心。或令其心於外散亂。由太急方便故。或",
    "T30n1579_027:0431a10": "令其身生不平等。或令其心生不平等。云",
    "T30n1579_027:0431a11": "何令身生不平等。謂強用力持入出息。由",
    "T30n1579_027:0431a12": "入出息被執持故。便令身中不平風轉。由",
    "T30n1579_027:0431a13": "此最初於諸支節皆生戰掉。名能戰掉。此",
    "T30n1579_027:0431a14": "戰掉風若增長時能生疾病。由是因緣於",
    "T30n1579_027:0431a15": "諸支節生諸疾病。是名令身生不平等。云",
    "T30n1579_027:0431a16": "何令心生不平等。謂或令心生諸散亂。或",
    "T30n1579_027:0431a17": "為極重憂惱逼切。是名令心生不平等。又",
    "T30n1579_027:0431a18": "此阿那波那念。應知略有五種修習。何等",
    "T30n1579_027:0431a19": "為五。一算數修習。二悟入諸蘊修習。三悟",
    "T30n1579_027:0431a20": "入緣起修習。四悟入聖諦修習。五十六勝行",
    "T30n1579_027:0431a21": "修習。云何名為算數修習。謂略有四種算數",
    "T30n1579_027:0431a22": "修習。何等為四。一者以一為一算數。二者",
    "T30n1579_027:0431a23": "以二為一算數。三者順算數。四者逆算數。",
    "T30n1579_027:0431a24": "云何以一為一算數。謂若入息入時由緣",
    "T30n1579_027:0431a25": "入。出息住念數以為一。若入息滅出息生。",
    "T30n1579_027:0431a26": "出向外時數為第二。如是展轉數至其十。",
    "T30n1579_027:0431a27": "由此算數非略非廣故唯至十。是名以一",
    "T30n1579_027:0431a28": "為一算數。云何以二為一算數。謂若入息",
    "T30n1579_027:0431a29": "入而已滅。出息生而已出。爾時總合數以為",
    "T30n1579_027:0431b01": "一。即由如是算數道理。數至其十。是名以",
    "T30n1579_027:0431b02": "二為一算數。入息出息說名為二。總合二",
    "T30n1579_027:0431b03": "種數之為一。故名以二為一算數。云何順",
    "T30n1579_027:0431b04": "算數。謂或由以一為一算數。或由以二為",
    "T30n1579_027:0431b05": "一算數。順次展轉數至其十。名順算數。",
    "T30n1579_027:0431b06": "云何逆算數。謂即由前二種算數。逆次展",
    "T30n1579_027:0431b07": "轉從第十數。次九次八次七次六次五次四",
    "T30n1579_027:0431b08": "次三次二。次數其一名逆算數。若時行者。",
    "T30n1579_027:0431b09": "或以一為一算數為依。或以二為一算數",
    "T30n1579_027:0431b10": "為依。於順算數及逆算數已串修習。於其",
    "T30n1579_027:0431b11": "中間心無散亂。無散亂心善算數已。復應",
    "T30n1579_027:0431b12": "為說勝進算數。云何名為勝進算數。謂或",
    "T30n1579_027:0431b13": "依以一為一算數。或依以二為一算數。合",
    "T30n1579_027:0431b14": "二為一而算數之。若依以一為一而算數",
    "T30n1579_027:0431b15": "者。即入息出息二合為一。若依以二為一",
    "T30n1579_027:0431b16": "而算數者。即入息出息四合為一。如是展轉",
    "T30n1579_027:0431b17": "數乃至十。如是後後漸增乃至以百為一",
    "T30n1579_027:0431b18": "而算數之。由此以百為一算數。漸次數之",
    "T30n1579_027:0431b19": "乃至其十。如是勤修數息念者。乃至十十",
    "T30n1579_027:0431b20": "數以為一。漸次數之乃至滿十。由此以十",
    "T30n1579_027:0431b21": "為一算數。於其中間心無散亂。齊此名",
    "T30n1579_027:0431b22": "為已串修習。又此勤修數息念者。若於中",
    "T30n1579_027:0431b23": "間其心散亂。復應退還從初數起或順或",
    "T30n1579_027:0431b24": "逆。若時算數極串習故。其心自然乘任運",
    "T30n1579_027:0431b25": "道。安住入息出息所緣。無斷無間相續而",
    "T30n1579_027:0431b26": "轉。先於入息有能取轉。入息滅已於息空",
    "T30n1579_027:0431b27": "位有能取轉。次於出息有能取轉。出息",
    "T30n1579_027:0431b28": "滅已於息空位有能取轉。如是展轉相續",
    "T30n1579_027:0431b29": "流注。無動無搖。無散亂行。有愛樂轉。齊",
    "T30n1579_027:0431c01": "此名為過算數地不應復數。唯於入息出",
    "T30n1579_027:0431c02": "息所緣令心安住。於入出息應正隨行。應",
    "T30n1579_027:0431c03": "審了達。於入出息及二中間若轉若還分位",
    "T30n1579_027:0431c04": "差別。皆善覺了。如是名為算數修習。又鈍",
    "T30n1579_027:0431c05": "根者應為宣說如是息念算數修習。彼由",
    "T30n1579_027:0431c06": "此故於散亂處。令心安住令心愛樂若異",
    "T30n1579_027:0431c07": "算數入出息念。彼心應為惛沈睡眠之所纏",
    "T30n1579_027:0431c08": "擾。或應彼心於外馳散。由正勤修數息",
    "T30n1579_027:0431c09": "念故彼皆無有。若有利根覺慧聰俊。不好",
    "T30n1579_027:0431c10": "乘此算數加行。若為宣說算數加行。亦能速",
    "T30n1579_027:0431c11": "疾無倒了達然不愛樂。彼復於此入出息緣。",
    "T30n1579_027:0431c12": "安住念已。若是處轉若乃至轉。若如所轉",
    "T30n1579_027:0431c13": "若時而轉。於此一切由安住念。能正隨行。",
    "T30n1579_027:0431c14": "能正了達如是加行有如是相。於此加行",
    "T30n1579_027:0431c15": "若修若習若多修習。為因緣故起身輕安及",
    "T30n1579_027:0431c16": "心輕安。證一境性。於其所緣愛樂趣入。如",
    "T30n1579_027:0431c17": "是彼於算數息念。善修習已。復於所取能",
    "T30n1579_027:0431c18": "取二事。作意思惟悟入諸蘊。云何悟入。謂",
    "T30n1579_027:0431c19": "於入息出息及息所依身。作意思惟悟入色",
    "T30n1579_027:0431c20": "蘊。於彼入息出息能取念相應領納。作意思",
    "T30n1579_027:0431c21": "惟悟入受蘊。即於彼念相應等了。作意思惟",
    "T30n1579_027:0431c22": "悟入想蘊。即於彼念若念相應思及慧等。",
    "T30n1579_027:0431c23": "作意思惟悟入行蘊。若於彼念相應諸心意",
    "T30n1579_027:0431c24": "識。作意思惟悟入識蘊。如是行者。於諸",
    "T30n1579_027:0431c25": "蘊中乃至多住名已悟入。是名悟入諸蘊修",
    "T30n1579_027:0431c26": "習。若時無倒能見能知。唯有諸蘊唯有諸",
    "T30n1579_027:0431c27": "行。唯事唯法。彼於爾時能於諸行悟入緣",
    "T30n1579_027:0431c28": "起。云何悟入。謂觀行者。如是尋求此入出",
    "T30n1579_027:0431c29": "息。何依何緣。既尋求已如實悟入。此入出息",
    "T30n1579_027:0432a01": "依身緣身依心緣心。復更尋求此身此心",
    "T30n1579_027:0432a02": "何依何緣。既尋求已如實悟入。此身此心依",
    "T30n1579_027:0432a03": "緣命根。復更尋求如是命根何依何緣。既尋",
    "T30n1579_027:0432a04": "求已如實悟入。如是命根依緣先行。復更",
    "T30n1579_027:0432a05": "尋求如是先行何依何緣。既尋求已如實悟",
    "T30n1579_027:0432a06": "入。如是先行依緣無明。如是了知無明依",
    "T30n1579_027:0432a07": "緣先行。先行依緣命根。命根依緣身心。身",
    "T30n1579_027:0432a08": "心依緣入息出息。又能了知無明滅故行滅。",
    "T30n1579_027:0432a09": "行滅故命根滅。命根滅故身心滅。身心滅",
    "T30n1579_027:0432a10": "故入出息滅。如是名為悟入緣起。彼於緣",
    "T30n1579_027:0432a11": "起悟入。多住名善習修。是名悟入緣起修",
    "T30n1579_027:0432a12": "習。如是彼於緣起悟入善修習已。復於諸",
    "T30n1579_027:0432a13": "行如實了知從眾緣生。悟入無常。謂悟",
    "T30n1579_027:0432a14": "入諸行是無常故本無而有。有已散滅。若是",
    "T30n1579_027:0432a15": "本無而有。有已散滅。即是生法老法病法死",
    "T30n1579_027:0432a16": "法。若是生法老法病法死法。即是其苦。若",
    "T30n1579_027:0432a17": "是其苦即是無我不得自在遠離宰主。如",
    "T30n1579_027:0432a18": "是名為由無常苦空無我行。悟入苦諦。又",
    "T30n1579_027:0432a19": "彼如是能正悟入。諸所有行眾緣生起。其性",
    "T30n1579_027:0432a20": "是苦如病如癰。一切皆以貪愛為緣。又正",
    "T30n1579_027:0432a21": "悟入即此能生眾苦貪愛。若無餘斷即是",
    "T30n1579_027:0432a22": "畢竟寂靜微妙。我若於此如是了知如是",
    "T30n1579_027:0432a23": "觀見如是多住。當於貪愛能無餘斷。如是",
    "T30n1579_027:0432a24": "名能悟入集諦滅諦道諦。於此悟入能多住",
    "T30n1579_027:0432a25": "已。於諸諦中證得現觀。是名悟入聖諦修",
    "T30n1579_027:0432a26": "習。如是於聖諦中善修習已。於見道所斷",
    "T30n1579_027:0432a27": "一切煩惱皆悉永斷。唯餘修道所斷煩惱。",
    "T30n1579_027:0432a28": "為斷彼故復進修習十六勝行。云何名為",
    "T30n1579_027:0432a29": "十六勝行。謂於念入息我今能學念於入",
    "T30n1579_027:0432b01": "息。於念出息我今能學念於出息。若長若",
    "T30n1579_027:0432b02": "短。於覺了遍身入息我今能學覺了遍身",
    "T30n1579_027:0432b03": "入息。於覺了遍身出息我今能學覺了遍",
    "T30n1579_027:0432b04": "身出息。於息除身行入息我今能學息除身",
    "T30n1579_027:0432b05": "行入息。於息除身行出息我今能學息除身",
    "T30n1579_027:0432b06": "行出息。於覺了喜入息我今能學覺了喜入",
    "T30n1579_027:0432b07": "息。於覺了喜出息我今能學覺了喜出息。",
    "T30n1579_027:0432b08": "於覺了樂入息我今能學覺了樂入息。於",
    "T30n1579_027:0432b09": "覺了樂出息我今能學覺了樂出息。於覺了",
    "T30n1579_027:0432b10": "心行入息我今能學覺了心行入息。於覺了",
    "T30n1579_027:0432b11": "心行出息我今能學覺了心行出息。於息除",
    "T30n1579_027:0432b12": "心行入息我今能學息除心行入息。於息除",
    "T30n1579_027:0432b13": "心行出息我今能學息除心行出息。於覺了",
    "T30n1579_027:0432b14": "心入息我今能學覺了心入息。於覺了心出",
    "T30n1579_027:0432b15": "息我今能學覺了心出息。於喜悅心入息",
    "T30n1579_027:0432b16": "我今能學喜悅心入息於喜悅心出息我今",
    "T30n1579_027:0432b17": "能學喜悅心出息。於制持心入息我今能",
    "T30n1579_027:0432b18": "學制持心入息。於制持心出息我今能學",
    "T30n1579_027:0432b19": "制持心出息。於解脫心入息我今能學解脫",
    "T30n1579_027:0432b20": "心入息。於解脫心出息我今能學解脫心出",
    "T30n1579_027:0432b21": "息於無常隨觀入息我今能學無常隨觀入",
    "T30n1579_027:0432b22": "息。於無常隨觀出息我今能學無常隨觀出",
    "T30n1579_027:0432b23": "息。於斷隨觀入息我今能學斷隨觀入息。",
    "T30n1579_027:0432b24": "於斷隨觀出息我今能學斷隨觀出息。於",
    "T30n1579_027:0432b25": "離欲隨觀入息我今能學離欲隨觀入息。於",
    "T30n1579_027:0432b26": "離欲隨觀出息我今能學離欲隨觀出息。於",
    "T30n1579_027:0432b27": "滅隨觀入息我今能學滅隨觀入息。於滅隨",
    "T30n1579_027:0432b28": "觀出息我今能學滅隨觀出息。問如是十六",
    "T30n1579_027:0432b29": "差別云何。答有學見迹已得四念住等。於",
    "T30n1579_027:0432c01": "入出息所緣。作意復更進修。為斷餘結。是",
    "T30n1579_027:0432c02": "故念言。於念入息我今能學念於入息。於",
    "T30n1579_027:0432c03": "念出息我今能學念於出息。若緣入息出",
    "T30n1579_027:0432c04": "息境時便作念言。我今能學念長入息念",
    "T30n1579_027:0432c05": "長出息。若緣中間入息中間出息境時便",
    "T30n1579_027:0432c06": "作念言。我今能學念短入息念短出息。如",
    "T30n1579_027:0432c07": "入息出息長轉及中間入息中間出息短轉。",
    "T30n1579_027:0432c08": "即如是了知。如是名為若長若短。若緣身",
    "T30n1579_027:0432c09": "中微細孔穴入息出息周遍隨入諸毛孔中。",
    "T30n1579_027:0432c10": "緣此為境起勝解時便作念言。我於覺了",
    "T30n1579_027:0432c11": "遍身入息出息。我今能學覺了遍身入息出",
    "T30n1579_027:0432c12": "息。若於是時或入息中間入息已滅。出息中",
    "T30n1579_027:0432c13": "間出息未生。緣入息出息空無位。入息出息",
    "T30n1579_027:0432c14": "遠離位為境。或出息中間出息已滅。入息中",
    "T30n1579_027:0432c15": "間入息未生。緣出息入息空無位。出息",
    "T30n1579_027:0432c16": "入息遠離位為境。即於此時便作念言。於",
    "T30n1579_027:0432c17": "息除身行入息。我今能學息除身行入息。",
    "T30n1579_027:0432c18": "於息除身行出息。我今能學息除身行出息。",
    "T30n1579_027:0432c19": "又即於此若修若習若多修習為因緣故。",
    "T30n1579_027:0432c20": "先未串習入出息時。所有剛強苦觸隨轉。",
    "T30n1579_027:0432c21": "今已串習入出息故皆得息除。有餘柔軟樂",
    "T30n1579_027:0432c22": "觸隨轉。便作念言。於息除身行入息。我今",
    "T30n1579_027:0432c23": "能學息除身行入息。於息除身行出息。我今",
    "T30n1579_027:0432c24": "能學息除身行出息。又於如是阿那波那",
    "T30n1579_027:0432c25": "念勤修行者。若得初靜慮或得第二靜慮",
    "T30n1579_027:0432c26": "時。便作念言。於覺了喜入息出息。我今能",
    "T30n1579_027:0432c27": "學覺了喜入息出息。若得離喜第三靜慮",
    "T30n1579_027:0432c28": "時。便作念言。於覺了樂入息出息。我今能",
    "T30n1579_027:0432c29": "學覺了樂入息出息。第三靜慮已上。於阿",
    "T30n1579_027:0433a01": "那波那念。無有更修加行道理。是故乃至",
    "T30n1579_027:0433a02": "第三靜慮宣說息念。加行所攝。又即如是",
    "T30n1579_027:0433a03": "覺了喜者覺了樂者。或有暫時生起忘念。或",
    "T30n1579_027:0433a04": "謂有我我所。或發我慢。或謂我當有或謂",
    "T30n1579_027:0433a05": "我當無。或謂我當有色或謂我當無色。或",
    "T30n1579_027:0433a06": "謂我當有想或謂我當無想。或謂我當非",
    "T30n1579_027:0433a07": "有想非無想。生起如是愚癡。想思俱行種種",
    "T30n1579_027:0433a08": "動慢。戲論造作貪愛纔生起已。便能速疾以",
    "T30n1579_027:0433a09": "慧通達不深染著。方便斷滅除遣變吐。由",
    "T30n1579_027:0433a10": "是加行便作念言。於覺了心行入息出息。",
    "T30n1579_027:0433a11": "我今能學覺了心行入息出息。於息除心行",
    "T30n1579_027:0433a12": "入息出息。我今能學息除心行入息出息。又",
    "T30n1579_027:0433a13": "若得根本第一第二第三靜慮。彼定已得初",
    "T30n1579_027:0433a14": "靜慮近分未至依定。依此觀察所生起心。",
    "T30n1579_027:0433a15": "謂如實知如實覺了。或有貪心或離貪心。",
    "T30n1579_027:0433a16": "或有瞋心或離瞋心。或有癡心或離癡心。",
    "T30n1579_027:0433a17": "略心散心下心舉心。有掉動心無掉動心。有",
    "T30n1579_027:0433a18": "寂靜心無寂靜心。有等引心無等引心。善修",
    "T30n1579_027:0433a19": "習心不善修習心。善解脫心不善解脫心。於",
    "T30n1579_027:0433a20": "如是心皆如實知如實覺了。是故念言。於",
    "T30n1579_027:0433a21": "覺了心入息出息。我今能學覺了心入息出",
    "T30n1579_027:0433a22": "息。彼若有時見為惛沈睡眠蓋覆障其",
    "T30n1579_027:0433a23": "心。由極於內住寂止故。爾時於外隨緣",
    "T30n1579_027:0433a24": "一種淨妙境界。示現教導讚勵慶喜策發其",
    "T30n1579_027:0433a25": "心。是故念言。於喜悅心入息出息。我今能",
    "T30n1579_027:0433a26": "學喜悅心入息出息。彼若有時見為掉舉惡",
    "T30n1579_027:0433a27": "作蓋覆障其心。由極於外住囂舉故。爾時",
    "T30n1579_027:0433a28": "於內安住寂靜制持其心。是故念言。於制",
    "T30n1579_027:0433a29": "持心入息出息。我今能學制持心入息出息。",
    "T30n1579_027:0433b01": "若時於心善修善習。善多修習為因緣故。",
    "T30n1579_027:0433b02": "令現行蓋皆得遠離。於諸蓋中心得清淨。",
    "T30n1579_027:0433b03": "是故念言。於解脫心入息出息。我今能學解",
    "T30n1579_027:0433b04": "脫心入息出息。彼於諸蓋障修道者心已",
    "T30n1579_027:0433b05": "解脫。餘有隨眠復應當斷。為斷彼故起道",
    "T30n1579_027:0433b06": "現前。謂於諸行無常法性。極善精懇如理觀",
    "T30n1579_027:0433b07": "察。是故念言。於無常隨觀入息出息。我今",
    "T30n1579_027:0433b08": "能學無常隨觀入息出息。又彼先時或依下",
    "T30n1579_027:0433b09": "三靜慮。或依未至依定。已於奢摩他修瑜",
    "T30n1579_027:0433b10": "伽行。今依無常隨觀。復於毘鉢舍那修瑜",
    "T30n1579_027:0433b11": "伽行。如是以奢摩他毘鉢舍那熏修心已。",
    "T30n1579_027:0433b12": "於諸界中從彼隨眠而求解脫。云何諸界。",
    "T30n1579_027:0433b13": "所謂三界。一者斷界。二者離欲界。三者滅",
    "T30n1579_027:0433b14": "界。見道所斷一切行斷名為斷界。修道所",
    "T30n1579_027:0433b15": "斷一切行斷名離欲界。一切依滅名為滅界。",
    "T30n1579_027:0433b16": "思惟如是三界寂靜。安隱無患修奢摩他",
    "T30n1579_027:0433b17": "毘鉢舍那。彼由修習多修習故。從餘修道",
    "T30n1579_027:0433b18": "所斷煩惱心得解脫。是故念言。於斷隨觀",
    "T30n1579_027:0433b19": "離欲隨觀滅隨觀入息出息。我今能學斷隨",
    "T30n1579_027:0433b20": "觀離欲隨觀滅隨觀入息出息。如是彼於見",
    "T30n1579_027:0433b21": "修所斷一切煩惱皆永斷故。成阿羅漢。諸",
    "T30n1579_027:0433b22": "漏永盡。此後更無所應作事。於所決擇已",
    "T30n1579_027:0433b23": "得究竟。是名十六勝行。修習如是名為五",
    "T30n1579_027:0433b24": "種修習阿那波那念。多尋思行補特伽羅。應",
    "T30n1579_027:0433b25": "於是中正勤修學愛樂乘御。若於所緣有",
    "T30n1579_027:0433b26": "思遽務有散亂者。於內各別應當親近",
    "T30n1579_027:0433b27": "如是觀行。若於此中勤修習者。尋思散動",
    "T30n1579_027:0433b28": "皆無所有。心於所緣速疾安住深生愛樂。",
    "T30n1579_027:0433b29": "是名第五多尋思行補特伽羅淨行所緣。如",
    "T30n1579_027:0433c01": "是總名淨行所緣。云何名為善巧所緣。謂",
    "T30n1579_027:0433c02": "此所緣略有五種。一蘊善巧。二界善巧。三處",
    "T30n1579_027:0433c03": "善巧。四緣起善巧。五處非處善巧。蘊善巧",
    "T30n1579_027:0433c04": "者。云何蘊。云何蘊善巧。謂蘊有五。則色",
    "T30n1579_027:0433c05": "蘊。受蘊。想蘊。行蘊。識蘊。云何色蘊。謂諸所",
    "T30n1579_027:0433c06": "有色。一切皆是四大種及四大種所造。此復",
    "T30n1579_027:0433c07": "若過去若未來若現在。若內若外若麁若細。",
    "T30n1579_027:0433c08": "若劣若勝若遠若近。總名色蘊。云何受蘊。",
    "T30n1579_027:0433c09": "謂或順樂觸為緣諸受。或順苦觸為緣諸受。",
    "T30n1579_027:0433c10": "或順不苦不樂觸為緣諸受。復有六受身。",
    "T30n1579_027:0433c11": "則眼觸所生受。耳鼻舌身意觸所生受。總名",
    "T30n1579_027:0433c12": "受蘊。云何想蘊。謂有相想無相想。狹小想廣",
    "T30n1579_027:0433c13": "大想。無量想無諸所有無所有處想。復有",
    "T30n1579_027:0433c14": "六想身。則眼觸所生想。耳鼻舌身意觸所",
    "T30n1579_027:0433c15": "生想。總名想蘊。云何行蘊。謂六思身。則眼",
    "T30n1579_027:0433c16": "觸所生思。耳鼻舌身意觸所生思。復有所",
    "T30n1579_027:0433c17": "餘除受及想。諸心法等總名行蘊。云何識",
    "T30n1579_027:0433c18": "蘊。謂心意識。復有六識身。則眼識耳鼻舌",
    "T30n1579_027:0433c19": "身意識。總名識蘊。前受想行蘊及此識蘊。",
    "T30n1579_027:0433c20": "皆有過去未來現在內外等差別。如前廣說。",
    "T30n1579_027:0433c21": "是名為蘊。云何蘊善巧。謂善了知如所說",
    "T30n1579_027:0433c22": "蘊種種差別性非一眾多性。除此法外更無",
    "T30n1579_027:0433c23": "所得無所分別。是名略說蘊善巧義。云何",
    "T30n1579_027:0433c24": "名蘊種種差別性。謂色蘊異。受蘊異。乃至識",
    "T30n1579_027:0433c25": "蘊異。是名種種差別性。云何名蘊非一眾",
    "T30n1579_027:0433c26": "多性。謂色蘊非一眾多品類。大種所造差別",
    "T30n1579_027:0433c27": "故。去來今等品類差別故。是名色蘊非一",
    "T30n1579_027:0433c28": "眾多性。如是餘蘊隨其所應皆當了知。",
    "T30n1579_027:0433c29": "云何除此法外更無所得無所分別。謂唯",
    "T30n1579_027:0434a01": "蘊可得唯事可得。非離蘊外有我可得有",
    "T30n1579_027:0434a02": "常恒住。無變易法是可得者。亦無少法是",
    "T30n1579_027:0434a03": "我所有。故除此外更無所得無所分別。云",
    "T30n1579_027:0434a04": "何界。云何界善巧。謂界有十八。則眼界色",
    "T30n1579_027:0434a05": "界眼識界。耳界聲界耳識界。鼻界香界鼻",
    "T30n1579_027:0434a06": "識界。舌界味界舌識界。身界觸界身識界。",
    "T30n1579_027:0434a07": "意界法界意識界。是名為界。若復於彼十",
    "T30n1579_027:0434a08": "八種法。從別別界別別種子別別種姓。生",
    "T30n1579_027:0434a09": "起出現。如實了知忍可審察。名界善巧。如",
    "T30n1579_027:0434a10": "實了知十八種法從別別界別別而轉。即",
    "T30n1579_027:0434a11": "於因緣而得善巧。是故說此名界善巧。云",
    "T30n1579_027:0434a12": "何處。云何處善巧。謂處有十二。則眼處色",
    "T30n1579_027:0434a13": "處。耳處聲處。鼻處香處。舌處味處。身處觸",
    "T30n1579_027:0434a14": "處。意處法處。是名為處。處善巧者。謂眼為",
    "T30n1579_027:0434a15": "增上緣。色為所緣緣等無間滅。意為等無間",
    "T30n1579_027:0434a16": "緣。生起眼識及相應法。耳為增上緣。聲為",
    "T30n1579_027:0434a17": "所緣緣等無間滅。意為等無間緣。生起耳識",
    "T30n1579_027:0434a18": "及相應法。如是乃至意為等無間緣。此生作",
    "T30n1579_027:0434a19": "意為增上緣。法為所緣緣。生起意識及相",
    "T30n1579_027:0434a20": "應法。如是六識身及相應法。皆由三緣而",
    "T30n1579_027:0434a21": "得流轉。謂增上緣。所緣緣。等無間緣。若於",
    "T30n1579_027:0434a22": "如是諸內外處。緣得善巧名處善巧。云何",
    "T30n1579_027:0434a23": "緣起。云何緣起善巧。謂無明緣行。行緣識。",
    "T30n1579_027:0434a24": "識緣名色。名色緣六處。六處緣觸。觸緣受。",
    "T30n1579_027:0434a25": "受緣愛。愛緣取。取緣有。有緣生。生緣老",
    "T30n1579_027:0434a26": "死。乃至招集如是純大苦蘊。是名緣起。",
    "T30n1579_027:0434a27": "若復了知唯有諸法滋潤諸法。唯有諸法",
    "T30n1579_027:0434a28": "等潤諸法。唯有諸行引發諸行。而彼諸行",
    "T30n1579_027:0434a29": "因所生故緣所生故本無而有。有已散滅",
    "T30n1579_027:0434b01": "體是無常。是無常故即是生法老法病法死",
    "T30n1579_027:0434b02": "法。愁悴悲嘆憂苦惱法。是生法故乃至是惱",
    "T30n1579_027:0434b03": "法故。則名為苦。由是苦故不得自在其力",
    "T30n1579_027:0434b04": "羸劣。由是因緣定無有我。若於如是緣生",
    "T30n1579_027:0434b05": "法中。由如是等種種行相善巧。了達或無",
    "T30n1579_027:0434b06": "常智或苦智或無我智。是名緣起善巧。又處",
    "T30n1579_027:0434b07": "非處善巧。當知即是緣起善巧差別。此中差",
    "T30n1579_027:0434b08": "別者。謂由處非處善巧故。能正了知非不",
    "T30n1579_027:0434b09": "平等因果道理。則善不善法有果異熟。若諸",
    "T30n1579_027:0434b10": "善法能感可愛果異熟法。諸不善法能感非",
    "T30n1579_027:0434b11": "愛果異熟法。若能如是如實了知。名處非處",
    "T30n1579_027:0434b12": "善巧。此五善巧略則為二。一自相善巧。二共",
    "T30n1579_027:0434b13": "相善巧。由蘊善巧顯自相善巧。由餘善巧",
    "T30n1579_027:0434b14": "顯共相善巧。如是總名善巧所緣。云何淨",
    "T30n1579_027:0434b15": "惑所緣。謂觀下地麁性上地靜性。如欲界",
    "T30n1579_027:0434b16": "對初靜慮乃至無所有處對非想非非想處。",
    "T30n1579_027:0434b17": "云何麁性。謂麁性有二。一體麁性。二數麁",
    "T30n1579_027:0434b18": "性。體麁性者。謂欲界望初靜慮。雖皆具五",
    "T30n1579_027:0434b19": "蘊。而欲界中過患深重苦住增上。最為鄙劣",
    "T30n1579_027:0434b20": "甚可厭惡。是故說彼為體麁性。初靜慮中",
    "T30n1579_027:0434b21": "則不如是。極靜極妙。是故說彼為體靜性。",
    "T30n1579_027:0434b22": "數麁性者。謂欲界色蘊有多品類。應知應",
    "T30n1579_027:0434b23": "斷。如是乃至識蘊亦爾。是故說彼為數麁",
    "T30n1579_027:0434b24": "性。如是上地展轉相望。若體麁性若數麁性。",
    "T30n1579_027:0434b25": "隨其所應當知亦爾。如是麁性。於諸上地",
    "T30n1579_027:0434b26": "展轉相望。乃至極於無所有處。一切下地苦",
    "T30n1579_027:0434b27": "惱增多壽量減少。一切上地苦惱減少壽量",
    "T30n1579_027:0434b28": "增多。非想非非想處唯靜唯妙。更無上地",
    "T30n1579_027:0434b29": "勝過此故。以要言之有過患義。是麁性",
    "T30n1579_027:0434c01": "義。若彼彼地中過患增多。即由如是過患",
    "T30n1579_027:0434c02": "增多性故。名為麁性。若彼彼地中過患減",
    "T30n1579_027:0434c03": "少。即由如是過患減少性故。名為靜性。此",
    "T30n1579_027:0434c04": "是世間由世俗道淨惑所緣。何以故。彼觀下",
    "T30n1579_027:0434c05": "地多諸過患。如病如癰猶如毒箭。不安隱",
    "T30n1579_027:0434c06": "性以為麁性。觀於上地與彼相違以為靜",
    "T30n1579_027:0434c07": "性。斷除下地所有煩惱。始從欲界乃至上",
    "T30n1579_027:0434c08": "極無所有處。此是暫斷非究竟斷。以於後",
    "T30n1579_027:0434c09": "時更相續故。出世間道淨惑所緣復有四種。",
    "T30n1579_027:0434c10": "一苦聖諦。二集聖諦。三滅聖諦。四道聖諦。云",
    "T30n1579_027:0434c11": "何苦聖諦。謂生苦老苦病苦死苦。怨憎會",
    "T30n1579_027:0434c12": "苦。愛別離苦。求不得苦。略說一切五取",
    "T30n1579_027:0434c13": "蘊苦。名苦聖諦。云何集聖諦。謂若愛若",
    "T30n1579_027:0434c14": "後有愛。若喜貪俱行愛。若彼彼喜樂愛等。",
    "T30n1579_027:0434c15": "名集聖諦。云何滅聖諦。謂即此愛等無餘",
    "T30n1579_027:0434c16": "斷滅。名滅聖諦。云何道聖諦。謂八支等",
    "T30n1579_027:0434c17": "聖道。名道聖諦。當知此中依黑品白品",
    "T30n1579_027:0434c18": "果因建立。故建立四聖諦。謂苦諦是黑品",
    "T30n1579_027:0434c19": "果。集諦是黑品因。滅諦是白品果。道諦是白",
    "T30n1579_027:0434c20": "品因。能得能證故。又苦諦如病初應遍知。",
    "T30n1579_027:0434c21": "集諦如病因緣次應遠離。滅諦如無病次",
    "T30n1579_027:0434c22": "應觸證。道諦如良藥復應修習及多修習。",
    "T30n1579_027:0434c23": "又苦諦苦義。乃至道諦道義。是如是實非",
    "T30n1579_027:0434c24": "不如實。是無顛倒非是顛倒。故名為諦。",
    "T30n1579_027:0434c25": "又彼自相無有虛誑及見。彼故無倒覺轉。",
    "T30n1579_027:0434c26": "是故名諦。問何故諸諦唯名聖諦。答唯諸聖",
    "T30n1579_027:0434c27": "者於是諸諦同謂為諦。如實了知如實觀",
    "T30n1579_027:0434c28": "見。一切愚夫不如實知不如實見。是故諸",
    "T30n1579_027:0434c29": "諦唯名聖諦。又於愚夫唯由法爾說名為",
    "T30n1579_027:0435a01": "諦不由覺悟。於諸聖者俱由二種。又生苦",
    "T30n1579_027:0435a02": "者。謂於生時發生種種身心苦受。非生自",
    "T30n1579_027:0435a03": "體即是其苦。為苦因緣。故名為苦。廣說乃",
    "T30n1579_027:0435a04": "至求不得苦。謂由所求不得因緣。發生種",
    "T30n1579_027:0435a05": "種身心苦受。非求不得體即是苦。為苦因",
    "T30n1579_027:0435a06": "緣。故名為苦。如是當知略說一切五取蘊",
    "T30n1579_027:0435a07": "苦。謂由生等異門唯顯了苦苦。由此五取",
    "T30n1579_027:0435a08": "蘊苦。亦顯了所餘壞苦行苦。所以者何。如",
    "T30n1579_027:0435a09": "五取蘊具攝三受。如是能與如前所說苦",
    "T30n1579_027:0435a10": "苦為器。當知此中亦即具有前所未說壞",
    "T30n1579_027:0435a11": "苦行苦。問何故世尊苦苦一種以自聲說。",
    "T30n1579_027:0435a12": "壞苦行苦以異門說。答於苦苦中若凡若",
    "T30n1579_027:0435a13": "聖一切等有苦覺慧轉。又苦苦性極可厭患。",
    "T30n1579_027:0435a14": "又從先來未習慧者。纔為說時則便易入。",
    "T30n1579_027:0435a15": "又於諸諦令所調伏可化有情易得入故。",
    "T30n1579_027:0435a16": "云何建立三種苦性。謂先所說生苦。乃至求",
    "T30n1579_027:0435a17": "不得苦。即顯苦受及所依處為苦苦性。如",
    "T30n1579_027:0435a18": "是名為建立苦苦性。諸有是彼所對治法。",
    "T30n1579_027:0435a19": "謂少是老所治。無病是病所治。命是死所",
    "T30n1579_027:0435a20": "治。親愛合會是怨憎會所治。非愛別離是",
    "T30n1579_027:0435a21": "愛別離所治。所求稱遂是求不得所治。復",
    "T30n1579_027:0435a22": "有苦受及所依處所起煩惱。復有無病等順",
    "T30n1579_027:0435a23": "樂受處等。及彼所生受所起煩惱。如是總",
    "T30n1579_027:0435a24": "說為壞苦性。此中樂受及所依處由無常故",
    "T30n1579_027:0435a25": "若變若異。受彼增上所生眾苦。若諸煩惱",
    "T30n1579_027:0435a26": "於一切處正生起時。纏縛其心令心變壞",
    "T30n1579_027:0435a27": "即生眾苦故名壞苦。如世尊言入變壞心",
    "T30n1579_027:0435a28": "執母邑手。乃至廣說。又如說言住貪欲纏",
    "T30n1579_027:0435a29": "領受。貪欲纏緣所生身心憂苦。如是住瞋",
    "T30n1579_027:0435b01": "恚惛沈。睡眠掉舉。惡作疑纏領受。彼纏緣",
    "T30n1579_027:0435b02": "所生身心憂苦。由此至教第一至教。諸煩惱",
    "T30n1579_027:0435b03": "中苦義可得。壞義可得。故說煩惱為壞苦",
    "T30n1579_027:0435b04": "性。如是名為建立壞苦性。若行苦性遍行",
    "T30n1579_027:0435b05": "一切五取蘊中。以要言之。除苦苦性。除煩",
    "T30n1579_027:0435b06": "惱攝。變壞苦性除樂受攝及所依處。變壞苦",
    "T30n1579_027:0435b07": "性諸餘不苦不樂受俱行。若彼所生若生彼",
    "T30n1579_027:0435b08": "緣。若生住器所有諸蘊。名行苦性。由彼諸",
    "T30n1579_027:0435b09": "蘊其性無常。生滅相應有一切取。三受麁重",
    "T30n1579_027:0435b10": "之所隨逐。不安隱攝。不脫苦苦及以壞苦。",
    "T30n1579_027:0435b11": "不自在轉由行苦故說名為苦。如是名為",
    "T30n1579_027:0435b12": "建立行苦性。又即彼愛亦名希求。亦名欣",
    "T30n1579_027:0435b13": "欲亦名喜樂。即此希求由三門轉。謂希求",
    "T30n1579_027:0435b14": "後有。及希求境界。若希求後有名後有愛。",
    "T30n1579_027:0435b15": "希求境界復有二種。謂於已得境界。有喜",
    "T30n1579_027:0435b16": "著俱行愛。若於未得境界。有希求和合俱",
    "T30n1579_027:0435b17": "行愛。當知此中於已得境界。喜著俱行愛。",
    "T30n1579_027:0435b18": "名喜貪俱行愛。於未得境界希求和合俱",
    "T30n1579_027:0435b19": "行愛。名彼彼喜樂愛。滅有二種。一煩惱滅。",
    "T30n1579_027:0435b20": "二所依滅。道有二種。一有學道。二無學道。",
    "T30n1579_027:0435b21": "如是當知名出世道淨惑所緣。如是已說",
    "T30n1579_027:0435b22": "四種所緣。一遍滿所緣。二淨行所緣。三善",
    "T30n1579_027:0435b23": "巧所緣。四淨惑所緣。云何教授。謂四教授。",
    "T30n1579_027:0435b24": "一無倒教授。二漸次教授。三教教授。四證",
    "T30n1579_027:0435b25": "教授。云何無倒教授。謂無顛倒宣說法義。",
    "T30n1579_027:0435b26": "令其受持讀誦修學。如實出離正盡眾苦作",
    "T30n1579_027:0435b27": "苦邊際。如是名為無倒教授。云何漸次教",
    "T30n1579_027:0435b28": "授。謂稱時機宣說法義。先令受持讀誦淺",
    "T30n1579_027:0435b29": "近後方令彼學深遠處。又為令入初諦現",
    "T30n1579_027:0435c01": "觀先教苦諦後集滅道。又為令得靜慮等",
    "T30n1579_027:0435c02": "至。先教最初靜慮等至。後教其餘靜慮等",
    "T30n1579_027:0435c03": "至。如是等類應知名為漸次教授。云何教",
    "T30n1579_027:0435c04": "教授。謂從尊重若似尊重達解瑜伽軌範",
    "T30n1579_027:0435c05": "親教。或諸如來或佛弟子所。聞正教。即如",
    "T30n1579_027:0435c06": "其教不增不減教授於他名教教授。云何",
    "T30n1579_027:0435c07": "證教授。謂如自己獨處空閑。所得所觸所",
    "T30n1579_027:0435c08": "證諸法。為欲令他得觸證故。方便教授",
    "T30n1579_027:0435c09": "名證教授。復有諸相圓滿教授。其事云何。",
    "T30n1579_027:0435c10": "謂由三種神變教授。三神變者。一神境神",
    "T30n1579_027:0435c11": "變。二記說神變。三教誡神變。由神境神變。",
    "T30n1579_027:0435c12": "能現種種神通境界。令他於己生極尊重。",
    "T30n1579_027:0435c13": "由彼於己生尊重故。於屬耳聽瑜伽。作",
    "T30n1579_027:0435c14": "意極生恭敬。由記說神變。能尋求他心行",
    "T30n1579_027:0435c15": "差別。由教誡神變。如根如行如所悟入。",
    "T30n1579_027:0435c16": "為說正法於所修行能正教誡。故三神變",
    "T30n1579_027:0435c17": "能攝諸相圓滿教授。",
    "T30n1579_027:0435c18": "瑜伽師地論卷第二十七"
}