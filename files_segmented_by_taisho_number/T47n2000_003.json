{
    "T47n2000_003:1003c02": "虛堂和尚語錄卷第三",
    "T47n2000_003:1003c04": "慶元府阿育王山廣利禪寺語錄",
    "T47n2000_003:1003c05": "侍者德惟似涇如阜編",
    "T47n2000_003:1003c06": "慶元府請疏",
    "T47n2000_003:1003c07": "朝散郎。集英殿修撰。知慶",
    "T47n2000_003:1003c08": "元軍府事。兼管內勸農使",
    "T47n2000_003:1003c09": "兼沿海制置使　陳　昉撰",
    "T47n2000_003:1003c10": "右伏以。尊者放光明。指八祥六勝之地。育王",
    "T47n2000_003:1003c11": "捧舍利。現十洲三島之區。箇是釋迦古道場。",
    "T47n2000_003:1003c12": "直須覺士正丈室。選從四眾。斷自九重。虛堂",
    "T47n2000_003:1003c13": "愚公長老禪師。慧海慈航。宗門心印。堂虛貯",
    "T47n2000_003:1003c14": "明月。絕無片點塵埃。林邃撼清風。掃盡諸般",
    "T47n2000_003:1003c15": "障礙。遍主淅江名剎。暫眠靈隱閑雲。好向玉。",
    "T47n2000_003:1003c16": "几峯。橫出一枝。便據金獅座。旁行四句。東",
    "T47n2000_003:1003c17": "歸衣錦再傳鷲嶺之燈。北面瓣香仰。祝聖人",
    "T47n2000_003:1003c18": "之壽。謹疏。",
    "T47n2000_003:1003c19": "師。寶祐四年四月初七日。在靈隱鷲峯庵。受",
    "T47n2000_003:1003c20": "請十九日入寺。",
    "T47n2000_003:1003c21": "指山門。道不及處。方便儘多。只是易見難入。",
    "T47n2000_003:1003c22": "諸人氣宇如王。莫認門頭戶底。",
    "T47n2000_003:1003c23": "指佛殿。老子傍若無人。到處稱尊。今日自知",
    "T47n2000_003:1003c24": "理虧。還我一坐具地。展具云。大眾退後。",
    "T47n2000_003:1003c25": "據方丈。橫按主丈云。莫有生而知之者麼。",
    "T47n2000_003:1003c26": "入來我者裏。買帽相頭。不比盲枷瞎棒。靠",
    "T47n2000_003:1003c27": "主丈。",
    "T47n2000_003:1003c28": "師至法座前。焚香望闕。謝恩畢。捧勅黃。示",
    "T47n2000_003:1003c29": "眾云。約束萬象。聳動人天。風雲會合。來自",
    "T47n2000_003:1004a01": "日邊。縱饒海。口亦難宣。",
    "T47n2000_003:1004a02": "拈制府疏。宣發聖人之妙。如春行萬國。豈在",
    "T47n2000_003:1004a03": "乎三寸筆端重新點出。苟或尚存知解。高聳",
    "T47n2000_003:1004a04": "聽官。",
    "T47n2000_003:1004a05": "拈諸山疏。剎竿標處。鐘梵相聞。要知暖氣相",
    "T47n2000_003:1004a06": "噓。總在裏許。",
    "T47n2000_003:1004a07": "拈山門疏。同門出入。未嘗謾爾諸人。苟或粉",
    "T47n2000_003:1004a08": "飾太過。山僧只得掩耳。",
    "T47n2000_003:1004a09": "指法座。人人脚跟下。有此座子。何必平地昇",
    "T47n2000_003:1004a10": "高。爾若蹈得著。燈王退身有分。",
    "T47n2000_003:1004a11": "師陞座拈香云。此一瓣香。爇向爐中。恭為祝",
    "T47n2000_003:1004a12": "延。今上皇帝聖躬萬歲萬歲萬萬歲。陛下",
    "T47n2000_003:1004a13": "恭願。堯仁廣被。舜德日新。",
    "T47n2000_003:1004a14": "次拈香云。此一瓣香。爇向爐中。奉為大丞相",
    "T47n2000_003:1004a15": "樞使國公。同知樞密。參政相公。洎文武百僚。",
    "T47n2000_003:1004a16": "增崇祿算。伏願。尊崇廊廟。撫鎮華夷。",
    "T47n2000_003:1004a17": "次拈香云。此一瓣香。爇向爐中。奉為判府制",
    "T47n2000_003:1004a18": "帥。集撰侍郎。洎郡縣文武官僚。增崇祿算。伏",
    "T47n2000_003:1004a19": "願。柱石邦家。金湯祖道。",
    "T47n2000_003:1004a20": "此香絕氣息者久矣。無端撥著冷灰。重新騰",
    "T47n2000_003:1004a21": "焰。奉為前住安吉州道場山護聖萬歲禪寺。",
    "T47n2000_003:1004a22": "先師運庵和尚。爇向爐中。用酬法乳。",
    "T47n2000_003:1004a23": "師歛衣就座。索話。人天交接。兩得相見。莫有",
    "T47n2000_003:1004a24": "不承言不滯句底麼。時有僧問。一般擔板得",
    "T47n2000_003:1004a25": "人憎。十載深雲獨掩扃。今日大方親捧　勅。",
    "T47n2000_003:1004a26": "阿師真箇藥頭靈。學人上來。請師祝　聖。師",
    "T47n2000_003:1004a27": "云。雲靜日月正。僧云。昔日梵王請佛。蓋為群",
    "T47n2000_003:1004a28": "生。今朝　聖主特差。有何祥瑞。師云。天高蓋",
    "T47n2000_003:1004a29": "不盡。僧云。與麼則四眾霑恩去也。師云。誰不",
    "T47n2000_003:1004b01": "承恩。僧云。只如判府制師集撰侍郎。以忠正",
    "T47n2000_003:1004b02": "剛大之道。為法擇人。還許學人借水獻花也",
    "T47n2000_003:1004b03": "無。師云。迦葉門前風凜凜。僧云。若如是則名",
    "T47n2000_003:1004b04": "滿天下去也。師云。爾不得忘却。僧禮拜。",
    "T47n2000_003:1004b05": "師乃云。黃面老漢。末上放乖。向靈山會上萬",
    "T47n2000_003:1004b06": "百眾前。以佛法付囑國王大臣有力檀那。迨",
    "T47n2000_003:1004b07": "今二千餘年。代不乏賢。使我沙門釋子。得以",
    "T47n2000_003:1004b08": "流通慧命仰助國風。若謂佛法果有付囑。則",
    "T47n2000_003:1004b09": "謗於黃面老子。若謂佛法果無付囑。則今日",
    "T47n2000_003:1004b10": "王舍城中。君聖臣賢。遞相欽奉。以致海內生",
    "T47n2000_003:1004b11": "靈。無不同瞻麗正之光。松柏之茂。畢竟以何",
    "T47n2000_003:1004b12": "為據。卓主丈。南嶽峯頭八字碑。",
    "T47n2000_003:1004b13": "復舉。本朝太宗皇帝因。僧朝見。帝宣對。僧奏",
    "T47n2000_003:1004b14": "云。陛下還記得否。帝曰。何處相見來。僧云。",
    "T47n2000_003:1004b15": "自從靈山一別。直至于今。帝曰。以何為驗。僧",
    "T47n2000_003:1004b16": "無對。後來雪竇代云。貧道得得而來。師云。垂",
    "T47n2000_003:1004b17": "衣端拱百國來賓。者僧不是無對。無奈天威",
    "T47n2000_003:1004b18": "逼人。",
    "T47n2000_003:1004b19": "當晚小參。今夜略去佛法玄妙機關。單單與",
    "T47n2000_003:1004b20": "諸人。說些細大法門。以表進寺識面之初。諸",
    "T47n2000_003:1004b21": "人又不可作等閑。入在情識裡胡卜亂卜。若",
    "T47n2000_003:1004b22": "說舍利初自烏石嶺頭。飛入山中放光現瑞。",
    "T47n2000_003:1004b23": "此又是不出諸人共知。若說六殊勝地。自寶",
    "T47n2000_003:1004b24": "幢市。四十五里。直到明州。此又是不出諸人",
    "T47n2000_003:1004b25": "共見。作麼生。得不落知見去。所以道。法離見",
    "T47n2000_003:1004b26": "聞覺知。若行見聞覺知。是則見聞覺知。非求",
    "T47n2000_003:1004b27": "法也。況古鄮禪叢。俊衲如市。箇箇附託得人。",
    "T47n2000_003:1004b28": "誰肯受爾者般祭鬼飯食。驀喚侍者云。收起",
    "T47n2000_003:1004b29": "鞏縣茶缾。",
    "T47n2000_003:1004c01": "復舉。陳操尚書。一日同眾官登樓。遙見數僧。",
    "T47n2000_003:1004c02": "中間一士云。來者總是行脚僧。尚書云。不是。",
    "T47n2000_003:1004c03": "士云。焉得知其不是。尚書云。待近。與諸公勘",
    "T47n2000_003:1004c04": "過。須臾僧至。尚書召云。上座。僧悉舉首。尚",
    "T47n2000_003:1004c05": "書云。不信道。師云。盡謂清明之下。昧者尤",
    "T47n2000_003:1004c06": "多。殊不知。壺中天地。別有日月。山僧此者來",
    "T47n2000_003:1004c07": "赴育王。首見帥府節齋陳侍郎。一問一答。和",
    "T47n2000_003:1004c08": "氣滿前。要且無許多勘辨。且道。與陳操尚書",
    "T47n2000_003:1004c09": "相去多少。卓主丈杖。情閑巖樹看愈好。室",
    "T47n2000_003:1004c10": "靜磵泉聞轉幽。",
    "T47n2000_003:1004c11": "行禮到大慈。請上堂。見不見之形。對揚有準。",
    "T47n2000_003:1004c12": "察不察之色。撈摝無垠。若能轉向那邊。鴉飛",
    "T47n2000_003:1004c13": "不度。不以形器拘。不以色塵礙。自然超諸聖",
    "T47n2000_003:1004c14": "廛。出大方表。溪山雲月處處同歸。水鳥樹林",
    "T47n2000_003:1004c15": "互相顯發。然雖如是。爭柰我慈峯老子未肯",
    "T47n2000_003:1004c16": "橫點頭在。何故。卓主丈。壺中自有佳山水。",
    "T47n2000_003:1004c17": "終不重尋五老峯。",
    "T47n2000_003:1004c18": "復舉。堂頭物初和尚。舉。五祖道。如何是祖師",
    "T47n2000_003:1004c19": "西來意。庭前柏樹子。恁麼會便。不是了也。如",
    "T47n2000_003:1004c20": "何是祖師西來意。庭前柏樹子。恁麼會方始",
    "T47n2000_003:1004c21": "是。師云。五祖當時一時落草。自謂土曠人稀。",
    "T47n2000_003:1004c22": "殊不知。今日被慈峯老子。搯定咽喉。直得無",
    "T47n2000_003:1004c23": "取氣處。育王到此。客聽主裁。只得放過。何",
    "T47n2000_003:1004c24": "故。人情做得冤家結得。",
    "T47n2000_003:1004c25": "仗錫和尚至。上堂。舉。盤山似地擎山不知山",
    "T47n2000_003:1004c26": "之孤峻。如石含玉不知玉之無瑕。若能如是",
    "T47n2000_003:1004c27": "是真出家。師云。盤山其實只要出家兒萬法",
    "T47n2000_003:1004c28": "不相到。山僧昔寄霞谷。與棘林老子也如是。",
    "T47n2000_003:1004c29": "別去一十餘年。今日相見亦如是。且道。其中",
    "T47n2000_003:1005a01": "意作麼生。卓主丈。如是如是而已矣。",
    "T47n2000_003:1005a02": "解夏小參。防微杜漸。深切著明。也是無風。",
    "T47n2000_003:1005a03": "匝匝之波。更若立制安居。何異破珠求影。衲",
    "T47n2000_003:1005a04": "僧家。智游象外。妙入環中。點破生佛未興。不",
    "T47n2000_003:1005a05": "落古今窠臼。說甚麼鰻湫濬潔玉几高寒。直",
    "T47n2000_003:1005a06": "饒舉得頭來。早是枯桑變水。育王恁麼告報。",
    "T47n2000_003:1005a07": "不出常情。只如剋期取證一句。又作麼生。卓",
    "T47n2000_003:1005a08": "主丈。善學柳下惠。終不師其跡。",
    "T47n2000_003:1005a09": "復舉。雲門示眾。平地上死人無數。出得荊棘",
    "T47n2000_003:1005a10": "林者是好手。時有僧出云。恁麼則堂中第一",
    "T47n2000_003:1005a11": "座有長處也。門云。蘇嚧蘇嚧。師云。雲門大似",
    "T47n2000_003:1005a12": "任公子設以五十犗。投竿釣東溟。山僧尋常",
    "T47n2000_003:1005a13": "善於包荒。不欲宣人之過。因甚如此。擊拂子。",
    "T47n2000_003:1005a14": "何官無私。何水無魚。",
    "T47n2000_003:1005a15": "次日上堂。長期百二十日。短期九十日。夏月",
    "T47n2000_003:1005a16": "蟲蟻多。黃面老子。恐爾東走西走殺生害命。",
    "T47n2000_003:1005a17": "故立制以禁之。今朝期滿。鄮峯門下。未甞有",
    "T47n2000_003:1005a18": "一人敢容易下脚。何故。卓主丈。恐蹈著犯突",
    "T47n2000_003:1005a19": "吉羅罪。",
    "T47n2000_003:1005a20": "徑山石溪和尚遺書至。上堂。雞足峯前。黃梅",
    "T47n2000_003:1005a21": "渡口。逗到冷泉幾掣肘。若謂凌霄非正傳。畢",
    "T47n2000_003:1005a22": "竟衣法屬誰手。野犴鳴獅子吼。虛空昨夜翻",
    "T47n2000_003:1005a23": "筋斗。",
    "T47n2000_003:1005a24": "上堂。舉。讓和尚問馬祖云。汝學坐禪。為學坐",
    "T47n2000_003:1005a25": "佛。若學坐禪。禪非坐臥。若學坐佛。佛非定",
    "T47n2000_003:1005a26": "相。於無住相。不應取捨。師云。南嶽引馬祖。",
    "T47n2000_003:1005a27": "入牛角裏。作老鼠活計。忽然得箇出路。却笑",
    "T47n2000_003:1005a28": "南嶽坐在裏許。",
    "T47n2000_003:1005a29": "上堂。天寒人寒。大家在者裏。與麼會得。鐵板",
    "T47n2000_003:1005b01": "障也須退縫。不然本擬屠龍。翻成射虎。",
    "T47n2000_003:1005b02": "上堂。舉。巖頭見德山便問是凡是聖。德山便",
    "T47n2000_003:1005b03": "喝。頭便禮拜。後來洞山聞云。當時若不是奯",
    "T47n2000_003:1005b04": "公。也大難承當。巖頭聞云。洞山老漢。不識",
    "T47n2000_003:1005b05": "好惡。錯下名言。我當時一手擡一手搦。師云。",
    "T47n2000_003:1005b06": "巖頭大似明上座趁盧行者。到大庾嶺頭。却",
    "T47n2000_003:1005b07": "回向同伴。道此去杳無消息。",
    "T47n2000_003:1005b08": "上堂。舉。雪峯示眾。望州亭與汝相見了也。烏",
    "T47n2000_003:1005b09": "石嶺與汝相見了也。僧堂前與汝相見了也。",
    "T47n2000_003:1005b10": "師云。莫快坐。來頻勸酒。自從別後見君稀。",
    "T47n2000_003:1005b11": "上堂。元宵謝知事。僧問。有句無句。如藤倚",
    "T47n2000_003:1005b12": "樹。此意如何。師云。掬水月在手。弄花香滿",
    "T47n2000_003:1005b13": "衣僧云。樹倒藤枯。句歸何處聻。師云。拋却黃",
    "T47n2000_003:1005b14": "金捧碌甎。僧云。溈山放下泥盤。呵呵大笑。又",
    "T47n2000_003:1005b15": "作麼生。師云。天堂未就地獄先成。",
    "T47n2000_003:1005b16": "乃云。今歲元宵州家。放十分之燈。與民同樂。",
    "T47n2000_003:1005b17": "唯有鄮山堂殿廊廡。半明半滅。往來者。與露",
    "T47n2000_003:1005b18": "柱交肩。燈籠鬪額。燈明王聞得出來。欲顯發",
    "T47n2000_003:1005b19": "本光作大佛事。山僧與之震威一喝。何故。自",
    "T47n2000_003:1005b20": "有僧知事。何勞強出頭。",
    "T47n2000_003:1005b21": "雪竇和尚至。上堂。金輪峯頂。錦鏡亭邊。有一",
    "T47n2000_003:1005b22": "句子。殃害天下衲僧。未有一人點校得出。育",
    "T47n2000_003:1005b23": "王久日樺來唇豈容緘默。且道。是那一句。卓",
    "T47n2000_003:1005b24": "主丈。見說前村風更惡。杏花無處避春寒。",
    "T47n2000_003:1005b25": "佛涅槃上堂。大覺世尊。為見眾生執妄為本。",
    "T47n2000_003:1005b26": "當百花明媚萬葆敷榮。示以入滅之相。汝等",
    "T47n2000_003:1005b27": "比丘。若能於此。著得一隻眼。釋迦自釋迦。波",
    "T47n2000_003:1005b28": "旬自波旬。",
    "T47n2000_003:1005b29": "上堂。舉。藥山看經次。有僧問。和尚尋常不許",
    "T47n2000_003:1005c01": "人看經。為甚麼却自看。山云。我只圖遮眼。僧",
    "T47n2000_003:1005c02": "云。某甲還看得麼。山云。爾若看。牛皮也須",
    "T47n2000_003:1005c03": "穿。師云。師不如弟子。",
    "T47n2000_003:1005c04": "摘茶。次清涼和尚至。上堂。僧問。溈山摘茶。",
    "T47n2000_003:1005c05": "次問仰山云。終日只聞子聲。不見子形。仰山",
    "T47n2000_003:1005c06": "撼茶樹。意旨如何。師云。錢出急家門。僧云。",
    "T47n2000_003:1005c07": "溈山云。子只得其用不得其體。師云。出門不",
    "T47n2000_003:1005c08": "用頻叮囑。僧云。仰山云。未審和尚作麼生。溈",
    "T47n2000_003:1005c09": "山良久。仰山云。和尚只得其體。不得其用。師",
    "T47n2000_003:1005c10": "云。子為父隱。僧云。溈山云放子二十棒。師",
    "T47n2000_003:1005c11": "云。手臂終不向外曲。",
    "T47n2000_003:1005c12": "乃拈云。趙州曾問南泉老。禮拜燒香只舊時。",
    "T47n2000_003:1005c13": "若是清涼萬菩薩。等閑聞著也攢眉。",
    "T47n2000_003:1005c14": "結夏小參。栴檀叢林。栴檀圍繞。析之則片片",
    "T47n2000_003:1005c15": "皆香荊棘叢林。荊棘圍繞。揀之則枝枝可畏。",
    "T47n2000_003:1005c16": "故我釋迦老子。以平等性智。攝諸比丘。同入",
    "T47n2000_003:1005c17": "大圓覺海。於一百二十日長期之內。撈摝澄",
    "T47n2000_003:1005c18": "濾。成就慧身。要且不見有禁足安居之相。今",
    "T47n2000_003:1005c19": "正是時。合作麼生。卓主丈。竹杖化龍去。癡",
    "T47n2000_003:1005c20": "人戽夜塘。",
    "T47n2000_003:1005c21": "復舉。永明壽禪師。在天台韶國師會中。普請",
    "T47n2000_003:1005c22": "次。聞墮薪有聲。豁然契悟乃云。撲落非他物。",
    "T47n2000_003:1005c23": "縱橫不是塵。山河并大地。全露法王身。師云。",
    "T47n2000_003:1005c24": "壽禪師。大似窮儒登群玉之府。無不稱心滿",
    "T47n2000_003:1005c25": "意。只是中間。有一字子未穩。",
    "T47n2000_003:1005c26": "上堂。謝秉拂夏齋。一稱南無佛。皆已成佛道。",
    "T47n2000_003:1005c27": "若說到金輪水際崑崙山椒。功歸何所。擊拂",
    "T47n2000_003:1005c28": "子。吽吽。有甚饆饠[飢-几+追]子。快下將來。",
    "T47n2000_003:1005c29": "上堂。舉。僧問香林。如何是室內一盞燈。香林",
    "T47n2000_003:1006a01": "云。三人證龜成鱉。師拈云。香林二十年雲門",
    "T47n2000_003:1006a02": "侍者。向紙衣錄中。得此句子。育王則不然。忽",
    "T47n2000_003:1006a03": "有人問。只向他道。皇天無私惟。德是輔。",
    "T47n2000_003:1006a04": "石帆和尚至。上堂。舉。雲門行脚到九江。陳操",
    "T47n2000_003:1006a05": "尚書請齋次。問云。儒書即不問。三乘十二分",
    "T47n2000_003:1006a06": "教。自有講師。如何是衲僧行脚事。門云。曾問",
    "T47n2000_003:1006a07": "幾人來。書云。只今問上座。門云。只今且置。",
    "T47n2000_003:1006a08": "作麼生是教意。書云。黃卷赤軸。門云。此是文",
    "T47n2000_003:1006a09": "字語言。作麼生是教意。書云。口欲談而辭喪。",
    "T47n2000_003:1006a10": "心欲緣而慮忘。門云。口欲談而辭喪。為對有",
    "T47n2000_003:1006a11": "言。心欲緣而慮忘。為對妄想。作麼生是教意。",
    "T47n2000_003:1006a12": "尚書無對。門云。聞公曾看法華經是否。書云。",
    "T47n2000_003:1006a13": "不敢。門云。經中道。治生產業。皆與實相。不",
    "T47n2000_003:1006a14": "相違背。且道。非非想天。今日有幾人退位。書",
    "T47n2000_003:1006a15": "又無對。門云。尚書且莫草草。師僧家拋却十",
    "T47n2000_003:1006a16": "經五論。特入叢林。十年二十年尚不柰何。尚",
    "T47n2000_003:1006a17": "書爭得會。書云。某甲罪過。便作禮。師云。陳",
    "T47n2000_003:1006a18": "操尚書。前面數語勘雲門。未盡。後面數語勘",
    "T47n2000_003:1006a19": "盡雲門。今日忽有人。問育王如何是行脚事。",
    "T47n2000_003:1006a20": "只向他道。我與石帆老子。十餘年。走遍天涯",
    "T47n2000_003:1006a21": "海角。尚自不知。今日再會。又是二十年。贏得",
    "T47n2000_003:1006a22": "牙疎鬢白。說甚麼行脚事。待他擬議。便與一",
    "T47n2000_003:1006a23": "喝。何故。覓火和煙得。擔泉帶月歸。",
    "T47n2000_003:1006a24": "上堂。空山無人。水流花香。鶖子滿慈。泯其智",
    "T47n2000_003:1006a25": "辯。离婁師曠。黜其聰明。何也。識法者懼。",
    "T47n2000_003:1006a26": "上堂。舉。龐居士因。賣漉籬下橋遭攧。女子靈",
    "T47n2000_003:1006a27": "照一見。就父身邊臥。士云。作甚麼。女云。見",
    "T47n2000_003:1006a28": "爺倒地。急來扶起。師云。虎憎雞嘴。聞者畏",
    "T47n2000_003:1006a29": "之。後人衡鑑不高。喚作二俱弄險。",
    "T47n2000_003:1006b01": "結夏小參。破有法王。有大陀羅尼門。名為圓",
    "T47n2000_003:1006b02": "覺。能成就一切種智。破壞一切法門。於夢幻",
    "T47n2000_003:1006b03": "影邊。聚集四方衲子。九十日內。立期立限。決",
    "T47n2000_003:1006b04": "要打破漆桶成就慧身。雖然只如西天制令。",
    "T47n2000_003:1006b05": "還有者消息也無。卓主丈。李廣神箭。張顛",
    "T47n2000_003:1006b06": "草書。",
    "T47n2000_003:1006b07": "復舉。朱行軍一日入南際寺。齋僧行香次。以",
    "T47n2000_003:1006b08": "手爐搖曳云。直下是直下是。時有僧云。直下",
    "T47n2000_003:1006b09": "是箇甚麼。行軍便喝。僧云。行軍是佛法中人。",
    "T47n2000_003:1006b10": "問著便惡發。行軍云。爾作惡發會那。僧便喝。",
    "T47n2000_003:1006b11": "行軍亦喝云。鉤在不疑之地。復喚左右認取",
    "T47n2000_003:1006b12": "者僧著。師云。人言王母池邊有一株樹。名曰",
    "T47n2000_003:1006b13": "蟠桃。三千年開花。三千年結果。更待三千年",
    "T47n2000_003:1006b14": "方纔成熟。且道。與行軍有相見分麼。卓主",
    "T47n2000_003:1006b15": "丈。參。",
    "T47n2000_003:1006b16": "雪竇謙和尚遺書至。上堂。敲雲夢破。漱玉舟",
    "T47n2000_003:1006b17": "移。乘時掇轉虛空。大地了無寸土。故我妙高",
    "T47n2000_003:1006b18": "孤頂大歇老人。和麩糶麵。起中峯已墜之宗。",
    "T47n2000_003:1006b19": "嗅土吹沙。瞎松源為人之眼。秤槌覓汁。淚出",
    "T47n2000_003:1006b20": "痛腸。箇般生滅惡冤家。萬古千秋終不死。",
    "T47n2000_003:1006b21": "上堂。諸方多說見地。鄮峯只論宗旨。見地明",
    "T47n2000_003:1006b22": "則為見地所奪。宗旨通則為宗旨所執。如今",
    "T47n2000_003:1006b23": "要討一箇見地不明。宗旨不通底。出來做松",
    "T47n2000_003:1006b24": "源直下火種。不亦難乎。",
    "T47n2000_003:1006b25": "解夏小參。百二十日長期。孜孜矻矻。俊鶻巢",
    "T47n2000_003:1006b26": "雲二千年。舊話從新。黑牛臥水。與麼會則。麁",
    "T47n2000_003:1006b27": "中之細猶為易。細中之細猶為難。故我竺土",
    "T47n2000_003:1006b28": "老師。檢身不謹。以己方人。致令末代比丘。太",
    "T47n2000_003:1006b29": "半以鰕為目。育王一眾。善觀時變。盡在規矩",
    "T47n2000_003:1006c01": "之外。何故。卓主丈。有時拾得溪頭石。帶蘚",
    "T47n2000_003:1006c02": "和雲枕綠陰。",
    "T47n2000_003:1006c03": "復舉。翠嵓靈傪禪師示眾云。一夏與兄弟。東",
    "T47n2000_003:1006c04": "說西話。看翠嵓眉毛在麼。保福云。作賊人心",
    "T47n2000_003:1006c05": "虛。長慶云。生也。雲門云。關。師云。三大老各",
    "T47n2000_003:1006c06": "出隻手。要扶樹翠嵓門戶以報雪峯。爭柰只",
    "T47n2000_003:1006c07": "解同心。不能同志。",
    "T47n2000_003:1006c08": "謝兩班上堂。龍得雲則靈。虎得風則威。叢林",
    "T47n2000_003:1006c09": "得人則綱目正法令嚴。自然上下安其居。所",
    "T47n2000_003:1006c10": "以然者何也。卓主丈。歲寒知松柏之後",
    "T47n2000_003:1006c11": "凋。",
    "T47n2000_003:1006c12": "中秋上堂。人間無天上有。往往無人脫窠臼。",
    "T47n2000_003:1006c13": "四海娟娟洗玉魂。九野茫茫白兔走。寒山子",
    "T47n2000_003:1006c14": "不關口。也落馬駒群隊後。",
    "T47n2000_003:1006c15": "上堂。舉。徑山法濟和尚因。僧問。掩息如灰時",
    "T47n2000_003:1006c16": "如何。濟云。猶是時人功幹。僧云。幹後如何。",
    "T47n2000_003:1006c17": "濟云。耕人田不種。僧云。畢竟如何。濟云。禾",
    "T47n2000_003:1006c18": "熟不臨場。應庵和尚拈云。鳳閤香沈。雪巢夜",
    "T47n2000_003:1006c19": "冷。半窓明月。和氣藹然。師云。一人要貪貧不",
    "T47n2000_003:1006c20": "得。一人要富富不得。要知貧富不相當。且請",
    "T47n2000_003:1006c21": "各歸本位立。",
    "T47n2000_003:1006c22": "達磨大師忌拈香。赤幡隨行。自謂神機莫辯。",
    "T47n2000_003:1006c23": "及到白鷺洲頭。死在老蕭言下。聲沈魏國。影",
    "T47n2000_003:1006c24": "脫孤龕。當法門垂秋之際。痛思已往之蹤。薦",
    "T47n2000_003:1006c25": "此溪毛。少伸追遠。霜飛大野。木落崇崗。膽裂",
    "T47n2000_003:1006c26": "心摧。未話先咽。",
    "T47n2000_003:1006c27": "冬至小參。一氣潛回。八角磨盤空裏走。六爻",
    "T47n2000_003:1006c28": "纔動無毛鷂子貼天飛。是他時節因緣。不逐",
    "T47n2000_003:1006c29": "四時消長。衲僧家。眼眵眵地。坐在者裏。直饒",
    "T47n2000_003:1007a01": "向葭灰未動已前。會得西川鄧師波。東山下",
    "T47n2000_003:1007a02": "左邊底也。未是枯木開花底時節。何故。卓",
    "T47n2000_003:1007a03": "主丈。冬不寒臘後看。",
    "T47n2000_003:1007a04": "復舉。古德因。僧問。如何是冬來事。德云。京",
    "T47n2000_003:1007a05": "師出大黃。師云。朕聞。上古其風朴略。王言如",
    "T47n2000_003:1007a06": "絲。誰敢不聽。忽有人問鄮山。只向他道。風門",
    "T47n2000_003:1007a07": "海口當風抵浪。也須是箇人始得。",
    "T47n2000_003:1007a08": "新天童自蔣山來。上堂。鏡容鷹爪面目可憎。",
    "T47n2000_003:1007a09": "掉發南嶽。下山教化。從臾檮林。對御講經。不",
    "T47n2000_003:1007a10": "守疆界。干犯清平。滅得中峯正法眼。破沙盆",
    "T47n2000_003:1007a11": "子話方行。",
    "T47n2000_003:1007a12": "上堂。舉。長生問靈雲。混沌未分時如何。雲",
    "T47n2000_003:1007a13": "云。露柱懷胎。生云。分後如何。雲云。如片雲",
    "T47n2000_003:1007a14": "點太清。生云。未審太清還受點也無。雲不答。",
    "T47n2000_003:1007a15": "生云。恁麼則含生不來也。雲亦不答。生云。直",
    "T47n2000_003:1007a16": "得純清絕點時如何。雲云。猶是真常流注。生",
    "T47n2000_003:1007a17": "云。如何是真常流注。雲云。似鏡長明。生云。",
    "T47n2000_003:1007a18": "向上還有事也無。雲云。有。生云。作麼生是",
    "T47n2000_003:1007a19": "向上事。雲云。打破鏡來。與汝相見。師云。天",
    "T47n2000_003:1007a20": "下具大眼目宗師。盡謂打破鏡來與汝相見。",
    "T47n2000_003:1007a21": "為之極則。殊不知。山深水寒。客程稍遠要知",
    "T47n2000_003:1007a22": "二老膠漆相投。先須會取兩處不答。",
    "T47n2000_003:1007a23": "除夜小參。舊去新來懶送迎。巖間塚下見枯",
    "T47n2000_003:1007a24": "形。忍成殘臘半宵夢。坐對寒檠兩歲燈。恁麼",
    "T47n2000_003:1007a25": "告報。已落今時。不涉功勳。如何舉似。老僧",
    "T47n2000_003:1007a26": "今夜忍俊不禁。向爆竹未鳴已前。與諸人開",
    "T47n2000_003:1007a27": "一條活路子。也教諸人知道來日定是大年",
    "T47n2000_003:1007a28": "朝。其或未然。西河弄獅子。",
    "T47n2000_003:1007a29": "復舉。米胡訪王常侍。值判事次。常侍纔見。舉",
    "T47n2000_003:1007b01": "筆示之。胡云。還判得虛空麼。侍擲筆歸宅堂。",
    "T47n2000_003:1007b02": "米胡致疑。次日憑華嚴。置茶設問。米胡和尚",
    "T47n2000_003:1007b03": "有何言句。不得相見。侍云。獅子咬人。韓獹逐",
    "T47n2000_003:1007b04": "塊。米胡聞得。出來大笑云。我會也。侍云。試",
    "T47n2000_003:1007b05": "道看。胡云。請常侍舉。侍乃舉起一隻箸。胡",
    "T47n2000_003:1007b06": "云。野狐精。侍云。者漢徹也。師云。米胡當時",
    "T47n2000_003:1007b07": "纔見舉筆。便入客位。管取為席上之珍。無端",
    "T47n2000_003:1007b08": "再設茶筵。累他華嚴。腦門著地。只如常侍道",
    "T47n2000_003:1007b09": "者漢徹也。那裡是他徹處。試下一轉語看。",
    "T47n2000_003:1007b10": "正旦上堂。時遷物換革故鼎新。土膏未動。商",
    "T47n2000_003:1007b11": "量打春。太公有意垂釣。夫子無心獲麟。",
    "T47n2000_003:1007b12": "上堂。舉。藥山與道吾雲嵓遊山次。見樹兩株",
    "T47n2000_003:1007b13": "一枯一榮。山乃問。榮者是枯者是。雲嵓云。榮",
    "T47n2000_003:1007b14": "者是。山云。若恁麼。一切處光明燦爛去。道吾",
    "T47n2000_003:1007b15": "云。枯者是。山云。若如是則一切處放教枯淡",
    "T47n2000_003:1007b16": "去。忽高沙彌至。山亦如是問。彌云。榮者從他",
    "T47n2000_003:1007b17": "榮。枯者從他枯。山乃顧道吾雲嵓云。不是不",
    "T47n2000_003:1007b18": "是。師云。藥山道箇不是不是。減他道吾雲巖",
    "T47n2000_003:1007b19": "多少威光。",
    "T47n2000_003:1007b20": "上堂。各各本有靈覺妙明真體。但以已見所",
    "T47n2000_003:1007b21": "障。不能橫戈直造不疑之地。蓋由淬勵之工",
    "T47n2000_003:1007b22": "不切。所以墮在滲漏。作麼生。得靈鑑現前去。",
    "T47n2000_003:1007b23": "老僧不惜眉毛。與汝諸人。去此見障。擲下。",
    "T47n2000_003:1007b24": "主丈。",
    "T47n2000_003:1007b25": "因事上堂。天之有雲也。可以蔽日月降甘雨。",
    "T47n2000_003:1007b26": "地之有水也。可以濟舟楫潤焦枯。人之有心",
    "T47n2000_003:1007b27": "也。可以興禍福制剛柔。三才既明。理歸一揆。",
    "T47n2000_003:1007b28": "所以然者何也。卓主丈。大鵬展翅蓋十洲。",
    "T47n2000_003:1007b29": "籬邊燕雀空啾啾。",
    "T47n2000_003:1007c01": "上堂。舉。趙州聞沙彌喝參。州云。侍者教伊",
    "T47n2000_003:1007c02": "去。沙彌珍重便行。州謂旁僧云。沙彌得入門",
    "T47n2000_003:1007c03": "侍者在門外。師云。逼生蠶作繭則易。要特牛",
    "T47n2000_003:1007c04": "產兒較難。",
    "T47n2000_003:1007c05": "師寶祐戊午六月十四日罹難。七月十三日",
    "T47n2000_003:1007c06": "恭奉　聖旨。與免無辜。謝事上堂。都省羅太",
    "T47n2000_003:1007c07": "尉繳上謹奏以謝。去時曉露消袢暑。歸日秋",
    "T47n2000_003:1007c08": "聲滿夕陽。恩渥重重何以報。望無雲處祝",
    "T47n2000_003:1007c09": "天長。",
    "T47n2000_003:1007c10": "柏巖慧照禪寺語錄",
    "T47n2000_003:1007c11": "侍者　似藻　編",
    "T47n2000_003:1007c12": "師於景定元年八月二十五日。入寺。",
    "T47n2000_003:1007c13": "上堂。僧問。曇花易見。知識難逢。學人上來。",
    "T47n2000_003:1007c14": "請師祝聖。答云。突出威音那畔看。問云。寶壽",
    "T47n2000_003:1007c15": "開堂。三聖推出一僧。寶壽便打。此意如何。答",
    "T47n2000_003:1007c16": "云。劍閤路雖險。夜行人更多。問云。三聖云。",
    "T47n2000_003:1007c17": "恁麼為人。非惟瞎却者僧眼。瞎却鎮州一城",
    "T47n2000_003:1007c18": "人眼去在。寶壽擲下主丈便歸方丈。又作麼",
    "T47n2000_003:1007c19": "生。答云。更把金鍼密密縫。問云。和尚今日開",
    "T47n2000_003:1007c20": "堂祝聖。忽有人推出一僧。又作麼生。答云。燒",
    "T47n2000_003:1007c21": "牛屎香供養他未為分外。問云。因甚如此。答",
    "T47n2000_003:1007c22": "云。蓋他是本色衲子。僧禮拜。",
    "T47n2000_003:1007c23": "師乃云。天理好還。是處溪山舒笑眼。群心響",
    "T47n2000_003:1007c24": "應。信知。此道不誣人。所以真不掩偽。曲不藏",
    "T47n2000_003:1007c25": "直。自然草偃風行。太平得路。只如親到柏巖",
    "T47n2000_003:1007c26": "一句。又作麼生。卓主丈。青松不礙人來往",
    "T47n2000_003:1007c27": "野水無心自去留。",
    "T47n2000_003:1007c28": "復舉。須菩提巖中宴坐。諸天雨華讚歎。尊者",
    "T47n2000_003:1007c29": "云。空中雨華讚歎。復是何人云。我是梵天。尊",
    "T47n2000_003:1008a01": "者云。汝云何讚歎。天云。我重尊者善說般若",
    "T47n2000_003:1008a02": "波羅蜜多。尊者云。我於般若。未曾說一字。汝",
    "T47n2000_003:1008a03": "云何讚歎。天云。尊者無說。我乃無聞。無說",
    "T47n2000_003:1008a04": "無聞。是真說般若波羅蜜多。又復動地雨華。",
    "T47n2000_003:1008a05": "雪竇云。避喧求靜處。世未有其方。他在。巖中",
    "T47n2000_003:1008a06": "宴坐。也被者一隊漢塗糊伊。更有者老把不",
    "T47n2000_003:1008a07": "住。問云。空中雨華讚歎。復是何人。早見敗闕",
    "T47n2000_003:1008a08": "了也。我重尊者善說。般若波羅蜜多。惡水驀",
    "T47n2000_003:1008a09": "頭潑。我於般若。未曾說一字。草裏走。尊者無",
    "T47n2000_003:1008a10": "說。我乃無聞。識甚麼好惡。總似者般底。何處",
    "T47n2000_003:1008a11": "有今日。復召大眾云。雪竇幸是無事人。爾來",
    "T47n2000_003:1008a12": "者裏。覓箇甚麼。以拄杖一時趁下。師云。雪竇",
    "T47n2000_003:1008a13": "雖不善其兵機。要且暗合孫吳。今日柏。巖開",
    "T47n2000_003:1008a14": "堂祝聖。因甚無人雨華供養。擊拂子。賊不入",
    "T47n2000_003:1008a15": "慎家之門。",
    "T47n2000_003:1008a16": "開爐上堂。舉。古德道法昌。今日開爐。行脚僧",
    "T47n2000_003:1008a17": "無一箇。惟有十八高人。緘口圍爐打坐。師云。",
    "T47n2000_003:1008a18": "法昌解使。不由家富貴。風流豈在著衣多。",
    "T47n2000_003:1008a19": "柏巖今日開爐。不用聚集泥像。暗地裡勝他",
    "T47n2000_003:1008a20": "一籌。何故。版齒生毛老古錐。夜深聽水爐",
    "T47n2000_003:1008a21": "邊坐。",
    "T47n2000_003:1008a22": "謝首座上堂。卓主丈。死盡天下衲子偷心。",
    "T47n2000_003:1008a23": "方稱此題目。卓主丈。死盡天下衲子偷心。",
    "T47n2000_003:1008a24": "轉向那邊。猶墮功勳邊事。作麼生。得恰恰相",
    "T47n2000_003:1008a25": "應去。卓主丈。人天眼目堂中上座。",
    "T47n2000_003:1008a26": "正旦上堂。一年又一年。循環數不足。本分面",
    "T47n2000_003:1008a27": "上人。猶如隔羅縠。惟有南極老人。扣天鼓三",
    "T47n2000_003:1008a28": "下。望北闕。而祝。何故。卓主丈。願我王萬",
    "T47n2000_003:1008a29": "福。",
    "T47n2000_003:1008b01": "柏巖語終",
    "T47n2000_003:1008b02": "臨安府淨慈報恩光孝禪寺語錄",
    "T47n2000_003:1008b03": "侍者至源文衡編",
    "T47n2000_003:1008b04": "師景定五年正月十六日。入寺。",
    "T47n2000_003:1008b05": "指山門。外闔不閉。跨天下而無蘄。會得許爾",
    "T47n2000_003:1008b06": "陞其堂入其室。",
    "T47n2000_003:1008b07": "指佛殿。巍巍萬德之尊。卷舒出沒。方便惟多。",
    "T47n2000_003:1008b08": "是汝諸人因甚。不見如來頂相。咄。只緣太近。",
    "T47n2000_003:1008b09": "師至法座前。焚香望闕。謝恩畢捧勅黃。示",
    "T47n2000_003:1008b10": "眾云。世尊三昧。金口玉音親付囑。紫泥芝",
    "T47n2000_003:1008b11": "檢。九重城裏鳳銜來。再霑雨露之恩。光闡法",
    "T47n2000_003:1008b12": "門之盛。聲前妙證聳動群心。",
    "T47n2000_003:1008b13": "諸山疏。煙慘淡石玲瓏。面面廝覷。千峯萬峯。",
    "T47n2000_003:1008b14": "一團和氣在其中。",
    "T47n2000_003:1008b15": "指法座。法以空為座。舉步則釋迦在前。彌勒",
    "T47n2000_003:1008b16": "在後。且道。中間底說甚麼法。驟步登座。",
    "T47n2000_003:1008b17": "師陞座拈香云。此一瓣香。爇向爐中。恭為祝",
    "T47n2000_003:1008b18": "延今上皇帝聖躬萬歲萬歲萬萬歲。陛下恭",
    "T47n2000_003:1008b19": "願。天基永茂。舜日長明。載歌周雅之詩。三聽",
    "T47n2000_003:1008b20": "華封之祝。",
    "T47n2000_003:1008b21": "次拈香云。此一瓣香。爇向爐中。恭為中宮皇",
    "T47n2000_003:1008b22": "后聖躬萬福。此一瓣香。恭為皇太子殿下。增",
    "T47n2000_003:1008b23": "崇福壽。此一瓣香奉為太傅宮師樞使。大丞",
    "T47n2000_003:1008b24": "相國公。大參相公。大參相公。樞密相公。合朝",
    "T47n2000_003:1008b25": "文武百僚。同增祿算。伏願。高扶堯舜。下視",
    "T47n2000_003:1008b26": "伊周。集千載之雅風。鎖萬邦之春色。此一",
    "T47n2000_003:1008b27": "瓣香。奉為判府安撫。提領大卿。都運殿撰大",
    "T47n2000_003:1008b28": "卿。洎郡縣官僚。同增祿算。",
    "T47n2000_003:1008b29": "次拈香云。此是門司提舉太尉。恭奉聖旨。送",
    "T47n2000_003:1008c01": "入寺。問趙州八十行脚因緣。用資祿算。",
    "T47n2000_003:1008c02": "此香多是貴買賤賣。罕遇南番舶主。今日人",
    "T47n2000_003:1008c03": "天普會。不敢囊藏。爇向爐中。奉為前住安吉",
    "T47n2000_003:1008c04": "州道場山護聖萬歲禪寺。先師運庵和尚。用",
    "T47n2000_003:1008c05": "酬法乳。",
    "T47n2000_003:1008c06": "師歛衣就座。乃云。大覺世尊在靈山會上。以",
    "T47n2000_003:1008c07": "人天性命之道。付囑國王大臣有力檀那外",
    "T47n2000_003:1008c08": "護。流通毋令斷絕。今則人天普會。祝聖開堂。",
    "T47n2000_003:1008c09": "莫有領得此旨者麼。時有僧問。頂門具眼耀",
    "T47n2000_003:1008c10": "乾坤。聲價轟轟四海聞。丞相面承天子問。九",
    "T47n2000_003:1008c11": "重飛詔出深雲。中興祖道。正在茲時。一句投",
    "T47n2000_003:1008c12": "機。願聞祝聖。師云。南山朝北闕。夜夜覩明",
    "T47n2000_003:1008c13": "星。僧云。只將一味無心法。仰祝堯天舜日明。",
    "T47n2000_003:1008c14": "師云。風靜日月正。雪晴天地春。僧禮拜。",
    "T47n2000_003:1008c15": "師乃云。春入湖山先放。花明御苑。人歸上",
    "T47n2000_003:1008c16": "國。南山鶴唳青松。壯皇都人傑地靈。窺紫府",
    "T47n2000_003:1008c17": "洞天風月。透聲透色。絕類離倫。不妨垂手入",
    "T47n2000_003:1008c18": "&#;。畢竟難逃至化。且望闕酬恩。如何祝贊。擊",
    "T47n2000_003:1008c19": "拂子。版圖遠奏堯天闊。萬物呈祥樂聖情。",
    "T47n2000_003:1008c20": "復舉。本朝太宗皇帝因。僧朝見。帝賜坐。問",
    "T47n2000_003:1008c21": "云。卿甚處來。僧奏云。廬山臥雲庵。帝云。臥",
    "T47n2000_003:1008c22": "雲深處不朝天。因甚到者裡僧無對。後來雪",
    "T47n2000_003:1008c23": "竇明覺大師。代云。難逃至化。師云。明覺固是",
    "T47n2000_003:1008c24": "食息不忘。當時若問臣僧臥雲深處不朝天。",
    "T47n2000_003:1008c25": "因甚到者裏。但鞠躬近前奏云。請陛下高垂",
    "T47n2000_003:1008c26": "天鑑。管取皇情大悅。",
    "T47n2000_003:1008c27": "當晚小參。僧問。佛法混濫。無甚今日。正人一",
    "T47n2000_003:1008c28": "出。天道好還。如何是為人底句。師云。劍握甑",
    "T47n2000_003:1008c29": "人手。僧云。只如德山小參不答話。趙州小參",
    "T47n2000_003:1009a01": "要答話。此意如何。師云。布袋鄭頭相似重。僧",
    "T47n2000_003:1009a02": "云。學人今夜小出大遇。師云。爾得箇甚麼。僧",
    "T47n2000_003:1009a03": "便喝。師云。果然。僧禮拜。",
    "T47n2000_003:1009a04": "師拈主丈云。者裡便是妙高孤頂。何須別",
    "T47n2000_003:1009a05": "峯。相見風颼颼水冷冷。衲僧家蹉眼不得。若",
    "T47n2000_003:1009a06": "說隔江招手便乃橫趨。已是落他影子。更言",
    "T47n2000_003:1009a07": "今夜答話不答話。漫天網子。阿誰不知。既知",
    "T47n2000_003:1009a08": "得分曉。只如都城有十二座門。從朝至暮。車",
    "T47n2000_003:1009a09": "馬駢闐。衣冠文物。出入無間。且道。各各所持",
    "T47n2000_003:1009a10": "者何事。若也知得。今夜相見。功不浪施。其如",
    "T47n2000_003:1009a11": "不然。卓主丈。凌空鐵塔鎮長存。夜深誰聽",
    "T47n2000_003:1009a12": "風甌語。",
    "T47n2000_003:1009a13": "復舉。慈明因。泉大道來參。明云。片雲橫谷",
    "T47n2000_003:1009a14": "口。遊人何處來。泉云。夜來何處火。燒出古人",
    "T47n2000_003:1009a15": "墳。明云。未在更道。泉便作虎聲。明打一坐具。",
    "T47n2000_003:1009a16": "泉推倒慈明。明亦作虎聲。泉退身笑云。我參",
    "T47n2000_003:1009a17": "七十餘員善知識。惟師可以繼得臨際正宗。",
    "T47n2000_003:1009a18": "師云。叢林中往往道。慈明當時末後。更與一",
    "T47n2000_003:1009a19": "喝。使泉大道無立地處。是則是。殊不知。有際",
    "T47n2000_003:1009a20": "天之洪濤。可以容吞舟之魚。夜深久立。",
    "T47n2000_003:1009a21": "結夏小參。竺土大仙。於九夏之月。布漫天網",
    "T47n2000_003:1009a22": "子。籠絡天下衲僧。謂之禁足護生剋期取證。",
    "T47n2000_003:1009a23": "致於南山內堂外堂。排單下搨。箇箇如生鐵",
    "T47n2000_003:1009a24": "橛。捱得期滿。各人要箇禪鈔子以憑賞勞。雖",
    "T47n2000_003:1009a25": "然忽若有箇漏網底。向未立制已前。山邊水",
    "T47n2000_003:1009a26": "邊。說東話西。驀然蹉口道著爺名。又作麼生。",
    "T47n2000_003:1009a27": "急急出來。下一轉語。卓主丈云。收功較易。",
    "T47n2000_003:1009a28": "補過較難。",
    "T47n2000_003:1009a29": "復舉。雪峯領眾到浮江。乃問云。欲寄二百僧",
    "T47n2000_003:1009b01": "過夏。得否。浮江以主丈畫一畫云。著不得。",
    "T47n2000_003:1009b02": "師云。好峭互陳。對面千里。有人寄僧。過夏南",
    "T47n2000_003:1009b03": "山。大開東閤。何故。彼此出家兒。",
    "T47n2000_003:1009b04": "臨安府徑山興　聖萬壽禪寺語錄",
    "T47n2000_003:1009b05": "參學惟份文愷編",
    "T47n2000_003:1009b06": "師於咸淳元年八月二十五日辰初。進寺。指",
    "T47n2000_003:1009b07": "山門。此山無路。及門者誰。會得擺手同歸。不",
    "T47n2000_003:1009b08": "然隨我來。",
    "T47n2000_003:1009b09": "佛殿。釋迦。掩室於摩竭。因甚坐在者裏。炷拜",
    "T47n2000_003:1009b10": "勤渠。齊之以禮。",
    "T47n2000_003:1009b11": "方丈。虎頭燕頷。鳥嘴魚顋。盡向者裏納欵。且",
    "T47n2000_003:1009b12": "道。者裏是甚麼所在。卓主丈。",
    "T47n2000_003:1009b13": "勅黃有意退欄。無心耕牧。",
    "T47n2000_003:1009b14": "九重降勅。如萬國春回。一道恩光。似千日並",
    "T47n2000_003:1009b15": "照。法門騰煥。岩壑生秋。",
    "T47n2000_003:1009b16": "府疏。日出而作。日入而息。熙熙然如登春臺。",
    "T47n2000_003:1009b17": "且道。承誰恩力。拈起疏云。聽。",
    "T47n2000_003:1009b18": "諸山疏。出山而見。入戶而知。雞棲鳳巢。隣壁",
    "T47n2000_003:1009b19": "之輝。何必區區點綴伊。",
    "T47n2000_003:1009b20": "山門疏。勤儉起家。叢林麟鳳。入門一見。和氣",
    "T47n2000_003:1009b21": "可掬。知心不在頻叮囑。",
    "T47n2000_003:1009b22": "法座。諸佛出世。祖師西來。總離者座子不得。",
    "T47n2000_003:1009b23": "若信得及各自散去。不然。更登一遍供養諸",
    "T47n2000_003:1009b24": "人。",
    "T47n2000_003:1009b25": "師陞座拈香云。此香爇向爐中。恭為祝延。今",
    "T47n2000_003:1009b26": "上皇帝聖躬萬歲萬歲萬萬歲。陛下恭願。金",
    "T47n2000_003:1009b27": "輪統御。踵三代之淳風。寶曆開祥。享萬年之",
    "T47n2000_003:1009b28": "景運。",
    "T47n2000_003:1009b29": "次拈香云。此香爇向爐中。恭為皇太后。上資",
    "T47n2000_003:1009c01": "聖壽。恭願母儀天下。子育生靈。扶持社稷之",
    "T47n2000_003:1009c02": "功。毘贊聖明之化。此香爇向爐中。恭為今上",
    "T47n2000_003:1009c03": "皇后兩宮天眷。恭願萬年松壽。千歲鶴齡。道",
    "T47n2000_003:1009c04": "贊明君。功資帝業。此香爇向爐中。奉為太傅",
    "T47n2000_003:1009c05": "大丞相。樞使國公。大參相公。大參相公。樞密",
    "T47n2000_003:1009c06": "相公。合朝文武百僚。同增祿算。伏願德安四",
    "T47n2000_003:1009c07": "海。威肅三邊。此香爇向爐中。奉為判府安撫。",
    "T47n2000_003:1009c08": "提領大監侍郎。都運敷文提領侍郎。郡縣官",
    "T47n2000_003:1009c09": "僚。同資祿算。伏願股肱清朝。橐籥黎庶。此香",
    "T47n2000_003:1009c10": "奉為。",
    "T47n2000_003:1009c11": "前住安吉州道場山護聖萬歲禪寺。先師運",
    "T47n2000_003:1009c12": "菴和尚。用酬法乳。",
    "T47n2000_003:1009c13": "師歛衣就座。乃云。動絃別曲。落葉知秋。是爾",
    "T47n2000_003:1009c14": "衲子知有邊事。因甚黃河向北流。會得物理",
    "T47n2000_003:1009c15": "疏通。不然有疑請問。時有僧出問。金雞唱曉。",
    "T47n2000_003:1009c16": "玉鳳銜花。一句投機。請師祝聖。答曰。澗底青",
    "T47n2000_003:1009c17": "松有茯苓。僧曰。如是則九州四海。雷動風馳。",
    "T47n2000_003:1009c18": "答曰。巢知風穴知雨。僧曰。如何是第一句。答",
    "T47n2000_003:1009c19": "曰。却是第二句。僧曰。如何是第一句。答曰。",
    "T47n2000_003:1009c20": "須彌山。僧曰。恁麼則葵心向日傾。答曰。知恩",
    "T47n2000_003:1009c21": "人難得。僧問。太宗皇帝因。僧朝見。僧奏曰。",
    "T47n2000_003:1009c22": "陛下還記得否。此意如何。答曰。將經寺裏彈。",
    "T47n2000_003:1009c23": "僧問。帝曰。何處相見來。僧曰。自從靈山一",
    "T47n2000_003:1009c24": "別。直至如今。還端的也無。答曰。來風可鑑。",
    "T47n2000_003:1009c25": "僧問。帝曰。以何為驗。僧無語。又作麼生。答",
    "T47n2000_003:1009c26": "曰。生銕秤鎚被蟲蛀。僧曰。只如今日。祝聖開",
    "T47n2000_003:1009c27": "堂。有何祥瑞。答曰。秋花照眼明。僧曰。泉聲",
    "T47n2000_003:1009c28": "中夜後。山色夕陽時。答曰。錯認定盤星。僧禮",
    "T47n2000_003:1009c29": "拜。",
    "T47n2000_003:1010a01": "師乃云。時康道泰。天清地寧。一人端拱無為。",
    "T47n2000_003:1010a02": "萬物各得其所。岩間野客。悉荷皇恩。唱太",
    "T47n2000_003:1010a03": "平歌。和村田樂。何必麒麟現瑞鳳凰來儀。但",
    "T47n2000_003:1010a04": "願帝道平平。自然風物楚楚。且知恩報恩。一",
    "T47n2000_003:1010a05": "句作麼生。卓主丈云。妙唱以資天子壽。爐",
    "T47n2000_003:1010a06": "煙為瑞國風清。",
    "T47n2000_003:1010a07": "復舉。本朝太宗皇帝因。入大相國寺。見僧看",
    "T47n2000_003:1010a08": "經。問曰。卿看甚麼經。對曰。仁王護國經。帝",
    "T47n2000_003:1010a09": "曰。既是寡人經。因甚在卿手裏。僧鞠躬退身",
    "T47n2000_003:1010a10": "不對。雪竇曰。皇天無親。惟德是輔。師云。太",
    "T47n2000_003:1010a11": "宗古鑑高。懸無私不燭。者僧鞠躬不對。經旨",
    "T47n2000_003:1010a12": "歷然。雪竇道。皇天無親。惟德是輔。又作麼",
    "T47n2000_003:1010a13": "生。卓主丈。四海盡歸皇化裡。三邊誰敢犯",
    "T47n2000_003:1010a14": "封疆。",
    "T47n2000_003:1010a15": "當晚小參。僧問。言言言兮飄風洒雪。默默",
    "T47n2000_003:1010a16": "默兮雷轟電掣。藕絲孔裏騎大鵬。等閑埃落",
    "T47n2000_003:1010a17": "天邊月。未審何人得此機用。答曰。頭長三尺",
    "T47n2000_003:1010a18": "知是誰。相對無言獨足立。僧曰。恁麼則九重",
    "T47n2000_003:1010a19": "城裏。大播芳猷。答曰。也是波斯入鬧市。僧",
    "T47n2000_003:1010a20": "曰。王常侍訪臨際。游僧堂次。曰。這一堂僧還",
    "T47n2000_003:1010a21": "看經否。際曰。不看經。此意如何。答曰。酒逢",
    "T47n2000_003:1010a22": "知己飲。常侍曰。還習禪否。際曰。不習禪。又",
    "T47n2000_003:1010a23": "作麼生。答曰。撥亂乾坤致太平。僧曰。常侍",
    "T47n2000_003:1010a24": "言。既不看經。又不習禪。畢竟作箇甚麼。際",
    "T47n2000_003:1010a25": "曰。總教伊成佛作祖去。此意如何。答曰。臨際",
    "T47n2000_003:1010a26": "老兒性命。落在常侍手裏。僧曰。今夜忽有箇",
    "T47n2000_003:1010a27": "衲僧。出來道捉敗了也。又作麼生。答曰。爾捉",
    "T47n2000_003:1010a28": "敗常侍。捉敗臨際。僧曰。總不恁麼。答曰。畢",
    "T47n2000_003:1010a29": "竟作麼生。僧便喝。答曰。甜瓜生得苦葫蘆僧",
    "T47n2000_003:1010b01": "曰。不因天目近。那覺斗牛寒。答曰。切忌亂針",
    "T47n2000_003:1010b02": "錐。僧禮拜。",
    "T47n2000_003:1010b03": "師乃云。五峯孤峭萬壑雲寒。人人懷報佛祖",
    "T47n2000_003:1010b04": "之恩。箇箇具辨龍蛇之眼。全賓全主全放全",
    "T47n2000_003:1010b05": "收。向威音那畔。別立生涯。於空劫已前。突出",
    "T47n2000_003:1010b06": "自己。目機銖兩。舉一明三。不涉化儀。如何相",
    "T47n2000_003:1010b07": "見。卓主丈。白鳥望中沒。青山斷處幽。",
    "T47n2000_003:1010b08": "復舉。當山國一禪師因。馬祖遣僧馳書至。書",
    "T47n2000_003:1010b09": "中作一圓相。國師啟緘見之。遂於圓相中。著",
    "T47n2000_003:1010b10": "一點封回。師云。可惜許當時。只好留在案上。",
    "T47n2000_003:1010b11": "一任日炙風吹。非唯坐斷馬祖舌頭。亦使天",
    "T47n2000_003:1010b12": "下衲僧無摸索處。事既往矣。還有為國師拔",
    "T47n2000_003:1010b13": "本底麼。卓主丈。",
    "T47n2000_003:1010b14": "上堂。山高水深雲閑風靜。佛法至妙。妙在中",
    "T47n2000_003:1010b15": "和。中和則且置。賓主歷然。又作麼生。卓主",
    "T47n2000_003:1010b16": "丈。拾薪汲澗煎茶外。倚杖閑看雲去留。",
    "T47n2000_003:1010b17": "謝兩班上堂。舉。石頭示眾云。言語動用沒交",
    "T47n2000_003:1010b18": "涉。藥山云。非言語動用。亦沒交涉。頭云。我",
    "T47n2000_003:1010b19": "這裏針劄不入。山云。我者裏如石上栽花。師",
    "T47n2000_003:1010b20": "云。智與師齊。減師半德。智過於師。方堪傳",
    "T47n2000_003:1010b21": "受。且於中優劣處。還有人緇素得出麼。卓",
    "T47n2000_003:1010b22": "主丈。",
    "T47n2000_003:1010b23": "開爐上堂。舉。百丈因。溈山侍立深夜。丈云。",
    "T47n2000_003:1010b24": "看爐中有火否。溈撥之云。無。丈躬撥之得小",
    "T47n2000_003:1010b25": "火。云。爾道無這箇。是甚麼。溈山當下悟去。",
    "T47n2000_003:1010b26": "師云。洞房花燭夜。金牓挂名時。是則一時快",
    "T47n2000_003:1010b27": "意。當時若用再參馬祖底。溈山門戶。未至寂",
    "T47n2000_003:1010b28": "寥。",
    "T47n2000_003:1010b29": "上堂。舉。仰山在溈山牧牛。時踢天泰上座問",
    "T47n2000_003:1010c01": "云。百億毛頭百億獅子現。作麼生。仰不答歸。",
    "T47n2000_003:1010c02": "侍立溈山次。忽泰上座來。仰云。適來問百億",
    "T47n2000_003:1010c03": "毛頭百億獅子。豈不是上座。泰云。是。仰云。",
    "T47n2000_003:1010c04": "正當現時。毛前現毛後現。泰云。現時不說有",
    "T47n2000_003:1010c05": "前後。仰山拂袖便出。溈山云。師子腰折了也。",
    "T47n2000_003:1010c06": "師云。仰山祇要溈山證明。自謂暗地裡得便",
    "T47n2000_003:1010c07": "宜。泰上座。當時待他問毛前現毛後現。但仰",
    "T47n2000_003:1010c08": "天大笑一聲。仰山要拂袖出去也。未得在。",
    "T47n2000_003:1010c09": "上堂。人人知有此一段生死底話頭。至於進",
    "T47n2000_003:1010c10": "退揖讓語言酬酢。歷歷分曉。因甚困去。便不",
    "T47n2000_003:1010c11": "知落處。設有能作夢中佛事者。猶如暗中取",
    "T47n2000_003:1010c12": "物。且道。病在那裏。今日徑山。不惜眉毛。普",
    "T47n2000_003:1010c13": "為諸人。去此障礙。使俱到平實田地。受用無",
    "T47n2000_003:1010c14": "窮。還信得及麼。卓主丈。自携瓶去沽村酒。",
    "T47n2000_003:1010c15": "却著衫來作主人。",
    "T47n2000_003:1010c16": "上堂。佛法在正。不在乎盛。在正則鬼神莫測",
    "T47n2000_003:1010c17": "其由。在盛則鬼神能妬其福。五峯固是不屬",
    "T47n2000_003:1010c18": "其間。因甚終日區區地。擊拂子。霜葦岸頭",
    "T47n2000_003:1010c19": "雙屬玉。一聲清響忽驚飛。",
    "T47n2000_003:1010c20": "謝新薦嚴寶葉長老。上堂。崐山片玉。挂林一",
    "T47n2000_003:1010c21": "枝。不足為貴。水邊林底。三四十年。說東話",
    "T47n2000_003:1010c22": "西。此之為貴也。更有松源三轉語。此行茂苑",
    "T47n2000_003:1010c23": "為流通。",
    "T47n2000_003:1010c24": "上堂。舉。紫胡和尚示眾云。三十年來住紫胡。",
    "T47n2000_003:1010c25": "二時粥飯氣力粗。無事上山行一轉。借問。時",
    "T47n2000_003:1010c26": "人會也無。師云。紫胡年老心孤。東行西行。又",
    "T47n2000_003:1010c27": "問人道會不會。徑山崇罔峻領。列在面前。又",
    "T47n2000_003:1010c28": "值雪寒。但未得去。待春融也。須行一兩遭。只",
    "T47n2000_003:1010c29": "是不問人會不會。何故。擊拂子。水月以喻兮。",
    "T47n2000_003:1011a01": "古來已多。我今不然兮。所陳伊何。參。",
    "T47n2000_003:1011a02": "冬夜小參。僧問。冬至一陽生。東山水上行。時",
    "T47n2000_003:1011a03": "節因緣。願聞法要。答云。也只是一定之法。僧",
    "T47n2000_003:1011a04": "云。既是東山水上行。因甚麼。却成一定之法。",
    "T47n2000_003:1011a05": "答云。老僧口是禍門。僧云。洞山冬夜果子次。",
    "T47n2000_003:1011a06": "問首座。有一物黑似漆。常在動用中。動用中",
    "T47n2000_003:1011a07": "收不得。且道。過在什麼處。座云。過在動用",
    "T47n2000_003:1011a08": "中。洞山令掇退果卓。此意如何。答云。官馬廝",
    "T47n2000_003:1011a09": "踢。僧云。今夜和尚。忽然問首座。有一物黑似",
    "T47n2000_003:1011a10": "漆。常在動用中。動用中收不得。且道。過在什",
    "T47n2000_003:1011a11": "麼處。徑山首座亦云。過在動用中。又作麼生。",
    "T47n2000_003:1011a12": "答云。與他兩盤果子。僧云。只如洞山掇退果",
    "T47n2000_003:1011a13": "卓。徑山又添一盤。還有優劣也無。答云。蓋他",
    "T47n2000_003:1011a14": "是箇檐版漢。僧云。學人今夜。借大眾威光。",
    "T47n2000_003:1011a15": "別置一問得麼。答云。偷心鬼子得人憎。僧便",
    "T47n2000_003:1011a16": "喝。答云。果然。僧禮拜。",
    "T47n2000_003:1011a17": "師云。日短夜長。晷運新添一線。高來低去。洪",
    "T47n2000_003:1011a18": "鈞轉自九淵。陰魔潛伏道芽生。陽氣發時無",
    "T47n2000_003:1011a19": "硬地。使得十二時辰底。元酒大羹。聊旌薄禮。",
    "T47n2000_003:1011a20": "被十二時辰使底漏巵。瓦缶。尚且不甘。任教",
    "T47n2000_003:1011a21": "葭管吹灰。箇裏本無迂謝。驀然有箇漢。出",
    "T47n2000_003:1011a22": "來道。老師情量未脫。被二十四氣使得。七顛",
    "T47n2000_003:1011a23": "八倒。山僧只得休去。何故。家肥生孝子。國覇",
    "T47n2000_003:1011a24": "有謀臣。",
    "T47n2000_003:1011a25": "復舉。馬大師問藥山。子近日見處如何。山云。",
    "T47n2000_003:1011a26": "皮膚脫落盡。唯有一真實。祖云。子之所得。可",
    "T47n2000_003:1011a27": "謂。協於心體。布於四肢。既然如是。何不將三",
    "T47n2000_003:1011a28": "條篾。束取肚皮。隨處住山去。山云。某是何",
    "T47n2000_003:1011a29": "人。敢言住山。祖云。未有長行而不住。未有長",
    "T47n2000_003:1011b01": "住而不行。欲益無所益。欲為無所為。宜作舟",
    "T47n2000_003:1011b02": "航。勿久住此。師云。馬大師借手行拳。呪詛他",
    "T47n2000_003:1011b03": "家兒女。且道。藥山因甚不肯承嗣馬祖。出來",
    "T47n2000_003:1011b04": "下一轉語看。不然。來夜請首座。對眾說破。",
    "T47n2000_003:1011b05": "謝首座上堂。佛祖慧命。危若懸絲。不求開士",
    "T47n2000_003:1011b06": "垂範後昆。何以挽回叢林元氣。南巖老子鏡",
    "T47n2000_003:1011b07": "空禪師。鏡本無私。因形而顯。空本無跡。因象",
    "T47n2000_003:1011b08": "而彰。要知眾德所歸。慰此群情鶴望。龍驤雲",
    "T47n2000_003:1011b09": "起虎嘯風生。",
    "T47n2000_003:1011b10": "除夜小參。僧問。年窮歲逼。烏龜上壁。豈不是",
    "T47n2000_003:1011b11": "和尚語。師云。年老心孤。暫時狼藉。僧云。還",
    "T47n2000_003:1011b12": "有轉身處也無。師云。有則有無爾著脚處。僧",
    "T47n2000_003:1011b13": "云。大似徑山門下客。師云。多少人錯領話頭。",
    "T47n2000_003:1011b14": "僧云。北禪烹露地白牛。分歲和尚今夜。將什",
    "T47n2000_003:1011b15": "麼與諸人。分歲師云。東山下左邊底。僧云。恁",
    "T47n2000_003:1011b16": "麼則大眾飽德去也。便禮拜。師云。貪多嚼不",
    "T47n2000_003:1011b17": "細。",
    "T47n2000_003:1011b18": "師乃云。年窮歲盡東村王老。夜燒錢臘盡春",
    "T47n2000_003:1011b19": "回。樓上有人頻勸酒。以此發揮佛祖不傳之",
    "T47n2000_003:1011b20": "妙。以此契證衲僧衣下之功。無論革故鼎新。",
    "T47n2000_003:1011b21": "只要知時識節。且結交頭一機。如何顯露。卓",
    "T47n2000_003:1011b22": "主丈。惟愛清臺新曆日。懶觀韓子送窮",
    "T47n2000_003:1011b23": "文。",
    "T47n2000_003:1011b24": "虛堂和尚語錄卷之三"
}