{
    "T17n0780_001:0715c07": "佛說十力經",
    "T17n0780_001:0715c09": "大唐貞元新譯十地等經記",
    "T17n0780_001:0715c10": "新譯《十地經》及《迴向輪經》、《十力經等》者，即上",
    "T17n0780_001:0715c11": "都章敬寺沙門悟空本名法界，因使罽賓，於",
    "T17n0780_001:0715c12": "中天竺國之所得也。師本京兆雲陽人也，鄉",
    "T17n0780_001:0715c13": "號青龍，里名嚮義，俗姓車氏，字曰奉朝，後",
    "T17n0780_001:0715c14": "魏拓拔之胤裔也。天假聰敏，志尚典墳，孝",
    "T17n0780_001:0715c15": "悌居家，忠貞奉國。遇",
    "T17n0780_001:0715c16": "玄宗至道大聖大明孝皇帝，孝理天下，萬國",
    "T17n0780_001:0715c17": "歡心，八表稱臣，四夷欽化。時罽賓國，願附",
    "T17n0780_001:0715c18": "聖唐，使大首領薩波達幹，與本國三藏舍利",
    "T17n0780_001:0715c19": "越魔，天寶九載庚寅之歲，來詣闕庭，獻欵求",
    "T17n0780_001:0715c20": "和，請使巡按，次於明年辛卯之祀。玄宗皇",
    "T17n0780_001:0715c21": "帝勅中使內侍省內寺伯賜緋魚袋張韜光，",
    "T17n0780_001:0715c22": "將國信物，行官奉傔四十餘人，蒙恩授奉朝",
    "T17n0780_001:0715c23": "左衛涇州四門府別將員外置同正員令，隨",
    "T17n0780_001:0715c24": "使臣取安西路，次踈勒國，次度葱山，至楊",
    "T17n0780_001:0715c25": "興嶺及播蜜川五赤匿國(亦云式匿)。次護蜜國，次拘",
    "T17n0780_001:0715c26": "緯國，次葛藍國，次藍婆國，次孽和國，次烏",
    "T17n0780_001:0715c27": "仗那國(亦云烏長及烏纏國)，茫誐(平聲呼虐伽反)勃國，及高頭城。",
    "T17n0780_001:0715c28": "次摩但國，次信度城(近信度河也，亦云信圖或云辛頭城)，至十二載",
    "T17n0780_001:0715c29": "癸巳二月二十一日，至乾陀羅國(梵音正曰健馱邏國)，此",
    "T17n0780_001:0716a01": "即罽賓東都城也。王者冬居此地，夏處罽賓，",
    "T17n0780_001:0716a02": "隨其暄涼以順其性。時王極垂禮接，祇奉國",
    "T17n0780_001:0716a03": "恩，使還對辭并得信物，獻欵進奉旋歸大唐。",
    "T17n0780_001:0716a04": "奉朝當為重患纏綿，不堪勝致，留寄健馱邏",
    "T17n0780_001:0716a05": "國中。使歸朝後，漸痊平，誓心歸佛，遂投舍",
    "T17n0780_001:0716a06": "利越魔三藏，落髮披緇，願早還鄉對見明主，",
    "T17n0780_001:0716a07": "侍覲父母忠孝兩全。時蒙三藏賜與法號，梵",
    "T17n0780_001:0716a08": "云達摩馱都，唐言以翻名為法界。時年二十",
    "T17n0780_001:0716a09": "有七方得出家，即當肅宗文明武德大聖大",
    "T17n0780_001:0716a10": "宣孝皇帝至德二載丁酉歲也。洎二十九於",
    "T17n0780_001:0716a11": "迦溼彌羅國進受近圓，請文殊矢涅地(地移反平聲呼，",
    "T17n0780_001:0716a12": "唐言翻為正智)，為鄔波[亭*也]耶(唐言親教師，安西云和上)鄔不羼提(唐言闕)為",
    "T17n0780_001:0716a13": "羯磨阿遮利耶(唐言軌範師，若至四鎮安西云阿闍梨，訛略耳)，馱里魏(巍屈反入聲呼)",
    "T17n0780_001:0716a14": "地(平聲同上，唐言闕)為教授阿遮利耶(同上)，三師七證授以",
    "T17n0780_001:0716a15": "律儀。於蒙鞮寺諷聲聞戒，諷畢聽習根本律",
    "T17n0780_001:0716a16": "儀，然於北天竺國皆薩婆多學也(唐言根本說一切有)。然",
    "T17n0780_001:0716a17": "此蒙鞮寺者，北天竺王踐位後建茲寺矣。梵",
    "T17n0780_001:0716a18": "云蒙鞮微賀羅，微賀羅者唐言住處，住處即",
    "T17n0780_001:0716a19": "寺也。次有阿彌陀婆挽(免煩反平聲呼)寺，次有阿難儀",
    "T17n0780_001:0716a20": "寺，次有繼者岑寺，次有惱也羅寺，次有惹",
    "T17n0780_001:0716a21": "惹(而者反)寺，次有將軍寺，次有也里特勒寺，",
    "T17n0780_001:0716a22": "突厥王子置也。次有可敦寺，突厥皇后置也。",
    "T17n0780_001:0716a23": "此國伽藍三百餘所，靈塔瑞像，其數頗多，或",
    "T17n0780_001:0716a24": "阿育王及五百阿羅漢之所建立也。如是巡",
    "T17n0780_001:0716a25": "禮，兼習梵語，經遊四年，夙夜虔心，未曾暫",
    "T17n0780_001:0716a26": "捨。其國四周山為外郭，總開三路以設關防，",
    "T17n0780_001:0716a27": "東接吐蕃，北通勃律，西門一路通乾陀羅，別",
    "T17n0780_001:0716a28": "有一途常時禁斷，天軍行幸方得暫開。法界",
    "T17n0780_001:0716a29": "至於第四年後，出迦溼蜜國入乾陀羅城，於",
    "T17n0780_001:0716b01": "如羅灑王寺中安置。其寺王所建立，從王為",
    "T17n0780_001:0716b02": "名，王即上古罽膩吒王之胄胤也。次有可忽",
    "T17n0780_001:0716b03": "哩寺，王子名也，繽芝寺，王女名也，復有旃檀",
    "T17n0780_001:0716b04": "忽哩寺，王弟名也，此皆隨人建立，從彼受名。",
    "T17n0780_001:0716b05": "次有特勤灑寺，突厥王子造也，可敦寺，突厥",
    "T17n0780_001:0716b06": "皇后造也。復有阿瑟吒寺、薩緊忽哩寺、罽膩",
    "T17n0780_001:0716b07": "吒王聖塔寺、罽膩吒王演提灑寺，此寺復有",
    "T17n0780_001:0716b08": "釋迦如來頂骨舍利，有罽膩吒王伐龍宮沙",
    "T17n0780_001:0716b09": "彌寺。如是巡禮又經二年，即當代宗眷文",
    "T17n0780_001:0716b10": "孝武皇帝廣德二年甲辰歲也，從此南遊中",
    "T17n0780_001:0716b11": "天竺國親禮八塔，往迦毘羅伐窣覩城，佛降",
    "T17n0780_001:0716b12": "生處塔。次摩揭提國，菩提道場成佛處塔，於",
    "T17n0780_001:0716b13": "菩提寺夏坐安居。次波羅痆斯城仙人鹿野",
    "T17n0780_001:0716b14": "苑中轉法輪處塔，次鷲峯山說法華等經處",
    "T17n0780_001:0716b15": "塔，次廣嚴城，現不思議處塔。次泥嚩襪多城，",
    "T17n0780_001:0716b16": "從天降下三道寶階塔(亦云寶橋)。次室羅伐城逝多",
    "T17n0780_001:0716b17": "林給孤獨園，說摩訶般若波羅蜜多度諸外",
    "T17n0780_001:0716b18": "道處塔。次拘尸那城娑羅雙林，現入涅槃處",
    "T17n0780_001:0716b19": "塔。如是八塔右遶供養瞻禮略周。次於那爛",
    "T17n0780_001:0716b20": "陀寺中住經三載，又至烏仗那國尋禮聖蹤，",
    "T17n0780_001:0716b21": "住茫誐(平聲呼虐迦反)勃寺。復有蘇訶拔提寺(唐言日宮寺也)，鉢",
    "T17n0780_001:0716b22": "茫拔提寺(唐言蓮華寺)，如是往來遍尋聖跡，與《大",
    "T17n0780_001:0716b23": "唐西域記》說無少差殊。思戀　聖朝、本生父",
    "T17n0780_001:0716b24": "母、內外戚屬，焚灼其心，念鞠育恩深昊天罔",
    "T17n0780_001:0716b25": "極，發願歸國瞻覲",
    "T17n0780_001:0716b26": "君親，稽首諮詢越魔三藏。三藏初聞至意不",
    "T17n0780_001:0716b27": "許，法界以理懇請于再三，三藏已於天寶九",
    "T17n0780_001:0716b28": "年曾至唐國，日常讚慕摩訶支那。既見懇誠",
    "T17n0780_001:0716b29": "方遂所請，乃手授梵本《十地經》及《迴向輪經》",
    "T17n0780_001:0716c01": "并《十力經》，共同一夾，并大聖釋迦牟尼佛一",
    "T17n0780_001:0716c02": "牙舍利，皆頂戴慇懃悲淚而授，將為信物奉",
    "T17n0780_001:0716c03": "獻聖皇，伏願漢地傳揚廣利群品。法界頂跪",
    "T17n0780_001:0716c04": "拜受悲淚禮辭，當欲汎海而歸，又慮滄波險",
    "T17n0780_001:0716c05": "阻，乃却取北路還歸帝鄉。",
    "T17n0780_001:0716c06": "我聖神文武皇帝，聖德遠被聲震五天，道邁",
    "T17n0780_001:0716c07": "羲軒威加八表，慕仰三寶信重一乘，異域",
    "T17n0780_001:0716c08": "輸金重譯來貢。法界所將舍利及梵本經，自",
    "T17n0780_001:0716c09": "彼中天來至漢界，凡所經歷，覩貨羅國五十",
    "T17n0780_001:0716c10": "七蕃中，有一城號骨咄國，城東不遠有一小",
    "T17n0780_001:0716c11": "海，其水極深，當持牙經南岸而過。時彼龍",
    "T17n0780_001:0716c12": "神知有舍利，地土搖動玄雲揜興，霹靂震雷",
    "T17n0780_001:0716c13": "雹雨驟墮。有一大樹不遠海邊，時與眾商投",
    "T17n0780_001:0716c14": "於樹下，枝葉摧落空心火燃。時首領商普告",
    "T17n0780_001:0716c15": "眾曰：「誰將舍利異寶殊珍，不爾龍神何斯抝",
    "T17n0780_001:0716c16": "怒？有即持出投入海中，無令眾人受茲惶怖。」",
    "T17n0780_001:0716c17": "法界是時懇心祈願，放達本國利濟邦家，所",
    "T17n0780_001:0716c18": "獲福因用資龍力。從日出後洎于申時，祈祝",
    "T17n0780_001:0716c19": "至誠雲收雨霽，僅全草命。漸次前行至拘蜜",
    "T17n0780_001:0716c20": "支國，王名頓散灑，次惹瑟知國，王名黑未",
    "T17n0780_001:0716c21": "梅，次至式匿國，如是行李經歷三年，備涉艱",
    "T17n0780_001:0716c22": "難，捐軀委命誓心報國，願奉　君親聖慈。曲",
    "T17n0780_001:0716c23": "臨漸屆踈勒(一名沙勒)，時王裴冷冷，鎮守使魯陽，",
    "T17n0780_001:0716c24": "留住五月。次至于闐(亦云于遁或云訟丹)，梵云瞿薩怛那",
    "T17n0780_001:0716c25": "(唐言地乳國)，王尉遲曜、鎮守使鄭據，延住六月。次",
    "T17n0780_001:0716c26": "威戎城亦名鉢浣國，正曰怖污國，鎮守使蘇",
    "T17n0780_001:0716c27": "岑，次據瑟得城使賈詮，次至安西，四鎮節",
    "T17n0780_001:0716c28": "度使開府儀同三司撿挍右散騎常侍安西",
    "T17n0780_001:0716c29": "副大都護兼御史大夫郭昕，龜茲國王白環",
    "T17n0780_001:0717a01": "(亦云丘茲)正曰屈支城。西門外有蓮花寺，有三藏",
    "T17n0780_001:0717a02": "沙門名勿提提犀魚(唐云蓮花精進)，至誠祈請譯出《十",
    "T17n0780_001:0717a03": "力經》，可三紙許，以成一卷。三藏語通四鎮。梵",
    "T17n0780_001:0717a04": "漢兼明，此十力經佛在舍衛國說。安西境內",
    "T17n0780_001:0717a05": "有前踐山，前踐寺，復有耶婆瑟鷄山，此山",
    "T17n0780_001:0717a06": "有水滴霤成音，每歲一時採以為曲。故有耶",
    "T17n0780_001:0717a07": "婆瑟鷄寺，東西拓厥寺、阿遮哩貳寺，於此城",
    "T17n0780_001:0717a08": "住一年有餘。次至烏耆國，王龍如林、鎮守",
    "T17n0780_001:0717a09": "使楊日祐，延留三月。從此又發至北庭州，",
    "T17n0780_001:0717a10": "本道節度使御史大夫楊襲古，與龍興寺僧，",
    "T17n0780_001:0717a11": "請于闐國三藏沙門尸羅達摩(唐言戒法)譯《十地",
    "T17n0780_001:0717a12": "經》。三藏讀梵文并譯語，沙門大震筆授，沙",
    "T17n0780_001:0717a13": "門法超潤文，沙門善信證義，沙門法界證梵文",
    "T17n0780_001:0717a14": "并譯語；《迴向輪經》翻譯准此。翻經既畢，繕寫",
    "T17n0780_001:0717a15": "欲終，時逢聖朝四鎮北庭，宜慰使中使叚",
    "T17n0780_001:0717a16": "明秀來至北庭，洎貞元五年己巳之歲九月",
    "T17n0780_001:0717a17": "十三日，與本道奏事官節度押衙牛昕、安西",
    "T17n0780_001:0717a18": "道奏事官程鍔等，隨使入朝，當為沙河不通",
    "T17n0780_001:0717a19": "取迴鶻路。又為單于不信佛法，所齎梵夾不",
    "T17n0780_001:0717a20": "敢持來，留在北庭龍興寺藏，所譯漢本隨使",
    "T17n0780_001:0717a21": "入都。六年二月來到上京，有勅令於躍龍門",
    "T17n0780_001:0717a22": "使院安置。中使叚明秀，遂將釋迦真身一牙",
    "T17n0780_001:0717a23": "舍利及所譯經，進奉入內。天恩宣付左神策",
    "T17n0780_001:0717a24": "軍，令寫此經本，與佛牙舍利一時進來。時左",
    "T17n0780_001:0717a25": "街功德使竇文場，准勅裝寫進奉闕庭兼奏：",
    "T17n0780_001:0717a26": "從安西來無名僧悟空，年六十舊名法界，俗",
    "T17n0780_001:0717a27": "姓車名奉朝，請住章敬寺。其年二月二十五",
    "T17n0780_001:0717a28": "日，奉勅宣與正度餘依。又本道節度奏事官，",
    "T17n0780_001:0717a29": "以俗姓車奉朝名銜奏。至五月十五日，勅授",
    "T17n0780_001:0717b01": "壯武將軍守左金吾衛大將軍員外置同正員",
    "T17n0780_001:0717b02": "兼試太常卿，爰有制日，勅伊西庭節度奏事",
    "T17n0780_001:0717b03": "官節度押衙同節度副使雲麾將軍守左金吾",
    "T17n0780_001:0717b04": "衛大將軍員外置同正員牛昕等，並越自流",
    "T17n0780_001:0717b05": "沙涉于陰國，奉三軍向化之慕，申萬里戀闕",
    "T17n0780_001:0717b06": "之誠，雨雪載霏行邁無已，方貢善達，復命言",
    "T17n0780_001:0717b07": "旋，舉范羗入計之勞，慰班超出遠之思，俾昇",
    "T17n0780_001:0717b08": "崇祑，以勸使臣可依前件。是歲也，天恩正名、",
    "T17n0780_001:0717b09": "冠冕兼履，昔名法界今字悟空，捧戴慚惶不",
    "T17n0780_001:0717b10": "任感懼，乃歸章敬次及鄉園，訪問二親，墳",
    "T17n0780_001:0717b11": "樹已拱，兄弟子姪家無一人，踈遠諸房少得",
    "T17n0780_001:0717b12": "聞見，凡所來往經四十年。辛卯西征于今庚",
    "T17n0780_001:0717b13": "午，悲不奉養喜遇明時，所進牙經願資聖壽，",
    "T17n0780_001:0717b14": "其所進《十地經》，依常途寫一百二十一紙成",
    "T17n0780_001:0717b15": "部，勒為九卷。此經佛初成正覺已，經二七日，",
    "T17n0780_001:0717b16": "住他化自在天宮摩尼寶藏殿說。《迴向輪經》，",
    "T17n0780_001:0717b17": "佛在金剛摩尼寶山峯中與大菩薩說，譯成",
    "T17n0780_001:0717b18": "三紙半，以為一卷。其《十力經》，如前所說，譯",
    "T17n0780_001:0717b19": "成三紙，復為一卷。三部都計一百二十九紙，",
    "T17n0780_001:0717b20": "總十一卷，同為一帙。然為斯經未入目錄，伏",
    "T17n0780_001:0717b21": "恐年月深遠人疑偽經，今請編入大唐貞元《續",
    "T17n0780_001:0717b22": "開元釋教錄》。伏以一辭聖唐于今四代，凌霜",
    "T17n0780_001:0717b23": "冒雪經四十年，尋禮聖蹤所經國邑，或一瞻",
    "T17n0780_001:0717b24": "禮或漸旬時，或經累旬或盈數月，或住一歲",
    "T17n0780_001:0717b25": "二三四年，或遇吉祥或遭劫賊，安樂時少憂",
    "T17n0780_001:0717b26": "惱處多，不能宣心一一屢說。幸逢明聖略舉",
    "T17n0780_001:0717b27": "大網，伏乞施行流傳永代。沙門圓照，自惟疵",
    "T17n0780_001:0717b28": "賤素無藝能，喜遇明時再登翻譯，續修《圖紀》",
    "T17n0780_001:0717b29": "讚述真乘，并修大唐貞元《續開元釋教錄》。悟",
    "T17n0780_001:0717c01": "空大德具述行由，託余記之，以附圖錄，聊以",
    "T17n0780_001:0717c02": "驗其事也。久積歲年，詰問根源，恭承口訣，詞",
    "T17n0780_001:0717c03": "踈意拙編其次云，大雅碩才願詳其志也。",
    "T17n0780_001:0717c06": "佛說十力經",
    "T17n0780_001:0717c08": "三藏沙門勿提提犀魚於",
    "T17n0780_001:0717c09": "安西蓮花寺譯畢進上",
    "T17n0780_001:0717c10": "如是我聞：一時，佛在舍衛國祇樹給孤獨園。",
    "T17n0780_001:0717c11": "爾時，世尊告諸苾芻：「汝等當知諸佛、如來、應",
    "T17n0780_001:0717c12": "正等覺具足十力，具十力故得名如來、應、正",
    "T17n0780_001:0717c13": "等覺，尊勝殊特雄猛自在，能轉無上清淨梵",
    "T17n0780_001:0717c14": "輪，於大眾中正師子吼。何等為十？所謂如",
    "T17n0780_001:0717c15": "來、應、正等覺，於是處如實知是處，於非處如",
    "T17n0780_001:0717c16": "實知非處，皆如實知。若諸如來、應、正等覺，",
    "T17n0780_001:0717c17": "於是處如實知是處，於非處如實知非處，以",
    "T17n0780_001:0717c18": "如實知處非處故，是名第一處非處智力。具",
    "T17n0780_001:0717c19": "此力故得名如來、應、正等覺，尊勝殊特雄猛",
    "T17n0780_001:0717c20": "自在，能轉無上清淨梵輪，於大眾中正師子",
    "T17n0780_001:0717c21": "吼。「復次，如來、應、正等覺於諸有情過去未來",
    "T17n0780_001:0717c22": "現在諸業，及諸法互觸應異熟，皆如實知。若",
    "T17n0780_001:0717c23": "諸如來、應正等覺，於諸有情過去未來現在",
    "T17n0780_001:0717c24": "諸業，及諸法互觸應異熟如實知故，是名第",
    "T17n0780_001:0717c25": "二業異熟智力。具此力故得名如來、應、正等",
    "T17n0780_001:0717c26": "覺，尊勝殊特雄猛自在，能轉無上清淨梵輪，",
    "T17n0780_001:0717c27": "於大眾中正師子吼。",
    "T17n0780_001:0717c28": "「復次，如來應正等覺，於諸有情於一切靜慮",
    "T17n0780_001:0717c29": "解脫等持，雜染清淨解脫清淨，建立剎別",
    "T17n0780_001:0718a01": "皆如實知。若諸如來、應、正等覺，於諸有情於",
    "T17n0780_001:0718a02": "一切靜慮解脫等持，雜染清淨解脫清淨，建",
    "T17n0780_001:0718a03": "立剎別如實知故，是名第三靜慮解脫等持",
    "T17n0780_001:0718a04": "智力。具此力故得名如來、應、正等覺，尊勝殊",
    "T17n0780_001:0718a05": "特雄猛自在，能轉無上清淨梵輪，於大眾中",
    "T17n0780_001:0718a06": "正師子吼。",
    "T17n0780_001:0718a07": "「復次，如來、應、正等覺，於諸有情諸根勝劣皆",
    "T17n0780_001:0718a08": "如實知。若諸如來、應、正等覺，於諸有情諸根",
    "T17n0780_001:0718a09": "勝劣如實知故，是名第四根上下智力。具此",
    "T17n0780_001:0718a10": "力故得名如來、應、正等覺，尊勝殊特雄猛自",
    "T17n0780_001:0718a11": "在，能轉無上清淨梵輪，於大眾中正師子",
    "T17n0780_001:0718a12": "吼。",
    "T17n0780_001:0718a13": "「復次，如來、應、正等覺，於諸有情種種樂欲勝",
    "T17n0780_001:0718a14": "解剎別皆如實知。若諸如來、應正等覺，於諸",
    "T17n0780_001:0718a15": "有情種種樂欲勝解剎別如實知故，是名第",
    "T17n0780_001:0718a16": "五種種樂欲勝解剎別智力。具此力故得名",
    "T17n0780_001:0718a17": "如來、應、正等覺，尊勝殊特雄猛自在，能轉無",
    "T17n0780_001:0718a18": "上清淨梵輪，於大眾中正師子吼。",
    "T17n0780_001:0718a19": "「復次，如來、應、正等覺，於諸有情於一切世間，",
    "T17n0780_001:0718a20": "非一種種諸界種性剎別皆如實知。若諸如",
    "T17n0780_001:0718a21": "來、應、正等覺，於諸有情於一切世間，非一種",
    "T17n0780_001:0718a22": "種諸界種性剎別如實知故，是名第六種種",
    "T17n0780_001:0718a23": "諸界智力。具此力故得名如來、應、正等覺，",
    "T17n0780_001:0718a24": "尊勝殊特雄猛，自在能轉無上清淨梵輪，於",
    "T17n0780_001:0718a25": "大眾中正師子吼。",
    "T17n0780_001:0718a26": "「復次，如來、應、正等覺，於諸有情於遍趣行皆",
    "T17n0780_001:0718a27": "如實知。若諸如來、應、正等覺，於諸有情於遍",
    "T17n0780_001:0718a28": "趣行如實知故，是名第七遍趣行智力。具此",
    "T17n0780_001:0718a29": "力故得名如來、應、正等覺，尊勝殊特雄猛自",
    "T17n0780_001:0718b01": "在，能轉無上清淨梵輪，於大眾中正師子吼。",
    "T17n0780_001:0718b02": "「復次，如來、應、正等覺，於諸有情過去無量諸",
    "T17n0780_001:0718b03": "宿住事，假使一生乃至十生，或二十生乃至",
    "T17n0780_001:0718b04": "百生千生，或無量生或一增減劫，乃至百千",
    "T17n0780_001:0718b05": "無量諸增減劫皆如實知。諸有情類若干名",
    "T17n0780_001:0718b06": "字，如是方所、如是種姓、如是飲食、如是苦",
    "T17n0780_001:0718b07": "樂、如是壽命住時修短，彼處壽命盡彼處受",
    "T17n0780_001:0718b08": "生，此處命盡此處受生，彼處壽命所有諸行",
    "T17n0780_001:0718b09": "諸識諸想如實知故，是名第八宿住智力。具",
    "T17n0780_001:0718b10": "此力故得名如來、應、正等覺，尊勝殊特雄猛",
    "T17n0780_001:0718b11": "自在，能轉無上清淨梵輪，於大眾中正師子",
    "T17n0780_001:0718b12": "吼。",
    "T17n0780_001:0718b13": "「復次，如來、應、正等覺，於諸有情以淨天眼超",
    "T17n0780_001:0718b14": "過於人，見諸有情死時生時，善不善色勝劣",
    "T17n0780_001:0718b15": "等行，行善不善感善不善皆如實知。復見有",
    "T17n0780_001:0718b16": "情起身惡行及口意業，毀謗賢聖起大邪見，",
    "T17n0780_001:0718b17": "作邪見業具此業緣，身壞命終墮三惡道。復",
    "T17n0780_001:0718b18": "見有情起身善行及口意業，不謗賢聖不毀",
    "T17n0780_001:0718b19": "正信，心為正見，起正見業具此業緣，身壞命",
    "T17n0780_001:0718b20": "終得生天上如實知故，是名第九死生智力。",
    "T17n0780_001:0718b21": "具此力故得名如來、應、正等覺，尊勝殊特雄",
    "T17n0780_001:0718b22": "猛自在，能轉無上清淨梵輪，於大眾中正師",
    "T17n0780_001:0718b23": "子吼。",
    "T17n0780_001:0718b24": "「復次，如來、應、正等覺，於諸漏盡靜慮，心解脫",
    "T17n0780_001:0718b25": "慧解脫，自證通慧而住，我生已盡、梵行已立、",
    "T17n0780_001:0718b26": "所作已辦、不受後有，皆如實知。若諸如來、應、",
    "T17n0780_001:0718b27": "正等覺，於漏盡靜慮，心解脫慧解脫，自證通",
    "T17n0780_001:0718b28": "慧而住，我生已盡、梵行已立、所作已辦、不受",
    "T17n0780_001:0718b29": "後有，如實知故，是名第十漏盡智力。具此力",
    "T17n0780_001:0718c01": "故得名如來、應、正等覺，尊勝殊特雄猛自在，",
    "T17n0780_001:0718c02": "能轉無上清淨梵輪，於大眾中正師子吼。」",
    "T17n0780_001:0718c03": "爾時，世尊說是經已，諸苾芻眾，天、龍、藥叉、乾",
    "T17n0780_001:0718c04": "闥婆、阿素洛等，皆大歡喜，信受奉行。",
    "T17n0780_001:0718c05": "佛說十力經"
}