{
    "T31n1606_011:0743b02": "大乘阿毘達磨雜集論卷第十一",
    "T31n1606_011:0743b04": "安慧菩薩糅釋上集論",
    "T31n1606_011:0743b05": "大唐三藏法師玄奘奉　詔譯",
    "T31n1606_011:0743b06": "2 法品1決擇分中法品第二之一",
    "T31n1606_011:0743b07": "云何法決擇？法者，謂十二分聖教。何者十",
    "T31n1606_011:0743b08": "二？一契經、二應頌、三記別、四諷頌、五自說、",
    "T31n1606_011:0743b09": "六緣起、七譬喻、八本事、九本生、十方廣、十",
    "T31n1606_011:0743b10": "一希法、十二論議。",
    "T31n1606_011:0743b11": "契經者，謂以長行綴緝略說所應說義。問：何",
    "T31n1606_011:0743b12": "故如來不廣開演所應說義耶？答：如來觀察",
    "T31n1606_011:0743b13": "十種勝利，略說諸法，謂易可建立、易可宣說、",
    "T31n1606_011:0743b14": "易可受持、恭敬法故、菩提資糧速得圓滿、速",
    "T31n1606_011:0743b15": "能通達諸法實性、於諸佛所得證淨信、於法",
    "T31n1606_011:0743b16": "僧所得證淨信、觸證第一現法樂住、談論決",
    "T31n1606_011:0743b17": "擇悅智者心、得預聰明英叡者數。云何名為",
    "T31n1606_011:0743b18": "易可建立？諸說法者以無量門安立開示所",
    "T31n1606_011:0743b19": "應說義，今以略言，易建立故。云何名為易可",
    "T31n1606_011:0743b20": "宣說？能以少言詞，廣顯大義故。如說能令心",
    "T31n1606_011:0743b21": "住等住，如是廣說。易可受持者，令能聞者易",
    "T31n1606_011:0743b22": "受持故、恭敬法故。菩提資糧速得圓滿者，了",
    "T31n1606_011:0743b23": "知佛法深慧所證，即於是法深生敬愛，由敬",
    "T31n1606_011:0743b24": "愛門，信等資糧速圓滿故。速能通達諸法實",
    "T31n1606_011:0743b25": "性者，即由敬法方便力故，令其智慧轉復猛",
    "T31n1606_011:0743b26": "利，漸能通達諸法實性。於三寶所得證淨信",
    "T31n1606_011:0743b27": "者，由悟聖教妙善建立，於說者等淨信生故。",
    "T31n1606_011:0743b28": "觸證第一現法樂住者，於諸如來密意深義，",
    "T31n1606_011:0743b29": "猛利加行正思量已，獲得增上證歡喜故。談",
    "T31n1606_011:0743c01": "論決擇悅智者心者，善能開發深隱義故。得",
    "T31n1606_011:0743c02": "預聰明英叡者數者，廣大美稱流布十方故。",
    "T31n1606_011:0743c03": "當知後二種，合為一勝利。",
    "T31n1606_011:0743c04": "應頌者，即諸經中或中或後以頌重頌。又不",
    "T31n1606_011:0743c05": "了義經應更頌釋，故名應頌。",
    "T31n1606_011:0743c06": "記別者，謂於是處聖弟子等謝往過去，記別",
    "T31n1606_011:0743c07": "德失、生處差別。又了義經說名記別，記別",
    "T31n1606_011:0743c08": "開示深密意故。",
    "T31n1606_011:0743c09": "諷頌者，謂諸經中以句宣說，或以二句或三",
    "T31n1606_011:0743c10": "或四或五或六。",
    "T31n1606_011:0743c11": "自說者，謂諸經中或時如來悅意自說，如伽",
    "T31n1606_011:0743c12": "他曰：若於如是法，發勇猛精進，靜慮諦思惟，",
    "T31n1606_011:0743c13": "爾時名梵志。",
    "T31n1606_011:0743c14": "緣起者，謂因請而說。隨依如是補特伽羅，起",
    "T31n1606_011:0743c15": "如是說故。又有因緣制立學處，亦名緣起。謂",
    "T31n1606_011:0743c16": "依如是因緣、依如是事，乃至廣說。",
    "T31n1606_011:0743c17": "譬喻者，謂諸經中有比況說，為令本義得明",
    "T31n1606_011:0743c18": "了故，說諸譬喻。",
    "T31n1606_011:0743c19": "本事者，所謂宣說聖弟子等前世相應事。",
    "T31n1606_011:0743c20": "本生者，所謂宣說諸菩薩行本相應事。",
    "T31n1606_011:0743c21": "方廣者，謂菩薩藏相應言說。如名方廣，亦名",
    "T31n1606_011:0743c22": "廣破，亦名無比。為何義故名為方廣？一切有",
    "T31n1606_011:0743c23": "情利益安樂所依處故、宣說廣大甚深法故。",
    "T31n1606_011:0743c24": "為何義故名為廣破？以能廣破一切障故。為",
    "T31n1606_011:0743c25": "何義故名為無比？無有諸法能比類故。此方",
    "T31n1606_011:0743c26": "廣等皆是大乘義差別名。由與七種大性相",
    "T31n1606_011:0743c27": "應，故名大乘。何等名為七種大性？一境大性，",
    "T31n1606_011:0743c28": "以菩薩道緣百千等無量諸經廣大教法為",
    "T31n1606_011:0743c29": "境界故。二行大性，正行一切自利利他廣大",
    "T31n1606_011:0744a01": "行故。三智大性，了知廣大補特伽羅法無我",
    "T31n1606_011:0744a02": "故。四精進大性，於三大劫阿僧企耶方便勤",
    "T31n1606_011:0744a03": "修無量百千難行行故。五方便善巧大性，不",
    "T31n1606_011:0744a04": "住生死及涅槃故。六證得大性，證得如來",
    "T31n1606_011:0744a05": "諸力、無畏、不共佛法等無量無數大功德故。",
    "T31n1606_011:0744a06": "七業大性，窮生死際示現一切成菩提等，建",
    "T31n1606_011:0744a07": "立廣大諸佛事故。",
    "T31n1606_011:0744a08": "希法者，若於是處宣說聲聞、諸大菩薩及如",
    "T31n1606_011:0744a09": "來等最極希有甚奇特法。",
    "T31n1606_011:0744a10": "論議者，若於是處無有顛倒解釋一切深隱",
    "T31n1606_011:0744a11": "法相，以無顛倒一切法相論議經等深隱義",
    "T31n1606_011:0744a12": "故。",
    "T31n1606_011:0744a13": "如是契經等十二分聖教，三藏所攝。何等為",
    "T31n1606_011:0744a14": "三？一素怛纜藏、二毘奈耶藏、三阿毘達磨藏。",
    "T31n1606_011:0744a15": "此復有二：一聲聞藏、二菩薩藏。契經、應頌、記",
    "T31n1606_011:0744a16": "別、諷頌、自說此五，聲聞藏中素怛纜藏攝。緣",
    "T31n1606_011:0744a17": "起、譬喻、本事、本生此四，二藏中毘奈耶藏并",
    "T31n1606_011:0744a18": "眷屬攝。緣起者，宣說有因緣建立諸學處，是",
    "T31n1606_011:0744a19": "正毘奈耶藏攝，譬喻等三是彼眷屬攝。方",
    "T31n1606_011:0744a20": "廣、希法此二，菩薩藏中素怛纜藏攝。方廣",
    "T31n1606_011:0744a21": "者，文義廣博，正菩薩藏攝。希法，差別難思廣",
    "T31n1606_011:0744a22": "大威德最勝相應，是故亦是菩薩藏攝。論議",
    "T31n1606_011:0744a23": "一種，聲聞、菩薩二藏中阿毘達磨藏攝。問：何",
    "T31n1606_011:0744a24": "故如來建立三藏？答：為欲對治疑隨煩惱故，",
    "T31n1606_011:0744a25": "建立素怛纜藏。為欲斷除所化有情於種種",
    "T31n1606_011:0744a26": "法發起疑惑，宣說契經應頌等故。為欲對治",
    "T31n1606_011:0744a27": "受用二邊隨煩惱故，建立毘柰耶藏。二邊者，",
    "T31n1606_011:0744a28": "謂欲樂行邊、自苦行邊。對治受用者，遮彼受",
    "T31n1606_011:0744a29": "用畜積等故，開彼受用百千如法衣服等故。",
    "T31n1606_011:0744b01": "為欲對治自見取執隨煩惱故，建立阿毘達",
    "T31n1606_011:0744b02": "磨藏，處處廣釋諸法差別如實相故。復次為",
    "T31n1606_011:0744b03": "欲開示三種學故，建立素怛纜藏。所以者何？",
    "T31n1606_011:0744b04": "要依此藏所化有情解了三學，由此藏中廣",
    "T31n1606_011:0744b05": "開三種所修學故。為欲成立增上戒學、增上",
    "T31n1606_011:0744b06": "心學故，建立毘柰耶藏。要依此藏二增上學",
    "T31n1606_011:0744b07": "方得成立。所以者何？廣釋別解脫律儀，學道",
    "T31n1606_011:0744b08": "聖教為所依止，方能修治淨尸羅故。依淨尸",
    "T31n1606_011:0744b09": "羅生無悔等，漸次修學心得定故。為欲成立",
    "T31n1606_011:0744b10": "增上慧學故，建立阿毘達磨藏。要依此藏增",
    "T31n1606_011:0744b11": "上慧學方得成立。所以者何？由此藏中能廣",
    "T31n1606_011:0744b12": "開示簡擇諸法巧方便故。復次為欲開示正",
    "T31n1606_011:0744b13": "法義故，建立素怛纜藏，依止此藏文義易",
    "T31n1606_011:0744b14": "了故。為顯法義作證安足處故，建立毘柰耶",
    "T31n1606_011:0744b15": "藏，依止此藏能修二種作證學行故。毘柰耶",
    "T31n1606_011:0744b16": "是法義作證安足處。安足處者，是所依義。為",
    "T31n1606_011:0744b17": "令智者論議決擇受用法樂住故，建立阿毘",
    "T31n1606_011:0744b18": "達磨藏。依止此藏，諸有智者更相問答，論議",
    "T31n1606_011:0744b19": "決擇受法樂住，由此藏中以無量門開示諸",
    "T31n1606_011:0744b20": "法自相共相等真實法性故。如是三藏具有",
    "T31n1606_011:0744b21": "八萬四千法蘊，謂依聲聞乘尊者阿難常所",
    "T31n1606_011:0744b22": "受持。問：一一法蘊其量云何？答：十百之數是",
    "T31n1606_011:0744b23": "法蘊量。十百者，千數義。若爾，何故不直說是",
    "T31n1606_011:0744b24": "千數耶？為顯建立一一法蘊千數因故。所以",
    "T31n1606_011:0744b25": "者何？初一數增以成十數，十數復增以成百",
    "T31n1606_011:0744b26": "數，千等數量因十百數方得成立，謂十百名",
    "T31n1606_011:0744b27": "千，百千名百千，百百千名俱胝。如是等一切",
    "T31n1606_011:0744b28": "後後數位決定用此十百二數隨一為因，是",
    "T31n1606_011:0744b29": "故此中唯總取十百兩數，以用建立一一法",
    "T31n1606_011:0744c01": "蘊。由此數量總計八萬四千法蘊，成八俱胝",
    "T31n1606_011:0744c02": "四十洛叉。問：如是三藏所攝法為誰所行境",
    "T31n1606_011:0744c03": "耶？答：是聞思修所生諸心心法所行境界。所",
    "T31n1606_011:0744c04": "行者，是所緣義。",
    "T31n1606_011:0744c05": "復次因此所緣相，依心心法建立有緣等義。",
    "T31n1606_011:0744c06": "如經中說：諸心心法，有緣、有行、有依、相應。彼",
    "T31n1606_011:0744c07": "於此法為何所緣？謂契經等。此顯名身句身",
    "T31n1606_011:0744c08": "文身所攝契經等教法為所緣境。作何等",
    "T31n1606_011:0744c09": "行？謂蘊等相應義。此顯依蘊等義所起言教",
    "T31n1606_011:0744c10": "法，彼心心法作此行相。何所依止？謂他表了",
    "T31n1606_011:0744c11": "憶念習氣。此顯正說法時，用他表了為所依",
    "T31n1606_011:0744c12": "止，如說從他言音故。次此後時憶念為所依",
    "T31n1606_011:0744c13": "止，如所聞已隨念數習故。復此後時習氣為",
    "T31n1606_011:0744c14": "所依止，由後串習習氣力強，雖離憶念而似",
    "T31n1606_011:0744c15": "彼顯現故。何等相應？謂互為助伴，於所緣行",
    "T31n1606_011:0744c16": "平等解了。由心心法互為助伴，於契經等所",
    "T31n1606_011:0744c17": "緣境界，以蘊等相應義行平等解了故。",
    "T31n1606_011:0744c18": "云何於法所緣差別？若略說有四種，謂遍滿",
    "T31n1606_011:0744c19": "所緣、治行所緣、善巧所緣、淨惑所緣。遍滿",
    "T31n1606_011:0744c20": "所緣復有四種，謂有分別影像所緣、無分別",
    "T31n1606_011:0744c21": "影像所緣、事邊際所緣、所作成就所緣。有分",
    "T31n1606_011:0744c22": "別影像所緣者，謂由勝解作意所有奢摩他、",
    "T31n1606_011:0744c23": "毘鉢舍那所緣境。勝解作意者，一向世間作",
    "T31n1606_011:0744c24": "意。無分別影像所緣者，謂由真實作意所有",
    "T31n1606_011:0744c25": "止觀所緣境。真實作意者，一向出世間，及",
    "T31n1606_011:0744c26": "此後所得作意。事邊際所緣者，謂一切法盡",
    "T31n1606_011:0744c27": "所有性、如所有性。盡所有性者，謂蘊界處。為",
    "T31n1606_011:0744c28": "顯所知諸法體事唯有爾所分量邊際，是故",
    "T31n1606_011:0744c29": "建立蘊界處三。如所有性者，謂四聖諦十六",
    "T31n1606_011:0745a01": "行真如。一切行無常、一切行苦、一切法無",
    "T31n1606_011:0745a02": "我、涅槃寂靜、空無願無相，由如是等義差別",
    "T31n1606_011:0745a03": "門了所知境故，名如所有性。或以諦門了所",
    "T31n1606_011:0745a04": "知境，謂即前所說諸蘊界處，隨其所應了知",
    "T31n1606_011:0745a05": "是苦乃至是道。或以行門了所知境，謂一一",
    "T31n1606_011:0745a06": "諦各由四行，及一切法無有差別，皆真如行。",
    "T31n1606_011:0745a07": "或以諸法鄔柁南門了所知境，謂諸行無常",
    "T31n1606_011:0745a08": "乃至涅槃寂靜。或以解脫門了所知境，謂",
    "T31n1606_011:0745a09": "空無願無相，如是等。所作成就所緣者，謂轉",
    "T31n1606_011:0745a10": "依。已得轉依者，無有顛倒所緣，顯現故。如",
    "T31n1606_011:0745a11": "是轉依不可思議。前說如所有性中有十六",
    "T31n1606_011:0745a12": "行及三解脫門，如是二種更互相攝。問：空",
    "T31n1606_011:0745a13": "攝幾行：答：二，謂空行、無我行。問：無願攝幾",
    "T31n1606_011:0745a14": "行？答：六，謂無常行、苦行、因行、集行、生行、緣",
    "T31n1606_011:0745a15": "行，由彼於三界無所願求故。問：無相攝幾",
    "T31n1606_011:0745a16": "行？答：八，謂滅道八行，由彼不能行諸相故。",
    "T31n1606_011:0745a17": "治行所緣者，略說有五種，謂多貪行者緣不",
    "T31n1606_011:0745a18": "淨境，多瞋行者緣修慈境，多癡行者緣眾緣",
    "T31n1606_011:0745a19": "性諸緣起境，憍慢行者緣界差別境，尋思行",
    "T31n1606_011:0745a20": "者緣入出息念境。何故多貪行者等緣不淨",
    "T31n1606_011:0745a21": "等修治行所緣境耶？由此能息除增上貪等",
    "T31n1606_011:0745a22": "故。善巧所緣者，略有五種，謂蘊善巧、界善",
    "T31n1606_011:0745a23": "巧、處善巧、緣起善巧、處非處善巧。處非處",
    "T31n1606_011:0745a24": "善巧應云何觀？應如緣起善巧觀。問：緣起善",
    "T31n1606_011:0745a25": "巧、處非處善巧有何差別？答：若以諸法流潤",
    "T31n1606_011:0745a26": "諸法，令離無因不平等因生故，是緣起善巧。",
    "T31n1606_011:0745a27": "謂以無明等諸法流潤行等諸法，非彼諸法",
    "T31n1606_011:0745a28": "無因而生，亦非自在天等不平等因生，如是",
    "T31n1606_011:0745a29": "觀智名緣起善巧。因果相稱攝受生起故，是",
    "T31n1606_011:0745b01": "處非處善巧。謂雖唯有法為因，然由攝受相",
    "T31n1606_011:0745b02": "稱因，方能生起相稱果。如善行感可愛異熟、",
    "T31n1606_011:0745b03": "惡行感不可愛異熟，如是比。如是觀智，名處",
    "T31n1606_011:0745b04": "非處善巧。淨惑所緣者，謂下地麁性上地靜",
    "T31n1606_011:0745b05": "性，真如及四聖諦。下地麁性上地靜性者，依",
    "T31n1606_011:0745b06": "世間道說，由此制伏諸纏故。真如及四聖諦",
    "T31n1606_011:0745b07": "者，依出世道說。略故真如，廣故四聖諦，由",
    "T31n1606_011:0745b08": "此永害諸隨眠故。",
    "T31n1606_011:0745b09": "復次因辯觀察契經等法，應當解釋諸法道",
    "T31n1606_011:0745b10": "理，由依此道理能觀彼法故。問：若欲於諸法",
    "T31n1606_011:0745b11": "正勤審觀察，由幾種道理能正觀察耶？答：由",
    "T31n1606_011:0745b12": "四種道理，謂觀待道理、作用道理、證成道",
    "T31n1606_011:0745b13": "理、法爾道理。觀待道理者，謂諸行生時要待",
    "T31n1606_011:0745b14": "眾緣，如芽生時要待種子時節水田等緣，諸",
    "T31n1606_011:0745b15": "識生時要待根境作意等緣，如是等。作用道",
    "T31n1606_011:0745b16": "理者，謂異相諸法各別作用，如眼根等為眼",
    "T31n1606_011:0745b17": "識等所依作用，色等境界為眼識等所緣作",
    "T31n1606_011:0745b18": "用，眼等諸識了別色等；金銀匠等善修造金",
    "T31n1606_011:0745b19": "銀等物，如是比。證成道理者，謂為證成所",
    "T31n1606_011:0745b20": "應成義，宣說諸量不相違語。所應成義者，謂",
    "T31n1606_011:0745b21": "自體差別所攝所應成義。諸量不相違語者，",
    "T31n1606_011:0745b22": "謂現量等不相違立宗等言。法爾道理者，謂",
    "T31n1606_011:0745b23": "無始時來於自相共相所住法中所有成就",
    "T31n1606_011:0745b24": "法性法爾。如火能燒、水能爛，如是等諸法成",
    "T31n1606_011:0745b25": "就法性法爾。如經言：眼雖圓淨，空、無有常",
    "T31n1606_011:0745b26": "乃至無我。所以者何？其性法爾。復次於",
    "T31n1606_011:0745b27": "諸法中正勤觀察四道理已，云何而起尋思？",
    "T31n1606_011:0745b28": "謂起四種尋思：一名尋思、二事尋思、三自",
    "T31n1606_011:0745b29": "體假立尋思、四差別假立尋思。名尋思者，",
    "T31n1606_011:0745c01": "謂推求諸法名身句身文身自相皆不成實。",
    "T31n1606_011:0745c02": "由名身等是假有故，觀彼自相皆不成實。事",
    "T31n1606_011:0745c03": "尋思者，謂推求諸法蘊界處相皆不成實。由",
    "T31n1606_011:0745c04": "諸蘊等如名身等，所宣說事皆不成實，是故",
    "T31n1606_011:0745c05": "觀彼相不成實。推求者，是觀察義。自體假立",
    "T31n1606_011:0745c06": "尋思者，謂於諸法能詮所詮相應中推求自",
    "T31n1606_011:0745c07": "體，唯是假立言說因性。能詮所詮相應者，謂",
    "T31n1606_011:0745c08": "此二互為領解因性。所以者何？善名言者",
    "T31n1606_011:0745c09": "但聞能詮，由憶念門便於所詮得生領解。或",
    "T31n1606_011:0745c10": "但得所詮，由憶念門便於能詮得生領解。於",
    "T31n1606_011:0745c11": "如是種類共立相應中，眼等自相唯是假立，",
    "T31n1606_011:0745c12": "但於肉團等名言因中起此名言故。若如是",
    "T31n1606_011:0745c13": "觀察，是名自體假立尋思。差別假立尋思者，",
    "T31n1606_011:0745c14": "謂於諸法能詮所詮相應中推求差別，唯是",
    "T31n1606_011:0745c15": "假立名言因性。所以者何？以於能詮所詮相",
    "T31n1606_011:0745c16": "應中推求若常無常、有上無上、有色無色、有",
    "T31n1606_011:0745c17": "見無見等差別相，唯是假立名言因性。如是",
    "T31n1606_011:0745c18": "觀察，是名差別假立尋思。",
    "T31n1606_011:0745c19": "復次於法正勤修尋思已，必於諸法得如實",
    "T31n1606_011:0745c20": "智。云何而起如實智耶？謂起四如實智：一名",
    "T31n1606_011:0745c21": "尋思所引如實智、二事尋思所引如實智、三",
    "T31n1606_011:0745c22": "自體假立尋思所引如實智、四差別假立尋",
    "T31n1606_011:0745c23": "思所引如實智。名尋思所引如實智者，謂如",
    "T31n1606_011:0745c24": "實知名不可得智。事尋思所引如實智者，謂",
    "T31n1606_011:0745c25": "如實知事相亦不可得智。自體假立尋思所",
    "T31n1606_011:0745c26": "引如實智者，謂如實知實有自性不可得智。",
    "T31n1606_011:0745c27": "差別假立尋思所引如實智者，謂如實知實",
    "T31n1606_011:0745c28": "有差別不可得智。此四如實智，如前所尋思，",
    "T31n1606_011:0745c29": "了知名等如實皆不可得。",
    "T31n1606_011:0746a01": "復次依法修三摩地者，瑜伽地云何當知？此",
    "T31n1606_011:0746a02": "地略有五種，謂持、任、鏡、明、依。持者，謂已積",
    "T31n1606_011:0746a03": "集菩提資糧，於煖等位依諸聖諦所有多聞，",
    "T31n1606_011:0746a04": "如所多聞安立止觀所緣境故，說名為持。又",
    "T31n1606_011:0746a05": "已積集菩提資糧者，為求諦現觀，聽受契經",
    "T31n1606_011:0746a06": "等法，故名多聞。任者，謂緣此境如理作意，",
    "T31n1606_011:0746a07": "由此作意依所多聞無倒思惟，所聞義相任",
    "T31n1606_011:0746a08": "持心故。鏡者，謂緣此境有相三摩地，此三",
    "T31n1606_011:0746a09": "摩地即緣多聞，為境與定相俱，故名有相，由",
    "T31n1606_011:0746a10": "此三摩地猶帶所知事同分影像相故。又此",
    "T31n1606_011:0746a11": "三摩地能審照察所知事質，故譬於鏡。明者，",
    "T31n1606_011:0746a12": "謂能取所取無所得智，由此智見道所攝現",
    "T31n1606_011:0746a13": "觀轉故。云何菩薩依瑜伽地方便修學證無",
    "T31n1606_011:0746a14": "所得？謂諸菩薩已善積集福德智慧二種資",
    "T31n1606_011:0746a15": "糧，已過第一無數大劫，已聞隨順通達真如",
    "T31n1606_011:0746a16": "契經等法，如理作意發三摩地，依止定心思",
    "T31n1606_011:0746a17": "惟定中所知影像，觀此影像不異定心，依此",
    "T31n1606_011:0746a18": "影像捨外境想，唯定觀察自想影像。爾時菩",
    "T31n1606_011:0746a19": "薩了知諸法唯自心故，內住其心，知一切種",
    "T31n1606_011:0746a20": "所取境界皆無所有。所取無故，一切能取亦",
    "T31n1606_011:0746a21": "非真實，故次了知能取非有。次復於內捨",
    "T31n1606_011:0746a22": "離所得二種自性，證無所得。依此道理，佛薄",
    "T31n1606_011:0746a23": "伽梵妙善宣說：菩薩於定位，觀影唯是心，義",
    "T31n1606_011:0746a24": "想既滅除，審觀唯自想。知所住內心，知所取",
    "T31n1606_011:0746a25": "非有，次能取亦無，後觸無所得。依者，謂",
    "T31n1606_011:0746a26": "轉依，捨離一切麁重得清淨轉依故。當知此",
    "T31n1606_011:0746a27": "中以因果兩位釋瑜伽地，由持等四種釋此",
    "T31n1606_011:0746a28": "地因，最後一種釋此地果。",
    "T31n1606_011:0746a29": "復次云何於諸法中法善巧？云何義善巧？云",
    "T31n1606_011:0746b01": "何文善巧？云何詞善巧？云何前際後際密",
    "T31n1606_011:0746b02": "意善巧？如是五問，隨順經中所說諸句。如尊",
    "T31n1606_011:0746b03": "者阿難告舍利子：長老當知，若諸比丘成",
    "T31n1606_011:0746b04": "就五法，即能速受、多受、善受、受已不失。於此",
    "T31n1606_011:0746b05": "經中即由五法如其所應成速受等四種句",
    "T31n1606_011:0746b06": "義。云何法善巧？謂多聞故，於法善巧便能速",
    "T31n1606_011:0746b07": "受，由具多聞者多分能速受文句差別故。云",
    "T31n1606_011:0746b08": "何義善巧？謂於阿毘達磨、毘奈耶中善知其",
    "T31n1606_011:0746b09": "相故，於義善巧便能多受。若善了知阿毘達",
    "T31n1606_011:0746b10": "磨等相，乃於蘊界處等所說事中便能攝集",
    "T31n1606_011:0746b11": "眾多文故。云何文善巧？謂善知訓釋文詞",
    "T31n1606_011:0746b12": "故。云何詞善巧？謂能善知我我所等世俗言",
    "T31n1606_011:0746b13": "詞，不深執著，隨順說故。若於文詞俱得善",
    "T31n1606_011:0746b14": "巧，便能妙善領受所說。善知訓釋文詞故，",
    "T31n1606_011:0746b15": "善知我我所等世俗言詞。不深執著隨順說",
    "T31n1606_011:0746b16": "故，即能無倒領受文義。云何前際後際密意",
    "T31n1606_011:0746b17": "善巧？謂能善知於前際領受、於後際出離故。",
    "T31n1606_011:0746b18": "若於前際後際密意善巧，便能受已而不失",
    "T31n1606_011:0746b19": "壞，依止前際所受法，後能證得出離故。由善",
    "T31n1606_011:0746b20": "了知如來密意，便能證取聖教堅實。云何於",
    "T31n1606_011:0746b21": "諸法中安住於法？若不得修慧，唯勤方便修",
    "T31n1606_011:0746b22": "習聞思，不得名為安住於法。若不得聞思，唯",
    "T31n1606_011:0746b23": "勤方便修習修慧，亦不得名安住於法。若俱",
    "T31n1606_011:0746b24": "得二種方便安住，如是乃名安住於法。如經",
    "T31n1606_011:0746b25": "言：大德當知，若諸比丘如是住法，乃可名為",
    "T31n1606_011:0746b26": "住法比丘。於此經中世尊顯示，若能具依聞",
    "T31n1606_011:0746b27": "思修住，方名住法；非隨住一方便修習得名",
    "T31n1606_011:0746b28": "住法。若唯於法受持讀誦為他宣說等，是名",
    "T31n1606_011:0746b29": "聞思所生慧。如說若於是處多究其文，讀誦",
    "T31n1606_011:0746c01": "宣說又多尋思，唯修聞思慧、不修習修慧，捨",
    "T31n1606_011:0746c02": "離瑜伽等，不可建立為住法。若修三摩地方",
    "T31n1606_011:0746c03": "便不知足，是名修所生慧。如說若有不得聞",
    "T31n1606_011:0746c04": "思唯修修慧，亦不可立為住法。是故世尊因",
    "T31n1606_011:0746c05": "住法比丘說如是言：若比丘於法究竟，所謂",
    "T31n1606_011:0746c06": "契經應頌，乃至廣說。已後復說言不捨瑜伽，",
    "T31n1606_011:0746c07": "如是等應如理知。若有具得聞思修慧，依二種",
    "T31n1606_011:0746c08": "住，是名住法不捨瑜伽。如是等者，謂修三摩",
    "T31n1606_011:0746c09": "地方便不知足，顯示修所生慧。三摩地方便",
    "T31n1606_011:0746c10": "者，謂無間殷重方便，及無顛倒方便。此則顯",
    "T31n1606_011:0746c11": "示二種方便：一無間殷重方便所攝，如說不",
    "T31n1606_011:0746c12": "捨瑜伽故。二無顛倒方便所攝，如說不捨作",
    "T31n1606_011:0746c13": "意故。不知足者，謂不生味著修上奢摩他方",
    "T31n1606_011:0746c14": "便，如說不捨內心奢摩他故。此則顯示不生",
    "T31n1606_011:0746c15": "味著故，及修上奢摩他方便故，名為不捨。",
    "T31n1606_011:0746c16": "復次何因緣故，十二分聖教中方廣分名菩",
    "T31n1606_011:0746c17": "薩波羅蜜多藏耶？由此分中廣說一切波羅",
    "T31n1606_011:0746c18": "蜜多數故、相故、次第故、釋詞故、修故、差別故、",
    "T31n1606_011:0746c19": "攝故、所治故、功德故、更互決擇故。問：於何處",
    "T31n1606_011:0746c20": "說？答：如經中說，大乘者即是菩薩波羅蜜多",
    "T31n1606_011:0746c21": "藏。云何宣說波羅蜜多數相次第，乃至更互",
    "T31n1606_011:0746c22": "決擇？數有二種：一計算數、二決定數。計算",
    "T31n1606_011:0746c23": "數者，謂六波羅蜜多。決定數者，謂波羅蜜",
    "T31n1606_011:0746c24": "多數唯有六，不增不減。何以故？一切菩薩道",
    "T31n1606_011:0746c25": "略有二種：一增上生道、二決定勝道。如其次",
    "T31n1606_011:0746c26": "第三三攝故。所以者何？增上生有三種：一",
    "T31n1606_011:0746c27": "大資財、二大自體、三大眷屬。施波羅蜜多",
    "T31n1606_011:0746c28": "感大資財果。戒波羅蜜多感大自體果，由持",
    "T31n1606_011:0746c29": "淨戒生善趣中得尊貴身故。忍波羅蜜多感大",
    "T31n1606_011:0747a01": "眷屬果，能行忍者一切眾生咸所歸附故。決",
    "T31n1606_011:0747a02": "定勝道有三種：一伏諸煩惱修習善品方便、",
    "T31n1606_011:0747a03": "二成熟有情方便、三成熟佛法方便。如是三",
    "T31n1606_011:0747a04": "中隨闕一種，菩薩決定勝道必不成就。成熟",
    "T31n1606_011:0747a05": "有情方便者，謂靜慮波羅蜜多，依此發神通",
    "T31n1606_011:0747a06": "成熟有情故。復次波羅蜜多是無住處涅槃方",
    "T31n1606_011:0747a07": "便故，其數唯六。所以者何？由諸菩薩為翻",
    "T31n1606_011:0747a08": "住涅槃故，於生死中攝增上生；為翻住生死",
    "T31n1606_011:0747a09": "故，即於生死而不染污。是故前三是得增上",
    "T31n1606_011:0747a10": "生方便，後三是不染污方便，隨其所應如前",
    "T31n1606_011:0747a11": "應知。不染污方便者，由精進故修習對治，由",
    "T31n1606_011:0747a12": "靜慮故伏諸煩惱，由智慧故永害一切煩惱隨",
    "T31n1606_011:0747a13": "眠。復次為攝益一切有情故、對治一切煩惱",
    "T31n1606_011:0747a14": "故，波羅蜜多唯有六種。所以者何？菩薩摩訶",
    "T31n1606_011:0747a15": "薩由布施故引攝資財，方便攝益一切有情。",
    "T31n1606_011:0747a16": "由持戒故不起侵損逼迫惱亂，方便攝益一切",
    "T31n1606_011:0747a17": "有情，如其次第不毀壞他財身心故。由忍辱",
    "T31n1606_011:0747a18": "故堪受侵損逼迫惱亂，方便攝益一切有情，",
    "T31n1606_011:0747a19": "由堪忍他侵損己財等故。由此三種，善能攝",
    "T31n1606_011:0747a20": "益一切有情。由精進故雖未永伏一切煩惱，",
    "T31n1606_011:0747a21": "而依善品修彼對治。由靜慮故永伏煩惱。由",
    "T31n1606_011:0747a22": "智慧故永害隨眠。由此三種，善能對治一切",
    "T31n1606_011:0747a23": "煩惱。相者，謂諸菩薩波羅蜜多相。云何施波",
    "T31n1606_011:0747a24": "羅蜜多相？謂諸菩薩安住菩薩法性，菩提心",
    "T31n1606_011:0747a25": "為依止，以悲導心，捨一切時所有身語意業。",
    "T31n1606_011:0747a26": "如是由種性故、願故、意樂故、事故、自體故，顯",
    "T31n1606_011:0747a27": "施波羅蜜多相。種性者，謂菩薩法性。願者，",
    "T31n1606_011:0747a28": "謂菩提心。意樂者，謂悲導心。事者，謂捨諸",
    "T31n1606_011:0747a29": "所有。自體者，謂身語意業。云何戒波羅蜜多",
    "T31n1606_011:0747b01": "相？謂諸菩薩安住菩薩法性，菩提心為依止，",
    "T31n1606_011:0747b02": "以悲導心，受持一切菩薩戒時所有身語意",
    "T31n1606_011:0747b03": "業。云何忍波羅蜜多相？謂諸菩薩安住菩薩",
    "T31n1606_011:0747b04": "法性，菩提心為依止，以悲導心，堪忍安受",
    "T31n1606_011:0747b05": "諸怨苦時所有身語意業。云何精進波羅蜜多",
    "T31n1606_011:0747b06": "相？謂諸菩薩安住菩薩法性，菩提心為依止，",
    "T31n1606_011:0747b07": "以悲導心，引發一切勝善法時所有身語意",
    "T31n1606_011:0747b08": "業。云何靜慮波羅蜜多相？謂諸菩薩安住菩",
    "T31n1606_011:0747b09": "薩法性，菩提心為依止，以悲導心，起一切種",
    "T31n1606_011:0747b10": "身語意業自在用時，所有一切心恒安住。云",
    "T31n1606_011:0747b11": "何慧波羅蜜多相？謂諸菩薩安住菩薩法性，",
    "T31n1606_011:0747b12": "菩提心為依止，以悲導心，起一切種身語意",
    "T31n1606_011:0747b13": "業自在用時，所有一切諸法簡擇。復次若所",
    "T31n1606_011:0747b14": "行施，依止薩伐若性、能感薩伐若性、攝受薩",
    "T31n1606_011:0747b15": "伐若性、能為一切薩伐若事，是名施波羅蜜",
    "T31n1606_011:0747b16": "多相。如是四句隨其次第，由發起故、習氣故、",
    "T31n1606_011:0747b17": "自體故、等流故，顯波羅蜜多相。發起者，謂依",
    "T31n1606_011:0747b18": "止一切智性，凡所生起一切施行，皆迴向薩",
    "T31n1606_011:0747b19": "伐若性故。習氣者，謂能感一切智性。即所行",
    "T31n1606_011:0747b20": "施熏修相續，於當來世能感薩伐若性故。自",
    "T31n1606_011:0747b21": "體者，謂攝受一切智性。即所行施究竟圓滿，",
    "T31n1606_011:0747b22": "爾時能辦佛法身故。等流者，謂能為一切一",
    "T31n1606_011:0747b23": "切智事。從此後時由受用變化身等流門，發",
    "T31n1606_011:0747b24": "起一切薩伐若事故。如施波羅蜜多相，乃至",
    "T31n1606_011:0747b25": "慧波羅蜜多相，皆應如是說。",
    "T31n1606_011:0747b26": "次第者，謂前前波羅蜜多，能為後後所依止",
    "T31n1606_011:0747b27": "故。所以者何？菩薩摩訶薩由施波羅蜜多串",
    "T31n1606_011:0747b28": "習捨施內外事故，不顧身命、棄大寶藏、受持",
    "T31n1606_011:0747b29": "禁戒。由護戒故，他所毀罵終不反報。由如是",
    "T31n1606_011:0747c01": "等遂能堪忍，以能堪忍寒熱等苦，雖遭此緣",
    "T31n1606_011:0747c02": "加行不息發勤精進。精進方便證究竟果，成",
    "T31n1606_011:0747c03": "滿靜慮。靜慮滿已，由淨定心如實知故，證得",
    "T31n1606_011:0747c04": "出世究竟大慧。復次前前波羅蜜多，後後所",
    "T31n1606_011:0747c05": "持故。謂戒能持施，乃至慧能持靜慮。由具尸",
    "T31n1606_011:0747c06": "羅施得清淨。何以故？由行布施攝益有情，由",
    "T31n1606_011:0747c07": "具尸羅不為惱害。是故菩薩於受施者，以離",
    "T31n1606_011:0747c08": "惱害，善能施與清淨樂具，故由淨戒力施得",
    "T31n1606_011:0747c09": "清淨。如是由忍力故戒得清淨。何以故？由能",
    "T31n1606_011:0747c10": "忍受他不饒益，終不毀犯所學處故。由精進",
    "T31n1606_011:0747c11": "故忍得清淨。何以故？由勇猛力故，久處生死",
    "T31n1606_011:0747c12": "不以為難，能受眾生違逆等苦。由靜慮故精",
    "T31n1606_011:0747c13": "進清淨。何以故？由喜樂俱，能勤修習一切善",
    "T31n1606_011:0747c14": "法無休息故。由具慧故靜慮清淨。何以故？若",
    "T31n1606_011:0747c15": "由無量門數數觀諸法，能證內寂靜，增長三",
    "T31n1606_011:0747c16": "摩地。又伽他說：無有靜慮而不因慧。復次由",
    "T31n1606_011:0747c17": "麁細故，波羅蜜多前後次第。所以者何？於諸",
    "T31n1606_011:0747c18": "行中施行最麁，故先建立。於忍等行，戒復為",
    "T31n1606_011:0747c19": "麁，故次建立。乃至於慧，靜慮為麁，一切行中",
    "T31n1606_011:0747c20": "慧為最細，故最後立。",
    "T31n1606_011:0747c21": "釋詞者，謂諸菩薩所行布施所以名施波羅",
    "T31n1606_011:0747c22": "蜜多者，謂由大施故、離過故、離垢故，名施波",
    "T31n1606_011:0747c23": "羅蜜多。大施者，盡捨一切內外事故、長時",
    "T31n1606_011:0747c24": "施故。離過者，遠離不平等追求等過故。離垢",
    "T31n1606_011:0747c25": "者，永斷一切所治慳故。如《無盡慧經》施無盡",
    "T31n1606_011:0747c26": "中說：云何離垢？永斷所治并習氣故。如是三",
    "T31n1606_011:0747c27": "句，顯波羅蜜多三種最勝。何等為三？一自體",
    "T31n1606_011:0747c28": "最勝并積習、二方便最勝、三果最勝。積習",
    "T31n1606_011:0747c29": "者，謂長時施故。如施波羅蜜多有三種，乃至",
    "T31n1606_011:0748a01": "慧波羅蜜多亦爾。戒等離過者，謂遠離我增",
    "T31n1606_011:0748a02": "益等，隨其所應，如《無盡慧經》廣說。復次由與",
    "T31n1606_011:0748a03": "十二種最勝相應故，名波羅蜜多。何等名為",
    "T31n1606_011:0748a04": "十二最勝？一廣大最勝，不求一切世間樂故，",
    "T31n1606_011:0748a05": "又最上故。二長時最勝，經三大劫阿僧企耶",
    "T31n1606_011:0748a06": "所積習故。三所為最勝，為利益安樂一切有",
    "T31n1606_011:0748a07": "情故。四無盡最勝，由迴向大菩提究竟無盡",
    "T31n1606_011:0748a08": "故。五無間最勝，由得自他平等勝解，令諸有",
    "T31n1606_011:0748a09": "情於施等波羅蜜多速圓滿故。六無難最勝，",
    "T31n1606_011:0748a10": "唯由隨喜他所行施等，令波羅蜜多速圓滿故。",
    "T31n1606_011:0748a11": "七大自在最勝，由得虛空藏等諸三摩地，令布",
    "T31n1606_011:0748a12": "施等波羅蜜多速圓滿故。八攝受最勝，無分",
    "T31n1606_011:0748a13": "別智所攝受故。九發起最勝，謂解行地中上",
    "T31n1606_011:0748a14": "品忍位所行施等波羅蜜多。十證得最勝，謂",
    "T31n1606_011:0748a15": "初地中所得施等波羅蜜多。十一等流最勝，",
    "T31n1606_011:0748a16": "謂餘八地中所行施等波羅蜜多。十二圓滿",
    "T31n1606_011:0748a17": "最勝，謂第十地及如來地所有施等波羅蜜",
    "T31n1606_011:0748a18": "多，如其次第，菩薩圓滿故、佛圓滿故。復次最",
    "T31n1606_011:0748a19": "勝所作故、最勝所至故，名波羅蜜多，一切佛",
    "T31n1606_011:0748a20": "菩薩所為所到故。復次到所知彼岸故，名波",
    "T31n1606_011:0748a21": "羅蜜多，安住佛性故。復次濟度自他最極災",
    "T31n1606_011:0748a22": "橫故，名波羅蜜多，能令自他越度生死大苦",
    "T31n1606_011:0748a23": "海故。共詞已釋，不共今當說。能捨施者當",
    "T31n1606_011:0748a24": "來貧苦，能捨受者現在熱惱，故名為施。能令",
    "T31n1606_011:0748a25": "諸根永寂靜故、能趣清淨諸善趣故、能為清",
    "T31n1606_011:0748a26": "涼所依處故，說名為戒。隨其次第，能引守",
    "T31n1606_011:0748a27": "護諸根門故、是往清淨善趣因故、能為無悔",
    "T31n1606_011:0748a28": "等漸次乃至涅槃所依故。遠離一切忿熱灰",
    "T31n1606_011:0748a29": "故、遠離不捨怨害心故、顯發損者常安隱故，",
    "T31n1606_011:0748b01": "說名為忍。怨害心者，謂起報怨心。不捨者，",
    "T31n1606_011:0748b02": "謂不棄此心。能壞怨心，名為損者。顯此無畏，",
    "T31n1606_011:0748b03": "故名顯發損者常安隱故。損害生長作用相",
    "T31n1606_011:0748b04": "應，故名精進。損害作用相應者，謂前二正斷，",
    "T31n1606_011:0748b05": "以能損害不善法故。生長作用相應者，謂後",
    "T31n1606_011:0748b06": "二正斷，以能生長諸善法故。能持、能息、能靜、",
    "T31n1606_011:0748b07": "能調，又能引發，故名靜慮。能持者，謂於境繫",
    "T31n1606_011:0748b08": "心。能息者，謂息諸散亂。能靜者，謂令心寂",
    "T31n1606_011:0748b09": "靜。能調者，謂制伏諸纏。能引發者，謂能引",
    "T31n1606_011:0748b10": "發自在作用。他所發智故、內證智故、種別",
    "T31n1606_011:0748b11": "智故、得寂靜智故、勝德智故，名為慧。他所",
    "T31n1606_011:0748b12": "發智者，謂從他言音所生慧，及如理作意相",
    "T31n1606_011:0748b13": "應慧。內證智者，謂出世間慧。種別智者，謂",
    "T31n1606_011:0748b14": "出世間後所得慧。得寂靜智者，謂修道中治",
    "T31n1606_011:0748b15": "煩惱慧。勝德智者，謂能引發勝功德慧。",
    "T31n1606_011:0748b16": "大乘阿毘達磨雜集論卷第十一"
}