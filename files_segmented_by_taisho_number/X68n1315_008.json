{
    "X68n1315_008:0045a17": "古尊宿語錄卷第八",
    "X68n1315_008:0045a19": "汝州首山念和尚語錄(南岳下九世嗣風穴)",
    "X68n1315_008:0045a20": "師諱省念。萊州狄氏子。入院上堂云。佛法付與國王．",
    "X68n1315_008:0045a21": "大臣．有力檀那。令其佛法不斷絕。燈燈相續。至于今",
    "X68n1315_008:0045a22": "日。大眾。且道續箇甚麼。良久。云。今日須是迦葉師兄",
    "X68n1315_008:0045a23": "始得。　時有僧問。靈山一會。何異今朝。　師云。墮坑落塹。",
    "X68n1315_008:0045a24": "　僧云。為什麼如此。　師云。瞎。　僧問。師唱誰家曲。宗風嗣",
    "X68n1315_008:0045b01": "阿誰。　師云。少室巖前親掌示。　僧云。更請洪音和一聲。",
    "X68n1315_008:0045b02": "　師云。如今也要大家知。　問。如何是和尚家風。　師云。一",
    "X68n1315_008:0045b03": "言截斷千江口。萬仞峯前始得玄。　問。如何是首山境。",
    "X68n1315_008:0045b04": "　師云。一任眾人看。　僧云。如何是境中人。　師云。喫棒得",
    "X68n1315_008:0045b05": "也未。僧禮拜。　師云。喫棒且待別時。　問。如何是佛法大",
    "X68n1315_008:0045b06": "意。　師云。楚王城畔。汝水東流。　僧云。如何是學人親切",
    "X68n1315_008:0045b07": "處。　師云。五九盡日又逢春。　僧云。畢竟事如何。　師云。冬",
    "X68n1315_008:0045b08": "到寒食一百五。　問。司徒郎中臨座側。祖胤西來願舉",
    "X68n1315_008:0045b09": "揚。　師云。王臣三請今朝赴。萬民樂業普皆安。　僧云。與",
    "X68n1315_008:0045b10": "麼則慈雲普潤。處處皆通也。　師云。野老謳歌。時人皆",
    "X68n1315_008:0045b11": "唱。復云。諸上座。佛法無多子。只是你諸人自信不及。",
    "X68n1315_008:0045b12": "若也自信得去。千聖出頭來你面前亦無下口處。何",
    "X68n1315_008:0045b13": "故。只為你自信得及。不向外馳求。所以柰何不得。直",
    "X68n1315_008:0045b14": "饒釋迦老子到這裏。也與三十棒。然則如此。初心後",
    "X68n1315_008:0045b15": "學憑箇什麼道理。且問你諸人還得恁麼也未。良久。",
    "X68n1315_008:0045b16": "云。若得恁麼。直須恁麼。無事。珍重。",
    "X68n1315_008:0045b17": "上堂。僧問。從上諸聖向什麼處行履。　師云。牽犁拽杷。",
    "X68n1315_008:0045b18": "　問。古人拈槌竪拂。意旨如何。　師云。孤峯無宿客。　僧云。",
    "X68n1315_008:0045b19": "未審意旨如何。　師云。不是守株人。　問。如何是菩提道。",
    "X68n1315_008:0045b20": "　師云。此去襄縣五里。　僧云。向上事如何。　師云。往來不",
    "X68n1315_008:0045b21": "易。",
    "X68n1315_008:0045b22": "上堂。僧問。如何是首山。　師云。東山高。西山低。　僧云。如",
    "X68n1315_008:0045b23": "何是山中人。　師云。恰遇棒不在。僧禮拜。師便打。　問。如",
    "X68n1315_008:0045b24": "何是道。　師云。爐中有火無心撥。處處無蹤任意遊。　僧",
    "X68n1315_008:0045c01": "云。如何是道中人。　師云。坐看煙霞秀。不與白雲齊。　問。",
    "X68n1315_008:0045c02": "諸聖說不到處。請師提唱。　師云。萬里神光都一照。誰",
    "X68n1315_008:0045c03": "人敢並日輪齊。　問。學人身心聚散時如何。　師云。不聞",
    "X68n1315_008:0045c04": "天樂響。　僧云。如何收攝。　師云。莫逐四時移。　問。菩薩未",
    "X68n1315_008:0045c05": "成佛時如何。　師云。眾生。　僧云。成佛後如何。　師云。眾生。",
    "X68n1315_008:0045c06": "眾生。　問。覺花未發時。如何辨真實。　師云。冬不寒。臈後",
    "X68n1315_008:0045c07": "看。　僧云。莫便是也無。　師云。錯。　問。六國未寧時如何。　師",
    "X68n1315_008:0045c08": "云。什麼處去來。　僧云。寧後如何。　師云。大地火起。　問。寶",
    "X68n1315_008:0045c09": "劒未出匣時如何。　師云。怨阿誰。　僧云。出匣後如何。　師",
    "X68n1315_008:0045c10": "云。不斬無罪之人。僧禮拜。　師云。斬。　問。寶劒未出匣時",
    "X68n1315_008:0045c11": "如何。　師云。你不惜猶可。　僧云。出後如何。　師云。伏惟尚",
    "X68n1315_008:0045c12": "饗。　僧云。忽遇師子吼時如何。　師云。一任野干鳴。僧便",
    "X68n1315_008:0045c13": "喝。　師云。果然。僧又喝。　師云。放你三十棒。僧禮拜。　師云。",
    "X68n1315_008:0045c14": "這瞎漢。　復云。諸上座。不得盲喝亂喝。者裏尋常向你",
    "X68n1315_008:0045c15": "道。賓則始終賓。主則始終主。賓無二賓。主無二主。若",
    "X68n1315_008:0045c16": "有二賓二主。即是兩箇瞎漢。所以我若立時。你須坐。",
    "X68n1315_008:0045c17": "我若坐時。你須立。坐則共你坐。立則共你立。雖然如",
    "X68n1315_008:0045c18": "是。到這裏。急著眼始得。若是眼孔定動。即千里萬里。",
    "X68n1315_008:0045c19": "何故如此。如隔牕看馬騎相似。擬議即沒交涉。諸上",
    "X68n1315_008:0045c20": "座。既然於此留心。直須子細。不要掠虗好。他日異時",
    "X68n1315_008:0045c21": "賺著你在。諸人若也有事。近前。無事。珍重。",
    "X68n1315_008:0045c22": "上堂。僧問。蓮花未出水時如何。　師云。徧天徧地。　問。出",
    "X68n1315_008:0045c23": "水後如何。　師云。特地一場愁。　問。殺父殺母。佛前懺悔。",
    "X68n1315_008:0045c24": "殺佛殺祖。向什麼處懺悔。　師云。水深一丈。　問。離凡離",
    "X68n1315_008:0046a01": "聖。請師一句。　師云。不可錯怪老僧也。　僧云。謝師指示。",
    "X68n1315_008:0046a02": "師便打。　問。魚鼓未鳴時如何。　師云。望天不見天。　僧云。",
    "X68n1315_008:0046a03": "鳴後如何。　師云。覷地不見地。　問。和尚是大善知識。為",
    "X68n1315_008:0046a04": "什麼却首山。　師云。不坐孤峯頂。常伴白雲閑。　問。四眾",
    "X68n1315_008:0046a05": "圍繞。師說何法。　師云。打草祇要驚蛇。　僧云。未審怎生",
    "X68n1315_008:0046a06": "下手。　師云。適來洎合喪身失命。　問。不落三寸。請師速",
    "X68n1315_008:0046a07": "道。　師云。老僧到這裏却道不得。闍棃道看。　僧云。猶落",
    "X68n1315_008:0046a08": "三寸。請師別道。　師云。首山今日失利。　問。如何是首山",
    "X68n1315_008:0046a09": "境。　師云。千花逈秀。一葉長芳。　僧云。如何是境中人。　師",
    "X68n1315_008:0046a10": "云。好事不如無。　問。因緣未熟時如何。　師云。進。　僧云。熟",
    "X68n1315_008:0046a11": "後如何。　師云。退。　問。二龍爭珠。誰是得者。　師云。得者失。",
    "X68n1315_008:0046a12": "　僧云。不得者又如何。　師云。珠在什麼處。僧擬議。師便",
    "X68n1315_008:0046a13": "打。　問。維摩默然。未審意旨如何。　師云。罕逢穿耳客。多",
    "X68n1315_008:0046a14": "遇刻舟人。　問。如何是首山出身語。　師云。誰人障閡得。",
    "X68n1315_008:0046a15": "　僧云。與麼則自在去也。　師云。去即打折你腰。　師乃云。",
    "X68n1315_008:0046a16": "要得親切。第一莫將問來問。還會麼。問在答處。答在",
    "X68n1315_008:0046a17": "問處。你若將問來問。老僧在你脚底。你若擬議。則沒",
    "X68n1315_008:0046a18": "交涉。　時有僧出禮拜。師便打。僧問。挂錫幽巖時如何。",
    "X68n1315_008:0046a19": "　師云。錯。　僧云。錯。師便打。",
    "X68n1315_008:0046a20": "上堂。僧問。終日忙忙。那事無妨。如何是那事。　師云。孤",
    "X68n1315_008:0046a21": "峯頂上千花秀。萬仞嵳峩嶮處行。　僧云。莫便是和尚",
    "X68n1315_008:0046a22": "為人處也無。　師云。大眾謌謠送。千峯永不回。　僧云。回",
    "X68n1315_008:0046a23": "來底事又作麼生。　師云。粉骨碎身猶未報。三年一度",
    "X68n1315_008:0046a24": "送錢財。僧禮拜。　師云。噓。噓。　問。一切諸佛皆從此經出。",
    "X68n1315_008:0046b01": "未審此經從何而出。　師云。低聲。低聲。　僧云。如何受持。",
    "X68n1315_008:0046b02": "　師云。切不得染汙。　問。作何行業。報得四恩三有。　師云。",
    "X68n1315_008:0046b03": "殺人放火。　僧云。與麼則大作業底人也。　師云。苦痛深。",
    "X68n1315_008:0046b04": "　問。世尊滅後。法付何人。　師云。好箇問頭。無人答得。　僧",
    "X68n1315_008:0046b05": "云。如何是世尊不說說。　師云。任從滄海變。終不為君",
    "X68n1315_008:0046b06": "通。　僧云。如何是迦葉不聞聞。　師云。聵人徒側耳。　問。古",
    "X68n1315_008:0046b07": "人言。見色便見心。諸法無形。將何所見。　師云。一家有",
    "X68n1315_008:0046b08": "事百家忙。　僧云。學人不會。乞師再指。　師云。三日後看",
    "X68n1315_008:0046b09": "取。　問。入京朝聖主。只到潼關却便回時如何。　師云。猶",
    "X68n1315_008:0046b10": "是鈍漢。　問。路逢達道人。不將語默對。未審將什麼對。",
    "X68n1315_008:0046b11": "　師云。瞥爾三千界。　僧云。與麼則目視不勞也。　師云。天",
    "X68n1315_008:0046b12": "恩未遇。後悔難追。　問。仗鏌鎁劒來取師頭時如何。師",
    "X68n1315_008:0046b13": "噓一聲。　僧云。苦痛深。師便打。　問。得船便渡時如何。　師",
    "X68n1315_008:0046b14": "云。猶是鈍漢。　問。權借一問以為影草時如何。　師云。放",
    "X68n1315_008:0046b15": "你三十棒。　問。久在貧中。請師賑接。　師云。不接。　僧云。為",
    "X68n1315_008:0046b16": "什麼不接。　師云。喫棒得也未。隨聲便打。　問。如何是古",
    "X68n1315_008:0046b17": "佛心。　師云。鎮州蘿蔔重三斤。　問。龍宮海藏當有何物。",
    "X68n1315_008:0046b18": "請師一別。　師云。不掛三寸舌。　僧云。為什麼不掛三寸",
    "X68n1315_008:0046b19": "舌。　師云。誰知句後親。　問。不落僧祇。如何修證。　師云。近",
    "X68n1315_008:0046b20": "前來。與你道。僧近前。師便打。　問。丹霞掩耳。黃蘗拄杖。",
    "X68n1315_008:0046b21": "意旨如何。　師云。坐參都不問。暢殺子平生。　僧云。稀逢",
    "X68n1315_008:0046b22": "難遇。請師指示。　師云。莫椀鳴。　問。虗空以何為體。　師云。",
    "X68n1315_008:0046b23": "老僧在你脚底。　僧云。和尚為什麼在學人脚底。　師云。",
    "X68n1315_008:0046b24": "知你是瞎漢。　問。祇如和尚道老僧在你脚底。意旨如",
    "X68n1315_008:0046c01": "何。　師云。橫身不怕侵泥水。識者方知大作家。　問。祇如",
    "X68n1315_008:0046c02": "和尚道知你是箇瞎漢。又作麼生。　師云。將寶奉君君",
    "X68n1315_008:0046c03": "不識。却令瞽叟墮生盲。　問。如何是玄中的。　師云。有言",
    "X68n1315_008:0046c04": "須道却。　僧云。此意如何。　師云。無言鬼也嗔。　問。如何是",
    "X68n1315_008:0046c05": "衲僧眼。　師云。此問不當。　僧云。當後如何。　師云。堪作恁",
    "X68n1315_008:0046c06": "麼。　問。如何得離眾緣去。　師云。千年一遇。　僧云。不離時",
    "X68n1315_008:0046c07": "如何。　師云。立在眾人前。　問。諸佛未見時如何。　師云。拈",
    "X68n1315_008:0046c08": "匙不把筯。　僧云。見後如何。　師云。喫飯忘却匙。　問。佛未",
    "X68n1315_008:0046c09": "出世時如何。　師云。不可錯怪老僧也。　僧云。出後如何。",
    "X68n1315_008:0046c10": "　師云。舉似天下人。　問。如何是超毗盧之句。稱釋迦之",
    "X68n1315_008:0046c11": "譚。　師云。妙語無多子。親言舉似誰。　僧云。湛然時如何。",
    "X68n1315_008:0046c12": "　師云。未明心地諦。難過首山關。僧擬進語。師便打。　問。",
    "X68n1315_008:0046c13": "如何是大安樂底人。　師云。不見有一法。　僧云。將何為",
    "X68n1315_008:0046c14": "人。　師云。謝闍棃領話。　問。如何是常在底人。　師云。亂走",
    "X68n1315_008:0046c15": "作什麼。　問。一毫未發時如何。　師云。路逢穿耳客。　僧云。",
    "X68n1315_008:0046c16": "發後如何。　師云。不用更遲疑。　問。無絃一曲。請師音韻。",
    "X68n1315_008:0046c17": "　師良久云。還聞麼。　僧云。不聞。　師云。何不高聲問著。　問。",
    "X68n1315_008:0046c18": "大悲千手眼。那箇是正眼。　師云。即便[翟*欠]瞎。　僧云。[翟*欠]瞎",
    "X68n1315_008:0046c19": "後如何。　師云。撈天摸地。　問。如何是和尚說法底口。　師",
    "X68n1315_008:0046c20": "云。掛在壁上。　僧云。忽有人來問時如何。　師云。待我取",
    "X68n1315_008:0046c21": "回來即向你道。　問。學人此處不薦。擬向南方時如何。",
    "X68n1315_008:0046c22": "　師云。速。　僧云。却不恁麼去時如何。　師云。後會雖逢。　問。",
    "X68n1315_008:0046c23": "如何是離凡聖底句。　師云。嵩山安國師。　僧云。莫便是",
    "X68n1315_008:0046c24": "和尚極則處也無。　師云。南岳讓和尚。　僧云。如何是和",
    "X68n1315_008:0047a01": "尚家風。　師云。無絲傀儡有人牽。　僧云。牽後如何。　師云。",
    "X68n1315_008:0047a02": "妙有無言不較多。　僧云。如何是妙有無言不較多。　師",
    "X68n1315_008:0047a03": "云。有言須得句。　僧云。如何是無絲傀儡有人牽。　師云。",
    "X68n1315_008:0047a04": "當明提祖道。方得後人棲。　問。學人乍入叢林。乞師指",
    "X68n1315_008:0047a05": "示。　師云。闍棃到老僧會裏得多少時。　僧云。經冬過夏。",
    "X68n1315_008:0047a06": "　師云。莫錯舉似人。　問。有一人蕩盡來時。師還接也無。",
    "X68n1315_008:0047a07": "　師云。蕩盡即致。那一人是誰。　僧云。風高月冷。　師云。僧",
    "X68n1315_008:0047a08": "堂內幾人坐臥。僧無語。　師云。賺殺老僧。　問。學人求出",
    "X68n1315_008:0047a09": "世間時如何。　師云。借水獻花先供養。莫教落後索香",
    "X68n1315_008:0047a10": "錢。　僧云。死生事大。乞師一薦。　師云。透漏遺蹤無走路。",
    "X68n1315_008:0047a11": "　僧云。恁麼則被他捉著也。　師云。今日到長安。　問。如來",
    "X68n1315_008:0047a12": "演說三乘教。未審是什麼教。　師云。千言無一中。　僧云。",
    "X68n1315_008:0047a13": "為什麼千言無一中。　師云。不是上鈎人。　問。一切法皆",
    "X68n1315_008:0047a14": "空。如何悟得真空理。　師云。南地先抽笋。塞北著皮裘。",
    "X68n1315_008:0047a15": "　僧云。莫落是非也無。　師云。自家看取。　問。青青翠竹還",
    "X68n1315_008:0047a16": "有佛性也無。　師云。南天北地。　僧云。恁麼則推窮佛理",
    "X68n1315_008:0047a17": "也。　師云。北地南天。　問。鐘鼓未鳴時如何。　師云。問前不",
    "X68n1315_008:0047a18": "鳴問後打。僧擬議。師便喝。　問。如何是迦葉門前一盞",
    "X68n1315_008:0047a19": "燈。　師云。孤峯朗月連天照。性似寒泉徹底清。　僧云。勞",
    "X68n1315_008:0047a20": "而無功時如何。　師云。日輪當午無私照。自是時人見",
    "X68n1315_008:0047a21": "有移。　問。寶劒未出匣時如何。　師云。大洋海底澄心鏡。",
    "X68n1315_008:0047a22": "　僧云。出匣後如何。　師云。天外吒沙獨擺捎。　師乃云。第",
    "X68n1315_008:0047a23": "一句薦得。堪與祖佛為師。第二句薦得。堪與人天為",
    "X68n1315_008:0047a24": "師。第三句薦得。自救不了。　時有僧問。如何是第一句。",
    "X68n1315_008:0047b01": "　師云。大用不揚眉。棒下須見血。　僧云。慈悲何在。　師云。",
    "X68n1315_008:0047b02": "送出三門外。　問。如何是第二句。　師云。不打恁麼驢漢。",
    "X68n1315_008:0047b03": "　僧云。將接何人。　師云。如斯爭柰何。　問。如何是第三句。",
    "X68n1315_008:0047b04": "　師云。解問無人答。　僧云。即今祇對者是誰。　師云。莫使",
    "X68n1315_008:0047b05": "外人知。　僧云。和尚是第幾句薦得。　師云。月落三更穿",
    "X68n1315_008:0047b06": "市過。　問。維摩一默。文殊贊善。未審此意如何。　師云。當",
    "X68n1315_008:0047b07": "時聽眾必不如是。　僧云。既不如是。維摩默然又且如",
    "X68n1315_008:0047b08": "何。　師云。知恩者少。負恩者多。乃云。若論此事。實不掛",
    "X68n1315_008:0047b09": "一箇元字脚。便下座。",
    "X68n1315_008:0047b10": "次住廣教語錄",
    "X68n1315_008:0047b11": "師入院上堂。有僧問。曹溪一句。天下人聞。廣教一句。",
    "X68n1315_008:0047b12": "什麼人聞。　師云。不出三門外。　僧云。為什麼不出三門",
    "X68n1315_008:0047b13": "外。　師云。舉似天下人。　僧問。如何是真如體。　師云。徧乾",
    "X68n1315_008:0047b14": "坤。　僧云。如何是真如用。　師云。動天地。　問。如何是大海。",
    "X68n1315_008:0047b15": "　師云。出頭天外看。　僧云。恁麼則包含不盡也。　師云。不",
    "X68n1315_008:0047b16": "見本來身。　問。如何是學人自己。　師云。是你自己。　問。黑",
    "X68n1315_008:0047b17": "豆未生芽時如何。　師云。萬里崖州君自去。臨行惆悵",
    "X68n1315_008:0047b18": "怨他誰。　僧云。有何罪過。　師云。昨夜貶文殊。　僧云。未審",
    "X68n1315_008:0047b19": "什麼時回。　師云。專候天恩。　僧云。天恩到時如何。　師云。",
    "X68n1315_008:0047b20": "齊賀太平年。　問。牛頭未見四祖時如何。　師云。不唧[口*留]。",
    "X68n1315_008:0047b21": "　僧云。見後如何。　師云。不唧[口*留]。　問。久負沒絃琴。請師彈",
    "X68n1315_008:0047b22": "一曲。　師云。正值嚴凝久。披簑帶雨歸。　問。觀身無相。觀",
    "X68n1315_008:0047b23": "法亦然時如何。　師云。晴天開水路。　僧云。恁麼則掃地",
    "X68n1315_008:0047b24": "而盡去也。　師云。孤月照高岑。　問。萬機喪盡時如何。　師",
    "X68n1315_008:0047c01": "云。死水不藏龍。　僧云。轉動後如何。　師云。碧眼胡僧笑",
    "X68n1315_008:0047c02": "點頭。　問。如何是正修行路。　師云。貧兒不雜食。　僧云。撒",
    "X68n1315_008:0047c03": "手歸家去也。　師云。香臭不曾聞。　僧云。三春無二月。十",
    "X68n1315_008:0047c04": "五正團圓。　師云。不是闍黎用心處。　僧云。如何是學人",
    "X68n1315_008:0047c05": "用心處。　師云。要行即行。要坐即坐。　問。十二時中作何",
    "X68n1315_008:0047c06": "行業即免生死。　師云。你喚什麼作生死。　僧云。與麼則",
    "X68n1315_008:0047c07": "無生死可免。　師云。大眾盡皺眉。　問。如何是超佛越祖",
    "X68n1315_008:0047c08": "之談。　師云。塞北風霜緊。江南雪不寒。　問。承古有言。自",
    "X68n1315_008:0047c09": "從一見桃花後。直至而今更不疑。意旨如何。　師云。三",
    "X68n1315_008:0047c10": "尺杖子兩人舁。　僧云。還許學人舁也無。　師云。放下著。",
    "X68n1315_008:0047c11": "　師問僧。恁麼來者是甚麼人。　僧云。問者是誰。　師云。老",
    "X68n1315_008:0047c12": "僧。僧便喝。　師云。向你道是老僧。又惡發作麼。僧又喝。",
    "X68n1315_008:0047c13": "　師云。恰遇棒不在手。　僧云。草賊大敗。　師云。今日又似",
    "X68n1315_008:0047c14": "得便宜。又似落便宜。　問。如何是道。　師云。脚下深三尺。",
    "X68n1315_008:0047c15": "　問。蓮花未出水時如何。　師云。水深一丈。　進云。出水後",
    "X68n1315_008:0047c16": "如何。　師云。從地高三尺。　其時有化主問。學人與麼去",
    "X68n1315_008:0047c17": "時。將何稟受。　師云。乂手奉賓德。舉似莫沉吟。　僧云。恁",
    "X68n1315_008:0047c18": "麼還當也無。　師云。物逐人興。　僧云。今日點茶當為何",
    "X68n1315_008:0047c19": "人。　師云。去此無消息。無心永莫回。　問。如何是真如體。",
    "X68n1315_008:0047c20": "　師云。敲磚打瓦。　僧云。此意如何。　師云。切忌踏著。　僧云。",
    "X68n1315_008:0047c21": "有一人不會唐言．梵語來時。師還接也無。　師云。舉意",
    "X68n1315_008:0047c22": "便知有。何勞側耳聽。　問。學人不識文墨。拾得箇字來。",
    "X68n1315_008:0047c23": "未審喚作什麼字。　師云。久為雲水客。休作問禪賓。　問。",
    "X68n1315_008:0047c24": "如何是現前三昧。　師云。三更不閉戶。　僧云。還許學人",
    "X68n1315_008:0048a01": "商量也無。　師云。切忌五更初。　問。若能轉物。即同如來。",
    "X68n1315_008:0048a02": "三門佛殿請師轉。　師云。長安道上無私曲。縱遇知音",
    "X68n1315_008:0048a03": "到者稀。　問。學人親到寶山空手回時如何。　師云。家家",
    "X68n1315_008:0048a04": "門前火把子。　問。靈丹一粒。點鐵成金。至理一言。轉凡",
    "X68n1315_008:0048a05": "成聖。如何是至理一言。　師云。更舉一徧。　僧云。與麼則",
    "X68n1315_008:0048a06": "退身三步。　師云。笑破大眾口。　問。如何是學人自己。　師",
    "X68n1315_008:0048a07": "云。放參三下鼓。喫粥五更鐘。　問。久輔不逢時如何。　師",
    "X68n1315_008:0048a08": "云。闍黎有問。老僧有答。　僧云。如何得逢。　師云。闍黎不",
    "X68n1315_008:0048a09": "問。老僧不答。　問。維摩方丈不以日月為明。未審和尚",
    "X68n1315_008:0048a10": "方丈以何為明。　師云。穿破天下人髑髏。　問。久負無絃",
    "X68n1315_008:0048a11": "琴。請師彈一曲。　師云。無言顯大道。　僧云。還許學人和",
    "X68n1315_008:0048a12": "也無。　師云。更莫遲疑。　問。十方薄伽梵。一路涅槃門。如",
    "X68n1315_008:0048a13": "何是一路涅槃門。　師云。龍蟠鳳舞子時前。日出崑崙",
    "X68n1315_008:0048a14": "照大千。　問。塵塵見佛。剎剎聞經。如何是塵塵見佛。　師",
    "X68n1315_008:0048a15": "云。好箇燈籠。　僧云。學人不會。意旨如何。　師云。還我話",
    "X68n1315_008:0048a16": "頭來。　問。無邊身菩薩為什麼不見如來頂相。　師良久",
    "X68n1315_008:0048a17": "云。即今還見也無。僧擬議。師便打。　問。如何是學人本",
    "X68n1315_008:0048a18": "來身。　師云。牽牛不入市。　僧云。如何是有相身中無相",
    "X68n1315_008:0048a19": "身。　師云。洎合錯對闍黎。　問。萬仞峯前如何卓立。　師云。",
    "X68n1315_008:0048a20": "窄。　僧云。意旨如何。　師云。苦。　問。巧說不得。只要心傳。如",
    "X68n1315_008:0048a21": "何是心傳底法。　師云。有疑須假問。　僧云。恁麼則巧說",
    "X68n1315_008:0048a22": "不得也。　師云。無言正好聽。　問。如何是佛法的的大意。",
    "X68n1315_008:0048a23": "　師云。不將小意對闍黎。　僧云。如何領會。　師云。逢人莫",
    "X68n1315_008:0048a24": "錯舉。　問。德山棒。臨濟喝。未審明得什麼邊事。　師云。你",
    "X68n1315_008:0048b01": "試道看。僧便喝。　師云。瞎。僧又喝。　師云。這瞎漢。只管亂",
    "X68n1315_008:0048b02": "喝作什麼。　僧欲禮拜。師擬拈棒。僧約住云。莫亂打人",
    "X68n1315_008:0048b03": "好。　師擲下拄杖云。明眼人難瞞。　僧云。草賊大敗。　問。如",
    "X68n1315_008:0048b04": "何是生滅法。　師云。新羅喫冷淘。　問。久處沉迷。請師一",
    "X68n1315_008:0048b05": "接。　師云。老僧無恁麼閑工夫。　僧云。和尚豈無方便。　師",
    "X68n1315_008:0048b06": "云。要行即行。要坐即坐。　僧云。臨機一句。截斷眾流。請",
    "X68n1315_008:0048b07": "師垂示。　師云。棒下迸流星。　僧云。恁麼則萬象顯然。　師",
    "X68n1315_008:0048b08": "云。遣人拽出。　問。世尊說法如雷吼。未審誰是不聞者。",
    "X68n1315_008:0048b09": "　師云。無人敢定當。　僧云。為什麼無人敢定當。　師云。果",
    "X68n1315_008:0048b10": "然不聞。　問。亡僧遷化向什麼處去。　師云。散關正望三",
    "X68n1315_008:0048b11": "泉路。厚朴花開始覺春。　問。古人道。東山西嶺青。意旨",
    "X68n1315_008:0048b12": "如何。　師云。一回舉著一回新。　僧云。謝師指示。　師云。功",
    "X68n1315_008:0048b13": "不浪施。　問。如何是佛。　師云。苦。　問。如何是然燈前。　師云。",
    "X68n1315_008:0048b14": "諸佛在我前。　僧云。如何是然燈後。　師云。諸佛在我後。",
    "X68n1315_008:0048b15": "　僧云。如何是正然燈。　師云。青山無異路。　問。有問有答",
    "X68n1315_008:0048b16": "盡在魔界。無問無答事如何。　師云。庭前罷舞休思曲。",
    "X68n1315_008:0048b17": "　僧云。大眾證明也。　師云。野老謳謌正好音。　問。如何是",
    "X68n1315_008:0048b18": "和尚截人之機。　師云。三門前點燈。　僧云。未審意旨如",
    "X68n1315_008:0048b19": "何。　師云。佛殿後燒香。　問。如何是佛。　師云。新婦騎驢阿",
    "X68n1315_008:0048b20": "家牽。　僧云。未審此語什麼句中收。　師云。三玄收不得。",
    "X68n1315_008:0048b21": "四句豈能該。　僧云。此意如何。　師云。天長地久。日月齊",
    "X68n1315_008:0048b22": "明。　問。如何是佛。　師良久云。會麼。　僧云。不會。　師云。何不",
    "X68n1315_008:0048b23": "高聲問。僧再問。　師云。瞎漢。顛言倒語作什麼。　問。如何",
    "X68n1315_008:0048b24": "是寂寂惺惺底人。　師云。莫向白雲深處坐。切忌寒灰",
    "X68n1315_008:0048c01": "煨煞人。　師復舉。興化示眾云。今日放諸人一線道。不",
    "X68n1315_008:0048c02": "用如何若何。便請單刀直入。興化為你證明。有旻德",
    "X68n1315_008:0048c03": "長老出眾禮拜。起來便喝。興化亦喝。旻德又喝。興化",
    "X68n1315_008:0048c04": "又喝。德禮拜。興化却云。適來若是別人。三十棒一棒",
    "X68n1315_008:0048c05": "也不較。何故。為他旻德會一喝不作一喝用。　師云。看",
    "X68n1315_008:0048c06": "他興化與麼作用。為什麼放得伊過。諸上座。且道什",
    "X68n1315_008:0048c07": "麼處是一喝不作一喝用。是前一喝。是後一喝。那箇",
    "X68n1315_008:0048c08": "是賓。那箇是主。雖然如此。也須子細始得。良久。云。二",
    "X68n1315_008:0048c09": "俱有過。二俱無過。珍重。",
    "X68n1315_008:0048c10": "次住寶應語錄",
    "X68n1315_008:0048c11": "師入院上堂。有僧問。盡大地人來。各各置一問。問問",
    "X68n1315_008:0048c12": "各別。未審寶應如何祇對。　師云。好。僧禮拜。　師云。見何",
    "X68n1315_008:0048c13": "道理。　僧云。謝師答話。　師云。賊是小人。智過君子。　劉司",
    "X68n1315_008:0048c14": "徒問。龍庭金口問。如何對玉機。　師云。一輪逈脫三界",
    "X68n1315_008:0048c15": "外。當軒照破萬家門。　司徒云。臨行一句。請師指示。　師",
    "X68n1315_008:0048c16": "云。莫錯認定盤星。　座主問云。如從飢國來。忽遇王饍。",
    "X68n1315_008:0048c17": "未敢便飡。飡即是。不飡即是。　師云。名利已彰天下播。",
    "X68n1315_008:0048c18": "手中如意有誰知。　主云。與麼則珍重去也。　師云。真師",
    "X68n1315_008:0048c19": "子兒。一撥便轉。　問。既是清淨伽籃。為什麼打魚鼓喫",
    "X68n1315_008:0048c20": "飯。　師云。知恩者少。負恩者多。　問。承師有言。金沙灘頭",
    "X68n1315_008:0048c21": "馬郎婦。意旨如何。　師云。高梳雲鬢。恐人怪笑。　問。得力",
    "X68n1315_008:0048c22": "處乞師一言。　師云。山高無異路。　僧云。畢竟如何。　師云。",
    "X68n1315_008:0048c23": "莫守白雲閑。　問。向上一路。請師指示。　師云。對面不相",
    "X68n1315_008:0048c24": "識。　僧云。為什麼不相識。　師云。問處分明答處親。　問。如",
    "X68n1315_008:0049a01": "何是觀音門入者。　師云。超然一境無異路。　僧云。如何",
    "X68n1315_008:0049a02": "是普賢門入者。　師云。野雲不向目前飛。　問。有問有答。",
    "X68n1315_008:0049a03": "皆落唇吻。無問無答。請師道看。　師云。不可錯怪老僧",
    "X68n1315_008:0049a04": "也。　僧云。猶落唇吻。　師云。落在什麼處。僧無語。師便打。",
    "X68n1315_008:0049a05": "　問。萬法歸於一體時如何。　師云。三斗喫不足。　僧云。畢",
    "X68n1315_008:0049a06": "竟歸於何處。　師云。二斗却有餘。　問。文殊贊維摩不二",
    "X68n1315_008:0049a07": "法門。意旨如何。　師云。問前不明問後瞎。　僧云。未審此",
    "X68n1315_008:0049a08": "意畢竟如何。　師云。瞎。　問。離聲離色如何舉唱。　師云。一",
    "X68n1315_008:0049a09": "點青霄異。　僧云。如何是異。　師云。透過萬重關。　僧云。只",
    "X68n1315_008:0049a10": "這如何透。　師便打云。言前薦得。辜負平生。句後投機。",
    "X68n1315_008:0049a11": "殊乖道體。離此二途。請師方便。　師竪拂云。爭柰這箇",
    "X68n1315_008:0049a12": "何。　僧云。與麼則太保證明。　師云。你莫帶累太保。　問。如",
    "X68n1315_008:0049a13": "何是佛。　師云。朝看東南。暮看西北。　問。德山棒。臨濟喝。",
    "X68n1315_008:0049a14": "意旨如何。　師云。寶應今日不用。　僧擬進語。師云。瞎漢。",
    "X68n1315_008:0049a15": "便打。　問。疑則與賊為伴。不疑則野塚為家時如何。　師",
    "X68n1315_008:0049a16": "云。北邙山下千丘萬丘。未審那箇是你家。僧以坐具",
    "X68n1315_008:0049a17": "摵一摵。　師云。洎不問過。　問。如何是古佛心。　師云。三箇",
    "X68n1315_008:0049a18": "婆婆排班拜。　問。如何是清淨法身。　師云。新羅人不褁",
    "X68n1315_008:0049a19": "頭。　僧云。向上還有事也無。　師云。有。　僧云。如何是向土",
    "X68n1315_008:0049a20": "事。　師云。新羅人不褁頭。　安員外問。弟子不會。請師垂",
    "X68n1315_008:0049a21": "示。　師云。水急浪開漁父見。錦鱗透過碧波中。　員外云。",
    "X68n1315_008:0049a22": "承教有言。是法住法位。世間相常住。如何是常住底",
    "X68n1315_008:0049a23": "法。　師竪起拄杖召員外云。且道這箇是住底法。不是",
    "X68n1315_008:0049a24": "住底法。　員外云。未曉之徒如何賑濟。　師云。依稀似曲",
    "X68n1315_008:0049b01": "纔堪聽。又被風吹別調中。　員外云。一物不將來時如",
    "X68n1315_008:0049b02": "何。　師云。何得對眾妄語。員外擬議。師便喝。　問。如何是",
    "X68n1315_008:0049b03": "祖師西來意。　師云。風吹日炙。　問。只如龍牙問德山。山",
    "X68n1315_008:0049b04": "乃引頸。此意如何。　師云。德山引頸。寶應即偃身縮項。",
    "X68n1315_008:0049b05": "　問。祇如和尚道新婦騎驢阿家牽。意旨如何。　師云。百",
    "X68n1315_008:0049b06": "歲翁翁失却父。　僧云。百歲翁翁豈有父。　師云。汝會也。",
    "X68n1315_008:0049b07": "　師復云。諸上座。不見興化老人道。直饒汝喝得興化",
    "X68n1315_008:0049b08": "向虗空裏撲下來。一點氣也無。忽然甦息。却向汝道",
    "X68n1315_008:0049b09": "未在。何故。我未向紫羅帳裏撒真珠與你諸人。胡喝",
    "X68n1315_008:0049b10": "亂喝作麼。　師云。實為如斯。今時兄弟只管橫喝竪喝。",
    "X68n1315_008:0049b11": "及至窮著並無言說。看他臨濟會下有僧出來禮拜。",
    "X68n1315_008:0049b12": "臨濟便喝。僧云。老漢。莫探頭好。濟云。汝道落在什麼",
    "X68n1315_008:0049b13": "處。僧便喝。又有僧問。如何是佛法大意。濟便喝。僧禮",
    "X68n1315_008:0049b14": "拜。濟乃召眾云。你道適來這一喝好喝也無。僧云。草",
    "X68n1315_008:0049b15": "賊大敗。濟云。過在什麼處。僧云。再犯不容。濟云。要識",
    "X68n1315_008:0049b16": "臨濟賓主話。問取堂中二禪客。　師云。諸兄弟。學般若",
    "X68n1315_008:0049b17": "菩薩直須諦當去始得。雖然如是。曉者還稀。珍重。",
    "X68n1315_008:0049b18": "師一日上堂。汾陽昭和尚出問。百丈卷蓆。意旨如何。",
    "X68n1315_008:0049b19": "　答云。龍袖拂開全體現。　進云。未審師意如何。　答云。象",
    "X68n1315_008:0049b20": "王行處絕狐蹤。　昭於是言下大悟。遂提起坐具。顧視",
    "X68n1315_008:0049b21": "大眾云。萬古碧潭空界月。再三撈漉始應知。禮拜歸",
    "X68n1315_008:0049b22": "眾。　時葉縣省和尚作首座。纔退便問。昭兄。你適來見",
    "X68n1315_008:0049b23": "箇什麼道理便與麼道。　云。正是我放身捨命處。省便",
    "X68n1315_008:0049b24": "休。",
    "X68n1315_008:0049c01": "小參。示眾云。老僧擬欲歸鄉。什麼人隨得去。　時有僧",
    "X68n1315_008:0049c02": "問。未審和尚什麼時去。　師云。待有伴即向汝道。　僧云。",
    "X68n1315_008:0049c03": "無伴底事作麼生。　師云。盡日不逢人。明明不知處。　僧",
    "X68n1315_008:0049c04": "云。忽遇一人又作麼生。　師云。迷子不歸家。失却來時",
    "X68n1315_008:0049c05": "路。　僧云。請師指箇歸鄉路。　師云。枯木藏龍。不存依倚。",
    "X68n1315_008:0049c06": "　僧云。和尚什麼時節却回。　師云。一去不知音。六國無",
    "X68n1315_008:0049c07": "消息。　僧云。正當歸鄉底事又作麼生。　師云。獨唱胡家",
    "X68n1315_008:0049c08": "曲。無人和得齊。　僧云。忽遇知音在時如何。　師云。山上",
    "X68n1315_008:0049c09": "石人齊拍掌。溪邊野老笑呵呵。　僧云。歸鄉回來底事",
    "X68n1315_008:0049c10": "又作麼生。　師云。八國奉朝衣。四相無遷改。　僧云。未審",
    "X68n1315_008:0049c11": "居何位次。　師云。文殊不坐金臺殿。自有逍遙竹拂枝。",
    "X68n1315_008:0049c12": "　問。如何是梵音。　師云。驢鳴狗吠。　問。如何是截徑一路。",
    "X68n1315_008:0049c13": "　師云。或在山間。或在樹下。　問。如何是和尚不欺人底",
    "X68n1315_008:0049c14": "眼。　師云。看看冬到來。　僧云。畢竟如何。　師云。即便春風",
    "X68n1315_008:0049c15": "至。　問。遠聞和尚無絲可掛。及至到來。為什麼有山可",
    "X68n1315_008:0049c16": "守。　師云。道什麼。僧便喝。師亦喝。僧禮拜。　師云。放你三",
    "X68n1315_008:0049c17": "十棒。久立眾慈。伏惟珍重。",
    "X68n1315_008:0049c18": "師出鏡清十二問答。洎翠岩代語。師於一",
    "X68n1315_008:0049c19": "語下代三轉",
    "X68n1315_008:0049c20": "問。時至草庵無一物。為什麼却有盈餘。　清云。要道何",
    "X68n1315_008:0049c21": "難。　岩云。適來道什麼。　師代云。自不知。又云。洎成忘却。",
    "X68n1315_008:0049c22": "又云。共語不知音。　問。盡乾坤不出一剎那。今時人向",
    "X68n1315_008:0049c23": "什麼處辨明。　清云。共語商量。　岩云。向你道什麼處辨",
    "X68n1315_008:0049c24": "明。　師代云。不問他別人。又云。明眼人笑你。又云。用辨",
    "X68n1315_008:0050a01": "即非。　問。無神通菩薩為什麼蹤跡難尋。　清云。波斯眼",
    "X68n1315_008:0050a02": "黑。　岩云。莫鬼語。　師代云。不是用心處。又云。被他捉著。",
    "X68n1315_008:0050a03": "又云。不勞舉步。　問。辨得親踈底人為什麼却被親踈",
    "X68n1315_008:0050a04": "不肯。　清云。不平按劒。　岩云。當得也無。　師代云。莫守閑。",
    "X68n1315_008:0050a05": "又云。大有人不解恁麼問。又云。不可辨親踈。　問。明知",
    "X68n1315_008:0050a06": "生是不生之相。為什麼却被生之所流。　清云。明知無",
    "X68n1315_008:0050a07": "力。　岩云。不關老兄事。　師代云。自領過。又云。喚什麼作",
    "X68n1315_008:0050a08": "生死。又云。爭得不知有。　問。人人具眼。逢訪道人。道即",
    "X68n1315_008:0050a09": "是。不道即是。　清云。頭上仙陀。　岩云。莫道乞辨明。　師代",
    "X68n1315_008:0050a10": "云。分明舉似他。又云。莫道乞答話。又云。若不是寶應。",
    "X68n1315_008:0050a11": "洎合遭他毒手。　問。體本無瑕翳。為什麼坐施良藥。　清",
    "X68n1315_008:0050a12": "云。却正道著。　岩云。且放老僧過。　師代云。知過人難得。",
    "X68n1315_008:0050a13": "又云。更教誰喫棒。又云。今日草賊大敗。　問。達者同遊",
    "X68n1315_008:0050a14": "一路行。為什麼不行。　清云。已到平頭。　岩云。老兄還達",
    "X68n1315_008:0050a15": "也未。　師云。不爭先。又云。到了不知。又云。但請先行。　問。",
    "X68n1315_008:0050a16": "盡令提綱。為什麼不塞時人口。　清云。自還得。　岩云。老",
    "X68n1315_008:0050a17": "兄還知明州米價麼。　師代云。還曾失麼。又云。須知老",
    "X68n1315_008:0050a18": "兄。又云。爭知今日。　問。無形本寂寥。為什麼有物先天",
    "X68n1315_008:0050a19": "地。　清云。寶公曲尺。誌公剪刀。　岩云。領過得也未。　師代",
    "X68n1315_008:0050a20": "云。欺他作什麼。又云。阿誰與麼道。又云。不是闍棃置",
    "X68n1315_008:0050a21": "問。　問。十方薄伽梵。為什麼一路涅槃門。　清云。家無二",
    "X68n1315_008:0050a22": "主。　岩云。怪得人麼。　師代云。到者方知。又云。一尚不可",
    "X68n1315_008:0050a23": "得。又云。常防此問。　問。同氣連枝。為什麼却根莖有異。",
    "X68n1315_008:0050a24": "　清云。邵案迸彩。　岩云。阿誰道有異。　師代云。紹得麼。又",
    "X68n1315_008:0050b01": "云。見有前後。又云。今朝二十五。　師出風穴四賓主語。",
    "X68n1315_008:0050b02": "　僧云。如何是賓中賓。　穴云。攢眉看白雲。　師別云。去來",
    "X68n1315_008:0050b03": "長自在。不與白雲齊。　問。如何是賓中主。　穴云。入市雙",
    "X68n1315_008:0050b04": "瞳瞽。　師別云。高聲唱呌遶街行。　問。如何是主中賓。　穴",
    "X68n1315_008:0050b05": "云。回鑾兩耀新。　師別云。定國安邦賀太平。　問。如何是",
    "X68n1315_008:0050b06": "主中主。　穴云。磨礱三尺劒。待斬不平人。　師別云。收番",
    "X68n1315_008:0050b07": "猛將。寸草不留。　師出四種照用語。　問。如何是先照後",
    "X68n1315_008:0050b08": "用。　師云。南岳嶺頭雲。太行山下賊。　問。如何是先用後",
    "X68n1315_008:0050b09": "照。　師云。太行山下賊。南岳嶺頭雲。　問。如何是照用同",
    "X68n1315_008:0050b10": "時。　師云。收下南岳嶺頭雲。捉得太行山下賊。　問。如何",
    "X68n1315_008:0050b11": "是照用不同時。　師云。昨日有雨今日晴。　師出四賓主",
    "X68n1315_008:0050b12": "語。　問。如何是賓中賓。　師云。青山綠水分。　問。如何是賓",
    "X68n1315_008:0050b13": "中主。　師云。棒下取分明。　問。如何是主中賓。　師云。退己",
    "X68n1315_008:0050b14": "讓人。　問。如何是主中主。　師云。斬盡不留身。　師出四料",
    "X68n1315_008:0050b15": "簡語。　問。如何是奪人不奪境。　師云。人前把出。遠送千",
    "X68n1315_008:0050b16": "峯。　問。如何是奪境不奪人。　師云。打了不曾嗔。冤家難",
    "X68n1315_008:0050b17": "解免。　問。如何是人境兩俱奪。　師云。萬人作一塚。時人",
    "X68n1315_008:0050b18": "盡帶悲。　問。如何是人境俱不奪。　師云。問處分明答處",
    "X68n1315_008:0050b19": "親。　師出德山三轉語。於一句中各下三轉。　問。如何是",
    "X68n1315_008:0050b20": "函葢乾坤句。　師云。大地雪漫漫。又云。普天匝地。又云。",
    "X68n1315_008:0050b21": "海底紅塵起。　如何是截斷眾流句。　師云。不通凡聖。又",
    "X68n1315_008:0050b22": "云。洎合放過。又云。橫身三界外。　問。如何是隨波逐浪",
    "X68n1315_008:0050b23": "句。　師云。要道便道。又云。有問有答。又云。此去西天十",
    "X68n1315_008:0050b24": "萬八千。　師舉。僧問禾山。如何是道。山云。耕人田不種。",
    "X68n1315_008:0050c01": "僧云。如何是道中人。山云。禾熟不臨場。　因僧問師出",
    "X68n1315_008:0050c02": "語云。耕人田不種。意旨如何。　師云。大勛不竪賞。　僧云。",
    "X68n1315_008:0050c03": "禾熟不臨場。意旨如何。　師云。任從風雨爛。　師出。盤龍",
    "X68n1315_008:0050c04": "和尚問行者。接待不易。行者云。開心椀子盛將來。無",
    "X68n1315_008:0050c05": "縫合兒合將去。　師云。橫擔拄杖登霄漢。使煞農夫煑",
    "X68n1315_008:0050c06": "粥人。　師出。僧問。如何是祖師西來意。答云。風吹日炙。",
    "X68n1315_008:0050c07": "　師又云。多年塵土無人拂。一身常在鎮天涯。",
    "X68n1315_008:0050c08": "勘辯語",
    "X68n1315_008:0050c09": "師在風穴會中。密常勤誦蓮經。眾咸謂念法華也。偶",
    "X68n1315_008:0050c10": "知客退。即就請師。　一日。風穴見師侍立次。乃垂涕告",
    "X68n1315_008:0050c11": "之曰。不幸臨際之道。至吾將墜于地矣。　師云。觀此一",
    "X68n1315_008:0050c12": "眾。豈無人邪。　穴云。雖敏者多。見性者少。　師云。如某者",
    "X68n1315_008:0050c13": "如何。　穴云。吾雖望子之久。猶恐耽著此經。不能放下。",
    "X68n1315_008:0050c14": "　師云。此亦可事。願聞其要。　於是風穴上堂。舉。世尊以",
    "X68n1315_008:0050c15": "青蓮目顧視大眾。迦葉正當與麼時。且道說箇什麼。",
    "X68n1315_008:0050c16": "若道不說而說。又是埋沒先聖。且道說箇什麼。師乃",
    "X68n1315_008:0050c17": "拂袖而退。穴擲下拄杖便歸方丈。　侍者隨後入室請",
    "X68n1315_008:0050c18": "益。念法華為什麼不祇對和尚。　穴云。念法華會也。　次",
    "X68n1315_008:0050c19": "日。師與真園頭同上問訊次。穴又問真曰。作麼生是",
    "X68n1315_008:0050c20": "世尊不說說。　真曰。鵓鳩樹頭鳴。　穴云。你作許多癡福",
    "X68n1315_008:0050c21": "作什麼。何不體究言句。　又問師曰。汝作麼生。　師曰。動",
    "X68n1315_008:0050c22": "容揚古路。不墮悄然機。　穴云。你何不看法華下語。　師",
    "X68n1315_008:0050c23": "受風穴印可之後。泯迹韜光。人莫知其所以。因楚和",
    "X68n1315_008:0050c24": "尚初至汝州宣化安下。風穴令師傳語。纔相見。展坐",
    "X68n1315_008:0051a01": "具次。便問。展即是。不展即是。　楚云。自家看取。師便喝。",
    "X68n1315_008:0051a02": "　楚云。我曾親近知識來。未甞輙敢恁麼造次。　師云。草",
    "X68n1315_008:0051a03": "賊大敗。　楚云。來日若見風穴和尚。待一一舉似。　師云。",
    "X68n1315_008:0051a04": "一任一任。不得忘却。　師乃先回。舉似風穴。穴云。今日",
    "X68n1315_008:0051a05": "又被你收下一員草賊。　師云。好手不張名。　楚次日纔",
    "X68n1315_008:0051a06": "到相見。便舉前話。穴云。非但昨日。今日連贜捉敗。於",
    "X68n1315_008:0051a07": "是師乃名振四方。遠近學者承風而湊。　初住汝州首",
    "X68n1315_008:0051a08": "山。為第一世也。石門遣使馳開堂書至。師乃集眾於",
    "X68n1315_008:0051a09": "法堂上。使纔近前人事。師約住云。是洞上宗乘。是雪",
    "X68n1315_008:0051a10": "嶺家風。　使云。書中已載。　師云。一不成。二不是。使無語。",
    "X68n1315_008:0051a11": "　師云。且坐喫茶。　一日。師問僧。近離甚處。　僧云。襄州。　師",
    "X68n1315_008:0051a12": "云。路上曾逢達磨也無。僧近前不審。　師云。這箇是驢",
    "X68n1315_008:0051a13": "前馬後底。　僧云。和尚又如何。　師云。非公境界。且坐喫",
    "X68n1315_008:0051a14": "茶。　僧纔坐。師又問。在什麼處過夏。　僧云。石門。　師云。水",
    "X68n1315_008:0051a15": "牯牛安樂麼。　僧云。及時水草。　師云。為什麼傷人苗稼。",
    "X68n1315_008:0051a16": "　僧云。對和尚不敢造次。　師云。放過即不可。便打。　師一",
    "X68n1315_008:0051a17": "日問僧。是凡是聖。　僧云。非凡非聖。　師云。太不定生。　僧",
    "X68n1315_008:0051a18": "云。離此二途。請師速道。　師云。首山今日燒香供養你",
    "X68n1315_008:0051a19": "去也。　僧云。某甲特來禮拜。　師云。滴水難消。　一日。問僧。",
    "X68n1315_008:0051a20": "近離什麼處。　僧云。廣慧。　師云。穿雲不渡水。渡水不穿",
    "X68n1315_008:0051a21": "雲。離此二途。速道。速道。　僧云。某甲昨夜宿長橋。　師云。",
    "X68n1315_008:0051a22": "你恁麼合喫首山棒。　僧云。某甲未曾參堂。　師云。兩重",
    "X68n1315_008:0051a23": "公案。　僧云。恰是。　師云。那。那。　又一日。師見僧參次。乃問。",
    "X68n1315_008:0051a24": "近離甚處。　僧云。襄州。　師云。夏在甚處。　僧云。洞山。　師云。",
    "X68n1315_008:0051b01": "還我洞山鼻孔來。　僧云。不會。　師云。却是老僧罪過。　又",
    "X68n1315_008:0051b02": "一日。問僧。上人近離甚處。　僧云。南方。　師云。遠來不易。",
    "X68n1315_008:0051b03": "且坐喫茶。　又一日。問僧。近離甚處。　僧云。襄州。　師云。有",
    "X68n1315_008:0051b04": "事相借問。得麼。　僧云。便請。　師云。且喜沒交涉。又云。鷂",
    "X68n1315_008:0051b05": "子過新羅。　又問僧。近離甚處。　僧云。西京。　師云。路上還",
    "X68n1315_008:0051b06": "逢達磨也無。　僧云。適來已參見和尚了也。　師云。為什",
    "X68n1315_008:0051b07": "麼築著鼻孔。　僧云。已知痛痒。　師云。打破大唐國裏。覔",
    "X68n1315_008:0051b08": "箇知痛痒底人了不可得。且坐喫茶。　有僧來參。師乃",
    "X68n1315_008:0051b09": "問。近離甚處。　僧云。龍門。師拽傍僧。摑一摑。喝出去。　一",
    "X68n1315_008:0051b10": "日。有僧侍次。師乃喚僧名。僧應諾。師云。且去。別時來。",
    "X68n1315_008:0051b11": "為你說。　僧云。而今尚自不說。別時決定不說。　師云。我",
    "X68n1315_008:0051b12": "也罪過。你也罪過。　僧一日入室。師云。且去。別時來。僧",
    "X68n1315_008:0051b13": "應諾。師便打。　師每見僧來。便云。恁麼來者是誰。　僧云。",
    "X68n1315_008:0051b14": "問者是誰。　師云。是老僧。僧便喝。　師云。向道是老僧。又",
    "X68n1315_008:0051b15": "惡發作什麼。僧又喝。　師云。恰遇棒不在。　僧云。草賊大",
    "X68n1315_008:0051b16": "敗。　師云。得便宜是落便宜。　有僧入室。師便喝。僧亦喝。",
    "X68n1315_008:0051b17": "師又喝。僧禮拜。師便打云。伏惟尚嚮。　一日。因僧入室。",
    "X68n1315_008:0051b18": "師喚僧名。僧應諾。師云。錯。　僧云。某甲有什麼敗闕處。",
    "X68n1315_008:0051b19": "　師云。錯。　有新到相見。師問。從什麼處來。　僧云。芭蕉來。",
    "X68n1315_008:0051b20": "　師云。芭蕉有何言教。　僧云。曾見有僧問。牛頭未見四",
    "X68n1315_008:0051b21": "祖時如何。蕉云。知。僧云。見後如何。蕉云。不知。　後有僧",
    "X68n1315_008:0051b22": "舉問襄陽石門徹禪師。只如二尊宿意旨如何。　徹云。",
    "X68n1315_008:0051b23": "先行不到。末後為初。　僧一日入室。師云。恁麼來者是",
    "X68n1315_008:0051b24": "誰。　僧云。某甲。　師云。莫道是別人。僧禮拜。　師云。適來見",
    "X68n1315_008:0051c01": "箇什麼道理即禮拜。　僧云。今日大似因齋慶讚。　師云。",
    "X68n1315_008:0051c02": "我適來一期向你恁麼道。速須吐却。　僧云。也知和尚",
    "X68n1315_008:0051c03": "曲為某甲。　師云。後有人問。你向他道什麼。僧拂袖便",
    "X68n1315_008:0051c04": "出去。師召僧名。僧回首。師便喝。　僧云。這老賊。　師乃以",
    "X68n1315_008:0051c05": "頌示之曰。四門通一要。一要具三玄。在賓全正令。立",
    "X68n1315_008:0051c06": "主要須圜。　又一夜。師行道次。見暗裏有僧。師乃問。是",
    "X68n1315_008:0051c07": "誰。曾不對。　師云。我也識得你。僧大笑。　師云。你不得道",
    "X68n1315_008:0051c08": "是別人。復作一頌示之。輕輕踏步恐人知。語笑分明",
    "X68n1315_008:0051c09": "更莫疑。智者只此猛提取。莫待天明失却鷄。",
    "X68n1315_008:0051c10": "師次住寶安山廣教禪院。亦為第一世。後徇眾請。入",
    "X68n1315_008:0051c11": "城下寶應禪院(即南院第三代)。三處法席。海眾常臻。淳化三",
    "X68n1315_008:0051c12": "年十二月初四日午時。上堂示眾曰。今年六十七。老",
    "X68n1315_008:0051c13": "病隨緣且遣日。今年記却來年事。來年記著今朝日。",
    "X68n1315_008:0051c14": "　果至四年十二月日。與時無爽前記。上堂辭眾。仍作",
    "X68n1315_008:0051c15": "偈曰。白銀世界金色身。情與無情共一真。明暗盡時",
    "X68n1315_008:0051c16": "俱不照。日輪午後是全身。　言訖安坐。日將昳而逝。壽",
    "X68n1315_008:0051c17": "年六十八。茶毗。收舍利。",
    "X68n1315_008:0051c18": "偈頌示眾",
    "X68n1315_008:0051c19": "諸子謾波波。過却幾恒河。觀音指彌勒。文殊不奈何。",
    "X68n1315_008:0051c20": "靈雲見桃花",
    "X68n1315_008:0051c21": "分明歷世三十春。因悟桃花色轉新。人人盡得靈雲",
    "X68n1315_008:0051c22": "意。不識靈雲是何人。",
    "X68n1315_008:0051c23": "玄沙云諦當甚諦當",
    "X68n1315_008:0051c24": "玄沙道處少人知。密密相逢更莫疑。今古相傳親的",
    "X68n1315_008:0052a01": "旨。少年多是白頭兒。",
    "X68n1315_008:0052a02": "四賓主頌",
    "X68n1315_008:0052a03": "悟了却從迷裏悟。迷悟從來無差互。始知本末至干",
    "X68n1315_008:0052a04": "今。今古相承無別路。無別路。莫問人。說今古。問來事。",
    "X68n1315_008:0052a05": "元是主。從他人。問賓主。識得賓。全是主。主中賓。賓中",
    "X68n1315_008:0052a06": "主。更互用。無差互。賓中賓。主中主。兩家用。莫讓主。把",
    "X68n1315_008:0052a07": "定乾坤大作主。不容擬議斬全身。始得名為主中主。",
    "X68n1315_008:0052a08": "偶作三頌",
    "X68n1315_008:0052a09": "我有一機。不假修持。若人問著。便喚沙彌。",
    "X68n1315_008:0052a10": "我有一著。不自棲泊。若人更問。劈口便著。",
    "X68n1315_008:0052a11": "我有一宗。勿示西東。若人擬議。別喚王公。",
    "X68n1315_008:0052a12": "送化主四頌",
    "X68n1315_008:0052a13": "報你參禪賓。人中有見親。若求端的旨。臈月望陽春。",
    "X68n1315_008:0052a14": "臨行少語足人憐。莫辱家風汙舊賢。保護盡從今日",
    "X68n1315_008:0052a15": "去。靜坐寒窻月那邊。",
    "X68n1315_008:0052a16": "幾多真子向西東。物外縱橫莫用功。隨處化緣皆是",
    "X68n1315_008:0052a17": "道。臨行一句盡流通。",
    "X68n1315_008:0052a18": "廓然無事少人聞。任意縱橫勿計程。步步登高看前",
    "X68n1315_008:0052a19": "路。莫教失脚墮深坑。",
    "X68n1315_008:0052a20": "示眾三首",
    "X68n1315_008:0052a21": "背陰山子向陽多。南來北往意如何。若人問我西來",
    "X68n1315_008:0052a22": "意。東海東面有新羅。",
    "X68n1315_008:0052a23": "咄哉巧女兒。攛梭不解織。貪看闘鷄兒。水牛也不識。",
    "X68n1315_008:0052a24": "咄哉拙郎君。巧妙無人識。打破鳳林關。穿靴水上立。",
    "X68n1315_008:0052b02": "古尊宿語錄卷第八"
}