{
    "X69n1372_001:0808a04": "無文南游入浙。余初納交於中川。暨登諸老門。電激",
    "X69n1372_001:0808a05": "雷厲眼中無佛祖矣。別二十年。先余而逝。閱三會語。",
    "X69n1372_001:0808a06": "廬山之雲飛揚。東湖之水漫汗。無文之舌猶在。就中",
    "X69n1372_001:0808a07": "有不在舌頭上一句子。請於是錄著一隻眼。癸酉秋",
    "X69n1372_001:0808a08": "仲頴拜手。",
    "X69n1372_001:0808a09": "道本無言因言顯道。無文和尚不啟口不動舌。三轉",
    "X69n1372_001:0808a10": "法輪言滿天下。其嗣康上人不為父隱而訐露之。此",
    "X69n1372_001:0808a11": "話既行。俾予著語。予曰。若謂無文有語是謗無文。若",
    "X69n1372_001:0808a12": "謂無文無語口業見在。閱者於斯著眼。則此錄皆為",
    "X69n1372_001:0808a13": "剩語矣。咸淳九年冬靈隱虗舟普度跋。",
    "X69n1372_001:0808a18": "無文和尚語錄目錄",
    "X69n1372_001:0808a19": "序",
    "X69n1372_001:0808a20": "初住饒州薦福禪寺語錄",
    "X69n1372_001:0808a21": "南康軍廬山開先華藏禪寺語錄",
    "X69n1372_001:0808a22": "再住饒州薦福寺語錄",
    "X69n1372_001:0808a23": "小佛事讚",
    "X69n1372_001:0808a24": "偈頌題跋(附)",
    "X69n1372_001:0808b05": "無文和尚語錄",
    "X69n1372_001:0808b07": "無文和尚初住饒州薦福禪寺語錄",
    "X69n1372_001:0808b08": "小師　惟康　編",
    "X69n1372_001:0808b09": "師於寶祐二年六月受請。",
    "X69n1372_001:0808b10": "指三門。紅藕當門。綠楊繞路。新薦福八字打開了也。",
    "X69n1372_001:0808b11": "這裏入得。天下橫行。",
    "X69n1372_001:0808b12": "據室。山僧今日開地獄門。普請盡大地人造地獄業。",
    "X69n1372_001:0808b13": "證地獄果。若有一人成佛作祖。我誓不成正覺。",
    "X69n1372_001:0808b14": "江湖疏。惡毒相識。惡毒呪罵。通身是口。分疎不下。度",
    "X69n1372_001:0808b15": "疏云。首座遮掩則箇。",
    "X69n1372_001:0808b16": "登座。拈香云。此一瓣香。恭為祝延",
    "X69n1372_001:0808b17": "今上皇帝聖躬萬歲萬歲萬萬歲。",
    "X69n1372_001:0808b18": "次拈香云。此香覷著不得。齅著不得。提掇不得。棄舍",
    "X69n1372_001:0808b19": "不得。冷地看來直是好笑。笑須三十年。爇向爐中。奉",
    "X69n1372_001:0808b20": "為　前住慶元府阿育王山廣利禪寺笑翁大和尚。",
    "X69n1372_001:0808b21": "用酧法乳之恩。就座(問答不錄)廼云。天高地厚。日盈月昃。",
    "X69n1372_001:0808b22": "全提半提天地懸隔。璨上座平生只會著衣喫飯。聞",
    "X69n1372_001:0808b23": "人說佛法二字如風過樹頭。如水澆頑石。今日裂破",
    "X69n1372_001:0808b24": "面皮喚作長老也。欲與諸人論說一上。無端冐五六",
    "X69n1372_001:0808c01": "月大熱。行二千里脩途。一時打失了也。雖然。賴有拄",
    "X69n1372_001:0808c02": "杖子在。拈拄杖云。拄杖子試說看。卓一下。清平世界",
    "X69n1372_001:0808c03": "切忌訛言。　復舉三聖道我逢人則出出則不為人。",
    "X69n1372_001:0808c04": "興化道我逢人則不出出則便為人。師頌云。弟兄財",
    "X69n1372_001:0808c05": "本不多爭。共駕官船各自撑。撑去撑來回首看。依前",
    "X69n1372_001:0808c06": "不離蓼花汀。",
    "X69n1372_001:0808c07": "當晚小參(問答不錄)。皷棹揚帆駕沒底船橫行海上。神頭",
    "X69n1372_001:0808c08": "鬼面用無文印勘驗諸方。二千里遠來住山。單單地",
    "X69n1372_001:0808c09": "提持此事。舉拂子云。看看。印文已露。劃一劃。錦縫已",
    "X69n1372_001:0808c10": "開。若佛若祖若聖若凡盡向這裏一印印定。直得盡",
    "X69n1372_001:0808c11": "乾坤大地風颯颯地。眾中忽有一箇犯眾出來道。長",
    "X69n1372_001:0808c12": "老你且莫要大驚小怪。我在威音王佛世已證是三",
    "X69n1372_001:0808c13": "昧又作麼生。以拂子擊禪床下座。",
    "X69n1372_001:0808c14": "上堂。雲門放洞山三頓棒。黃蘗打臨濟三頓棒。減竈",
    "X69n1372_001:0808c15": "添兵傷鹽費醬。一不成單二不成兩。多少蘆花對蓼",
    "X69n1372_001:0808c16": "紅。時人只看絲綸上。",
    "X69n1372_001:0808c17": "修造上堂。日用事無別。當機誰辨的。東撑西拄底老",
    "X69n1372_001:0808c18": "屋敗簷。橫拋竪擲底磚頭瓦礫。恁麼出世為人。直是",
    "X69n1372_001:0808c19": "天地懸隔。拍禪床下座。",
    "X69n1372_001:0808c20": "上堂。諸佛法門祖師要妙。夜來四簷雨說得盛水不",
    "X69n1372_001:0808c21": "漏。汝等諸人若向這裏承當這裏保任。以手搖拽云。",
    "X69n1372_001:0808c22": "料掉料掉。",
    "X69n1372_001:0808c23": "上堂。僧問古德如何是祖師西來意。德云山前麥熟",
    "X69n1372_001:0808c24": "也未。師頌云。自小離家住日邊。去家只道路三千。從",
    "X69n1372_001:0809a01": "人問得來時路。回首元來在目前。",
    "X69n1372_001:0809a02": "開爐謝耆舊踏田上堂。趙州無賓主話。田地穩密底",
    "X69n1372_001:0809a03": "開口便道著。信脚便踏著。若是東西不辨南北不分。",
    "X69n1372_001:0809a04": "未免被人侵疆越界。薦福門下總是田地穩密底人。",
    "X69n1372_001:0809a05": "拈起香匙放下火筯一一天真。因甚如此。公驗分明。",
    "X69n1372_001:0809a06": "佛涅槃上堂。諸行無常是生滅法。生滅滅已寂滅為",
    "X69n1372_001:0809a07": "樂。釋迦老子死在這裏至今二千餘年。未有能活之",
    "X69n1372_001:0809a08": "者。薦福雖是臂長袖短。試為諸人活看。合掌云。容顏",
    "X69n1372_001:0809a09": "甚奇妙。光明照十方。",
    "X69n1372_001:0809a10": "上堂。即心即佛。山無重數。非心非佛。水無重數。不是",
    "X69n1372_001:0809a11": "心不是佛。白雲又無重數。薦福恁麼告報。灞陵橋上",
    "X69n1372_001:0809a12": "望西川。",
    "X69n1372_001:0809a13": "上堂。寒一上熱一上。普通年事只在于今。更無三般",
    "X69n1372_001:0809a14": "兩樣。拈拄杖云。這拄杖子見汝諸人不能順時保愛。",
    "X69n1372_001:0809a15": "轟一聲霹靂散一陣風雨。變作清涼境界了也。若向",
    "X69n1372_001:0809a16": "這裏神清氣爽寒熱兩忘。這拄杖子折也未放你在。",
    "X69n1372_001:0809a17": "上堂。大覺處一杓。末山處半杓。玉本無瑕妄自雕琢。",
    "X69n1372_001:0809a18": "有年無德老睦州。無端拶折雲門脚。",
    "X69n1372_001:0809a19": "上堂。趙州和尚道。老僧二時粥飯是雜用身心。師頌",
    "X69n1372_001:0809a20": "云。玉關度了久班師。猶向人前動皷鼙。只道馬行荒",
    "X69n1372_001:0809a21": "草地。不知身已陷重圍。",
    "X69n1372_001:0809a22": "上堂。閙浩浩。閑寂寂。不動一絲頭。如對萬人敵。惺惺",
    "X69n1372_001:0809a23": "直是惺惺。歷歷直是歷歷。諸上座。捉象亦全其力。捉",
    "X69n1372_001:0809a24": "兔亦全其力。",
    "X69n1372_001:0809b01": "結夏小參。孟夏漸熱。仲夏極熱。自有天地以至于今。",
    "X69n1372_001:0809b02": "無一絲毫許差別。若是有靈骨底衲僧。纔出母胎便",
    "X69n1372_001:0809b03": "解知時識節。去隨芳草歸逐落花。具足見聞覺知。受",
    "X69n1372_001:0809b04": "用見聞覺知。無生可護無制可結。雖然。要會孟夏漸",
    "X69n1372_001:0809b05": "熱易。要會仲夏極熱難。要會仲夏極熱易。要會孟夏",
    "X69n1372_001:0809b06": "漸熱難。難難。九十日中君自看。　復舉五祖結夏上",
    "X69n1372_001:0809b07": "堂云。結夏無可供養大眾。作一佳宴管顧諸人。遂舉",
    "X69n1372_001:0809b08": "手云。囉囉招。囉囉搖。囉囉送。莫怪空疎。伏惟珍重。師",
    "X69n1372_001:0809b09": "拈云。老東山龍肝鳳髓百味具足。爭柰美食不中飽",
    "X69n1372_001:0809b10": "人喫。",
    "X69n1372_001:0809b11": "上堂。符不書。藥不採。起死禁不祥。拈主丈。幸有這箇",
    "X69n1372_001:0809b12": "在。卓一下。滿院薰風夏日長。人在藕花香世界。",
    "X69n1372_001:0809b13": "上堂。秋深夜長。露寒月皎。鍾聲短底短長底長。蟲聲",
    "X69n1372_001:0809b14": "大底大小底小。山僧聞得展轉反側不寐到曉。何故。",
    "X69n1372_001:0809b15": "一片祖師心。狼藉知多少。",
    "X69n1372_001:0809b16": "上堂。僧問古德如何是祖師西來意。德云折東籬補",
    "X69n1372_001:0809b17": "西壁。師拈云。拆東籬。補西壁。八角蒺蔾當面擲。眼睛",
    "X69n1372_001:0809b18": "定動要承當。依前鐵壁復鐵壁。",
    "X69n1372_001:0809b19": "冬至小參。丁一卓二道一句。滴水冰生。拋三放兩示",
    "X69n1372_001:0809b20": "一機。崖崩石裂。一切處解會不得。一切處擬議不得。",
    "X69n1372_001:0809b21": "所以寂子只解近前叉手。香嚴只解叉手近前。要會",
    "X69n1372_001:0809b22": "晷運推移。日南長至未在。拈拄杖云。拄杖子從來死",
    "X69n1372_001:0809b23": "獦狙地。今夜忍俊不禁踴躍出來。將乾坤大地一時",
    "X69n1372_001:0809b24": "吞却了也。若向這裏會得。果從無影樹頭結。其或未",
    "X69n1372_001:0809c01": "然。豆向寒灰爆出來。　復舉玉泉和尚示眾云。晷運",
    "X69n1372_001:0809c02": "推移布裩赫赤。不是不洗無永換替。師拈云。薦福當",
    "X69n1372_001:0809c03": "時若見。即向他道少賣弄。",
    "X69n1372_001:0809c04": "冬至上堂。至日書雲。雲作何色。眼裏無筋。青黃赤白。",
    "X69n1372_001:0809c05": "上堂。拈拄杖云。有形段。無首尾。不可近傍。難為回避。",
    "X69n1372_001:0809c06": "大小曾郎見不親。剗地喚作南山鱉鼻。",
    "X69n1372_001:0809c07": "上堂。上士聞道勤而行之。著甚死急。中士聞道若存",
    "X69n1372_001:0809c08": "若亡。猶較些子。下士聞道大笑之。却有衲僧氣息。三",
    "X69n1372_001:0809c09": "種人一時裂下了也。且道那箇合受人天供養。",
    "X69n1372_001:0809c10": "上堂。學道無難事。第一要認取本來面目。今時師僧",
    "X69n1372_001:0809c11": "只管這裏經冬那邊過夏。輕輕拶著多是開口不得。",
    "X69n1372_001:0809c12": "殊不知鼻孔大頭元來向下。若也不信。引手摸索看。",
    "X69n1372_001:0809c13": "上堂。江月照。松風吹。永夜清宵何所為。顧視大眾云。",
    "X69n1372_001:0809c14": "薦福門下若有箇樣衲僧。喚來洗脚。何故。無為無事",
    "X69n1372_001:0809c15": "人。猶是金鎻難。",
    "X69n1372_001:0809c16": "上堂。漏盡夜沉沉。山房風露深。無雲生嶺上。有月落",
    "X69n1372_001:0809c17": "波心。山僧見了直是咬斷牙關。何故。三十年前也曾",
    "X69n1372_001:0809c18": "恁麼來。",
    "X69n1372_001:0809c19": "上堂。長期百二十日已過七十五日。諸人於過去法",
    "X69n1372_001:0809c20": "各已究竟。各已成辦。各已清淨。未來法合作麼生。置",
    "X69n1372_001:0809c21": "拂子云。當依如是住。",
    "X69n1372_001:0809c22": "上堂。舉僧問石霜如何是祖師西來意。石霜嚙齒示",
    "X69n1372_001:0809c23": "之。石霜遷化後僧問九峰。先師嚙齒意旨如何。峰云",
    "X69n1372_001:0809c24": "寧可截舌不犯國諱。僧又問雲蓋。蓋云我與先師有",
    "X69n1372_001:0810a01": "甚冤讎。師拈云。諸人要知二老用處麼。子為父隱。直",
    "X69n1372_001:0810a02": "在其中矣。",
    "X69n1372_001:0810a03": "開爐上堂。寒涕垂頥圍爐打坐。說甚天之高地之大。",
    "X69n1372_001:0810a04": "最好笑是老楊岐。拈起死柴頭。未開口時先話墮。",
    "X69n1372_001:0810a05": "上堂。道在目前全無罅縫。左之右之百發百中。以手",
    "X69n1372_001:0810a06": "指旛云。是風動是旛動。",
    "X69n1372_001:0810a07": "上堂。臨濟四料揀。洞山四賓主。甜瓜徹蔕甜。苦瓠連",
    "X69n1372_001:0810a08": "根苦。倒腹傾腸說向人。恰似杏花枝上雨。",
    "X69n1372_001:0810a09": "因雪上堂。古人道若端的一回汗出。一莖草上見瓊",
    "X69n1372_001:0810a10": "樓玉殿。山僧從前疑著此語。今日看來果然。",
    "X69n1372_001:0810a11": "上堂。登芝山。望五老。雲靜日月正。眼高天地小。達磨",
    "X69n1372_001:0810a12": "大師脊梁骨等閑踏折。釋迦老子心肝五臟一時見",
    "X69n1372_001:0810a13": "了。因思擾擾塵寰茫茫宇宙。手把夜明符。幾箇知天",
    "X69n1372_001:0810a14": "曉。",
    "X69n1372_001:0810a15": "元宵上堂。燃燈如來昨夜在善法堂上與風伯雨師",
    "X69n1372_001:0810a16": "三轉法輪說燈明佛事。釋迦老子不起于座證無生",
    "X69n1372_001:0810a17": "法忍。面授記莂。諸人長連床上閉眉合眼。又何曾夢",
    "X69n1372_001:0810a18": "見來。",
    "X69n1372_001:0810a19": "無文和尚南康軍廬山開先華藏禪寺語錄",
    "X69n1372_001:0810a20": "小師　惟康　編",
    "X69n1372_001:0810a21": "指三門。無箇入處。奔走殺人。有箇入處。礙塞殺人。彈",
    "X69n1372_001:0810a22": "指一下云。重關擊碎了也。入之一字甚處得來。",
    "X69n1372_001:0810a23": "結夏小參。大華藏海渺無邊際。江河溪澗流入其中",
    "X69n1372_001:0810a24": "咸失本名。魚龍蝦蟹游泳其中咸失本性。三世諸佛",
    "X69n1372_001:0810b01": "於中成等正覺。一切眾生於中流浪生死。現前大眾",
    "X69n1372_001:0810b02": "於中成就無功用學。拈拄杖卓一下云。開先拄杖子",
    "X69n1372_001:0810b03": "一口吸乾了也。三世諸佛一切眾生現前大眾畢竟",
    "X69n1372_001:0810b04": "向甚處行履。良久云。曹溪波浪如相似。無限平人被",
    "X69n1372_001:0810b05": "陸沉。　復舉香嚴云。去年貧未是貧。今年貧始是貧。",
    "X69n1372_001:0810b06": "去年貧尚有卓錐之地。今年貧錐也無。師拈云。還會",
    "X69n1372_001:0810b07": "麼。正抓著開先痒處。",
    "X69n1372_001:0810b08": "上堂。預借科敷不住催。眼前百事費安排。若還向上",
    "X69n1372_001:0810b09": "宗乘事。那得工夫說著來。忽有人道無文話墮了也。",
    "X69n1372_001:0810b10": "以手掩口云。罪過罪過。",
    "X69n1372_001:0810b11": "上堂。南泉十八上便解作活計。趙州十八上便解破",
    "X69n1372_001:0810b12": "家散宅。山僧當時若見。各人脚跟下痛與三十。何故。",
    "X69n1372_001:0810b13": "他家自是黃金骨。不必旃檀入細雕。",
    "X69n1372_001:0810b14": "上堂。舉趙州訪二庵主公案。師頌云。南枝向暖北枝",
    "X69n1372_001:0810b15": "寒。一種春風有兩般。憑仗高樓莫吹笛。大家留取倚",
    "X69n1372_001:0810b16": "欄看。",
    "X69n1372_001:0810b17": "上堂。開先入夏來不能為諸人東語西話。念誦入室",
    "X69n1372_001:0810b18": "拈向一邊。坐禪放參一時颺下。得與麼自在。得與麼",
    "X69n1372_001:0810b19": "脫灑。佛法若不現前。山僧入地獄如箭射。",
    "X69n1372_001:0810b20": "上堂。五日風。十日雨。江面不驚。邊烽不舉。眼前漸見",
    "X69n1372_001:0810b21": "太平。耳畔多聞好語。山人只管看青山。有口不須吞",
    "X69n1372_001:0810b22": "佛祖。",
    "X69n1372_001:0810b23": "看青苗經兼謝日首座上堂。諸佛所說法要如稻麻",
    "X69n1372_001:0810b24": "穀粟。一字一句咬嚼得破。求絕飢虗受用不盡。這般",
    "X69n1372_001:0810c01": "說話。開先既遇上等人也要拈出。展兩手云。今朝正",
    "X69n1372_001:0810c02": "是六月一。",
    "X69n1372_001:0810c03": "解夏。舉老宿一夏不為師僧說話。師頌云。一言已出",
    "X69n1372_001:0810c04": "駟難追。道了如何悔得來。冷地被人相訐露。牙關咬",
    "X69n1372_001:0810c05": "定口慵開。",
    "X69n1372_001:0810c06": "上堂。烏石嶺頭與汝相見。三門頭與汝相見。僧堂前",
    "X69n1372_001:0810c07": "與汝相見。雪峰老人已是傷鹽費醬。今時師僧入了",
    "X69n1372_001:0810c08": "門陞了堂見了主人。剗地握節當胸更求指示箇入",
    "X69n1372_001:0810c09": "處。啞黃連和根嚼未是苦。",
    "X69n1372_001:0810c10": "冬至小參。滴水冰生未可歇去。崖崩石裂正好進程。",
    "X69n1372_001:0810c11": "直饒會得一線長。要且未會長一線。直饒會得長一",
    "X69n1372_001:0810c12": "線。要且未會一線長。所以鄉談相似州縣不同。開先",
    "X69n1372_001:0810c13": "則不然。擾擾匇匇晨雞莫鐘。喚冬作夏喚夏作冬。一",
    "X69n1372_001:0810c14": "線短長誰管得。雪霜盡處是春風。　復舉僧問古德",
    "X69n1372_001:0810c15": "冬至後日長多少。古德云長一線。又問一古德日長",
    "X69n1372_001:0810c16": "多少。古德云一線長。師拈云。一等共行山下路。眼中",
    "X69n1372_001:0810c17": "各自別風煙。",
    "X69n1372_001:0810c18": "因雪上堂。睚到虗空粉碎時。空花一任眼前飛。若還",
    "X69n1372_001:0810c19": "別覔安心法。客路漫漫何處歸。",
    "X69n1372_001:0810c20": "佛涅槃上堂。今日則有。明日則無。天何高。地何極。謂",
    "X69n1372_001:0810c21": "吾滅度。謂吾不滅度。一箇死屍。許多狼藉。我觀靈山",
    "X69n1372_001:0810c22": "百萬大眾。惟波旬却有丈夫氣息。何故。面赤不如語",
    "X69n1372_001:0810c23": "直。",
    "X69n1372_001:0810c24": "上堂。臨濟一喝。德山一棒霹。靂電光。寧容近傍。雖然。",
    "X69n1372_001:0811a01": "若論向上宗乘。那裏洎在。",
    "X69n1372_001:0811a02": "訓山主上堂。茶陵郁山主道。我有明珠一顆。久被塵",
    "X69n1372_001:0811a03": "勞關鎖。今朝塵淨光生。照破山河萬朵。師拈云。郁山",
    "X69n1372_001:0811a04": "主向驢前馬後逴得些小。便乃誇張衒耀以當平生",
    "X69n1372_001:0811a05": "參學。拈拄杖卓一下云。開先一槌擊碎了也。顧視云。",
    "X69n1372_001:0811a06": "莫有不甘者麼。靠拄杖下座。",
    "X69n1372_001:0811a07": "謝寶嚴上堂。不撥一境。不露一機。錦包特石。綿褁秤",
    "X69n1372_001:0811a08": "椎。開先見了直得百寶莊嚴而頂戴之。何故。有行鬼",
    "X69n1372_001:0811a09": "不識。無心人未知。",
    "X69n1372_001:0811a10": "上堂。天晴蓋却屋。乘時刈却禾。輸納王租了。皷腹唱",
    "X69n1372_001:0811a11": "謳歌。師拈云。打淨潔毬子誰人不會。開先則不然。天",
    "X69n1372_001:0811a12": "晴蓋却屋。乘時刈却禾。輸納王租了。秋冬事轉多。阿",
    "X69n1372_001:0811a13": "呵呵。喚不回頭爭柰何。",
    "X69n1372_001:0811a14": "上堂。雪峯老人三到投子九上洞山。兩脚波波奔走",
    "X69n1372_001:0811a15": "不歇。拍膝一下云。當時若得這箇消息入手。拄杖便",
    "X69n1372_001:0811a16": "可一時拗折。諸人要知這箇麼。江南兩浙春寒秋熱。",
    "X69n1372_001:0811a17": "中秋謝修造追嚴耆舊上堂。土木場中輥一回。平生",
    "X69n1372_001:0811a18": "己眼豁然開。廣寒宮殿無關鑰。撞破髑髏歸去來。",
    "X69n1372_001:0811a19": "祈雨上堂。一冬不雨。一春不雨。九土皆焦枯。天高呌",
    "X69n1372_001:0811a20": "無路。拈拄杖云。開先拄杖子忽然變作空行龍王。油",
    "X69n1372_001:0811a21": "然起雲霈然洪澍。直得枯者榮。甲者拆。萌者吐。卓柱",
    "X69n1372_001:0811a22": "杖一下云。發機須是千鈞弩。",
    "X69n1372_001:0811a23": "元宵上堂。竪拂子云。肥不剩肉。瘦不露骨。動地放光",
    "X69n1372_001:0811a24": "明。眼睛烏律律。山僧見了未免合掌讚嘆。道箇不是",
    "X69n1372_001:0811b01": "心不是佛不是物。",
    "X69n1372_001:0811b02": "無文和尚再住饒州薦福禪寺語錄",
    "X69n1372_001:0811b03": "小師　惟康　編",
    "X69n1372_001:0811b04": "當晚小參。去去實不去。是法住法位。來來實不來。世",
    "X69n1372_001:0811b05": "間相常住。山僧屈指五載重到東湖。荷盡已無擎雨",
    "X69n1372_001:0811b06": "蓋。春風猶在柳梢頭。無一絲毫去來相。無一絲毫新",
    "X69n1372_001:0811b07": "舊相。見則與諸人共見。聞則與諸人共聞。個中忽有",
    "X69n1372_001:0811b08": "箇漢出來道。無文將常住物作自己用。者固有之。你",
    "X69n1372_001:0811b09": "也忒煞忒煞啞。元來眾中有人在。　復舉德山小參",
    "X69n1372_001:0811b10": "不答話。鈎在不疑之地。時有僧出。著了也。山便打。果",
    "X69n1372_001:0811b11": "然。僧云某甲話也未問因甚打某甲。不識痛痒漢。山",
    "X69n1372_001:0811b12": "云你是甚處人。第二下鐵鎚來也。僧云新羅人。和聲",
    "X69n1372_001:0811b13": "送出。山云未跨船舷好與三十棒。雷聲浩大雨點全",
    "X69n1372_001:0811b14": "無。大眾。大小德山可惜龍頭蛇尾。却引這僧向草窠",
    "X69n1372_001:0811b15": "裏頭出頭沒。當時待他道某甲話也未問因甚打某",
    "X69n1372_001:0811b16": "甲。脚跟下痛與三十。何故。為人須為徹。",
    "X69n1372_001:0811b17": "上堂。玄沙在雪峰所得法要。不過是達磨不來東土",
    "X69n1372_001:0811b18": "二祖不往西天。一轉語便自氣宇如王。將雪峰門戶",
    "X69n1372_001:0811b19": "一肩荷負。山僧當時若見。只向他道。浣盆涴盆。",
    "X69n1372_001:0811b20": "伏虎祖師忌拈香。氣食萬牛。風生萬籟。有爪牙而不",
    "X69n1372_001:0811b21": "能藏伏。有文章而不能韜晦。若到薦福門下。伏聽處",
    "X69n1372_001:0811b22": "分未為分外。何故。樹上安身法。他未夢見在。",
    "X69n1372_001:0811b23": "清明上堂。桃花無數。李花無數。若向這裏活眼不開。",
    "X69n1372_001:0811b24": "平地上死人更是無數。去年踏青人今年不來。今年",
    "X69n1372_001:0811c01": "上墳底。明年何處。日月急如梭。生死無定據。謹白參",
    "X69n1372_001:0811c02": "玄人。光陰莫虗度。",
    "X69n1372_001:0811c03": "上堂。趺坐疊足問訊起手。眼若透青一見便了。更待",
    "X69n1372_001:0811c04": "說心說性。山僧未曾問人借得口。",
    "X69n1372_001:0811c05": "上堂。風蕭蕭雨蕭蕭。天高地厚水闊山遙。達磨大師",
    "X69n1372_001:0811c06": "無端遊梁歷魏。二祖大師平白失了一臂。水潦和尚",
    "X69n1372_001:0811c07": "不合喫馬師一踏。天下大禪佛枉自喫了四藤條。說",
    "X69n1372_001:0811c08": "著令人恨不消。",
    "X69n1372_001:0811c09": "上堂。靜處具足閙中境界。閙處顯示靜中消息。達磨",
    "X69n1372_001:0811c10": "面壁少林。普化搖鈴閙市。皆是眼觀東南意在西北。",
    "X69n1372_001:0811c11": "若是向上巴鼻。畢竟何曾會得。",
    "X69n1372_001:0811c12": "上堂。今日雨。明日雨。春流岸岸深。屋漏無乾處。魯公",
    "X69n1372_001:0811c13": "亭上望番城。秪有湖水無行路。",
    "X69n1372_001:0811c14": "入浙歸上堂。一出五六月。往返三千里。信脚踢得著。",
    "X69n1372_001:0811c15": "信手提得起。不曾輕示人。深藏懷袖裏。歸來普請大",
    "X69n1372_001:0811c16": "眾做箇入門歡。是什麼。浙東山。浙西水。",
    "X69n1372_001:0811c17": "上堂。舉溈山與仰山摘茶公案。師拈云。仰山撼樹。溈",
    "X69n1372_001:0811c18": "山良久。說體說用。互揚家醜。且道放子三十棒又作",
    "X69n1372_001:0811c19": "麼生。展盡鎗旗用處窮。依前輥入草窠中。",
    "X69n1372_001:0811c20": "壽崇節滿散。二千年前四月八日。西天竺國親曾出",
    "X69n1372_001:0811c21": "現。二千年後東震旦土依舊示生。天上天下惟我獨",
    "X69n1372_001:0811c22": "尊。前身後身一夢兩覺。長育萬物如春行地。照臨萬",
    "X69n1372_001:0811c23": "物如月行空。承乾之運而無可見之功。行坤之道而",
    "X69n1372_001:0811c24": "無可見之跡。(臣)僧一坐六十小劫。入思惟三昧。經八",
    "X69n1372_001:0812a01": "十返求一語讚嘆不可得求。一語名狀不可得。於不",
    "X69n1372_001:0812a02": "可得中廼見王母面授新熟蟠桃。恭遇滿散。未免和",
    "X69n1372_001:0812a03": "柈托出。良久。太后舉觴今上拜。九重春色異人間。",
    "X69n1372_001:0812a04": "乾會節滿散。昨朝方祝聖人壽。今朝又祝聖人壽。天",
    "X69n1372_001:0812a05": "地中間兩聖人。同時出現相先後。扶桑樹頭紅日方",
    "X69n1372_001:0812a06": "昇。蟠桃枝上春風未老。直得東湖番湖交口讚嘆。芝",
    "X69n1372_001:0812a07": "山閣山鞠躬稽首。自有天地開闢以至于今。如此盛",
    "X69n1372_001:0812a08": "事希有希有。祝聖人富。祝聖人壽。祝聖人多男子。顧",
    "X69n1372_001:0812a09": "視大眾云。可中忽有人出來問。聖人富聖人多男子",
    "X69n1372_001:0812a10": "不待問。敢問聖人壽畢竟是多少。竪起拂子云。萬年",
    "X69n1372_001:0812a11": "松在祝融峰。",
    "X69n1372_001:0812a12": "中夏上堂。前半夏所作法門所修行願。山僧已在西",
    "X69n1372_001:0812a13": "山為諸人演說。後半夏所作法門所修行願。山僧今",
    "X69n1372_001:0812a14": "在東湖為諸人演說。東湖所說與西山不同。西山所",
    "X69n1372_001:0812a15": "說與東湖不別。指槐罵柳證龜成鱉。憍梵鉢提側耳",
    "X69n1372_001:0812a16": "聽。舜若多神驚吐舌。",
    "X69n1372_001:0812a17": "上堂。佛祖未興時天然一句子。不東不西。不橫不竪。",
    "X69n1372_001:0812a18": "衲僧家東咬西嚼。從朝至暮。橫也無柰何。竪也無柰",
    "X69n1372_001:0812a19": "何。拍膝一下云。若向這裏進得一步。自然和聲送出。",
    "X69n1372_001:0812a20": "兩手分付。若秪向冊子上學得來。印板上脫將去。山",
    "X69n1372_001:0812a21": "無重數。水無重數。",
    "X69n1372_001:0812a22": "上堂。一樹木犀供夜雨。法身三種病二種光。倒腹傾",
    "X69n1372_001:0812a23": "腸分明道取。汝等諸人見似不見聞似不聞。清香移",
    "X69n1372_001:0812a24": "在菊花枝了也。齪漢歸堂喫茶去。",
    "X69n1372_001:0812b01": "上堂。開眼便是。開口便是。舉手便是。舉足便是。雖然",
    "X69n1372_001:0812b02": "如是。以手搖云。未是未是。",
    "X69n1372_001:0812b03": "結夏小參。實際理地不受一塵。南贍部洲本來清淨。",
    "X69n1372_001:0812b04": "無端西天竺國有箇不識好惡底。將一片爛麻皮結",
    "X69n1372_001:0812b05": "箇圈子安在平地。經今二千餘年。推不去拽不動。遞",
    "X69n1372_001:0812b06": "代祖師大機大用。如馬祖百丈正知正見。如南陽大",
    "X69n1372_001:0812b07": "隋手段惡辣。如德山臨濟眼目端正。如趙州雲門也",
    "X69n1372_001:0812b08": "只是傍觀有分。啞。青天白日有恁麼事。大唐國裏可",
    "X69n1372_001:0812b09": "殺無人。薦福雖則與他同路行。且不與他同處宿。今",
    "X69n1372_001:0812b10": "夏兄弟在此相聚。遇飯喫飯遇茶喫茶。熱則乘凉困",
    "X69n1372_001:0812b11": "則打睡。九十日內第一不得道著解結二字。道著貶",
    "X69n1372_001:0812b12": "向鑊湯爐炭地獄。謹白。　復舉雲門問僧云今夏做",
    "X69n1372_001:0812b13": "什麼。僧云和尚實問某甲即道。門云做賊人心虗。師",
    "X69n1372_001:0812b14": "拈云。雲門等閑致一問。這僧便作佛法祗對。克由尀",
    "X69n1372_001:0812b15": "耐。不知這跛脚阿師當時打殺佛與狗子喫底棒在",
    "X69n1372_001:0812b16": "什麼處。來夜問取首座。",
    "X69n1372_001:0812b17": "結夏上堂。百不知。百不會。飽喫飯。熟打睡。要得尅期",
    "X69n1372_001:0812b18": "取證。須證如是三昧。",
    "X69n1372_001:0812b19": "上堂。如來禪。祖師意。兒啼子哭。雞鳴犬吠。是汝諸人",
    "X69n1372_001:0812b20": "瞥地也未。",
    "X69n1372_001:0812b21": "上堂。舉僧問古德孤峯獨宿時如何。德云。間却七間",
    "X69n1372_001:0812b22": "僧堂不住。誰教你孤峯獨宿。師頌云。堂奧雖深無鎻",
    "X69n1372_001:0812b23": "鑰。包容大地與山河。草窠裏輥人多少。喚不回頭爭",
    "X69n1372_001:0812b24": "柰何。",
    "X69n1372_001:0812c01": "上堂。今時參學人得到身心清淨正念現前。便向這",
    "X69n1372_001:0812c02": "裏休去。忽然被人將拄杖向面前橫兩橫。便手忙脚",
    "X69n1372_001:0812c03": "亂如落湯螃蠏相似。擊禪床一下。為伊欠這一解在。",
    "X69n1372_001:0812c04": "還合麼。湘潭雲盡暮山出。巴峽雪消春水來。",
    "X69n1372_001:0812c05": "上堂。我若有一句。諸人便作有會。我若無一句。諸人",
    "X69n1372_001:0812c06": "便作無會。我若拈東湖向芝山頂上。拈芝山向藕絲",
    "X69n1372_001:0812c07": "孔中。諸人又作麼生會。會不會。趙璧隋珠。泥團土塊。",
    "X69n1372_001:0812c08": "上堂。趙州和尚因僧辭去。州云甚處去。僧云諸方學",
    "X69n1372_001:0812c09": "佛法去。州云有佛處不得住。無佛處急走過。三千里",
    "X69n1372_001:0812c10": "外逢人不得錯舉。僧云與麼則不去也。州云摘楊花",
    "X69n1372_001:0812c11": "摘楊花。師拈云。趙州說話如巫師祭鬼相似。真實懇",
    "X69n1372_001:0812c12": "切。要令病人當下安樂。末後一道神呪雖然靈驗。爭",
    "X69n1372_001:0812c13": "柰救這僧不得。",
    "X69n1372_001:0812c14": "上堂。永嘉見六祖。覺在一宿間。天平見南院。悔在三",
    "X69n1372_001:0812c15": "十年後。諸上座。誰家竉裏無煙。第一莫受人處分。他",
    "X69n1372_001:0812c16": "日忽然眼睛爆綻。方知道山僧不是妄語。",
    "X69n1372_001:0812c17": "冬至上堂。僧問踈山如何是冬來意。山云京師出大",
    "X69n1372_001:0812c18": "黃。師頌云。京師出大黃。價直極相當。未曾識道地。枉",
    "X69n1372_001:0812c19": "自費商量。",
    "X69n1372_001:0812c20": "上堂。放開也在我。捏聚也在我。睦州檐板漢。開口成",
    "X69n1372_001:0812c21": "話墮。還知薦福為人處麼。熱則乘涼。寒則向火。",
    "X69n1372_001:0812c22": "除夜小參。威音王已前有本曆日。無七十二候。無二",
    "X69n1372_001:0812c23": "十四氣。以天荒地老為一歲。以松枯石爛為一日。山",
    "X69n1372_001:0812c24": "僧游乾闥婆城。遇舜若多神。親手授受叮嚀付囑。後",
    "X69n1372_001:0813a01": "二千年當於薦福山中次第流布。住院以來正月初",
    "X69n1372_001:0813a02": "一日輥到臘月三十日。更無工夫說著。今夜幸遇歲",
    "X69n1372_001:0813a03": "除。拈起普示大眾去也。展兩手云。寒來暑往。日遷月",
    "X69n1372_001:0813a04": "移。盡在這裏。可中忽有一箇出來道。陳年曆日不勞",
    "X69n1372_001:0813a05": "拈出。不特顯叢林有人。亦表自己參學眼目。雖然如",
    "X69n1372_001:0813a06": "是。我更問你。從來臘月三十日為歲除夜。今年因甚",
    "X69n1372_001:0813a07": "却欠一日。　復舉明招示眾云。此處風頭稍硬且歸",
    "X69n1372_001:0813a08": "暖處商量。師著語云。鈎頭有餌。大眾隨後到方丈。黃",
    "X69n1372_001:0813a09": "連和根嚼未是苦。明招云纔到暖處便即瞌睡。以拄",
    "X69n1372_001:0813a10": "杖一時[起-巳+(得-彳)]散。可惜黃金如糞土。明招先鋒有作。殿後",
    "X69n1372_001:0813a11": "并吞。可惜眾中無人。當時若見他道此處風頭稍硬",
    "X69n1372_001:0813a12": "且歸暖處商量。一時散去。教這老漢要歸方丈未可",
    "X69n1372_001:0813a13": "在。",
    "X69n1372_001:0813a14": "上堂。溪東是國王水草。溪西是國王水草。隨分納些",
    "X69n1372_001:0813a15": "些。佛法休尋討。堪笑水潦和尚。枉被馬師踏倒。薦福",
    "X69n1372_001:0813a16": "與麼告報。猶較王老師一線道。",
    "X69n1372_001:0813a17": "笑翁和尚忌并供養無準癡絕和尚。以香指真云。玷",
    "X69n1372_001:0813a18": "辱無用是這老漢。落賺薦福是這老漢。諸人若也不",
    "X69n1372_001:0813a19": "信。問取徑山兩翁看。",
    "X69n1372_001:0813a20": "上堂。韶國師道通玄峰頂不是人間。心外無法滿目",
    "X69n1372_001:0813a21": "青山。師頌云。篷底欹眠醉復醒。君山只在兩眉青。渾",
    "X69n1372_001:0813a22": "家不管興亡事。一味和雲看洞庭。",
    "X69n1372_001:0813a23": "上堂。語言上著到。身心上著到。要透衲僧關。料掉復",
    "X69n1372_001:0813a24": "料掉。何故。功德天。黑暗女。有智主人二俱不受。",
    "X69n1372_001:0813b01": "重九上堂。天地一東籬。萬古一重九。黃花三兩枝。東",
    "X69n1372_001:0813b02": "湖隨分有。逢人不拈出。只麼空雙手。醉殺天下人。不",
    "X69n1372_001:0813b03": "是茱萸酒。",
    "X69n1372_001:0813b04": "上堂。香至　國王之子從西域來。如優曇花出現東",
    "X69n1372_001:0813b05": "震旦土。延蔓不已。深紅深紫徧滿天地。近時師僧多",
    "X69n1372_001:0813b06": "向枝葉上著到。如浮花浪蘂看不上眼。薦福百不如",
    "X69n1372_001:0813b07": "人。若是三花兩蘂隨分也有些小。拈拄杖卓一下云。",
    "X69n1372_001:0813b08": "不知春色落誰家。",
    "X69n1372_001:0813b09": "上堂。舉巖頭參德山纔跨門便問是凡是聖。山便喝。",
    "X69n1372_001:0813b10": "頭禮拜。洞山聞云不是奯公也大難承當。頭云洞山",
    "X69n1372_001:0813b11": "老人錯下名言。我當時一手擡一手搦。師頌云。重圍",
    "X69n1372_001:0813b12": "深入脫身難。再拜投降得活還。手脚一時都露了。如",
    "X69n1372_001:0813b13": "何遮掩得傍觀。",
    "X69n1372_001:0813b14": "上堂。釋迦不是佛。達磨不是祖。佛法滿天下。諸人還",
    "X69n1372_001:0813b15": "知否。青草池塘處處蛙。黃梅時節家家雨。",
    "X69n1372_001:0813b16": "上堂。從上佛祖提持此事。如蠱毒藥。如塗毒皷。如太",
    "X69n1372_001:0813b17": "阿劒。無你回避處。無你入作處。這般作用。薦福不欲",
    "X69n1372_001:0813b18": "拈出。何故。彼自無瘡勿傷之也。",
    "X69n1372_001:0813b19": "上堂。諸人病是山僧病。山僧病是諸人病。諸人痛處",
    "X69n1372_001:0813b20": "山僧能忍。山僧痛處諸人欲忍不能。拈拄杖卓一下。",
    "X69n1372_001:0813b21": "單方一服。當下和平。不必松根採茯苓。",
    "X69n1372_001:0813b22": "上堂。古塔主住當山日。僧問如何是佛法大意。主云",
    "X69n1372_001:0813b23": "莫莫。師頌云。北人偶與南人會。借問如何喫茘枝。口",
    "X69n1372_001:0813b24": "未開時先話墮。香甜二字且酧伊。",
    "X69n1372_001:0813c01": "上堂。瞿曇火化。普化風化。華亭水化。石霜坐化。圓照",
    "X69n1372_001:0813c02": "臥化。隱峰倒化。這一隊漢造妖捏怪弄真成假。只可",
    "X69n1372_001:0813c03": "誑謼閭閻。若到衲僧面前不堪共話。且道衲僧有甚",
    "X69n1372_001:0813c04": "長處。東家作驢。西家作馬。",
    "X69n1372_001:0813c05": "上堂。盤山道向上一路千聖不傳。深諦律尼娑婆訶。",
    "X69n1372_001:0813c06": "慈明道向上一路千聖不然。蘇盧悉唎娑婆訶。諸人",
    "X69n1372_001:0813c07": "與麼領會。歌羅歌羅。",
    "X69n1372_001:0813c08": "謝新天寧并秉拂上堂。信口道一句。栗棘金圈皆露",
    "X69n1372_001:0813c09": "布。信脚行一步。柳陌花衢非活路。未開口未舉足已",
    "X69n1372_001:0813c10": "前薦得。許你有箇入頭處。拍床云。東湖一箭落雙鵰。",
    "X69n1372_001:0813c11": "鳳棲不在梧桐樹。",
    "X69n1372_001:0813c12": "上堂。無蒲團禪板與諸人廝睚。無金圈栗蓬與諸人",
    "X69n1372_001:0813c13": "吞吐。水清月分明。雲散山呈露。山僧結夏來。贏得緊",
    "X69n1372_001:0813c14": "閉戶。",
    "X69n1372_001:0813c15": "上堂。雨不來。旱彌烈。草木枯。金石裂。江流斷。井泉竭。",
    "X69n1372_001:0813c16": "盡大地生意絕。東湖上乾坤別。最清涼無惱熱。優曇",
    "X69n1372_001:0813c17": "花正開。清香來不徹。",
    "X69n1372_001:0813c18": "中秋上堂。拍禪床云。山僧今日豁開廣寒宮殿千門",
    "X69n1372_001:0813c19": "萬戶六通四闢。普請盡大地人穩步而昇。操三寸戈",
    "X69n1372_001:0813c20": "與萬人敵。雖然仙桂第一枝。畢竟是誰折得。",
    "X69n1372_001:0813c21": "小佛事",
    "X69n1372_001:0813c22": "珠浴主下火",
    "X69n1372_001:0813c23": "家家門前火把子。臨機應用無不可。香水海裏動地",
    "X69n1372_001:0813c24": "放光。生死路頭一時照破。某人還見麼。以火把打圓",
    "X69n1372_001:0814a01": "相云。切忌喚作明珠一顆。",
    "X69n1372_001:0814a02": "議上座起骨",
    "X69n1372_001:0814a03": "向上一機滿眼滿耳。如過風疾燄不容湊泊。如倚天",
    "X69n1372_001:0814a04": "長劒不容擬議。何故。轉腦回頭橫屍萬里。",
    "X69n1372_001:0814a05": "南庵主起棺",
    "X69n1372_001:0814a06": "見了天童便跺跟。佛來有口不能吞。莓苔綠遍門前",
    "X69n1372_001:0814a07": "路。坐看春風四十年。無禪道可論。無佛法可傳。拾薪",
    "X69n1372_001:0814a08": "樵子無可尋之跡。銜花飛鳥無可見之緣。折脚鐺中",
    "X69n1372_001:0814a09": "爛煑乾坤清氣。長柄杓內舀乾滄海根源。了生死去",
    "X69n1372_001:0814a10": "來之如幻。觀涅槃寂滅之現前。回首鑑湖青山未老。",
    "X69n1372_001:0814a11": "笑携蔾杖白首言蔙。這箇又是某人可見之蹤跡。設",
    "X69n1372_001:0814a12": "若放闊步於藕絲孔中。入正定於微塵影裏。諸人又",
    "X69n1372_001:0814a13": "向甚處與此老相見。閻浮樹在海南邊。",
    "X69n1372_001:0814a14": "慧上人起骨",
    "X69n1372_001:0814a15": "慧日高懸普天匝地。爍破佛祖眼睛。揭示衲僧巴鼻。",
    "X69n1372_001:0814a16": "雖然覿體全真。認著依前不是。何故。差之毫氂失之",
    "X69n1372_001:0814a17": "千里。",
    "X69n1372_001:0814a18": "薑頭下火",
    "X69n1372_001:0814a19": "盡力事犁鋤。無意除鬚髮。老去志益堅。生薑不改辣。",
    "X69n1372_001:0814a20": "大地忽鋤翻。一死不再活。看看開先今日活汝去也。",
    "X69n1372_001:0814a21": "擲下火把云。火蛇劈面來。虗空連底脫。",
    "X69n1372_001:0814a22": "讚",
    "X69n1372_001:0814a23": "觀音",
    "X69n1372_001:0814a24": "聲以眼聞。色以耳見。下與眾生同一悲仰。上與諸佛",
    "X69n1372_001:0814b01": "同一悲願。大海枯。磐石爛。我此大心方了辦。",
    "X69n1372_001:0814b02": "又(包媚嶼請)",
    "X69n1372_001:0814b03": "如嶼兮媚川。如山兮倚天。大哉圓通之道。民無得而",
    "X69n1372_001:0814b04": "名焉。",
    "X69n1372_001:0814b05": "布袋",
    "X69n1372_001:0814b06": "布袋無口。拄杖無枝。靠定這有甚了期。",
    "X69n1372_001:0814b07": "又(翫月)",
    "X69n1372_001:0814b08": "明皎皎。暗昏昏。未曾舉首爍破面門。若更停機佇思。",
    "X69n1372_001:0814b09": "苦哉彌勒世尊。",
    "X69n1372_001:0814b10": "寒拾",
    "X69n1372_001:0814b11": "蒼崖鎻寒色。題目分明極。無端書兩字。剗地失平仄。",
    "X69n1372_001:0814b12": "颺却筆。放却墨。一句了然超百億。",
    "X69n1372_001:0814b13": "又(題詩磨墨)",
    "X69n1372_001:0814b14": "淡墨磨虗空。禿筆蘸滄海。點污天台山。是他這一對。",
    "X69n1372_001:0814b15": "半身達磨",
    "X69n1372_001:0814b16": "毒藥醫不活。風雪凍不死。自己欠一半。說甚傳宗旨。",
    "X69n1372_001:0814b17": "天自天。地自地。枉自東游十萬里。",
    "X69n1372_001:0814b18": "臨濟",
    "X69n1372_001:0814b19": "開眼受睦州熱瞞。甘心喫黃蘗痛棒。握空拳以當平",
    "X69n1372_001:0814b20": "生。除一喝別無伎倆。何曾夢見無位真人。剛要滅却",
    "X69n1372_001:0814b21": "正法眼藏。見人家財盡情藉沒。併與性命一時掃蕩。",
    "X69n1372_001:0814b22": "不可聞名。如何近傍。自有佛法以至于今。少曾見有",
    "X69n1372_001:0814b23": "箇樣。不覩是底和尚。",
    "X69n1372_001:0814b24": "商山四皓",
    "X69n1372_001:0814c01": "橘大天地窄。眼高秦漢小。一片隱淪心。商山青未了。",
    "X69n1372_001:0814c02": "呂洞賓",
    "X69n1372_001:0814c03": "提起絛頭。垂下衣袖。信脚闊步行。親見黃龍後。",
    "X69n1372_001:0814c04": "自讚(崇福顏長老)",
    "X69n1372_001:0814c05": "頭小面狹。眼橫鼻直。難親易忘。易見難識。剛道笑翁",
    "X69n1372_001:0814c06": "手脚緩縵。無準癡絕尺寸短窄。視泰山喬嶽不過一",
    "X69n1372_001:0814c07": "拳。視長江大河不過一滴。西天此土要橫行。有祖以",
    "X69n1372_001:0814c08": "來無此僧。",
    "X69n1372_001:0814c09": "又",
    "X69n1372_001:0814c10": "讀書不識字。行脚不會禪。有拳爺不識。有口佛不吞。",
    "X69n1372_001:0814c11": "惟康第一莫學他。學他陷汝到黃泉。",
    "X69n1372_001:0814c12": "偈頌",
    "X69n1372_001:0814c13": "佛成道",
    "X69n1372_001:0814c14": "迷是誰兮悟是誰。山僧嬴得眼如眉。新糊紙被烘來",
    "X69n1372_001:0814c15": "暖。睡到天明日上時。",
    "X69n1372_001:0814c16": "釣雪",
    "X69n1372_001:0814c17": "百尺竿頭一縷絲。沒提撕處急提撕。離鈎三寸忽拋",
    "X69n1372_001:0814c18": "却。正是虗空粉碎時。",
    "X69n1372_001:0814c19": "送東上人",
    "X69n1372_001:0814c20": "上頭上面得人憎。少見生獰箇樣僧。莫道無文輕放",
    "X69n1372_001:0814c21": "過。病來無力舉烏藤。",
    "X69n1372_001:0814c22": "贈禪客",
    "X69n1372_001:0814c23": "空拳打入長蛇陣。殺氣連雲戰更酣。輥到了無交涉",
    "X69n1372_001:0814c24": "處。牛頭向北馬頭南。",
    "X69n1372_001:0815a01": "贈相士",
    "X69n1372_001:0815a02": "面如生鐵鑄崑崙。有底榮枯到你論。謾說青青亭畔",
    "X69n1372_001:0815a03": "竹。春風幾箇有兒孫。",
    "X69n1372_001:0815a04": "一庵",
    "X69n1372_001:0815a05": "萬法須從歸處參。難將歸處與人談。簷頭昨夜風和",
    "X69n1372_001:0815a06": "雨。說得分明落二三。",
    "X69n1372_001:0815a07": "送人之圓通",
    "X69n1372_001:0815a08": "無數飛花舞曉風。天開二十五圓通。要知門戶從何",
    "X69n1372_001:0815a09": "入。問取溪邊石耳峰。",
    "X69n1372_001:0815a10": "摘茶",
    "X69n1372_001:0815a11": "拈一旗兮放一鎗。多從枝葉上摶量。全身入草全身",
    "X69n1372_001:0815a12": "出。那箇師僧無寸長。",
    "X69n1372_001:0815a13": "送僊知客總侍者(專使)",
    "X69n1372_001:0815a14": "對面相看千里隔。手持史君招隱檄。一條柱杖兩人",
    "X69n1372_001:0815a15": "扶。面帶東湖秋水碧。口裏只安三寸匙。平生懶病無",
    "X69n1372_001:0815a16": "藥醫。菜羹白飯隨處有。誰能辛苦貪住持。向來春風",
    "X69n1372_001:0815a17": "滿兩手。如今零落能多少。盡情包裹付二妙。散與青",
    "X69n1372_001:0815a18": "青湖上柳。",
    "X69n1372_001:0815a19": "松月軒",
    "X69n1372_001:0815a20": "白雲巖上月。太平松下影。東山大導師。指作一片境。",
    "X69n1372_001:0815a21": "若作境會孤東山。不作境會隔重關。蓋天蓋地這一",
    "X69n1372_001:0815a22": "著。分明似鏡見還難。認作清涼轉炎熱。掃除光影成",
    "X69n1372_001:0815a23": "途轍。廣寒宮殿等虗空。不信問取蒼髯翁。",
    "X69n1372_001:0815a24": "送奕上人",
    "X69n1372_001:0815b01": "金華道人少而壯。學道苦心知趣向。俊如秋鷹方振",
    "X69n1372_001:0815b02": "揚。快似馬駒絕超放。無準軟頑癡絕癡。領過不消渠",
    "X69n1372_001:0815b03": "一狀。前年相別五峰巔。今年相見松江上。無影枝頭",
    "X69n1372_001:0815b04": "拾得春。要去北山呈伎倆。北山老人眼[目*荅]癡。毒手惡",
    "X69n1372_001:0815b05": "拳難近傍。跨門一機我識渠。脚跟定與三十棒。",
    "X69n1372_001:0815b06": "送覃侍者住庵",
    "X69n1372_001:0815b07": "門上書心字。窻上書心字。長嘯住庵人。不知庵內事。",
    "X69n1372_001:0815b08": "除却煨芋頭。無力収寒涕。我觀從上來。懶瓚較些子。",
    "X69n1372_001:0815b09": "君勿輕住庵。住庵不容易。手中長柄鋤。上有千古意。",
    "X69n1372_001:0815b10": "前山粟自鋤。後山禾自刈。客來問有麼。牢把柴門閉。",
    "X69n1372_001:0815b11": "送開上人",
    "X69n1372_001:0815b12": "道人家住廬山寺。信脚東游二千里。三年飽喫浙西",
    "X69n1372_001:0815b13": "飯。不曾咬著浙西米。大川惡拳打不活。石溪淺水浸",
    "X69n1372_001:0815b14": "不死。自言辣手難近傍。秪有癡絕較些子。要從窻下",
    "X69n1372_001:0815b15": "看廬山。歸臥溪聲山色裏。了無元字涴胸懷。肯將佛",
    "X69n1372_001:0815b16": "法掛脣齒。漠漠重湖五老前。袞袞九江千嶂底。空手",
    "X69n1372_001:0815b17": "携鋤種白石。赤脚提籃挈流水。有問參尋事若何。向",
    "X69n1372_001:0815b18": "道今年秋芋多。",
    "X69n1372_001:0815b19": "題跋(附)",
    "X69n1372_001:0815b20": "題六祖渡江圖(五祖操舟)",
    "X69n1372_001:0815b21": "左道惑眾。竊負而逃大天下。後世之禍源。本此二老。",
    "X69n1372_001:0815b22": "焚其舟。扼其腕。恨不身親見之也。",
    "X69n1372_001:0815b23": "題船子扣舷圖",
    "X69n1372_001:0815b24": "陷人非法。不能無愧。置身無地。愧孰甚焉。大江橫流",
    "X69n1372_001:0815c01": "不足洗。此二愧也。",
    "X69n1372_001:0815c02": "跋圓悟禪師授佛日臨濟正宗記及持鉢住",
    "X69n1372_001:0815c03": "庵法語",
    "X69n1372_001:0815c04": "佛日見佛果於間關兵革之時。佛果先示之以從上",
    "X69n1372_001:0815c05": "爪牙以正其傳。次授之以涉世斧斤以致其用。末後",
    "X69n1372_001:0815c06": "一矢尤切中其病處。佛日身受其矢。而某也忍痛於",
    "X69n1372_001:0815c07": "百二十年之後。避地避世。某亦從此逝矣。時相似也。",
    "X69n1372_001:0815c08": "病相似也。避世之心又相似也。如師法不相似何。道",
    "X69n1372_001:0815c09": "力不相似何。",
    "X69n1372_001:0815c10": "書濟藥王看大藏經圖",
    "X69n1372_001:0815c11": "無上法王以一切言教療眾生攢蔟不得底病。五千",
    "X69n1372_001:0815c12": "四十八卷皆用藥法也。濟公藥王取其緒餘徧治眾",
    "X69n1372_001:0815c13": "生四百四病。猶慮學佛者未知其方也。盡出其書使",
    "X69n1372_001:0815c14": "之讀之。欲其皆得趣入皆得受用。至於安樂田地而",
    "X69n1372_001:0815c15": "後已。其用心廣矣大矣。雖然。佛病祖病少有能療之",
    "X69n1372_001:0815c16": "者。其藥為何。其方安在。",
    "X69n1372_001:0815c17": "題羅漢像軸",
    "X69n1372_001:0815c18": "五百開士中。惟十有六人。破佛律儀。受佛呵叱。子莫",
    "X69n1372_001:0815c19": "知為誰。今乃於此軸見之。極欲貶之二鐵圍山。管城",
    "X69n1372_001:0815c20": "子殷勤致請曰。盡法無民且與放過。",
    "X69n1372_001:0815c21": "跋血書華嚴經",
    "X69n1372_001:0815c22": "七處九會所說。山河大地草木叢林以耳聽。後五百",
    "X69n1372_001:0815c23": "世最後成佛之人以眼聽。又後五百世燈上人以手",
    "X69n1372_001:0815c24": "聽。耳聽者聾。眼聽者盲。手聽者痛徹骨髓。所聽者不",
    "X69n1372_001:0816a01": "同。所證亦不同。余曠大劫前蓋嘗以手聽矣。獨無所",
    "X69n1372_001:0816a02": "證。何哉。燈上人能下一轉語。方許證阿字法門。",
    "X69n1372_001:0816a03": "跋天童淨和尚壽無量墨跡",
    "X69n1372_001:0816a04": "無量拳頭能殺而不能活。天童拳頭能活而不能殺。",
    "X69n1372_001:0816a05": "閒雲親中二老之毒。山河大地草木叢林至今忍痛",
    "X69n1372_001:0816a06": "未已也。虗空霹靂未嘗不殷然天地間。雅維那於展",
    "X69n1372_001:0816a07": "卷處忽然轟入髑髏。政恐不及掩耳。",
    "X69n1372_001:0816a08": "題天台三隱圖",
    "X69n1372_001:0816a09": "小黠大癡出沒五峯雙磵間。無足怪者。蒼顏白髮彼",
    "X69n1372_001:0816a10": "何人。斯亦甘心入其保社。無端以實事誣人。人又從",
    "X69n1372_001:0816a11": "而誣之。幾不免虎口。吾不知孰為黠孰為癡也。寒巖",
    "X69n1372_001:0816a12": "漠漠。瑤草離離。安得孰鞭其後。擇其善者而從之。",
    "X69n1372_001:0816a13": "書虎谿三笑圖",
    "X69n1372_001:0816a14": "三老形服不同。教法不同。而風期未嘗不同。軒渠一",
    "X69n1372_001:0816a15": "笑聲滿天地。遺音餘響至今猶在。山南山北萬壑松",
    "X69n1372_001:0816a16": "風。九江春水更相應和。日夜不絕口也。千載風流。易",
    "X69n1372_001:0816a17": "見難識。誰其識之。長松片石。",
    "X69n1372_001:0816a18": "跋大慧墨跡",
    "X69n1372_001:0816a19": "寺大僧眾終日汲汲不了目前。此先大慧示人以日",
    "X69n1372_001:0816a20": "用常行之道。其曰歡喜忍受。蓋直敘自己受用三昧",
    "X69n1372_001:0816a21": "也。後世師家以日用現行為重累。以受用三昧為極",
    "X69n1372_001:0816a22": "苦。六鑿相攘。舉天地萬物皆為己敵。正恐此老笑人。",
    "X69n1372_001:0816a23": "題華嚴經",
    "X69n1372_001:0816a24": "余舊閱雜華甚精熟。又嘗手書置之踈山。反復詳味",
    "X69n1372_001:0816b01": "不能無惑。善財北遊而曰南詢。文殊在覺城西偏而",
    "X69n1372_001:0816b02": "曰東際。彌勒樓閣無門無戶而曰有開有閉。盈天地",
    "X69n1372_001:0816b03": "萬物皆善知識而曰善財所參止五十三人。此余所",
    "X69n1372_001:0816b04": "未解。嘗欲持此惑質諸賢首之學者未暇。紹曇上人",
    "X69n1372_001:0816b05": "持其師克祐比丘所書華嚴求跋。因志余惑。不知祐",
    "X69n1372_001:0816b06": "師行墨結字時。毛錐子曾為說此法乎。",
    "X69n1372_001:0816b07": "題法華經",
    "X69n1372_001:0816b08": "是真精進是名真法供養如來。吾聞其語矣。未見其",
    "X69n1372_001:0816b09": "人也。今觀祐上人手書法華。筆精墨妙。自首至尾無",
    "X69n1372_001:0816b10": "一毫怠意。心之精微浮動翰墨間非精進歟。祖述經",
    "X69n1372_001:0816b11": "意作為詠歌。被之音聞佛事。非真法供養歟。後五百",
    "X69n1372_001:0816b12": "世增上慢比丘非祐而誰哉。",
    "X69n1372_001:0816b13": "題蓮社題名集(社名懷故鄉)",
    "X69n1372_001:0816b14": "故鄉不在十恒河沙外。惟懷歸者能知之。然十方無",
    "X69n1372_001:0816b15": "壁落。故鄉果安在。脫屣世紛。問津淨社。倦遊思返也。",
    "X69n1372_001:0816b16": "香雲發光。燭花吐紅。迷途向導也。落日沈西。金相現",
    "X69n1372_001:0816b17": "前。鄉關主人也。紅藕放花。水清沙白。故家舊業也。由",
    "X69n1372_001:0816b18": "是而休去歇去。樂哉一念合塵。則客路天遠矣。雖然",
    "X69n1372_001:0816b19": "四明大士即一具字包括天地萬有。樂邦化國不在",
    "X69n1372_001:0816b20": "具外。木庵老子發揮四明絕學。使一切人開示悟入",
    "X69n1372_001:0816b21": "佛之知見。不歷化城徑歸寶所。何往非故鄉哉。",
    "X69n1372_001:0816b22": "跋圓悟諸老墨跡",
    "X69n1372_001:0816b23": "圓悟禪師受草本於老東山。已而傳之先大慧。自是",
    "X69n1372_001:0816b24": "人傳一人。舉天下不復知有正本。而吾江西之士受",
    "X69n1372_001:0816c01": "惑尤甚。使當時有具辨風雲別氣色底眼目。舉而納",
    "X69n1372_001:0816c02": "諸水火。其患豈止今日而已。賢維那後諸老百年而",
    "X69n1372_001:0816c03": "出。既不能略試焚溺之手。又將寶之以為大訓。開眼",
    "X69n1372_001:0816c04": "受惑不自知覺。嗟夫。",
    "X69n1372_001:0816c05": "跋石鏡頌軸",
    "X69n1372_001:0816c06": "皎日麗天。寸雲尺霧油然而起。大明逝矣。石鏡之明",
    "X69n1372_001:0816c07": "亦復若是。加以藻繪滓穢清明爾。長歌短偈非藻繪",
    "X69n1372_001:0816c08": "歟。余欲碎而石鏡。去而藻繪。東平老子謂余曰。卿自",
    "X69n1372_001:0816c09": "用卿法。不必逼人也。",
    "X69n1372_001:0816c10": "題遷廉谷禪會圖",
    "X69n1372_001:0816c11": "余歸南曷廉谷分座。天童書來問無恙。以此十偈為",
    "X69n1372_001:0816c12": "介紹。後五年來西湖。復觀於關西辯侍者處。抑揚縱",
    "X69n1372_001:0816c13": "奪老手甚武。然中有一人搖手掩耳不受讚嘆。余欲",
    "X69n1372_001:0816c14": "語之。而廉谷不可復見矣。",
    "X69n1372_001:0816c15": "題持首座華嚴指掌圖",
    "X69n1372_001:0816c16": "橫說竪說空拳謼小兒。約而為圖猶拳作掌也。殊不",
    "X69n1372_001:0816c17": "知善財未曾發足。持首座未曾下筆。百千法門已在",
    "X69n1372_001:0816c18": "吾手中矣。",
    "X69n1372_001:0816c19": "題山谷書修山主頌後",
    "X69n1372_001:0816c20": "龍濟說不出處。山谷寫得出。山谷寫不出處。龍濟說",
    "X69n1372_001:0816c21": "得出。兩翁千載人也。片語隻字皆可為千載之傳。扼",
    "X69n1372_001:0816c22": "其吭而紾其臂。後世必有千載人。余姑置而不問。",
    "X69n1372_001:0816c23": "跋無準癡絕北磵送演上人法語(後有太虛物初跋)",
    "X69n1372_001:0816c24": "三老不可復見。太虗亦不可作軸。中惟物初獨活。演",
    "X69n1372_001:0817a01": "上人若見一會儼然於一念未萌之時。則不須[祝/土]著",
    "X69n1372_001:0817a02": "脚指頭而山川已歷遍矣。",
    "X69n1372_001:0817a03": "跋大慧禪師送曾兩府彌勒像",
    "X69n1372_001:0817a04": "彌勒大士像。妙喜臨般涅槃以遺海野老人者。妙喜",
    "X69n1372_001:0817a05": "以是日入滅。海野以是日初度。海野書讚謂彌勒下",
    "X69n1372_001:0817a06": "生者蓋自況也。余以為彌勒未嘗示生。妙喜未嘗滅",
    "X69n1372_001:0817a07": "度。海野與之各夢同床而不自知覺。乃以今昔同別",
    "X69n1372_001:0817a08": "自疑何哉。吾將遣最後成佛之人。質之於龍華會上。",
    "X69n1372_001:0817a09": "題寄賀縉雲鑑老頌軸",
    "X69n1372_001:0817a10": "本翁罪大惡稔。貶在縉雲山中。江湖諸公又交口呪",
    "X69n1372_001:0817a11": "詛。吾知其項上鐵枷卒未有脫去時也。",
    "X69n1372_001:0817a12": "跋敬簡翁出世頌軸",
    "X69n1372_001:0817a13": "斗大院子不足以榮簡翁。瀾翻頌舌不足以讚簡翁。",
    "X69n1372_001:0817a14": "然盛大光明常胚胎於火冷雲寒之際。三十年後此",
    "X69n1372_001:0817a15": "話大行。方知此軸皆真語實語也。",
    "X69n1372_001:0817a16": "書西耕頌軸後",
    "X69n1372_001:0817a17": "盡大地撮來如粟米粒大。東西南北何處安立。受維",
    "X69n1372_001:0817a18": "那於此下得一犁。則十萬億國土即跬步也。跬步即",
    "X69n1372_001:0817a19": "十萬億國土也。困於鋤耰。勤於耒耜。老歲月於畛畦",
    "X69n1372_001:0817a20": "而欲望道(一作稻)。難哉。",
    "X69n1372_001:0817a21": "跋癡絕和尚墨跡",
    "X69n1372_001:0817a22": "余昔從老子游惟學佛法。至於世法未嘗半語及之。",
    "X69n1372_001:0817a23": "出游人間方知佛法外不曾別有世法。欲質諸老子",
    "X69n1372_001:0817a24": "而恨不可復見。今觀此語乃知佛法世法豈有兩般",
    "X69n1372_001:0817b01": "乎。然有當於人心者又甚恨其當時不明以告我也。",
    "X69n1372_001:0817b02": "書此以授紫湖持歸東林。舉似阿翁為我發一大笑。",
    "X69n1372_001:0817b03": "題蓮社圖",
    "X69n1372_001:0817b04": "晉室南遷。中原多故。有志於天下者多以道術自晦。",
    "X69n1372_001:0817b05": "廬山遠師乃以淨土三昧籠絡諸賢。其待之淺矣。抑",
    "X69n1372_001:0817b06": "不知即無明為大智視極樂為大患者。孰為淨土耶。",
    "X69n1372_001:0817b07": "跋大慧回大禪杼山長老書",
    "X69n1372_001:0817b08": "得少為足發為狂言狂行。此固學道者大患。有知識",
    "X69n1372_001:0817b09": "如先大慧。敏於為道者如大禪杼山。猶不免是過。近",
    "X69n1372_001:0817b10": "世師道不明。士氣益下。雖未見神見鬼。已舞其狂於",
    "X69n1372_001:0817b11": "叢林。如病風喪心不可救藥。觀此書者。庶幾其有瘳",
    "X69n1372_001:0817b12": "乎。",
    "X69n1372_001:0817b14": "無文和尚語錄(終)"
}