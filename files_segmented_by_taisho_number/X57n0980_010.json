{
    "X57n0980_010:0950c01": "天台四教儀註彚補輔宏記卷十之上",
    "X57n0980_010:0950c02": "高麗沙門諦觀錄",
    "X57n0980_010:0950c03": "南天竺沙門蒙潤集註",
    "X57n0980_010:0950c04": "清比丘性權彚補輔宏記",
    "X57n0980_010:0950c05": "清三寶弟子錢[、/(、*、)]菴較訂",
    "X57n0980_010:0950c06": "天台嫡裔比丘諦閑編科參梓",
    "X57n0980_010:0950c07": "△二明妙法方便正修二。初總敘法被四機。",
    "X57n0980_010:0950c08": "然依上四教修行時。各有方便正修。謂二十五方便。",
    "X57n0980_010:0950c09": "十乘觀法。若教教各明。其文稍煩。義意雖異。名數不",
    "X57n0980_010:0950c10": "別。故總明。可以意知。",
    "X57n0980_010:0950c11": "【□註】然前明四教釋經方軌。正為開解。若依解立行。必",
    "X57n0980_010:0950c12": "須各明方便正修。故所列方便。則通四教。但十乘。且",
    "X57n0980_010:0950c13": "就圓論。蓋立行以圓為正也。",
    "X57n0980_010:0950c14": "【■記】此總敘解後。自當立行也。蓋謂有解無行。如有",
    "X57n0980_010:0950c15": "目而無足。有行無解。如有足而無目。此二者。俱不",
    "X57n0980_010:0950c16": "能到清涼池也。是以前文明教開解。此下依解立",
    "X57n0980_010:0950c17": "行。欲使解行相資。猶目足之兼導也。然而四教之",
    "X57n0980_010:0950c18": "行。各有方便正修。今所列之方便。則四教俱通。唯",
    "X57n0980_010:0950c19": "十乘。獨就圓談。蓋由所立之行。當須以圓為正故",
    "X57n0980_010:0950c20": "也。",
    "X57n0980_010:0950c21": "【□註】不明四種三昧。(常坐常行半行半坐非行非坐)及十境者。(陰煩病業魔禪",
    "X57n0980_010:0950c22": "見慢乘薩)蓋錄大本綱要。非止觀意。故不委也。",
    "X57n0980_010:0950c23": "【■記】此對止觀述不明四行十境所以也。初一行。點",
    "X57n0980_010:0950c24": "示四行十境名目。蓋錄下。正述不明所以。謂止觀",
    "X57n0980_010:0951a01": "第二。則詳明之。今但略其綱要而已。故不委明也。",
    "X57n0980_010:0951a02": "今略云。一常坐。出文殊問般若經。名一行三昧。乃",
    "X57n0980_010:0951a03": "至云身開常坐。遮行住臥。或可處眾。獨居彌善。居",
    "X57n0980_010:0951a04": "一靜室。安一繩牀。九十日為一期。或七日不定。結",
    "X57n0980_010:0951a05": "跏趺坐。專念一佛。(云云)二常行出般舟三昧經。謂",
    "X57n0980_010:0951a06": "唯專行遶。九十日為一期。亦名佛立三昧。三昧成",
    "X57n0980_010:0951a07": "時。見十方佛在空中立。三半行半坐。出方等法華",
    "X57n0980_010:0951a08": "等經。方等經云。旋百二十帀。却坐思惟。不限時日。",
    "X57n0980_010:0951a09": "法華經云。其人若行若立。讀誦是經。是人若坐。思",
    "X57n0980_010:0951a10": "惟是經。我時乘六牙白象。現其人前。以三七日為",
    "X57n0980_010:0951a11": "一期。四非坐非行。實通行坐。方法出請觀音等諸",
    "X57n0980_010:0951a12": "大乘經。若行若坐。乃至作務。公司怱遽。亦可修也。",
    "X57n0980_010:0951a13": "南嶽呼為隨自意三昧。十境不出三障四魔。陰入",
    "X57n0980_010:0951a14": "境。病患境。即報障。煩惱境。諸見境。上慢境。即煩惱",
    "X57n0980_010:0951a15": "障。業相境。魔事境。禪定境。二乘境。菩薩境。即業障。",
    "X57n0980_010:0951a16": "陰。業。禪。乘。薩。即陰魔。煩。見。慢。即煩惱魔。病。即死魔。",
    "X57n0980_010:0951a17": "魔。即天魔也。【■補】儀註云。陰者。謂初心修觀。必先內",
    "X57n0980_010:0951a18": "心。故於三科。揀去界入。復於五陰。又除前四。的取",
    "X57n0980_010:0951a19": "識陰。為所觀境。如去丈就尺。去尺就寸。是為總無",
    "X57n0980_010:0951a20": "明心。如伐樹得根。灸病得穴。千枝萬病。自然消殞。",
    "X57n0980_010:0951a21": "若不入者。然後歷餘一心。例餘陰入。乃至九境。待",
    "X57n0980_010:0951a22": "發方觀。不發不觀。煩惱者。謂無始以來積集重惑。",
    "X57n0980_010:0951a23": "今因用觀。此惑過常。不可控制。病患者。由觀陰惑。",
    "X57n0980_010:0951a24": "激動四大。識其元由。或用觀用術用醫治之。然後",
    "X57n0980_010:0951b01": "復用觀行熏修。業相者。有漏之業。將來應報。今因",
    "X57n0980_010:0951b02": "觀發。發相雖多。不出蔽度。各有六相。或因止生。或",
    "X57n0980_010:0951b03": "因觀生。魔事者。由觀諸境。惑雖未破。天魔恐其出",
    "X57n0980_010:0951b04": "界。民主皆來。撓動行人。并人間[怡台+追]惕夜叉。時媚等",
    "X57n0980_010:0951b05": "鬼管屬天魔。防遏行者。不許出界。故大品云。菩薩",
    "X57n0980_010:0951b06": "不說魔者。名菩薩旃陀羅。禪者。謂根本四禪等。功",
    "X57n0980_010:0951b07": "夫得力。必有宿習現相。相最難知。如楞嚴止觀廣",
    "X57n0980_010:0951b08": "明。見者。由觀發見。乃至百四十見等。慢者。既伏見",
    "X57n0980_010:0951b09": "已。謂是深詣。濫叨上聖。是故須識。二乘者。昔發小",
    "X57n0980_010:0951b10": "志。由慈習生。菩薩者。三藏通別三菩薩心。由習而",
    "X57n0980_010:0951b11": "現。如上諸境。並須觀力而調伏之。然此十境。出止",
    "X57n0980_010:0951b12": "觀大意。",
    "X57n0980_010:0951b13": "【□註】妙玄明入體之門。四教四門。門門十乘。若止觀十",
    "X57n0980_010:0951b14": "境。境境十乘。唯明圓行。義例云。若無十境。乘則無體。",
    "X57n0980_010:0951b15": "若無十法。名壞驢車。(文)以陰等十。為所觀境。以不思",
    "X57n0980_010:0951b16": "議境等。為能觀觀故。",
    "X57n0980_010:0951b17": "【■備】此引妙玄。以明十乘用廣也。言入體之門者。體。",
    "X57n0980_010:0951b18": "理也。謂藏教。生滅為體。乃至圓教。無作為體等。四",
    "X57n0980_010:0951b19": "教四門者。藏通別圓各具空有雙亦雙非四門。修",
    "X57n0980_010:0951b20": "此四門。均須駕以十乘方到清涼地。若止觀下。明",
    "X57n0980_010:0951b21": "立行須圓。義例下。明境乘俱必須十所以也。",
    "X57n0980_010:0951b22": "△二略述行立二種二。初明方便助行開二十五",
    "X57n0980_010:0951b23": "三。初分科。",
    "X57n0980_010:0951b24": "言二十五方便者。束為五科。一具五緣。二訶五欲。三",
    "X57n0980_010:0951c01": "棄五蓋。四調五事。五行五法。",
    "X57n0980_010:0951c02": "【□註】止觀四(初)方便名善巧。善巧修行。以微少善根。能",
    "X57n0980_010:0951c03": "令無量行成解發。入菩薩位(文)。",
    "X57n0980_010:0951c04": "【■記】此釋方便名也。止觀云。方便者。眾緣和合也。以",
    "X57n0980_010:0951c05": "能和合成因。亦能和合取果。輔行云。以善能和合。",
    "X57n0980_010:0951c06": "故名方便。今二十五法和合調停。方能成圓初住",
    "X57n0980_010:0951c07": "因。克妙覺果。方便名善巧者。以方便小行。能善巧",
    "X57n0980_010:0951c08": "回向。可使小行。轉成妙因。故名善巧。不善巧者。權",
    "X57n0980_010:0951c09": "實不二。以不二解調停事儀。能使一行一切行。成",
    "X57n0980_010:0951c10": "三軌真解。一發一切發。入圓教初住也。大論云。小",
    "X57n0980_010:0951c11": "善能作大果者。如求佛果。或是讚一偈。稱一名。燒",
    "X57n0980_010:0951c12": "一香。獻一華。如是小行。必得作佛。故知善巧名方",
    "X57n0980_010:0951c13": "便者。由回向故。以智導之力也。行成解發者。論初",
    "X57n0980_010:0951c14": "心。解先行後。論入位。行若不成。真解不發。",
    "X57n0980_010:0951c15": "【□註】止觀四初云。圓教以假名五品觀行等位。去真猶",
    "X57n0980_010:0951c16": "遠。名遠方便。六根清淨相似鄰真。名近方便。(約內外凡位)",
    "X57n0980_010:0951c17": "今就五品之前。假名位中。復論遠近。二十五法為遠",
    "X57n0980_010:0951c18": "方便。十種境界為近方便。橫豎該羅。十觀具足。成觀",
    "X57n0980_010:0951c19": "行位。能發真似。名近方便。(文)輔行四上(初)具釋。",
    "X57n0980_010:0951c20": "【■記】此示方便之義。有遠近不同。言假名者。前名字",
    "X57n0980_010:0951c21": "中雖從知識。或從經卷。聞說三諦實相之理。通達",
    "X57n0980_010:0951c22": "了知一切諸法。猶未修觀。雖云名字。乃假名也。五",
    "X57n0980_010:0951c23": "品位中。雖圓修三觀。圓伏五住。亦未斷惑。尚隔十",
    "X57n0980_010:0951c24": "信。故云去真遙遠也。六根鄰真者。即十信也。以初",
    "X57n0980_010:0952a01": "信斷見。二至七斷思。八十斷內外塵沙。諸麤垢先",
    "X57n0980_010:0952a02": "落。而云清淨。以圓伏無明。相似見中道理。望于初",
    "X57n0980_010:0952a03": "住。只間一心。故云鄰真也。輔行云。今文二十五法。",
    "X57n0980_010:0952a04": "於圓教遠近方便之前。更論方便者。以為五品作",
    "X57n0980_010:0952a05": "方便耳。於六即中是名字即。故云假名。是知今意。",
    "X57n0980_010:0952a06": "並在四教內外凡前。通為四教遠方便也。十種者。",
    "X57n0980_010:0952a07": "即十境也。若觀若發。入品非遙。名之為近。二十五",
    "X57n0980_010:0952a08": "法。去真遠故。是名為遠。問。陰是正修。餘九待發。云",
    "X57n0980_010:0952a09": "何以此而名方便。答。今論十境咸方便者。俱是所",
    "X57n0980_010:0952a10": "觀故也。若能觀之。方屬正修。是故前八。但在凡夫。",
    "X57n0980_010:0952a11": "後之二名。方為聖人方便。故知十境。並是圓行近",
    "X57n0980_010:0952a12": "方便也。若前三教。差降不同。別於菩薩境但觀二",
    "X57n0980_010:0952a13": "教。通但觀一。三藏全無。但觀九境。通二乘觀八境",
    "X57n0980_010:0952a14": "半。藏二乘觀八境全。通論雖爾。今意在圓。橫豎下。",
    "X57n0980_010:0952a15": "明觀境功能。十境橫豎該羅等者。如止觀第五初。",
    "X57n0980_010:0952a16": "十雙互發。今具記之。止觀云。互發有十。謂次第不",
    "X57n0980_010:0952a17": "次第。雜不雜。具不具。作意不作意。成不成。益不益。",
    "X57n0980_010:0952a18": "久不久。難不難。更不更。三障四魔。九雙七隻。輔行",
    "X57n0980_010:0952a19": "云。前九相對。故云九雙。後一不對。故云七隻也。又",
    "X57n0980_010:0952a20": "橫具橫不具。豎具豎不具。例如發四禪至非想。是",
    "X57n0980_010:0952a21": "豎具。至不用處。是豎不具。發通明背捨等。是橫具。",
    "X57n0980_010:0952a22": "止發七背捨。是橫不具。又初禪九品是豎具。八品",
    "X57n0980_010:0952a23": "來是豎不具。又一品五支足是橫具。四支已來是",
    "X57n0980_010:0952a24": "橫不具。其餘例此可知。輔行云。由境發故。觀發縱",
    "X57n0980_010:0952b01": "橫復名橫豎。又此十法有通有別。別者不思議境。",
    "X57n0980_010:0952b02": "窮實相底名豎。包十法界名橫。發心上求名豎。下",
    "X57n0980_010:0952b03": "化眾生名橫。又上求下化名竪。依境發誓名橫。安",
    "X57n0980_010:0952b04": "心徹理名豎。六十四番名橫。破徧惑窮名豎。諸門",
    "X57n0980_010:0952b05": "相望名橫。通至寶所名豎。檢校塞著名橫。道品至",
    "X57n0980_010:0952b06": "後名豎。品品相望名橫。正助至後名豎。法法相望",
    "X57n0980_010:0952b07": "名橫。次位至極名豎。位位徧攝名橫。安忍進後名",
    "X57n0980_010:0952b08": "豎。違順相望名橫。無著入住為豎。離似三法為橫。",
    "X57n0980_010:0952b09": "此且單約圓乘為解。若望偏乘。名橫名豎。顯非橫",
    "X57n0980_010:0952b10": "豎。若不思議。非橫非豎。能作橫豎。而云橫豎。又總",
    "X57n0980_010:0952b11": "論者。在一一位。十自相望為橫。一一至極。當法漸",
    "X57n0980_010:0952b12": "深為豎。亦可前之七法名橫。識位次去為豎也。",
    "X57n0980_010:0952b13": "【□註】又二十五法。為通方便。通四三昧故。方等夢王。法",
    "X57n0980_010:0952b14": "華六時五悔。為別方便。四三昧中。別於一種三昧所",
    "X57n0980_010:0952b15": "用故。",
    "X57n0980_010:0952b16": "【■記】此明通別方便也。初二句。明通方便。以四三昧",
    "X57n0980_010:0952b17": "通於二十五法為方便故。次行半。判別方便以四",
    "X57n0980_010:0952b18": "三昧中。半行半坐一種。別用方等夢王法華五悔",
    "X57n0980_010:0952b19": "為方便故也。所言夢王者。輔行云。方等至尊。不可",
    "X57n0980_010:0952b20": "聊爾。若欲修習。神明為證。先求夢王。若得見一。是",
    "X57n0980_010:0952b21": "許懺悔等。法華別約六時五悔。解見前九。",
    "X57n0980_010:0952b22": "【□註】束為五科者。止觀四(初)云。夫道不孤運。宏之在人。",
    "X57n0980_010:0952b23": "人宏勝法。假緣進道。所以須具五緣。緣力既具。當割",
    "X57n0980_010:0952b24": "諸嗜欲。嗜欲外屏。當內淨其心。其心若寂。當調試五",
    "X57n0980_010:0952c01": "事。五事調已。行於五法。必至所在。乃至三科。出大論。",
    "X57n0980_010:0952c02": "一種。出禪經。(具五緣)一是諸禪師立(文調五事)。",
    "X57n0980_010:0952c03": "【■記】此引止觀發明五科生起之文。初四行。正明生",
    "X57n0980_010:0952c04": "起。首二句。明道在人宏。所謂人能宏道。非道宏人",
    "X57n0980_010:0952c05": "也。次二句。明雖賴人宏。必假緣助。所以下。點示五",
    "X57n0980_010:0952c06": "科聯絡乃至下。顯有所祖也。言必至所在者。輔行",
    "X57n0980_010:0952c07": "以初住為所在。從初住去。非今文意。故下文云。入",
    "X57n0980_010:0952c08": "住功德。今所不論。三科出大論者。論云。云何方便",
    "X57n0980_010:0952c09": "得禪度。謂却五事。除五法。行五行。文廣不記。一種",
    "X57n0980_010:0952c10": "出禪經。即下頁四緣雖具足(云云)者是。一是諸禪",
    "X57n0980_010:0952c11": "師立者。未詳。輔行云。雖是人立。行之最要。故今用",
    "X57n0980_010:0952c12": "之。",
    "X57n0980_010:0952c13": "【□註】止觀云。譬如陶師。若欲得器。先擇良處。(具緣)息餘際",
    "X57n0980_010:0952c14": "務。(訶欲)治身內疾。(棄蓋)調於泥輪。(調五事)作而不廢。(行五法)得",
    "X57n0980_010:0952c15": "此譬意。五如指掌。若欲造修。當尋止觀(云云)。",
    "X57n0980_010:0952c16": "【■記】此引止觀別列五科。舉譬發明也。初七句。正引",
    "X57n0980_010:0952c17": "文舉譬。輔行云。陶者。今濮州南。陶丘城。堯曾居之。",
    "X57n0980_010:0952c18": "故云堯城。是故言堯。為陶唐氏。陶。即瓦宇也。以之",
    "X57n0980_010:0952c19": "命名。故謂陶師。若從所造為名。應作陶。瓦器也。次",
    "X57n0980_010:0952c20": "二句。明得譬知法。論語云。其如視。諸斯乎。指其掌。",
    "X57n0980_010:0952c21": "指掌。言甚明也。末二句。指廣文。今具記之。止觀云。",
    "X57n0980_010:0952c22": "譬如陶師。若欲得器。先擇良處。無砂無鹹。草水豐",
    "X57n0980_010:0952c23": "便。可立作所。次息緣務。務際不靜。安得成功。際。接",
    "X57n0980_010:0952c24": "也。言交接世務也。雖息外緣。身內有疾。云何執作。",
    "X57n0980_010:0953a01": "身雖康壯。泥輪不調。不成器物。上緣雖整。不專於",
    "X57n0980_010:0953a02": "業。廢不相續。永無辦理。止觀五緣。亦復如是。有待",
    "X57n0980_010:0953a03": "之身。必假資藉。如彼好處。訶厭塵欲。棄絕五蓋。如",
    "X57n0980_010:0953a04": "治內疾。調適五事。如調泥輪。行於五法。如作不廢。",
    "X57n0980_010:0953a05": "世間淺事。非緣不合。何況出世大事。若無弄引。何",
    "X57n0980_010:0953a06": "易可階。故歷二十五法。約事為觀。調麤入細。檢散",
    "X57n0980_010:0953a07": "令靜。故為遠方便也。",
    "X57n0980_010:0953a08": "△二牒釋五。初具五緣二。初正牒。",
    "X57n0980_010:0953a09": "初明五緣者。",
    "X57n0980_010:0953a10": "【□註】禪經云。四緣雖具足。開導由良師。故用五法為入",
    "X57n0980_010:0953a11": "道梯凳。一缺則妨事(文)。",
    "X57n0980_010:0953a12": "【■記】止觀一種出禪經者。正指此文。",
    "X57n0980_010:0953a13": "【□註】輔行四上(二)云。大小兩乘。以戒為本。是故先明。內",
    "X57n0980_010:0953a14": "禁雖嚴。必資衣食。進修定慧。須藉空閑。處雖空閑。假",
    "X57n0980_010:0953a15": "絕緣務。四緣雖具。開導由師(文)。",
    "X57n0980_010:0953a16": "【■記】此轉明禪經五緣次第也。大論云。持戒清淨。斷",
    "X57n0980_010:0953a17": "結使。得阿羅漢道。大心持戒。憐念眾生。是為菩薩。",
    "X57n0980_010:0953a18": "故大小皆以持戒為本。當先明也。餘可解。",
    "X57n0980_010:0953a19": "【□註】止觀大意四云。一衣食具足。離希望緣故。二持戒",
    "X57n0980_010:0953a20": "清淨。離惡道因故。三閑居靜處。離憒閙事故。四息諸",
    "X57n0980_010:0953a21": "緣務。棄猥雜業故。五須善知識。有咨疑地故(文)。",
    "X57n0980_010:0953a22": "【■記】此明行道以五緣為要務。必不可少也。意謂衣",
    "X57n0980_010:0953a23": "食。乃助道資糧。資益色身。故須具足。所謂法輪未",
    "X57n0980_010:0953a24": "轉。食輪先運也。淨戒。乃趨極果之正因。結道場之",
    "X57n0980_010:0953b01": "妙業。故當先持之清淨。以離惡道也。靜處乃用功",
    "X57n0980_010:0953b02": "入道之地。所謂探珠宜浪靜。急水取應難也。息緣",
    "X57n0980_010:0953b03": "乃攝心要法。所謂制之一處。無事不辦也。善知識",
    "X57n0980_010:0953b04": "乃得道全因緣。所謂嬰孩須傍母。弱羽必纏枝也。",
    "X57n0980_010:0953b05": "△二別釋五。初持戒清淨。",
    "X57n0980_010:0953b06": "一持戒清淨。如經中說。依因此戒。得生諸禪定。及滅",
    "X57n0980_010:0953b07": "苦智慧。是故比丘。應持淨戒。有在家出家大小乘不",
    "X57n0980_010:0953b08": "同。",
    "X57n0980_010:0953b09": "【□註】法界次第上(十二)云。戒以防止為義。(文)戒疏上初云。",
    "X57n0980_010:0953b10": "梵語尸羅。大論云。秦言性善。亦云清涼。以其能止破",
    "X57n0980_010:0953b11": "戒熱惱。從能得名。亦名波羅提木叉。譯言保解脫。又",
    "X57n0980_010:0953b12": "名淨命。亦言成就威儀(文)。",
    "X57n0980_010:0953b13": "【■記】防非止惡曰防止。大論乃什師所譯。故曰秦言。",
    "X57n0980_010:0953b14": "性善者。性本自善。無所染污。戒體然也。清涼者。破",
    "X57n0980_010:0953b15": "戒人欲火炎燒。戒能防止也。保解脫者。謂能保持",
    "X57n0980_010:0953b16": "三業。離諸繫縛也。淨命者。清淨自活。永離邪命也。",
    "X57n0980_010:0953b17": "成就威儀者。威嚴可畏。儀軌可則也。",
    "X57n0980_010:0953b18": "【□註】如經中說者。遺教經也。輔行四上(五)云。引證道定。",
    "X57n0980_010:0953b19": "復以律儀而為根本(文)。",
    "X57n0980_010:0953b20": "【■記】遺教經云。汝等比丘。於我滅後。應當尊重珍敬",
    "X57n0980_010:0953b21": "波羅提木叉。如暗遇明。如貧得寶。當知此則是汝",
    "X57n0980_010:0953b22": "大師。若我住世無以異也。乃至云。戒是正順解脫",
    "X57n0980_010:0953b23": "之本。依因此戒。得生諸禪定。及滅苦智慧。是故比",
    "X57n0980_010:0953b24": "丘當持淨戒。弗令毀缺。輔行下。釋證意。",
    "X57n0980_010:0953c01": "【□註】在家戒者。五戒。八戒。於五更加不坐高廣牀。不著",
    "X57n0980_010:0953c02": "華鬘衣。不往觀聽歌舞。故名八戒。",
    "X57n0980_010:0953c03": "【■記】五戒者。殺盜淫妄酒也。四分律明有四種不同。",
    "X57n0980_010:0953c04": "一但受三歸。名無分優婆塞。二受一戒。名少分。三",
    "X57n0980_010:0953c05": "受二三四。名多分。四具受。名滿分優婆塞。如五戒",
    "X57n0980_010:0953c06": "全缺。則人間路絕。以此五戒。是大小乘尸羅根本。",
    "X57n0980_010:0953c07": "故經云。五戒者。天下大禁忌。若犯五戒。在天違五",
    "X57n0980_010:0953c08": "星。在地違五嶽。在方違五帝。在人違五常。在身違",
    "X57n0980_010:0953c09": "五臟。故佛成道未轉法輪。先為提胃長者授五戒",
    "X57n0980_010:0953c10": "法。名為人乘。居五乘之首。由茲五戒運出三途也。",
    "X57n0980_010:0953c11": "又五戒者。四性一遮。俱舍云。遮中唯離酒。為護餘",
    "X57n0980_010:0953c12": "律儀。若論制已有犯。性上加一制罪。八戒者。六齋",
    "X57n0980_010:0953c13": "日受也。論問。何以六齋日受八戒。修福德。答。是日",
    "X57n0980_010:0953c14": "惡鬼逐人。欲奪人命。疾病凶衰。令人不吉。是故劫",
    "X57n0980_010:0953c15": "初聖人。教人持齋。修善作福。以避凶衰。有言昔時",
    "X57n0980_010:0953c16": "所行齋法。不受八戒。直以一日不食為齋。至佛出",
    "X57n0980_010:0953c17": "世告言。汝當一日一夜。如諸佛持八戒。過中不食。",
    "X57n0980_010:0953c18": "以是功德。能至涅槃。如四天王經中佛說月六齋",
    "X57n0980_010:0953c19": "日。使者太子。及四天王。自下觀察。眾生若布施。持",
    "X57n0980_010:0953c20": "戒。孝順父母。少者上啟天帝。帝釋諸天。悉皆不悅。",
    "X57n0980_010:0953c21": "歎言。諸天眾減少。阿修羅熾盛。多者心皆歡喜。讚",
    "X57n0980_010:0953c22": "言。增益諸天眾。減損阿修羅。復次此六齋日。所在",
    "X57n0980_010:0953c23": "丘聚。有持齋受戒者。惡鬼遠去。住處安隱。是故以",
    "X57n0980_010:0953c24": "此六日持齋受戒。福德增多。不坐高廣大牀者。準",
    "X57n0980_010:0954a01": "四分。迦留陀夷。預知佛來。即於道中敷高好牀座。",
    "X57n0980_010:0954a02": "佛知內懷弊惡。告諸比丘。此痴人。但自為己。乃訶",
    "X57n0980_010:0954a03": "責結戒。若作繩牀木牀。足應高如來八指。過此則",
    "X57n0980_010:0954a04": "犯。阿含云。下足長尺六非高。闊四尺非廣。長八尺",
    "X57n0980_010:0954a05": "非大。越此量者名高廣大牀。則違佛制矣。不著華",
    "X57n0980_010:0954a06": "鬘衣者著布帛服宜矣。",
    "X57n0980_010:0954a07": "【□註】出家戒者。比丘。比丘尼。沙彌。沙彌尼。式叉摩那(此云",
    "X57n0980_010:0954a08": "學戒女)。",
    "X57n0980_010:0954a09": "【■記】比丘戒相有二百五十。比丘尼。通稱女為尼。大",
    "X57n0980_010:0954a10": "論云。尼得無量律儀。故應次比丘。佛以儀法不便。",
    "X57n0980_010:0954a11": "故在沙門後。尼眾篇云。佛初不度女人出家。為滅",
    "X57n0980_010:0954a12": "正法五百年。後為說八敬。聽出家。依教行故。還得",
    "X57n0980_010:0954a13": "千年。今時不行。隨處法滅。會正記云。佛成道後十",
    "X57n0980_010:0954a14": "四年。姨母求出家。佛不許度。阿難為陳三請。佛令",
    "X57n0980_010:0954a15": "阿難傳八敬向說。若能行者。聽汝出家。彼云頂戴",
    "X57n0980_010:0954a16": "受持。八敬者。頌云。禮不罵謗不舉過。從僧受戒行",
    "X57n0980_010:0954a17": "摩那。半月僧中求教授。安居近僧請自恣。尼之戒",
    "X57n0980_010:0954a18": "相略有五百條也。沙彌。此云息慈。謂息世染之情。",
    "X57n0980_010:0954a19": "以慈濟眾生也。意言初入佛法多存俗情。故須息",
    "X57n0980_010:0954a20": "惡行慈也。唐譯寶利摩那路迦。此翻勤策。有男女",
    "X57n0980_010:0954a21": "之別。自七歲至年十三。皆名驅烏沙彌。十四至十",
    "X57n0980_010:0954a22": "九。名應法沙彌。二十已上。方稱名字沙彌也。其所",
    "X57n0980_010:0954a23": "戒相有十。尼眾亦然。式叉摩那。此云學法女。四分",
    "X57n0980_010:0954a24": "謂十八童女。應二歲學戒。又云少年曾嫁。年十歲",
    "X57n0980_010:0954b01": "者。與六法。十誦云。六法練心也。能持六法。方與受",
    "X57n0980_010:0954b02": "具。二年者。練身也。可知有胎無胎。事鈔云。式叉尼。",
    "X57n0980_010:0954b03": "具學三法。一學根本。謂四重是也。二學六法。即羯",
    "X57n0980_010:0954b04": "磨所謂染心相觸。盜人四錢。斷畜生命。小妄語。非",
    "X57n0980_010:0954b05": "時食。飲酒是也。三學行法。謂一切大尼戒行。並須",
    "X57n0980_010:0954b06": "學之。若學法中犯者。更與二年羯磨。僧祇云。在大",
    "X57n0980_010:0954b07": "尼下沙彌尼上坐。六法頌云。染心相觸盜四錢。斷",
    "X57n0980_010:0954b08": "畜生命小妄語。戒非時食及飲酒。是名式叉學六",
    "X57n0980_010:0954b09": "法。大論問。沙彌十戒。便受具戒。比丘尼法中。何以",
    "X57n0980_010:0954b10": "有式叉摩那。然後得受具戒。答。佛世有長者婦。不",
    "X57n0980_010:0954b11": "覺妊。出家受具戒。其後身大轉現。諸長者譏嫌。比",
    "X57n0980_010:0954b12": "丘白佛。因此制有二年學戒。受六法。然後受具足",
    "X57n0980_010:0954b13": "戒。問。若為譏嫌。式叉摩那豈得不嫌。答。式叉摩那",
    "X57n0980_010:0954b14": "未受具足戒。譬如小兒。亦如給使。雖有罪穢。人不",
    "X57n0980_010:0954b15": "嫌也。而有二種。一。十八童女受六法。二。大家十歲",
    "X57n0980_010:0954b16": "得受六法。若受具戒。應二部僧中。用五衣鉢盂。比",
    "X57n0980_010:0954b17": "丘尼為和尚。及教師。比丘為戒師。餘如受戒法。略",
    "X57n0980_010:0954b18": "說五百戒。廣說八萬戒。第三羯磨訖。即得無量律",
    "X57n0980_010:0954b19": "儀。成就比丘眾。或略說三百四十八戒。如今時流",
    "X57n0980_010:0954b20": "通是也。",
    "X57n0980_010:0954b21": "【□註】小乘沙彌十戒。比丘二百五十戒。頌云。四重十三",
    "X57n0980_010:0954b22": "二不定。三十九十四提尼。一百眾學七滅諍。總論二",
    "X57n0980_010:0954b23": "百五十戒(夷殘提尼吉)。",
    "X57n0980_010:0954b24": "【■補】佛制出家者。五夏已前專精戒律。五夏已後方",
    "X57n0980_010:0954c01": "乃聽教參禪。是故沙彌剃落。先受十戒。次則登壇",
    "X57n0980_010:0954c02": "受具。此十戒。佛敕舍利弗為羅睺羅說也。",
    "X57n0980_010:0954c03": "【□註】若論五篇者。夷(四波羅夷淫殺盜妄)殘(十三僧殘)提(三十尼薩耆九十波逸提",
    "X57n0980_010:0954c04": "共百二十)尼(四提舍尼)吉。(突吉羅即一百眾學)若論六聚。更加偷蘭遮。",
    "X57n0980_010:0954c05": "【■記】五篇。出僧祇。六聚。出四分。梵語波羅夷。此翻棄。",
    "X57n0980_010:0954c06": "小乘云不可懺。大乘云他勝處。僧伽婆尸沙。翻眾",
    "X57n0980_010:0954c07": "殘。如斷人頭氣喉在故。波逸提。翻墮。因畜財犯捨。",
    "X57n0980_010:0954c08": "墮未懺故。波羅提提舍尼。翻可呵。突吉羅。翻惡作。",
    "X57n0980_010:0954c09": "又云惡說。然此五篇之罪。或配五刑五行。謂夷。配",
    "X57n0980_010:0954c10": "死配土。殘。配流配水。提。配徒配金。尼。配杖配火。吉",
    "X57n0980_010:0954c11": "配笞配木也。名義云。一波羅夷。義當極惡。以三意",
    "X57n0980_010:0954c12": "釋之。一者退沒。由犯此戒。道果無分故。二者不共",
    "X57n0980_010:0954c13": "住。非但失道。亦不得說戒羯磨。二種僧中共住故。",
    "X57n0980_010:0954c14": "三者墮落。捨此身已。墮阿鼻地獄故。若犯此罪。如",
    "X57n0980_010:0954c15": "他化自在天壽。十六千歲墮泥犁中。二僧殘。善見",
    "X57n0980_010:0954c16": "云。僧初者。謂僧前與覆藏羯磨也。殘者。謂末後與",
    "X57n0980_010:0954c17": "出罪羯磨也。若犯此罪。僧作法除故。從境為名。又",
    "X57n0980_010:0954c18": "僧殘者。如為他所斫。殘咽喉故。理須早救。其罪如",
    "X57n0980_010:0954c19": "化樂天壽。八千歲墮獄中。三偷蘭遮。此云大障。善",
    "X57n0980_010:0954c20": "見云。大障善道。後墮惡道。體是鄙穢。從不善體以",
    "X57n0980_010:0954c21": "立名。由能成前兩篇之罪也。明了論翻為麤過。麤",
    "X57n0980_010:0954c22": "有二種。一是重罪方便。二是能斷善根。其罪如兜",
    "X57n0980_010:0954c23": "率天壽。四千歲墮獄中。四波逸提。義翻為墮。十誦",
    "X57n0980_010:0954c24": "云。其罪如夜摩天壽。二千歲墮獄中。尼薩耆。翻捨",
    "X57n0980_010:0955a01": "墮。此罪因財事生犯。貪慢心強。制捨入僧。名尼薩",
    "X57n0980_010:0955a02": "耆也。五波羅提提舍尼。義翻向彼悔。從對治境立",
    "X57n0980_010:0955a03": "名。此罪應發露也。其罪如忉利天壽。一千歲墮獄",
    "X57n0980_010:0955a04": "中。六突吉羅。翻惡作。四分云。式叉迦羅尼。義翻應",
    "X57n0980_010:0955a05": "當學。此罪微細。持之極難。故以隨學隨守立名也。",
    "X57n0980_010:0955a06": "餘戒易持罪重。此戒難持易犯。常須念學。其罪如",
    "X57n0980_010:0955a07": "四天王壽。五百歲墮獄中。",
    "X57n0980_010:0955a08": "【□註】若云七聚。開吉羅為惡作。惡說(結罪齊五。報劫齊六。因果雜攝齊七。",
    "X57n0980_010:0955a09": "蘭有三品。不入正篇。不定。七滅諍。篇聚不攝。亦屬吉羅。報劫齊六者。以六聚受報劫數。與等活等上六獄劫數",
    "X57n0980_010:0955a10": "相齊。因果雜攝齊七者。以惡作惡說是吉聚之因。并前五聚之果。故為七聚。如翻譯名義)。",
    "X57n0980_010:0955a11": "【■記】名義云。開吉羅一部。而為二聚者。以身名惡作",
    "X57n0980_010:0955a12": "口名惡說故也。小註判釋三種篇聚。初三句。正判",
    "X57n0980_010:0955a13": "齊。蘭有三下。釋判齊五。謂偷蘭遮上中下三品者。",
    "X57n0980_010:0955a14": "謂盜四錢破轉法輪主為上。盜三錢破伴為中。盜",
    "X57n0980_010:0955a15": "一錢裸形石鉢著外衣為下。然但是成上初二篇",
    "X57n0980_010:0955a16": "罪之法。是故不入正篇也。二不定者。初三法不定。",
    "X57n0980_010:0955a17": "次二法不定。律云。若比丘共女人獨在屏覆處。障",
    "X57n0980_010:0955a18": "處。可作淫處坐。說非法語。有住信優婆夷。於三法",
    "X57n0980_010:0955a19": "中一一法說。若波羅夷。若僧伽婆尸沙。若波逸提。",
    "X57n0980_010:0955a20": "是坐比丘自言我犯是罪。於三法中應一一治。如",
    "X57n0980_010:0955a21": "住信優婆夷所說。應如法治。是比丘。是名三法不",
    "X57n0980_010:0955a22": "定。若比丘共女人在露現處。不可作婬處坐。說麤",
    "X57n0980_010:0955a23": "惡語。有住信優婆夷。於二法中一一法說。若僧伽",
    "X57n0980_010:0955a24": "婆尸沙。若波逸提。是坐比丘自言。我犯是罪。於二",
    "X57n0980_010:0955b01": "法中應一一治。如住信優婆夷所說。應如是治。是",
    "X57n0980_010:0955b02": "比丘。是名二不定法也。七滅諍者。律云。若比丘。有",
    "X57n0980_010:0955b03": "諍事起。即應除滅。應與現前毗尼。當與現前毗尼。",
    "X57n0980_010:0955b04": "應與憶念毗尼。當與憶念毗尼。應與不癡毗尼。當",
    "X57n0980_010:0955b05": "與不癡毗尼。應與自言治。當與自言治。應與多人",
    "X57n0980_010:0955b06": "覔罪相。當與多人覔罪相。應與如草覆地。當與如",
    "X57n0980_010:0955b07": "草覆地。是七能滅諍事。故得此名也。蓋諍不出四",
    "X57n0980_010:0955b08": "種。一言諍。比丘共比丘言諍。引十八諍事。謂法非",
    "X57n0980_010:0955b09": "法。乃至說不說。若以如是相共諍言語。遂彼此共",
    "X57n0980_010:0955b10": "鬬。二覔諍。比丘與比丘舉罪。以三舉事。謂破戒。破",
    "X57n0980_010:0955b11": "見。破威儀。見。問。疑。作如是相覔罪。三犯諍。謂犯七",
    "X57n0980_010:0955b12": "種罪。一波羅夷。二僧殘。三墮。四悔過。五偷蘭遮。六",
    "X57n0980_010:0955b13": "突吉羅。七惡說。四事諍。前三中事作。是中言諍。以",
    "X57n0980_010:0955b14": "二毗尼滅。謂現前多人語。或但一毗尼滅。謂現前。",
    "X57n0980_010:0955b15": "覔諍。共四毗尼滅。謂現前憶念。或現前不癡。或現",
    "X57n0980_010:0955b16": "前罪處所。犯諍。共三毗尼滅。謂現前自言治。或現",
    "X57n0980_010:0955b17": "前覆草地。事諍。以一切毗尼滅。隨所犯。是則篇聚",
    "X57n0980_010:0955b18": "所不攝者。以偷蘭遮滅諍不定。皆在篇聚之外。故",
    "X57n0980_010:0955b19": "於篇聚所不攝也。然亦屬於吉羅。故云結罪齊五。",
    "X57n0980_010:0955b20": "劫罪齊六。雜釋齊七。見上。",
    "X57n0980_010:0955b21": "【□註】大乘。即梵網十重四十八輕。凡有心者皆得受之。",
    "X57n0980_010:0955b22": "更有大論十戒。大經十戒。及五支戒。通大小乘。具如",
    "X57n0980_010:0955b23": "妙玄三末。釋籤四(二十四)止觀四(三)輔行四上(六)。",
    "X57n0980_010:0955b24": "【■記】梵網十重四十八輕數如彼經。犯重者得波羅",
    "X57n0980_010:0955c01": "夷罪。犯輕者。得輕垢罪。總名五十八篇大戒也。凡",
    "X57n0980_010:0955c02": "有心者皆得受之者。謂與人受戒時。不得揀擇一",
    "X57n0980_010:0955c03": "切王。王子。大臣。百官。四眾。乃至淫男女。梵天。欲天。",
    "X57n0980_010:0955c04": "無根。二根。黃門。奴婢。一切鬼神。盡得受也。大論十",
    "X57n0980_010:0955c05": "戒者。文云。從初發意已來。應念聖戒。無缺戒。乃至",
    "X57n0980_010:0955c06": "隨定戒。大經十戒者。清淨乃至具足成就波羅密",
    "X57n0980_010:0955c07": "戒。五支戒者。文云。菩薩捨欲。持性重戒。息世譏嫌。",
    "X57n0980_010:0955c08": "等無差別。不為愛見羅剎。毀戒浮囊。因此受持。具",
    "X57n0980_010:0955c09": "足根本。業清淨戒。前後眷屬。餘清淨戒。非諸惡覺。",
    "X57n0980_010:0955c10": "覺清淨戒。護持正念。念清淨戒。回向具足無上道",
    "X57n0980_010:0955c11": "戒。此即五支戒也。又云根本戒者。十善性戒。眾戒",
    "X57n0980_010:0955c12": "根本。為無漏心持。故言清淨。前後眷屬者。偷蘭等",
    "X57n0980_010:0955c13": "是前眷屬。僧殘等是後眷屬。此二支屬律儀作法",
    "X57n0980_010:0955c14": "受得之戒也。後三支非作法。是得法時乃發斯戒",
    "X57n0980_010:0955c15": "也。非諸惡覺覺清淨戒者。即定共也。尸羅不清淨。",
    "X57n0980_010:0955c16": "三昧不現前。以戒淨故。事障除。發得未來。性障除。",
    "X57n0980_010:0955c17": "發得根本滅惡覺觀。名定共戒。欲戒定中。身首牀",
    "X57n0980_010:0955c18": "座為事障。欲界煩惱為性障。乃至初禪覺。為二禪",
    "X57n0980_010:0955c19": "事障。二禪喜。為三禪事障也。護持正念。即四念處",
    "X57n0980_010:0955c20": "觀理正念。雖未發真。由四加行相似之正念。能發",
    "X57n0980_010:0955c21": "初果無漏真道。成道共戒。名正念也。復次定共戒",
    "X57n0980_010:0955c22": "依定心發。屬止善義。道共戒依分別心發。屬行善",
    "X57n0980_010:0955c23": "義。動不動俱是毗尼。何者。戒論防止。得定共。心不",
    "X57n0980_010:0955c24": "得起惡。得道共發真。永無過罪。故俱是成也。回向",
    "X57n0980_010:0956a01": "具足者。即菩薩於諸戒中。具四宏六度。發願要心。",
    "X57n0980_010:0956a02": "回向菩提。故名大乘戒也。六度者。厭患在家逼迫。",
    "X57n0980_010:0956a03": "欣樂出家。捨於所愛。是檀。纖毫不犯。拒逆羅剎。是",
    "X57n0980_010:0956a04": "尸。檢節身心安忍打罵。是生忍。耐八風寒熱違順",
    "X57n0980_010:0956a05": "貪恚等。名法忍。愛見不能損。是羼提。守護於戒。犯",
    "X57n0980_010:0956a06": "心不起。是精進。決定持戒。不為狐疑所誑。專心不",
    "X57n0980_010:0956a07": "動。名禪。明識因果。知戒是正順解脫之本。出生一",
    "X57n0980_010:0956a08": "切三乘聖果。非六十二見雞狗等戒。名般若也。略",
    "X57n0980_010:0956a09": "釋初緣竟。",
    "X57n0980_010:0956a10": "△二衣食具足二。初合標。",
    "X57n0980_010:0956a11": "二衣食具足。",
    "X57n0980_010:0956a12": "【□註】止觀四(十五)云。衣以蔽形遮醜陋。食以支命填饑瘡。",
    "X57n0980_010:0956a13": "身安則道隆。道隆則本立。形命及道。賴此衣食。此雖",
    "X57n0980_010:0956a14": "小緣。能辦大事。裸餒不安。道法焉在。故須衣食具足",
    "X57n0980_010:0956a15": "也。",
    "X57n0980_010:0956a16": "【■記】輔行云。為道支蔽。必先形命。形命若立。道本即",
    "X57n0980_010:0956a17": "存。故云及也。乃至然此衣食。本為色身報命之緣。",
    "X57n0980_010:0956a18": "故曰小緣。託此復能修行辦道。故云大事也。",
    "X57n0980_010:0956a19": "△二分釋二。初釋衣。",
    "X57n0980_010:0956a20": "衣有三。一者。如雪山大士。隨所得衣。蔽形即足。不游",
    "X57n0980_010:0956a21": "人間。堪忍力成故。二者。如迦葉等集糞掃衣。及但三",
    "X57n0980_010:0956a22": "衣。不畜餘長。三者。多寒國土。如來亦許三衣之外畜",
    "X57n0980_010:0956a23": "百一眾具。",
    "X57n0980_010:0956a24": "【□註】雪山大士。絕形深澗。不涉人間。結草為席。被鹿皮",
    "X57n0980_010:0956b01": "衣。無受持說淨等事。堪忍力成。不須溫厚。不游人間。",
    "X57n0980_010:0956b02": "無煩支助。此上人也。十二頭陀。但畜三衣。不多不少。",
    "X57n0980_010:0956b03": "出聚入山。被服齊整。故立三衣。此中士也。多寒國土。",
    "X57n0980_010:0956b04": "聽百一助身。要當說淨。趣足供事。無得多求。多求辛",
    "X57n0980_010:0956b05": "苦。守護又苦。妨亂自行。復擾檀越。少有所得。即便知",
    "X57n0980_010:0956b06": "足。下士也(文)。",
    "X57n0980_010:0956b07": "【■補】此釋衣有三類之殊。言無受持說諍等事者。輔",
    "X57n0980_010:0956b08": "行云。大經言。釋迦先世居雪山。唯食諸果。如是乃",
    "X57n0980_010:0956b09": "可忘于說淨受持等事。此佛自敘本生事。因堪忍",
    "X57n0980_010:0956b10": "力成時。世無佛法。故無受持說淨等事。然說淨之",
    "X57n0980_010:0956b11": "法。先請施主辭云。大德一心念。我比丘某甲。今請",
    "X57n0980_010:0956b12": "大德為衣藥鉢展轉淨施主。願大德為我作衣藥",
    "X57n0980_010:0956b13": "鉢展轉淨施主。慈愍故。三說已。後所得衣物。皆指",
    "X57n0980_010:0956b14": "此人名。而向餘人說淨。又說淨者。詞云。大德一心",
    "X57n0980_010:0956b15": "念。此是我某甲長衣。未作淨。今為淨故。施與大德。",
    "X57n0980_010:0956b16": "為展轉淨故。彼受者言。長老一心念。汝有長衣。未",
    "X57n0980_010:0956b17": "作淨。為淨故。施與我。我今受之。受已言。汝施與誰。",
    "X57n0980_010:0956b18": "彼當言。施與某甲。受淨者言。長老一心念。汝有是",
    "X57n0980_010:0956b19": "長衣。未作淨。為淨故。與我。我已受之。汝與某甲。是",
    "X57n0980_010:0956b20": "衣某甲已有。汝為某甲故。善護持。著用隨因緣。施",
    "X57n0980_010:0956b21": "與某甲。即指所請施主之名。不論在界內界外。皆",
    "X57n0980_010:0956b22": "得指名而說。又心念說淨法。為獨住比丘開。內含",
    "X57n0980_010:0956b23": "二法。先明說淨法。次明捨受法。五分云。應偏袒右",
    "X57n0980_010:0956b24": "肩。胡跪。手捉衣。心生口言。我某甲比丘。此長衣淨。",
    "X57n0980_010:0956c01": "施與某甲。於五眾中。隨意施與。隨彼取用。得至十",
    "X57n0980_010:0956c02": "一日。復如前威儀言。我某甲。此長衣從某甲取還。",
    "X57n0980_010:0956c03": "得至十日。復如前言。我某甲。此長衣淨。施與某甲。",
    "X57n0980_010:0956c04": "隨彼取用。如是捨故取新。十日一易。",
    "X57n0980_010:0956c05": "【□註】輔行四上(十九)云。十二頭陀等者。此云抖擻。一蘭若。",
    "X57n0980_010:0956c06": "二常乞食。三糞掃衣。四一坐食。五節量食。六中後不",
    "X57n0980_010:0956c07": "飲漿。七塚間。八樹下坐。九露坐。十常坐。十一次第乞。",
    "X57n0980_010:0956c08": "十二三衣。今文以十二頭陀中糞掃三衣。合為中士。",
    "X57n0980_010:0956c09": "言三衣者。但三衣也。出聚落。則著僧伽黎加二衣上。",
    "X57n0980_010:0956c10": "入大眾。則著鬱多羅僧加五條上。入山林。則唯著安",
    "X57n0980_010:0956c11": "陀會。為慚愧故。為多寒故。許其重著。皆威儀整肅。長",
    "X57n0980_010:0956c12": "物善根。故云被服齊整。",
    "X57n0980_010:0956c13": "【■記】頭陀。新譯杜多。此翻抖擻。亦翻修治。又云淘汰。",
    "X57n0980_010:0956c14": "垂裕記云。抖擻煩惱故也。善住意天子經云。頭陀",
    "X57n0980_010:0956c15": "者。抖擻貪欲嗔恚愚癡。三界內外六入。若不取不",
    "X57n0980_010:0956c16": "捨。不修不著。我說彼人。名為杜多。今訛稱為頭陀",
    "X57n0980_010:0956c17": "也。然律論不同。律有隨坐。不作餘食。及一摶食。大",
    "X57n0980_010:0956c18": "論稱節量。中後不飲。及次第乞。又律云納衣。論云",
    "X57n0980_010:0956c19": "糞掃。律但云乞食。論云常乞食。此二名異意同。餘",
    "X57n0980_010:0956c20": "十俱同。諸部阿含。及十住論。亦有不同之相。大體",
    "X57n0980_010:0956c21": "無殊。今依大論略出相狀。一蘭若。翻寂靜處。在家",
    "X57n0980_010:0956c22": "多惱。故捨眷屬。而師徒同學。還有結着。復相惱亂。",
    "X57n0980_010:0956c23": "故住蘭若。令身遠離。最近三里。能遠彌善。身遠離",
    "X57n0980_010:0956c24": "已。亦當心離五欲五蓋。二常乞食者。乞食自活。多",
    "X57n0980_010:0957a01": "所成就。詳下分衛節明乞食有十利故。三糞掃衣",
    "X57n0980_010:0957a02": "者。若四方馳求。或著邪命。若受他施。於好於惡。而",
    "X57n0980_010:0957a03": "生憂喜。或憂賊盜等故。糞掃衣。無此慮故。四一坐",
    "X57n0980_010:0957a04": "食者。謂比丘修道。應作是念。我求一食。尚有所妨。",
    "X57n0980_010:0957a05": "況早食中食後食。廢半日之功。不得一心行道。五",
    "X57n0980_010:0957a06": "節量食者。飽噉腹脹。氣塞妨道。故應節食。如舍利",
    "X57n0980_010:0957a07": "弗。食五六口。足之以水。六中後不飲漿者。謂比丘",
    "X57n0980_010:0957a08": "修道。於種種漿。日若過中。悉不得飲。若心生樂著。",
    "X57n0980_010:0957a09": "求種種漿。不能一心修習善法。猶養馬著勒。其意",
    "X57n0980_010:0957a10": "則息。七塚間者。易悟無常。易得道果故。以無常苦",
    "X57n0980_010:0957a11": "空之觀。是佛法之初門。能令厭離三界故也。八樹",
    "X57n0980_010:0957a12": "下坐者。以得道事辦。捨至樹下。謂比丘于塚間不",
    "X57n0980_010:0957a13": "得道者。當至樹下。如佛轉法輪。入涅槃。皆在樹下。",
    "X57n0980_010:0957a14": "臭爛狼藉。火燒鳥啄。則無常不淨之觀。易得成就。",
    "X57n0980_010:0957a15": "九露坐者。或謂樹下。猶如半舍。蔭覆涼樂。尚生著",
    "X57n0980_010:0957a16": "故。又樹下坐有二過。一慮天雨冷溼。二有鳥糞毒",
    "X57n0980_010:0957a17": "蟲。於是思惟。露地而坐。隨意快樂。月光徧照令心",
    "X57n0980_010:0957a18": "明利。易入空定。故云露坐也。十常坐者。著衣脫衣。",
    "X57n0980_010:0957a19": "隨意快樂。四儀之中。坐為第一。食易消化。氣息調",
    "X57n0980_010:0957a20": "和。求道大事。大辦功力。若懈怠睡眠。諸賊常伺人",
    "X57n0980_010:0957a21": "便。不宜安臥。若行若立。心亦難攝。故宜常坐。脅不",
    "X57n0980_010:0957a22": "著蓆。十一次第乞者。不著於味。不輕眾生。等心憐",
    "X57n0980_010:0957a23": "憫。不擇貧富。十二三衣者。謂比丘少欲知足。衣取",
    "X57n0980_010:0957a24": "蔽形。不多不少。白衣之人。以多求故。是故多畜。外",
    "X57n0980_010:0957b01": "道苦行。是故躶形。不多不少。故畜三衣。南山律鈔。",
    "X57n0980_010:0957b02": "位分為四。衣有二。一納衣。二但三衣。食有四。一乞",
    "X57n0980_010:0957b03": "食。二不作餘食法。三一坐。四一揣。揣。雜也。一種而",
    "X57n0980_010:0957b04": "雜者。不以種種盛貯。名一揣食。處有五。一蘭若。二",
    "X57n0980_010:0957b05": "塚間。三樹下。四露坐。五隨坐。威儀一。常坐。此無次",
    "X57n0980_010:0957b06": "第乞食。處加隨坐。通源記引南山云。季世佛法。崇",
    "X57n0980_010:0957b07": "尚官榮。僥倖之夫。妄生朋翼。庶因此語。自省厥躬。",
    "X57n0980_010:0957b08": "至若謂利養如毛繩。視朱門為蓬戶。尚思曳尾。猶",
    "X57n0980_010:0957b09": "彼興嘲。況乎以咳啞為恩。眄睞成飾。潛通惠好。強",
    "X57n0980_010:0957b10": "事趣馳。縱假龐于一時。終受嗤于羣口。榮不補辱。",
    "X57n0980_010:0957b11": "夫何誤哉。是知末世頭陀不缺。能使佛法常住不",
    "X57n0980_010:0957b12": "滅也。今文下。明今止觀合糞掃三衣為中士也。",
    "X57n0980_010:0957b13": "【□註】下根者。此土多寒。根性又薄。大聖一許。三品通開",
    "X57n0980_010:0957b14": "(故三衣外聽畜百一。及許畜長。但三衣為上。畜百一為中。畜長為下。故云通開。此依律說。與今少異。今取雪山",
    "X57n0980_010:0957b15": "為上品故)。",
    "X57n0980_010:0957b16": "【■記】此釋三衣外畜百一眾具為下。大註明依國土",
    "X57n0980_010:0957b17": "根性俱有不同。是故通開三品。小註明依律而釋",
    "X57n0980_010:0957b18": "三品所以。末二句明經三品。如下自明。",
    "X57n0980_010:0957b19": "【□註】若畜百一。記憶而已。有云加法(薩婆多云。百一之物。各得畜一。百一",
    "X57n0980_010:0957b20": "之外。皆是長物。言記憶者。於百一物。心中但自記憶一種。謂是我物。有云加法者。加法受持。如六物圖)。",
    "X57n0980_010:0957b21": "【■記】記。謂記識。憶。謂憶念。言此是尼師壇。此是覆瘡",
    "X57n0980_010:0957b22": "衣。此是雨浴衣等。言百一記憶。而又曰加法者。如",
    "X57n0980_010:0957b23": "輔行云。以加法說淨之二品合論。而名百一也。原",
    "X57n0980_010:0957b24": "註初一行。明畜百一。薩婆多毗尼中云。若說淨之",
    "X57n0980_010:0957c01": "錢寶。貿一切衣財。作三衣鉢器。入百一物數。不須",
    "X57n0980_010:0957c02": "說淨。又云。凡百物中。三衣具鉢。必應受持。自外若",
    "X57n0980_010:0957c03": "受則可。不受無過。六物圖詳下。",
    "X57n0980_010:0957c04": "【□註】若畜長說淨。則加法受持(百一之外。若畜長物。定須說淨。詞云。大德一心",
    "X57n0980_010:0957c05": "念。此是某甲長衣。未作淨。為淨故。施為大德)。",
    "X57n0980_010:0957c06": "【■記】薩婆多毗尼云。自百一物外。一切說淨。又云。凡",
    "X57n0980_010:0957c07": "受衣法。若長應說淨。若不說淨入長。財中又云。如",
    "X57n0980_010:0957c08": "畜寶戒中說。應僧中作波逸提悔過。若錢及似寶。",
    "X57n0980_010:0957c09": "除百一物數。一切亦應捨。可見畜長。定須說淨也。",
    "X57n0980_010:0957c10": "次云說淨詞。輔行云。說淨之法。附近大乘。故地持",
    "X57n0980_010:0957c11": "中菩薩所畜。即於十方諸佛菩薩而為淨施。乃以",
    "X57n0980_010:0957c12": "聲聞淨施。而為譬云。譬如比丘。以己衣物。於和尚",
    "X57n0980_010:0957c13": "阿闍黎捨作淨施。若達一實。即此淨施。成菩薩法。",
    "X57n0980_010:0957c14": "有人云。凡諸所有。非己物想。有益使用。說淨何為。",
    "X57n0980_010:0957c15": "今問。等非己財。何不任於四海。有益便用。何不直",
    "X57n0980_010:0957c16": "付兩田。而閉之深房。封於藏篋。實懷他想。用必招",
    "X57n0980_010:0957c17": "愆。忽謂己財。仍為說淨。說淨而施。於理何妨。順己",
    "X57n0980_010:0957c18": "執心。後生倣傚。故說淨法。不可無也。毗婆沙四。初",
    "X57n0980_010:0957c19": "結長衣戒因緣中問。此淨施者。是實施。是假施。答。",
    "X57n0980_010:0957c20": "一切淨施。九十六種無淨施法。佛大慈悲。方便力",
    "X57n0980_010:0957c21": "故。教令淨施。是方便施。非真施也。令諸弟子得畜",
    "X57n0980_010:0957c22": "長財。而不犯戒。又問。佛何不直令弟子得畜長財。",
    "X57n0980_010:0957c23": "而強與結戒。設此方便。答。佛法以少欲為本。是故",
    "X57n0980_010:0957c24": "結戒不畜長財。而眾生根性不同。或有眾生。多畜",
    "X57n0980_010:0958a01": "積而後行道。得證聖果。是故如來先為結戒。而後",
    "X57n0980_010:0958a02": "方便。於佛法無礙。眾生得益也。",
    "X57n0980_010:0958a03": "【□註】糞掃衣者。南山云。世人所棄無復堪用。義同糞掃。",
    "X57n0980_010:0958a04": "體是賤物。離自貪著。不為王賊所貪。常得資身長道",
    "X57n0980_010:0958a05": "(文)。",
    "X57n0980_010:0958a06": "【■記】四分云。糞掃者。非死人衣也。薩婆多律。明出處",
    "X57n0980_010:0958a07": "有五別。一途中。二河邊。三空處。四糞聚處。五破碎。",
    "X57n0980_010:0958a08": "此之衣體。由事差別。及出處不同。總有七種。一毛",
    "X57n0980_010:0958a09": "衣。二芻摩衣。三奢[禾*弱]迦衣。四揭播死迦衣。五獨孤",
    "X57n0980_010:0958a10": "洛迦衣。六高詀薄迦衣。七阿鉢蘭得迦衣。復有五。",
    "X57n0980_010:0958a11": "一牛嚼。二鼠齧。三蟻穿。四火燒。五乳母棄物。當知",
    "X57n0980_010:0958a12": "衣此糞掃者。內離己貪。外息他貪。常得資持幻身。",
    "X57n0980_010:0958a13": "長養聖道也。",
    "X57n0980_010:0958a14": "【□註】三衣者。一僧伽黎。此云雜碎衣。條相多故。從用則",
    "X57n0980_010:0958a15": "名入王宮聚落衣。二鬱多羅僧。名中價衣。從用名入",
    "X57n0980_010:0958a16": "眾衣。三安陀會。名下衣。從用名院內行道雜作衣。若",
    "X57n0980_010:0958a17": "云袈娑。此云不正色染。亦名壞色。即戒本中三種染",
    "X57n0980_010:0958a18": "壞。皆如法也。一者青色。二者黑色。三者木蘭色。如六",
    "X57n0980_010:0958a19": "物圖。",
    "X57n0980_010:0958a20": "【■記】僧伽黎。此翻合。又云重。謂割截合成也。義淨云",
    "X57n0980_010:0958a21": "僧迦胝。翻重複衣。靈感傳云。每轉法輪。披僧伽黎。",
    "X57n0980_010:0958a22": "南山云。此三衣名。諸部無正翻。今此註者。乃依義",
    "X57n0980_010:0958a23": "所翻而引用。謂大衣名雜碎。以條數多故。若從用",
    "X57n0980_010:0958a24": "為名。則云入王宮聚落時衣。乞食說法時著。薩婆",
    "X57n0980_010:0958b01": "多論大衣分三品。謂九條十一條十三條。二長一",
    "X57n0980_010:0958b02": "短。名下三品。十五十七十九條。三長一短。名中三",
    "X57n0980_010:0958b03": "品。二十一二十三二十五條。四長一短。名上三品。",
    "X57n0980_010:0958b04": "雖分九品。不以條多為貴。但約衣財大小。以分條",
    "X57n0980_010:0958b05": "隔少多。鬱多羅僧。此譯上著衣。即七條也。南山謂",
    "X57n0980_010:0958b06": "中價衣者。以界於二衣之間。其價亦處中也。從用",
    "X57n0980_010:0958b07": "則曰入眾衣者。凡禮懺。誦經。坐禪。赴齋。聽講時著。",
    "X57n0980_010:0958b08": "安陀會。此云中宿衣。謂近身住也。南山謂下衣者。",
    "X57n0980_010:0958b09": "謂三衣之中。條數此為最下也。從用名雜作衣者。",
    "X57n0980_010:0958b10": "凡寺中執勞服役。一切時中俱可披著也。袈娑。具",
    "X57n0980_010:0958b11": "云迦羅沙曳。翻不正色染。亦云壞色。乃從色得名。",
    "X57n0980_010:0958b12": "會正云。袈娑。是草名。可染衣故。今指衣名袈娑者。",
    "X57n0980_010:0958b13": "目此為號也。真諦雜記云。袈娑是外國三衣之名。",
    "X57n0980_010:0958b14": "名含多義。或名離塵服。由斷六塵故。或名消瘦服。",
    "X57n0980_010:0958b15": "由割煩惱故。或名蓮華服。服者離染著故。或名間",
    "X57n0980_010:0958b16": "色服。以三如法色所成故。業疏。以刀截成沙門衣。",
    "X57n0980_010:0958b17": "不為怨賊所剝故。章服儀云。條堤之相。事等田疇",
    "X57n0980_010:0958b18": "之畦。貯水而養嘉苗。譬服此衣生功德也。佛令像",
    "X57n0980_010:0958b19": "此。義不徒然。青黑木蘭三種色者。青。謂銅青。黑。謂",
    "X57n0980_010:0958b20": "雜泥。木蘭。即樺樹皮。律云。苾芻得新衣。當作三種",
    "X57n0980_010:0958b21": "染壞色。若青。若泥。若木。隨一而造。若不作三壞色",
    "X57n0980_010:0958b22": "而受用者。犯波逸底迦。可見染壞色而成衣者。方",
    "X57n0980_010:0958b23": "名如法也。六物圖者。一僧伽黎。二鬱多羅僧。三安",
    "X57n0980_010:0958b24": "陀會。四濾水囊。五鉢多羅。翻應器。六尼師壇。翻坐",
    "X57n0980_010:0958c01": "具。出三藏法數。",
    "X57n0980_010:0958c02": "【□註】若據律文。以糞掃衣及但三衣為上。百一為中。餘",
    "X57n0980_010:0958c03": "長為下。今文以雪山大士被鹿皮衣為上。故以糞掃",
    "X57n0980_010:0958c04": "衣但三衣為中。畜百一及畜餘長為下。",
    "X57n0980_010:0958c05": "【■記】此明律文與今文不同。然均無礙也。",
    "X57n0980_010:0958c06": "【□註】上云不畜餘長。應更云不畜百一。下畜百一眾具。",
    "X57n0980_010:0958c07": "亦應更云畜餘長也。",
    "X57n0980_010:0958c08": "【■記】此補中下二衣之文義可知。",
    "X57n0980_010:0958c09": "△二釋食。",
    "X57n0980_010:0958c10": "食亦有三。一者上根大士。深山絕世。菜根草果隨得",
    "X57n0980_010:0958c11": "資身。二常乞食。三檀越送食。僧中淨食。",
    "X57n0980_010:0958c12": "【□註】止觀四(十六)云。一深山絕迹。去遠人民。但資甘果美",
    "X57n0980_010:0958c13": "水。一菜一果而已。或餌松柏。以續精氣。如雪山甘香",
    "X57n0980_010:0958c14": "藕等。如是食者。上士也。二阿蘭若處。頭陀抖擻。分衛",
    "X57n0980_010:0958c15": "自資。七佛皆明乞食法。方等。般舟。法華。皆云乞食也。",
    "X57n0980_010:0958c16": "路徑若遠。分衛勞妨。若近。人物相喧。不遠不近。乞食",
    "X57n0980_010:0958c17": "便易。是中士也。三既不能絕穀餌果。又不能頭陀乞",
    "X57n0980_010:0958c18": "食。外護。檀越送食供養。亦可得受。又僧中如法潔淨",
    "X57n0980_010:0958c19": "食。亦可得受。下士也(文)。",
    "X57n0980_010:0958c20": "【■記】水果松柏。食已坐禪。更無餘事。上士也。阿蘭若。",
    "X57n0980_010:0958c21": "乃寂靜處。絕放牧聲。是修道處。故須居之以行頭",
    "X57n0980_010:0958c22": "陀。肇師云。忿競生乎眾聚。無諍出乎空閑。故佛讚",
    "X57n0980_010:0958c23": "之。輔行云。十二頭陀中五種食法。今且舉其一也。",
    "X57n0980_010:0958c24": "若墾植耕種。舂礱碓磑。磑。磨也。畜八不淨。事涉四",
    "X57n0980_010:0959a01": "邪。污染檀越。非蘭若行。近代所置。彌隔聖言。男女",
    "X57n0980_010:0959a02": "往來。兼招譏醜。倘依佛教。利益不輕也。般舟經云。",
    "X57n0980_010:0959a03": "常行乞食。不受請。法華云入里乞食。然蘭若不宜",
    "X57n0980_010:0959a04": "太遠大近。遠則勞妨。譬喻經云。昔波羅奈。去城五",
    "X57n0980_010:0959a05": "十里有山。有五比丘居。平旦入城乞食。中後還山",
    "X57n0980_010:0959a06": "日暮。乃至疲極。不堪安禪。歷年如此。勞而無獲。佛",
    "X57n0980_010:0959a07": "化道人。往安慰之。是比丘云。四大之身。常受飢餒。",
    "X57n0980_010:0959a08": "若欲乞食。去城道遠。有何樂耶。止念畢命而已。化",
    "X57n0980_010:0959a09": "沙門言。願諸道人明日莫往。吾當送供一日之糧。",
    "X57n0980_010:0959a10": "明佛送食。五人食已。俱得羅漢。是則住處亦為道",
    "X57n0980_010:0959a11": "緣也。若近。則語閙聲喧。亦難入禪。必使遠近適中。",
    "X57n0980_010:0959a12": "乞食便易。乃中士也。若受檀越送供。聽鉗鎚受食",
    "X57n0980_010:0959a13": "者。下士也。【■補】潔淨食。潔。應結。羯磨中引佛言。聽在",
    "X57n0980_010:0959a14": "伽藍內邊房靜處結淨厨。【■備】衣食既為道緣。飢寒",
    "X57n0980_010:0959a15": "逼膚奈何。答。真心行道。必感三寶天龍加被護持。",
    "X57n0980_010:0959a16": "但慚愧精勤。懺悔宿報而已。道人一鉢依於十方。",
    "X57n0980_010:0959a17": "遇有緣處。但不違礙。大乘戒者。方便依行。以速成",
    "X57n0980_010:0959a18": "道果。若宿業所遭。了知心具實相。現前守觀。待命",
    "X57n0980_010:0959a19": "可也。或一心淨土。報盡往生。亦可也。",
    "X57n0980_010:0959a20": "【□註】輔行四下(初)云。分衛者。此云乞食。十住婆沙云。乞",
    "X57n0980_010:0959a21": "食有十利。(云云)僧中淨食。仍為下根。豈可安坐房中。",
    "X57n0980_010:0959a22": "私營別味(文)。",
    "X57n0980_010:0959a23": "【■記】分衛云乞食者。僧祇云。乞食分施僧尼。衛護令",
    "X57n0980_010:0959a24": "修道業。故云分衛。(云云)者。未盡之貌。云。之謂言也。",
    "X57n0980_010:0959b01": "謂象雲氣在天。迴轉之形。言之在口。如雲潤物。十",
    "X57n0980_010:0959b02": "利者。一自用活命自屬不屬他。二施我者。令住三",
    "X57n0980_010:0959b03": "寶。然後當食。三常生悲心。四隨順佛教。五易滿易",
    "X57n0980_010:0959b04": "養。六破憍慢法。七無見頂善根。八見我乞食。餘皆",
    "X57n0980_010:0959b05": "傚我。九不與男女大小有諸事故。十次第乞。生平",
    "X57n0980_010:0959b06": "等心。是為十利。末一行。取下士食義。以誡背眾而",
    "X57n0980_010:0959b07": "食也。",
    "X57n0980_010:0959b08": "△三閒居靜處。",
    "X57n0980_010:0959b09": "三閒居靜處。不作眾事。名閑。無憒閙處名靜。處有三。",
    "X57n0980_010:0959b10": "例衣食可知。",
    "X57n0980_010:0959b11": "【□註】止觀四(十七)云。若深山遠谷。途路艱險。永絕人蹤。誰",
    "X57n0980_010:0959b12": "相惱亂。恣意禪觀。是處最勝。二頭陀抖擻。極近三里。",
    "X57n0980_010:0959b13": "交往亦疎。覺策煩惱。是處為次。三蘭若伽藍。閑靜之",
    "X57n0980_010:0959b14": "寺。獨處一房。不干事物。正諦思惟。是處為下(文)。",
    "X57n0980_010:0959b15": "【■記】安身入道。必須選擇。慎勿率爾。若得好處。不須",
    "X57n0980_010:0959b16": "數移。當知此之蘭若。與前十二頭陀中蘭若有別。",
    "X57n0980_010:0959b17": "以前蘭若是中處。乃空逈地也。此之蘭若是下處。",
    "X57n0980_010:0959b18": "空逈住處也。十住毗婆沙明蘭若有十利。一自在",
    "X57n0980_010:0959b19": "去來。二無我所。三隨喜無障。四心樂蘭若處。五少",
    "X57n0980_010:0959b20": "欲少事。六不惜身命。具足功德。七離眾閙語。八雖",
    "X57n0980_010:0959b21": "行功德。不求恩報。九易得一心。十易生無障礙想。",
    "X57n0980_010:0959b22": "然蘭若伽藍。簡異白衣齋邑。閑靜寺院。簡異陋巷",
    "X57n0980_010:0959b23": "閙市。獨處一房。簡異同學伴侶。不干事物。簡異散",
    "X57n0980_010:0959b24": "涉世法。正諦思惟。簡異邪慮妄想也。",
    "X57n0980_010:0959c01": "△四息諸緣務。",
    "X57n0980_010:0959c02": "四息諸緣務。息生活。息人事。息工巧技術等。",
    "X57n0980_010:0959c03": "【□註】止觀四(十八)云。緣務妨禪。由來甚矣。蘭若比丘。去喧",
    "X57n0980_010:0959c04": "親靜。云何營造緣務。壞蘭若行。非所應也。緣務有四。",
    "X57n0980_010:0959c05": "一生活。二人事。三技能。四學問。一生活緣務者。經紀",
    "X57n0980_010:0959c06": "生方。觸途紛紏。得一失一。喪道亂心。二人事者。慶弔",
    "X57n0980_010:0959c07": "俯仰。低昂造聘。此往彼來。來往不絕。三技能者。醫方",
    "X57n0980_010:0959c08": "卜筮。泥木彩畫。棋書呪術等是也。四學問者。讀誦經",
    "X57n0980_010:0959c09": "論。問答勝負等是也。領持記憶。心勞志倦。言論往復。",
    "X57n0980_010:0959c10": "水濁珠昏。何暇更得修止觀耶。此事尚捨。況前三務。",
    "X57n0980_010:0959c11": "(文)今云等者。等於學問也。",
    "X57n0980_010:0959c12": "【■記】前三種務。理宜止息。而學問亦當息者。何所以",
    "X57n0980_010:0959c13": "耶。答。熏修止觀。本於一心。讀誦妨靜。心何能一。故",
    "X57n0980_010:0959c14": "亦當息也。難處搜根為險問。釋處擊節為巧答。義",
    "X57n0980_010:0959c15": "立為勝。言墮為負。若論博學。審問。明辨。雖能相資",
    "X57n0980_010:0959c16": "見識。其實難免勝負之咎。以勝負故。因法致愆。累",
    "X57n0980_010:0959c17": "世怨讎。常相中害。故勝負是非。一向須廢也。領持",
    "X57n0980_010:0959c18": "等者。若習學問。必須領持文字。記憶旨趣。未免心",
    "X57n0980_010:0959c19": "勞志倦。又復問答。必當建言立論。豈免水濁珠昏。",
    "X57n0980_010:0959c20": "應知心性如水。真理如珠。緣務如攪。慮心如濁。迷",
    "X57n0980_010:0959c21": "理如昏。既慮動理昏。何暇精修止觀耶。由是亦息",
    "X57n0980_010:0959c22": "者宜矣。又此外學。小乘教中。十二時許一時習學。",
    "X57n0980_010:0959c23": "以伏外道。若大乘。初心菩薩一向不許。且令進行。",
    "X57n0980_010:0959c24": "至六根淨位。學應不難。是則學正經正論。領持記",
    "X57n0980_010:0960a01": "憶。而于助道有益。時尚棄捨。況前三耶。",
    "X57n0980_010:0960a02": "△五近善知識。",
    "X57n0980_010:0960a03": "五近善知識有三。一外護善知識。二同行善知識。三",
    "X57n0980_010:0960a04": "教授善知識。",
    "X57n0980_010:0960a05": "【□註】止觀四(十九)云。夫外護者。不揀黑白。但能營理所須。",
    "X57n0980_010:0960a06": "如母養兒。如虎銜子。調和得所。舊行道人。乃能為耳。",
    "X57n0980_010:0960a07": "是名外護。二同行者。更相策發。不眠不散。日有其新。",
    "X57n0980_010:0960a08": "切磋琢磨。同心齊志。如乘一船。互相敬重。如視世尊。",
    "X57n0980_010:0960a09": "是名同行。三教授者。內外方便。通塞妨障。皆能決了。",
    "X57n0980_010:0960a10": "善巧說法。示教利喜。轉破人心。於諸方便。自能決了。",
    "X57n0980_010:0960a11": "可得獨行。妨難未諳。不宜捨也(文)。",
    "X57n0980_010:0960a12": "【■記】此釋三種善知識。初二行半。釋外護。輔行云。外",
    "X57n0980_010:0960a13": "護者。自己身心為內。望他身心為外。為外所護。故",
    "X57n0980_010:0960a14": "名外護。道俗咸可為得。故云不揀黑白。如母如虎",
    "X57n0980_010:0960a15": "者。母雖慈。養子必策。虎雖猛。銜子必寬。將護行人。",
    "X57n0980_010:0960a16": "當勿舉勿惱可也。舊行道人等者。若未親行。暗於",
    "X57n0980_010:0960a17": "可否。一向混俗。不了開遮又何但專命外護。護己",
    "X57n0980_010:0960a18": "亦應善須將護。如阿含云。佛在祇園。告諸比丘。應",
    "X57n0980_010:0960a19": "當恭敬檀越施主。如敬順父母。養之待之。施之能",
    "X57n0980_010:0960a20": "成戒定智慧。多所饒益。能施四事。故諸比丘。慈心",
    "X57n0980_010:0960a21": "於檀越。小恩尚不忘。何況於大者。應三業精勤。使",
    "X57n0980_010:0960a22": "福不唐捐。如迷者指示。乏者與糧。所謂將護外護",
    "X57n0980_010:0960a23": "也。同行者。智與智共。方有日新之功。如膏則切。象",
    "X57n0980_010:0960a24": "則磋。玉則琢。石則磨。皆治器之法。今謂互相切磋。",
    "X57n0980_010:0960b01": "使成法器。同心等者。謂能同志相敬。則道法互增。",
    "X57n0980_010:0960b02": "大論言。菩薩共住相視。當如世尊。何以故。是我真",
    "X57n0980_010:0960b03": "伴。如共乘船。彼學我學故也。教授者。輔行云。夫為",
    "X57n0980_010:0960b04": "導者。必具目足。若解行不均。安能利他。乃至行解",
    "X57n0980_010:0960b05": "具足。德在於彼。謂益我者但在於解。內外方便者。",
    "X57n0980_010:0960b06": "謂道前方便。復有內外。十境。為內方便。二十五法。",
    "X57n0980_010:0960b07": "為外方便。又二十五中而分內外。具緣一向在外。",
    "X57n0980_010:0960b08": "呵欲。棄蓋。義兼內外。調五事。亦內亦外。眠食在外。",
    "X57n0980_010:0960b09": "餘三屬內。行五法。一向在內。通塞等者。方便得所",
    "X57n0980_010:0960b10": "為通。方便背行為塞。說法轉心。此取解也。又云。十",
    "X57n0980_010:0960b11": "境互發。十乘增減。一一法中皆為通塞。若能善此",
    "X57n0980_010:0960b12": "通塞妨障。復善說法導達人心。方可名為教授知",
    "X57n0980_010:0960b13": "識。示教利喜者。指授為示。教詔為教。令彼得益為",
    "X57n0980_010:0960b14": "利。見他得利故喜。轉破人心者。法輪既轉。則能破",
    "X57n0980_010:0960b15": "彼無始妄想之心也。而行者得是解行具足教授",
    "X57n0980_010:0960b16": "已。當自揣摩。若能自己方便。可得獨行。或妨難未",
    "X57n0980_010:0960b17": "諳。義當親近不宜捨也。",
    "X57n0980_010:0960b18": "【□註】教授者。輔行四下(六)云。宣傳聖言。名之為教。訓誨",
    "X57n0980_010:0960b19": "於我。名之為授。(文)通名善知識者。法華疏云。聞名為",
    "X57n0980_010:0960b20": "知。見形為識。是人益我菩提之道。名善知識(文)。",
    "X57n0980_010:0960b21": "【■記】付法藏云。習近聖法得至涅槃。由善知識。阿難",
    "X57n0980_010:0960b22": "白佛。善知識者。是得道半因緣。佛言。不也。善知識",
    "X57n0980_010:0960b23": "者。是得道全因緣。阿難當知。此閻浮提。除大迦葉",
    "X57n0980_010:0960b24": "舍利弗。其餘眾生。若不遇我。無解脫期。是故我言。",
    "X57n0980_010:0960c01": "善知識者。能大利益。增一云。莫與惡知識。與愚共",
    "X57n0980_010:0960c02": "從事。當與善知識。智者而交通。若入本無惡。親近",
    "X57n0980_010:0960c03": "於惡人。後必成惡人。惡名遍天下。善知識反此。是",
    "X57n0980_010:0960c04": "故須親近。大論有二因緣。得無上道。一者內自思",
    "X57n0980_010:0960c05": "惟。二者得善知識。大經阿闍世王。來至佛所。佛告",
    "X57n0980_010:0960c06": "大眾。菩提近因。莫過善友。闍王不遇耆婆。當墮地",
    "X57n0980_010:0960c07": "獄。是故須近真善知識也。略明具五緣竟。",
    "X57n0980_010:0960c09": "天台四教儀註彚補輔宏記卷十之上"
}