{
    "T46n1911_04b:0042b19": "folio_4b 摩訶止觀卷第四下",
    "T46n1911_04b:0042b21": "隋天台智者大師說",
    "T46n1911_04b:0042b22": "門人灌頂記",
    "T46n1911_04b:0042b23": "第三閑居靜處者。雖具衣食住處云何。",
    "T46n1911_04b:0042b24": "若隨自意觸處可安。三種三昧必須好處。",
    "T46n1911_04b:0042b25": "好處有三。一深山遠谷。二頭陀抖摟。三蘭若",
    "T46n1911_04b:0042b26": "伽藍。若深山遠谷途路艱險。永絕人蹤誰相",
    "T46n1911_04b:0042b27": "惱亂。恣意禪觀念念在道。毀譽不起是處",
    "T46n1911_04b:0042b28": "最勝。二頭陀抖摟。極近三里交往亦疎覺策",
    "T46n1911_04b:0042b29": "煩惱。是處為次。三蘭若伽藍閑靜之寺。獨",
    "T46n1911_04b:0042c01": "處一房不干事物。閉門靜坐正諦思惟。是",
    "T46n1911_04b:0042c02": "處為下。若離三處餘則不可。白衣齋邑此",
    "T46n1911_04b:0042c03": "招過來恥。市邊鬧寺復非所宜。安身入道",
    "T46n1911_04b:0042c04": "必須選擇。慎勿率爾。若得好處不須數",
    "T46n1911_04b:0042c05": "移云云。觀心處者。諦理是也。中道之法幽遠",
    "T46n1911_04b:0042c06": "深邃。七種方便絕跡不到。名之為深。高廣",
    "T46n1911_04b:0042c07": "不動名之為山。遠離二邊稱之為靜。不",
    "T46n1911_04b:0042c08": "生不起稱之為閑。大品云。若千由旬外起",
    "T46n1911_04b:0042c09": "聲聞心者。此人身雖遠離心不遠離。以憒",
    "T46n1911_04b:0042c10": "鬧為不憒鬧。非遠離也。雖住城傍不起",
    "T46n1911_04b:0042c11": "二乘心。是名遠離。即上品處也。頭陀處者。",
    "T46n1911_04b:0042c12": "即是出假之觀。此觀與空相隣。如蘭若與",
    "T46n1911_04b:0042c13": "聚落並。出假之觀安心俗諦。分別藥病抖",
    "T46n1911_04b:0042c14": "擻無知。淨道種智。此次處也。閑寺一房者。",
    "T46n1911_04b:0042c15": "即從假入空觀也。寺本眾鬧居處。而能安靜",
    "T46n1911_04b:0042c16": "一室。假是囂塵能即假而空。當知真諦亦是",
    "T46n1911_04b:0042c17": "處也。安三諦理是止觀處。實不遁影山林",
    "T46n1911_04b:0042c18": "房隱密室云云。○第四息諸緣務者。緣務妨",
    "T46n1911_04b:0042c19": "禪由來甚矣。蘭若比丘去喧就靜。云何營",
    "T46n1911_04b:0042c20": "造緣務壞蘭若行。非所應也。緣務有四。一",
    "T46n1911_04b:0042c21": "生活。二人事。三技能。四學問。一生活緣務",
    "T46n1911_04b:0042c22": "者。經紀生方觸途紛糾。得一失一喪道亂",
    "T46n1911_04b:0042c23": "心。若勤營眾事則隨自意攝。非今所論。二",
    "T46n1911_04b:0042c24": "人事者。慶弔俯仰低昂造聘。此往彼來來往",
    "T46n1911_04b:0042c25": "不絕。況復眾人交絡擾攘追尋。夫違親離",
    "T46n1911_04b:0042c26": "師本求要道。更結三州還敦五郡。意欲何",
    "T46n1911_04b:0042c27": "之。倒裳索領鑽火求水。非所應也。三技",
    "T46n1911_04b:0042c28": "能者。醫方卜筮泥木彩畫。棊書呪術等是也。",
    "T46n1911_04b:0042c29": "皮文美角膏煎鐸毀。己自害身。況修出世之",
    "T46n1911_04b:0043a01": "道而當樹林招鳥腐氣來蠅。豈不摧折污",
    "T46n1911_04b:0043a02": "辱乎。四學問者。讀誦經論問答勝負等是",
    "T46n1911_04b:0043a03": "也。領持記憶心勞志倦。言論往復水濁珠昏。",
    "T46n1911_04b:0043a04": "何暇更得修止觀耶。此事尚捨。況前三務",
    "T46n1911_04b:0043a05": "云云。觀心生活者。愛是養業之法如水潤種。",
    "T46n1911_04b:0043a06": "因愛有憂因憂有畏。若能斷愛名息生活",
    "T46n1911_04b:0043a07": "緣務也。人事是業也。業生三界往來五道。",
    "T46n1911_04b:0043a08": "以愛潤業處處受生。若無業者愛無所潤。",
    "T46n1911_04b:0043a09": "諸業雖有力不逐不作者。不作故生死則",
    "T46n1911_04b:0043a10": "斷。技術者未得聖道不得修通。虛妄之",
    "T46n1911_04b:0043a11": "法障於般若。般若如虛空無戲論無文字。",
    "T46n1911_04b:0043a12": "若得般若。如得如意珠。但一心修。何遽怱",
    "T46n1911_04b:0043a13": "怱用神通為。習學者未得無生忍。而修世",
    "T46n1911_04b:0043a14": "智辯聰種種分別。皆是瓦礫草木非真寶",
    "T46n1911_04b:0043a15": "珠。若能停住水則澄清。下觀瑠璃安徐取",
    "T46n1911_04b:0043a16": "寶。能知世間生滅法相。種種行類何物不",
    "T46n1911_04b:0043a17": "知。以一切種智知以佛眼見。欲行大道",
    "T46n1911_04b:0043a18": "不應從彼小徑中學也。○第五善知識者。",
    "T46n1911_04b:0043a19": "是大因緣。所謂化導令得見佛。阿難說知",
    "T46n1911_04b:0043a20": "識得道半因緣。佛言。不應爾。具足全因緣。",
    "T46n1911_04b:0043a21": "知識有三種。一外護。二同行。三教授。若深",
    "T46n1911_04b:0043a22": "山絕域無所資待。不假外護。若修三種三",
    "T46n1911_04b:0043a23": "昧應仰勝緣。夫外護者不簡白黑。但能營",
    "T46n1911_04b:0043a24": "理所須。莫見過。莫觸惱。莫稱歎。莫汎舉",
    "T46n1911_04b:0043a25": "而致損壞。如母養兒。如虎銜子。調和得",
    "T46n1911_04b:0043a26": "所。舊行道人乃能為耳。是名外護。二同行",
    "T46n1911_04b:0043a27": "者。行隨自意及安樂行未必須伴。方等般",
    "T46n1911_04b:0043a28": "舟行法決須好伴。更相策發不眠不散。日",
    "T46n1911_04b:0043a29": "有其新切磋琢磨。同心齊志如乘一船。",
    "T46n1911_04b:0043b01": "互相敬重如視世尊。是名同行。三教授者。",
    "T46n1911_04b:0043b02": "能說般若示道非道。內外方便通塞妨障。",
    "T46n1911_04b:0043b03": "皆能決了。善巧說法示教利喜。轉破人心。",
    "T46n1911_04b:0043b04": "於諸方便自能決了。可得獨行。妨難未諳",
    "T46n1911_04b:0043b05": "不宜捨也。經言。隨順善師學得見恒沙",
    "T46n1911_04b:0043b06": "佛。是名教授。觀心知識者。大品云。佛菩薩",
    "T46n1911_04b:0043b07": "羅漢是善知識。六波羅蜜三十七品是善知",
    "T46n1911_04b:0043b08": "識。法性實際是善知識。若佛菩薩等威光覆",
    "T46n1911_04b:0043b09": "育即外護也。六度道品是入道之門。即同行",
    "T46n1911_04b:0043b10": "也。法性實際即是諦理諸佛所師。境能發",
    "T46n1911_04b:0043b11": "智。即教授也。今各具三義。一如佛威神覆",
    "T46n1911_04b:0043b12": "護。即是外護。二諸佛聖人亦脫瓔珞著弊垢",
    "T46n1911_04b:0043b13": "衣。執除糞器和光利物。豈非同行。三諸佛",
    "T46n1911_04b:0043b14": "菩薩。一音演法開發化導。各令得解。即是",
    "T46n1911_04b:0043b15": "教授。此即具三義也。六度道品亦具三義。",
    "T46n1911_04b:0043b16": "助道名護助助道發正道。即是外護。正助",
    "T46n1911_04b:0043b17": "合故即是同行。依此正助不失規矩。通入",
    "T46n1911_04b:0043b18": "三解脫門。即是教授。法性亦具三義。境是所",
    "T46n1911_04b:0043b19": "師冥熏密益。即是外護。境智相應即是同行。",
    "T46n1911_04b:0043b20": "未見理時如盲。諦法顯時如目智用無僻。",
    "T46n1911_04b:0043b21": "經言。修我法者證乃自知。心無實行何用",
    "T46n1911_04b:0043b22": "問為。即教授也。此則三三合九句。就前為",
    "T46n1911_04b:0043b23": "十二句。前三次三是事知識。餘六句是理知",
    "T46n1911_04b:0043b24": "識。若將此約三諦者。入空觀時眾聖為外",
    "T46n1911_04b:0043b25": "護。即空道品為同行。真諦為教授。亦具六",
    "T46n1911_04b:0043b26": "事六理。假中兩觀亦復如是。三諦合有三",
    "T46n1911_04b:0043b27": "十六番十八事十八理。若歷四悉檀。即有眾",
    "T46n1911_04b:0043b28": "多知識義也。若能了此知識法門。善財入法",
    "T46n1911_04b:0043b29": "界意則可解。此等雖同是知識。依華嚴云。",
    "T46n1911_04b:0043c01": "有善知識魔。三昧魔。菩提心魔。魔能使人",
    "T46n1911_04b:0043c02": "捨善從惡。又能化人墮二乘地。若然者羅",
    "T46n1911_04b:0043c03": "漢之人。但行真諦非善知識。若取內祕外",
    "T46n1911_04b:0043c04": "現聲聞為知識者。菩薩亦作天龍引入實",
    "T46n1911_04b:0043c05": "相。何獨羅漢。此義則通無非知識。今言魔",
    "T46n1911_04b:0043c06": "者。取實羅漢令人至化城者。即非真善知",
    "T46n1911_04b:0043c07": "識。但是半字知識。行半菩提道損半煩惱。",
    "T46n1911_04b:0043c08": "奪與互明。或知識或魔也。別教若不得意不",
    "T46n1911_04b:0043c09": "會中道。亦是知識魔也。圓教三種方是真善",
    "T46n1911_04b:0043c10": "知識。三昧菩提心例此可解云云。第二",
    "T46n1911_04b:0043c11": "呵五欲者。謂色聲香味觸。十住毘婆沙云。",
    "T46n1911_04b:0043c12": "禁六情如縶狗鹿魚蛇猨鳥。狗樂聚落鹿",
    "T46n1911_04b:0043c13": "樂山澤。魚樂池沼。蛇樂穴居。猨樂深林。鳥",
    "T46n1911_04b:0043c14": "樂依空。六根樂六塵。非是凡夫淺智弱志",
    "T46n1911_04b:0043c15": "所能降伏。唯有智慧堅心正念。乃能降伏。",
    "T46n1911_04b:0043c16": "總喻六根。今私對之。眼貪色色有質像如",
    "T46n1911_04b:0043c17": "聚落。眼如狗也。耳貪聲聲無質像如空澤。",
    "T46n1911_04b:0043c18": "耳如鹿也。鼻貪香如魚也。舌引味如蛇也。",
    "T46n1911_04b:0043c19": "身著觸如猨也。心緣法如鳥也。今除意",
    "T46n1911_04b:0043c20": "但明於五塵。五塵非欲而其中有味。能生",
    "T46n1911_04b:0043c21": "行人須欲之心。故言五欲。譬如陶師人客延",
    "T46n1911_04b:0043c22": "請不得就功。五欲亦爾。常能牽人入諸",
    "T46n1911_04b:0043c23": "魔境。雖具前緣攝心難立。是故須呵。色欲",
    "T46n1911_04b:0043c24": "者所謂赤白長短明眸善睞。素頸翠眉皓齒",
    "T46n1911_04b:0043c25": "丹脣。乃至依報紅黃朱紫諸珍寶物惑動人",
    "T46n1911_04b:0043c26": "心。如禪門中所說。色害尤深令人狂醉。生",
    "T46n1911_04b:0043c27": "死根本良由此也。如難陀為欲持戒。雖得",
    "T46n1911_04b:0043c28": "羅漢習氣尚多。況復具縛者乎。國王耽荒無",
    "T46n1911_04b:0043c29": "度。不顧宗廟社󰑶之重。為欲樂故身入怨",
    "T46n1911_04b:0044a01": "國。此間上代亡國破家多從欲起。赫赫宗",
    "T46n1911_04b:0044a02": "周褒姒滅之。即其事也。經云。眾生貪狼於",
    "T46n1911_04b:0044a03": "財色。坐之不得道。觀經云。色使所使為恩",
    "T46n1911_04b:0044a04": "愛奴。不得自在。若能知色過患則不為所",
    "T46n1911_04b:0044a05": "欺。如是呵已。色欲即息。緣想不生。專心入",
    "T46n1911_04b:0044a06": "定。聲欲者即是嬌媚妖詞。婬聲染語。絲竹",
    "T46n1911_04b:0044a07": "絃管。環釧鈴珮等聲也。香欲者。即是欝茀氛",
    "T46n1911_04b:0044a08": "氳。蘭馨麝氣。芬芳酷烈郁毓之物。及男女身",
    "T46n1911_04b:0044a09": "分等香。味欲者。即是酒肉珍肴。肥膄津膩。",
    "T46n1911_04b:0044a10": "甘甜酸辣。酥油鮮血等也。觸欲者。即是冷暖",
    "T46n1911_04b:0044a11": "細滑。輕重強軟。名衣上服。男女身分等。此五",
    "T46n1911_04b:0044a12": "過患者。色如熱金丸執之則燒。聲如毒塗",
    "T46n1911_04b:0044a13": "鼓聞之必死。香如憋龍氣嗅之則病。味如",
    "T46n1911_04b:0044a14": "沸蜜湯舌則爛。如蜜塗刀舐之則傷。觸如",
    "T46n1911_04b:0044a15": "臥師子近之則齧。此五欲者得之無厭。惡",
    "T46n1911_04b:0044a16": "心轉熾如火益薪。世世為害劇於怨賊。累",
    "T46n1911_04b:0044a17": "劫已來。常相劫奪摧折色心。今方禪寂復相",
    "T46n1911_04b:0044a18": "惱亂。深知其過貪染休息。事相具如禪門",
    "T46n1911_04b:0044a19": "中云云。上代名僧詩云。遠之易為士近之",
    "T46n1911_04b:0044a20": "難為情。香味頹高志聲色喪軀齡。○觀心",
    "T46n1911_04b:0044a21": "呵五欲者。如色欲中滋味無量。謂常無常。",
    "T46n1911_04b:0044a22": "我無我。淨不淨。苦樂空有。世第一義皆是滋",
    "T46n1911_04b:0044a23": "味。故大論云。色中無味相凡夫不應著。若",
    "T46n1911_04b:0044a24": "謂色是常是見依色。若色無常。亦常亦無",
    "T46n1911_04b:0044a25": "常。非常非無常。是見皆依色。乃至非如去。",
    "T46n1911_04b:0044a26": "非不如去。非邊非無邊等。是見皆依於色。悉",
    "T46n1911_04b:0044a27": "是諍競執謂是實。戲論破智慧眼。互相是",
    "T46n1911_04b:0044a28": "非。為色造業。適有此有即有生死。如是觀",
    "T46n1911_04b:0044a29": "者增長於欲非是呵欲。今觀色有無等六",
    "T46n1911_04b:0044b01": "十二見。皆依無明。無明無常生滅不住。速",
    "T46n1911_04b:0044b02": "朽之法念念磨滅。無我無主寂滅涅槃。無明",
    "T46n1911_04b:0044b03": "既爾。從無明生若有若無等。悉皆無常寂滅",
    "T46n1911_04b:0044b04": "涅槃。既無主我。誰實誰虛。終不於色起生",
    "T46n1911_04b:0044b05": "死業業謝果亡。是為呵色入空而得解脫。",
    "T46n1911_04b:0044b06": "呵色既爾餘四亦然。是名三藏析法呵五",
    "T46n1911_04b:0044b07": "欲也。中論指此云不善滅戲論也。若摩訶",
    "T46n1911_04b:0044b08": "衍呵色欲者。體知諸見皆依無明。無明即",
    "T46n1911_04b:0044b09": "空諸見亦即空。故金剛般若云。須陀洹者名",
    "T46n1911_04b:0044b10": "為入流。實不入流。不入色聲香味觸故。所",
    "T46n1911_04b:0044b11": "以者何。若有色可析可名入色。色即是空",
    "T46n1911_04b:0044b12": "無色可入。故名不入。既無流可入即無業",
    "T46n1911_04b:0044b13": "果。是名善滅戲論。呵色既爾餘四亦然。復",
    "T46n1911_04b:0044b14": "次呵色即空者。但入色空不能分別種種",
    "T46n1911_04b:0044b15": "色相。云何能度一切眾生。眾生於色起種",
    "T46n1911_04b:0044b16": "種計。即是種種集招種種苦。苦集病多。道滅",
    "T46n1911_04b:0044b17": "之藥亦復無量。若欲化他豈可證空而不",
    "T46n1911_04b:0044b18": "觀察。是故知空非空。從空入假。恒沙佛",
    "T46n1911_04b:0044b19": "法悉令通達。若不如此猶名受入色空。今",
    "T46n1911_04b:0044b20": "深呵色空不受不入。廣分別色。雖復分",
    "T46n1911_04b:0044b21": "別但有名字。名字即空故稱為假。呵色既",
    "T46n1911_04b:0044b22": "爾。餘四亦然。又呵色二邊。如大品云。色中",
    "T46n1911_04b:0044b23": "無味相凡夫不應著。色中無離相二乘不",
    "T46n1911_04b:0044b24": "應離。破色無明有無等見。是呵其味。破其",
    "T46n1911_04b:0044b25": "沈空是呵其離。若定有味不應有離若定",
    "T46n1911_04b:0044b26": "有離不應有味。味不定故非味。離不定",
    "T46n1911_04b:0044b27": "故非離。不著二邊即是非味非離顯色",
    "T46n1911_04b:0044b28": "中道實相。故釋論云。二乘為禪故呵色事。",
    "T46n1911_04b:0044b29": "不名波羅蜜。菩薩呵色即見色實相。見色",
    "T46n1911_04b:0044c01": "實相即是見禪實相。故名波羅蜜到色彼",
    "T46n1911_04b:0044c02": "岸。到色彼岸即是見色中道。分別色者即",
    "T46n1911_04b:0044c03": "是見色俗。即色空者是見色真。如是呵色",
    "T46n1911_04b:0044c04": "盡色源底。成三諦三昧發三種智慧。深呵",
    "T46n1911_04b:0044c05": "於色為止觀方便。其意在此。呵色既然餘",
    "T46n1911_04b:0044c06": "四亦爾。○第三棄五蓋者。所謂貪欲瞋恚睡",
    "T46n1911_04b:0044c07": "眠掉悔疑。通稱蓋者。蓋覆纏綿。心神昏闇定",
    "T46n1911_04b:0044c08": "慧不發故名為蓋。前呵五欲。乃是五根對",
    "T46n1911_04b:0044c09": "現在五塵發五識。今棄五蓋。即是五識轉",
    "T46n1911_04b:0044c10": "入意地。追緣過去逆慮未來五塵等法。為",
    "T46n1911_04b:0044c11": "心內大障。喻如陶師身中有疾不能執作。",
    "T46n1911_04b:0044c12": "蓋亦如是。為妨既深加之以棄如翦毒",
    "T46n1911_04b:0044c13": "樹如檢偷賊。不可留也。大品云。離欲及",
    "T46n1911_04b:0044c14": "惡法。離欲者五欲也。如前所呵。惡法者五",
    "T46n1911_04b:0044c15": "蓋也。宜須急棄。此五蓋者。其相云何。貪欲",
    "T46n1911_04b:0044c16": "蓋起追念昔時所更五欲。念淨潔色與眼",
    "T46n1911_04b:0044c17": "作對。憶可愛聲髣髴在耳。思悅意香開",
    "T46n1911_04b:0044c18": "結使門。想於美味甘液流口。憶受諸觸毛",
    "T46n1911_04b:0044c19": "竪戰動。貪如此等麁弊五欲。思想計校心",
    "T46n1911_04b:0044c20": "生醉惑忘失正念。或密作方便更望得",
    "T46n1911_04b:0044c21": "之。若未曾得亦復推尋。或當求覓。心入塵",
    "T46n1911_04b:0044c22": "境無有間念。麁覺蓋禪禪何由獲。是名貪",
    "T46n1911_04b:0044c23": "欲蓋相。瞋恚蓋者。追想是人惱我惱我親",
    "T46n1911_04b:0044c24": "稱歎我怨。三世九惱怨對結恨。心熱氣麁忿",
    "T46n1911_04b:0044c25": "怒相續。百計伺候欲相中害危彼安身恣",
    "T46n1911_04b:0044c26": "其毒忿暢情為快。如此瞋火燒諸功德。禪",
    "T46n1911_04b:0044c27": "定支林豈得生長。此即瞋恚蓋相也。睡眠蓋",
    "T46n1911_04b:0044c28": "者。心神昏昏為睡。六識闇塞四支倚放為",
    "T46n1911_04b:0044c29": "眠。眠名增心數法。烏闇沈塞密來覆人",
    "T46n1911_04b:0045a01": "難可防衛。五情無識猶如死人。但於片",
    "T46n1911_04b:0045a02": "息名為小死。若喜眠者眠則滋多。薩遮經",
    "T46n1911_04b:0045a03": "云。若人多睡眠懈怠妨有得。未得者不得",
    "T46n1911_04b:0045a04": "已得者退失。若欲得勝道除睡疑放逸。精",
    "T46n1911_04b:0045a05": "進策諸念離惡功德集。釋論云。眠為大闇",
    "T46n1911_04b:0045a06": "無所見。日日欺誑奪人明。亦如臨陣白刃",
    "T46n1911_04b:0045a07": "間。如共毒蛇同室居。如人被縛將去殺。爾",
    "T46n1911_04b:0045a08": "時云何安可眠。眠之妨禪其過最重。是為",
    "T46n1911_04b:0045a09": "睡眠蓋相。掉悔者。若覺觀偏起屬前蓋攝。",
    "T46n1911_04b:0045a10": "今覺觀等起遍緣諸法。乍緣貪欲又想瞋",
    "T46n1911_04b:0045a11": "恚及以邪癡。炎炎不停卓卓無住。乍起乍伏",
    "T46n1911_04b:0045a12": "種種紛紜。身無趣遊行口無益談笑。是名",
    "T46n1911_04b:0045a13": "為掉。掉而無悔則不成蓋。以其掉故心地",
    "T46n1911_04b:0045a14": "思惟謹慎不節。云何乃作無益之事。實為",
    "T46n1911_04b:0045a15": "可恥。心中憂悔懊結繞心則成悔蓋。蓋覆",
    "T46n1911_04b:0045a16": "禪定不得開發。若人懺悔改往自責其心",
    "T46n1911_04b:0045a17": "而生憂悔。若人禪定知過而已。不應想",
    "T46n1911_04b:0045a18": "著。非但悔故而得免脫。當修禪定清淨之",
    "T46n1911_04b:0045a19": "法。那得將悔縈心妨於大事。故云悔已莫",
    "T46n1911_04b:0045a20": "復憂。不應常念著。不應作而作。應作而不",
    "T46n1911_04b:0045a21": "作。即是此意。是名掉悔蓋相也。疑蓋者。此",
    "T46n1911_04b:0045a22": "非見諦障理之疑。乃是障定疑也。疑有三種。",
    "T46n1911_04b:0045a23": "一疑自。二疑師。三疑法。一疑自者。謂我身",
    "T46n1911_04b:0045a24": "底下必非道器。是故疑身。二疑師者。此人",
    "T46n1911_04b:0045a25": "身口不稱我懷。何必能有深禪好慧。師而事",
    "T46n1911_04b:0045a26": "之將不誤我。三疑法者。所受之法何必中",
    "T46n1911_04b:0045a27": "理。三疑猶豫常在懷抱。禪定不發設發永",
    "T46n1911_04b:0045a28": "失。此是疑蓋之相也。五蓋病相如是。棄法云",
    "T46n1911_04b:0045a29": "何。行者當自省察。今我心中何病偏多。若",
    "T46n1911_04b:0045b01": "知病者應先治之。若貪欲蓋重。當用不淨",
    "T46n1911_04b:0045b02": "觀棄之。何以故。向謂五欲為淨愛著纏綿。",
    "T46n1911_04b:0045b03": "今觀不淨膿囊涕唾無一可欣。厭惡心生",
    "T46n1911_04b:0045b04": "如為怨逐。何有智者當樂是耶。故知此觀",
    "T46n1911_04b:0045b05": "治貪之藥。此蓋若去心即得安。若瞋恚蓋",
    "T46n1911_04b:0045b06": "多當念慈心滅除恚火。此火能燒二世功",
    "T46n1911_04b:0045b07": "德。人不喜見。毒害殘暴禽獸無異。生死怨",
    "T46n1911_04b:0045b08": "對累劫不息。即世微恨後成大怨。今修慈",
    "T46n1911_04b:0045b09": "心棄捨此惡。觀一切人父母親想。悉令得",
    "T46n1911_04b:0045b10": "樂。若不得樂。我當勤心令得安樂。云何",
    "T46n1911_04b:0045b11": "於彼而生怨對。作是觀時瞋心即息。安心",
    "T46n1911_04b:0045b12": "入禪。若睡蓋多者。當勤精進策勵身心。加",
    "T46n1911_04b:0045b13": "意防擬思惟法相。分別選擇善惡之法。勿",
    "T46n1911_04b:0045b14": "令睡蓋得入。又當選擇善惡之心令生",
    "T46n1911_04b:0045b15": "法喜。心既明淨睡蓋自除。莫以睡眠因緣",
    "T46n1911_04b:0045b16": "失二世樂。徒生徒死無一可獲。如入寶",
    "T46n1911_04b:0045b17": "山空手而歸。深可傷歎。當好制心善巧防",
    "T46n1911_04b:0045b18": "御也。杖毱貝申脚起星水洗。若掉散者應",
    "T46n1911_04b:0045b19": "用數息。何以故。此蓋甚利。來時不覺于久",
    "T46n1911_04b:0045b20": "始知。今用數息。若數不成。或時中忘即知",
    "T46n1911_04b:0045b21": "已去。覺已更數。數相成就則覺觀被伏。若",
    "T46n1911_04b:0045b22": "不治之終身被蓋。若三疑在懷當作是",
    "T46n1911_04b:0045b23": "念。我身即是大富盲兒。具足無上法身財寶。",
    "T46n1911_04b:0045b24": "煩惱所翳道眼未開。要當修治終不放捨。",
    "T46n1911_04b:0045b25": "又無量劫來習因何定。豈可自疑失時失",
    "T46n1911_04b:0045b26": "利。人身難得怖心難起莫以疑惑而自毀",
    "T46n1911_04b:0045b27": "傷。若疑師者。我今無智。上聖大人皆求其",
    "T46n1911_04b:0045b28": "法不取其人。雪山從鬼請偈。天帝拜畜",
    "T46n1911_04b:0045b29": "為師。大論云。不以囊臭而棄其金。慢如",
    "T46n1911_04b:0045c01": "高山雨水不停。卑如江海萬川歸集。我以",
    "T46n1911_04b:0045c02": "法故復度敬彼。普超經云。人人相見莫相",
    "T46n1911_04b:0045c03": "平相。智如如來乃能平人。身子云。我從今",
    "T46n1911_04b:0045c04": "去。不敢復言是人入生死是人入涅槃。即",
    "T46n1911_04b:0045c05": "此意也。常起恭敬三世如來。師即未來諸佛。",
    "T46n1911_04b:0045c06": "云何生疑耶。若疑法者。我法眼未開未別",
    "T46n1911_04b:0045c07": "是非。憑信而已。佛法如海唯信能入。法華",
    "T46n1911_04b:0045c08": "云。諸聲聞等非己智分。以信故入。我之盲",
    "T46n1911_04b:0045c09": "瞑復不信受。更何所歸。長淪永溺不知出",
    "T46n1911_04b:0045c10": "要。和伽利云云。優波笈多教弟子上樹云云。",
    "T46n1911_04b:0045c11": "若心信法法則染心。猶豫狐疑事同覆器。",
    "T46n1911_04b:0045c12": "問曰。五蓋悉障定不。答。解者不同。或云。無",
    "T46n1911_04b:0045c13": "知是正障。何者。禪是門戶詮次之法。知無",
    "T46n1911_04b:0045c14": "知相乖故。疑眠蓋是也。或言。散動是正障。何",
    "T46n1911_04b:0045c15": "者。定散相乖故。掉悔是也。或言。貪瞋是正",
    "T46n1911_04b:0045c16": "障。何者。禪是柔軟善法。剛柔相乖故。貪瞋是",
    "T46n1911_04b:0045c17": "也。如是等各據不同。今釋不然。五蓋通是",
    "T46n1911_04b:0045c18": "障。而隨行者強弱。若人貪欲蓋多。此蓋是",
    "T46n1911_04b:0045c19": "正障餘者是傍。四蓋亦爾。譬如四大通皆是",
    "T46n1911_04b:0045c20": "病。未必俱發隨其動者。正能殺人。蓋亦應",
    "T46n1911_04b:0045c21": "爾。先治於強弱者自去。禪定得發云云。十",
    "T46n1911_04b:0045c22": "住毘婆沙云。若人放逸者。諸蓋則覆心。生",
    "T46n1911_04b:0045c23": "天猶尚難。何況於得果。若人勤精進則能",
    "T46n1911_04b:0045c24": "裂諸蓋。諸蓋既裂已諸願悉皆得。是名依",
    "T46n1911_04b:0045c25": "事法棄蓋也。問。初禪發時五蓋畢竟盡不。",
    "T46n1911_04b:0045c26": "答。此當分別。何者。離三毒為四分。貪瞋",
    "T46n1911_04b:0045c27": "癡偏發是三分。不名為等。三分等起名為",
    "T46n1911_04b:0045c28": "等。三毒偏起是覺觀而非多。三分等起名",
    "T46n1911_04b:0045c29": "覺觀多。即是第四分也。成論呼此為剎那",
    "T46n1911_04b:0046a01": "心。剎那心既通緣三毒三毒等起。故知剎那",
    "T46n1911_04b:0046a02": "之心。即是善惡成也。阿毘曇明。此剎那心起。",
    "T46n1911_04b:0046a03": "但是無明無記。善惡未成。何以故。雖通緣",
    "T46n1911_04b:0046a04": "三毒不正屬三毒。既不正屬。那得是善惡。",
    "T46n1911_04b:0046a05": "雖非是惡。三毒因之而起。呼此無記為因",
    "T46n1911_04b:0046a06": "等起。而不名為善惡。此二論雖異同是明",
    "T46n1911_04b:0046a07": "第四分也。離此四分為五蓋貪瞋兩分。是",
    "T46n1911_04b:0046a08": "兩蓋開癡分為睡疑兩蓋。等分為掉悔蓋。",
    "T46n1911_04b:0046a09": "若廣開四分。一分則有二萬一千煩惱。四分",
    "T46n1911_04b:0046a10": "合有八萬四千。約於苦諦則是八萬四千法",
    "T46n1911_04b:0046a11": "藏。約於集諦則是八萬四千塵勞門。約於",
    "T46n1911_04b:0046a12": "道諦則是八萬四千三昧陀羅尼等。約於滅",
    "T46n1911_04b:0046a13": "諦則是八萬四千諸波羅蜜。四分法相該深",
    "T46n1911_04b:0046a14": "若此。五蓋理應高廣。阿毘曇那得判貪止",
    "T46n1911_04b:0046a15": "欲界。上地名愛上亦無瞋。此義已為成論",
    "T46n1911_04b:0046a16": "所難。若上地輕貪名愛。亦應輕瞋名恚耶。",
    "T46n1911_04b:0046a17": "故知覆相抑異未是通方耳。今釋五蓋望",
    "T46n1911_04b:0046a18": "於四分。通至佛地。上棄五蓋相此是鈍使",
    "T46n1911_04b:0046a19": "五蓋。止障初禪。初禪若發此蓋棄盡。常途所",
    "T46n1911_04b:0046a20": "論秖是此意。利使五蓋障於真諦。如前所",
    "T46n1911_04b:0046a21": "明空見之人計所執為實。餘是妄語。乖之",
    "T46n1911_04b:0046a22": "則瞋順之則愛。即貪瞋兩蓋也。無明闇心謬",
    "T46n1911_04b:0046a23": "有所執。非明審知即睡眠蓋。種種戲論見",
    "T46n1911_04b:0046a24": "諍無益即掉悔蓋。即雖無疑後方大疑。何",
    "T46n1911_04b:0046a25": "以故。既執是實何所復疑。後若被破心生",
    "T46n1911_04b:0046a26": "疑惑。此五覆心終不見諦。呵棄此蓋蓋去",
    "T46n1911_04b:0046a27": "道發。證須陀洹。從初果去。取真為愛捨",
    "T46n1911_04b:0046a28": "思為瞋。思惑未盡為睡。失脫忘念為掉。",
    "T46n1911_04b:0046a29": "非無學名疑。故知五蓋障真通至三果。除",
    "T46n1911_04b:0046b01": "此五蓋即是無學。復次依空起蓋障俗諦",
    "T46n1911_04b:0046b02": "理。所以者何。沈空取證以空為是。譬如貧",
    "T46n1911_04b:0046b03": "人得少便為足。更不願好者。保愛此空即",
    "T46n1911_04b:0046b04": "貪蓋。憎厭生死捨而不觀。即瞋蓋。無為空",
    "T46n1911_04b:0046b05": "寂不肯照假。乃至不識五種之鹽。名睡蓋。",
    "T46n1911_04b:0046b06": "空亂意眾生非其境界名掉悔蓋。假智不",
    "T46n1911_04b:0046b07": "明名疑蓋。此蓋不棄。道種智俗諦三昧終",
    "T46n1911_04b:0046b08": "不現前。此蓋若除法眼明朗。復次依中起",
    "T46n1911_04b:0046b09": "蓋障於中道。所以者何。菩薩貪求佛法。如",
    "T46n1911_04b:0046b10": "海吞流無有厭足。生名愛法起順道貪。",
    "T46n1911_04b:0046b11": "此名貪蓋。不喜二乘。大樹折枝不宿怨",
    "T46n1911_04b:0046b12": "鳥。是名瞋蓋。無明長遠設使上地猶有分",
    "T46n1911_04b:0046b13": "在。大論云。處處說破無明三昧者。初雖破",
    "T46n1911_04b:0046b14": "後更須破。無智慧明即睡蓋。菩薩三業雖",
    "T46n1911_04b:0046b15": "無失比佛猶有漏失。名掉悔蓋。初後理圓",
    "T46n1911_04b:0046b16": "而初心智慧不逮於後。是名疑蓋。此蓋不",
    "T46n1911_04b:0046b17": "棄終不與實相相應。此蓋若除真如理顯。",
    "T46n1911_04b:0046b18": "開佛知見。此五蓋法不局在初心。地地皆",
    "T46n1911_04b:0046b19": "有。唯佛究竟八萬四千波羅蜜。具足圓滿",
    "T46n1911_04b:0046b20": "到於彼岸。故地持云。第九離一切見清淨淨",
    "T46n1911_04b:0046b21": "禪。若得此意蓋相則長。非但欲界而已。復",
    "T46n1911_04b:0046b22": "次言語分別邐迆階梯。前鈍利兩蓋是凡夫",
    "T46n1911_04b:0046b23": "時所棄。俗諦上蓋是二乘時所棄。障中道",
    "T46n1911_04b:0046b24": "蓋是菩薩時所棄。如此論蓋後不關初。地",
    "T46n1911_04b:0046b25": "攝二論師多明此意。果頭之法不關凡夫。",
    "T46n1911_04b:0046b26": "那可即事而修。圓釋不爾。何以得知。若",
    "T46n1911_04b:0046b27": "為上地人說。應作法性佛現法性國。為",
    "T46n1911_04b:0046b28": "法性菩薩說之。何意相輔現此三界。為欲",
    "T46n1911_04b:0046b29": "度此凡俗故。論此妙法使其得修。若言",
    "T46n1911_04b:0046c01": "不爾為誰施權。權何所引。若得此意。初",
    "T46n1911_04b:0046c02": "心凡夫能於一念圓棄諸蓋。故大品云。一",
    "T46n1911_04b:0046c03": "切法趣欲事是趣不過。欲事尚不可得。何",
    "T46n1911_04b:0046c04": "況當有趣不趣。釋曰。趣即是有。有能趣所",
    "T46n1911_04b:0046c05": "趣故即辯俗諦。欲事不可得即是明空。空",
    "T46n1911_04b:0046c06": "中無能趣所趣故即辯真諦。云何當有趣",
    "T46n1911_04b:0046c07": "非趣。即是辯中道。當知三諦秖在一欲事",
    "T46n1911_04b:0046c08": "耳。今更廣釋令義易解。云何一切法趣欲",
    "T46n1911_04b:0046c09": "事是趣不過。欲事為法界故一切法之根",
    "T46n1911_04b:0046c10": "本。如初起欲覺。已具諸法。心麁不知漸漸",
    "T46n1911_04b:0046c11": "滑利。不能制御便習其事。初試歇熱習之",
    "T46n1911_04b:0046c12": "則慣。餐啜叵忘。即便退戒還家求覓欲境。",
    "T46n1911_04b:0046c13": "覓不知足。或偷或劫或偪或貿。如是等種",
    "T46n1911_04b:0046c14": "種求欲而生罪過。若得此境大須供養。或",
    "T46n1911_04b:0046c15": "偷奪求財。或殺生取適。若其富貴縱心造",
    "T46n1911_04b:0046c16": "罪。若其貧窮惡念亦廣。欲罪既成適有此",
    "T46n1911_04b:0046c17": "有。則有生死應遍受果。隨在何道欲轉倍",
    "T46n1911_04b:0046c18": "盛。受胎之微形世世常增長。十二因緣輪轉",
    "T46n1911_04b:0046c19": "無際。當知一切法無不趣欲。欲法界外更",
    "T46n1911_04b:0046c20": "無別法。當知一切五蓋如上說者。於初一",
    "T46n1911_04b:0046c21": "念悉皆具足。欲為因緣生法其義可見也。",
    "T46n1911_04b:0046c22": "云何欲法界空。外五塵求不可得。內意根求",
    "T46n1911_04b:0046c23": "不可得。中間意識求不可得。內外合求不",
    "T46n1911_04b:0046c24": "可得。離內外求不可得。過去欲緣求不",
    "T46n1911_04b:0046c25": "可得。現在欲因求不可得。未來欲果求不",
    "T46n1911_04b:0046c26": "可得。橫竪求之畢竟寂靜。欲即是空。欲空",
    "T46n1911_04b:0046c27": "故。從欲所生一切法亦即是空。空亦不可",
    "T46n1911_04b:0046c28": "得。是為觀空棄利鈍蓋也既識己心一欲",
    "T46n1911_04b:0046c29": "一切欲。即識一切眾生亦復如是。且置餘",
    "T46n1911_04b:0047a01": "道。直就人道種種色像。種種音聲。種種心",
    "T46n1911_04b:0047a02": "行。種種依報。各各不同。當知欲因種別無",
    "T46n1911_04b:0047a03": "量。一人因果已自無窮。何況多人。一界如",
    "T46n1911_04b:0047a04": "是況九法界。一法如是何況百法。譬如對",
    "T46n1911_04b:0047a05": "寇寇是勳本。能破寇故有大功名得大富",
    "T46n1911_04b:0047a06": "貴。無量貪欲是如來種亦復如是。能令菩薩",
    "T46n1911_04b:0047a07": "出生無量百千法門。多薪火猛。糞壞生華。",
    "T46n1911_04b:0047a08": "貪欲是道。此之謂也。若斷貪欲住貪欲空。",
    "T46n1911_04b:0047a09": "何由生出一切法門。經云。不斷五欲能淨",
    "T46n1911_04b:0047a10": "諸根。如是觀時俗諦五蓋自然清淨。雖能",
    "T46n1911_04b:0047a11": "如此未見欲之實性。實非空亦復非假。",
    "T46n1911_04b:0047a12": "非假故豈有無量。非空故豈有寂然。空及",
    "T46n1911_04b:0047a13": "假名是二皆無。無趣無非趣。無趣者利鈍",
    "T46n1911_04b:0047a14": "兩番五蓋玄除。無非趣一番五蓋除得識",
    "T46n1911_04b:0047a15": "中道。又一番除無所斷破無所棄滅。而四",
    "T46n1911_04b:0047a16": "番五蓋一念圓除。破二十五有見欲實性。",
    "T46n1911_04b:0047a17": "名王三昧具一切法。是名圓觀棄於圓蓋。",
    "T46n1911_04b:0047a18": "如此法門名理即是。作如此解名名字即",
    "T46n1911_04b:0047a19": "是。初心此觀名觀行即是。如上訶色即淨",
    "T46n1911_04b:0047a20": "眼根。訶聲即淨耳根。訶香即淨鼻根。訶味",
    "T46n1911_04b:0047a21": "即淨舌根。訶觸即淨身根。棄五蓋即淨意",
    "T46n1911_04b:0047a22": "根。六根淨時名相似即是。三惑破三諦顯名",
    "T46n1911_04b:0047a23": "分真即是。若能盡欲蓋邊底名究竟即是。",
    "T46n1911_04b:0047a24": "圓棄欲蓋既爾。棄餘蓋亦然。○第四調",
    "T46n1911_04b:0047a25": "五事者。所謂調食調眠調身調息調心。",
    "T46n1911_04b:0047a26": "如前所喻。土水不調不任為器。五事不",
    "T46n1911_04b:0047a27": "善不得入禪。眠食兩事就定外調之。三",
    "T46n1911_04b:0047a28": "事就入出住調之。調食者增病增眠增煩",
    "T46n1911_04b:0047a29": "惱等食。則不應食也。安身愈疾之物是所",
    "T46n1911_04b:0047b01": "應食。略而言之。不飢不飽是食調相。尼揵",
    "T46n1911_04b:0047b02": "經曰。噉食太過體難迴動。窳惰懈怠所食難",
    "T46n1911_04b:0047b03": "消。失二世利。睡眠自受苦迷悶難醒寤。調",
    "T46n1911_04b:0047b04": "眠者。眠是眼食不可苦節。增於心數。損",
    "T46n1911_04b:0047b05": "失功夫復不可恣。上訶蓋中一向除棄。",
    "T46n1911_04b:0047b06": "為正入定障故。此中在散心時從容四大",
    "T46n1911_04b:0047b07": "故。各有其意。略而言之。不節不恣是眠調",
    "T46n1911_04b:0047b08": "相。三事合調者。三事相依不得相離。如初",
    "T46n1911_04b:0047b09": "受胎一煗二命三識。煗是遺體之色。命是氣",
    "T46n1911_04b:0047b10": "息報風連持。識是一期心主。託胎即有三",
    "T46n1911_04b:0047b11": "事。三事增長七日一變。三十八七日竟三事",
    "T46n1911_04b:0047b12": "出生名嬰兒。三事停住名壯年。三事衰微名",
    "T46n1911_04b:0047b13": "為老。三事滅壞名為死。三事始終不得相",
    "T46n1911_04b:0047b14": "離。須合調也。初入定時調身令不寬不",
    "T46n1911_04b:0047b15": "急調息。令不澁不滑。調心令不沈不浮。",
    "T46n1911_04b:0047b16": "調麁入細住禪中。隨不調處覺當檢校調",
    "T46n1911_04b:0047b17": "使安隱。如調絃入弄後不成曲。即知絃",
    "T46n1911_04b:0047b18": "軫差異。覺而改之。若欲出定從細至麁。備",
    "T46n1911_04b:0047b19": "如次第禪門也。若能調凡夫三事變為聖",
    "T46n1911_04b:0047b20": "人三法。色為發戒之由。息為入定之門。心",
    "T46n1911_04b:0047b21": "為生慧之因。此戒能捨惡趣凡鄙之身。成",
    "T46n1911_04b:0047b22": "辦聖人六度滿足法身。此息能變散動惡",
    "T46n1911_04b:0047b23": "覺。即成禪悅法喜因禪發慧。聖人以之為",
    "T46n1911_04b:0047b24": "命。此心即能改生死心為菩提心真常聖",
    "T46n1911_04b:0047b25": "識。始此三法合成聖胎。始從初心終至後",
    "T46n1911_04b:0047b26": "心。唯此三法不得相離云云。觀心調五事",
    "T46n1911_04b:0047b27": "者。如前法喜禪悅為食也。初觀真諦所生",
    "T46n1911_04b:0047b28": "定慧。多為入空消淨諸法。此是飢相。法華",
    "T46n1911_04b:0047b29": "云。飢餓羸瘦體生瘡癬也。第二觀俗諦所",
    "T46n1911_04b:0047c01": "生定慧。多是扶俗假立諸法。名為飽相。故",
    "T46n1911_04b:0047c02": "云歷劫修行恒沙佛法。是二觀飢飽不調。",
    "T46n1911_04b:0047c03": "中道禪悅法喜。調和中適無二邊之偏。是名",
    "T46n1911_04b:0047c04": "不飢不飽云云。調眠者空觀未破無明。無明",
    "T46n1911_04b:0047c05": "與空合。沈空保住。眠相則多。出假分別伏",
    "T46n1911_04b:0047c06": "無明。眠相則少。今中道觀從容。若斷無明",
    "T46n1911_04b:0047c07": "一切善法則無生處。塵勞之儔是如來種。不",
    "T46n1911_04b:0047c08": "斷癡愛起諸明脫。若恣無明無上佛道何",
    "T46n1911_04b:0047c09": "由得成。經云。無明轉即變為明。行於非道",
    "T46n1911_04b:0047c10": "通達佛道。無明性明性無二無別。豈可斷",
    "T46n1911_04b:0047c11": "無明性更修明性耶。不住調伏不住不",
    "T46n1911_04b:0047c12": "調伏。即是理觀調眠也。合調三事即為三",
    "T46n1911_04b:0047c13": "番。大經云。六波羅蜜滿足之身。調如此身",
    "T46n1911_04b:0047c14": "令不寬不急。大品云。樂說辯卒起是為魔",
    "T46n1911_04b:0047c15": "事。不卒起亦是魔事。卒起者卒行六度是",
    "T46n1911_04b:0047c16": "急。卒放捨是寬。不急不寬是身調相。調息",
    "T46n1911_04b:0047c17": "者。以禪悅法喜慧命為息。如大品云。般若",
    "T46n1911_04b:0047c18": "非利非鈍。若鈍名為澁。若利即名滑。不鈍",
    "T46n1911_04b:0047c19": "不利名息調相。調心者。菩提心難得是為",
    "T46n1911_04b:0047c20": "沈。菩提心易得名為浮。非難非易是為調",
    "T46n1911_04b:0047c21": "相。次約三觀調三事者。以微妙善心為",
    "T46n1911_04b:0047c22": "菩提心。如前明四種菩提心。若三藏通教為",
    "T46n1911_04b:0047c23": "斷結入空以真為證。此心為沈。若別教化",
    "T46n1911_04b:0047c24": "他出假分別藥病。廣識法門發菩提心。此",
    "T46n1911_04b:0047c25": "心為浮。若圓教觀實相理雙遮雙照。非空",
    "T46n1911_04b:0047c26": "故不沈非假故不浮。發如是心名為調",
    "T46n1911_04b:0047c27": "相。調身者通教斷惑明六度為急。別教出",
    "T46n1911_04b:0047c28": "假分別為寬。中道不依二邊為不寬不急",
    "T46n1911_04b:0047c29": "也。調息者通教慧命入空為滑。別教入假為",
    "T46n1911_04b:0048a01": "澁。中道不依二邊為不澁不滑。復次約三",
    "T46n1911_04b:0048a02": "觀各各調者。初觀止身息心為急滑沈。次",
    "T46n1911_04b:0048a03": "觀身息心為寬澁浮。若能中適即成方便",
    "T46n1911_04b:0048a04": "得入真諦也。第二觀止身息心為急滑",
    "T46n1911_04b:0048a05": "沈。觀身息心為寬澁浮。能止觀中適則成",
    "T46n1911_04b:0048a06": "方便。發道種智見俗諦理云云。中道止身",
    "T46n1911_04b:0048a07": "息心為急滑沈。觀身息心為寬澁浮。若能",
    "T46n1911_04b:0048a08": "中適止觀從容。即成方便得入中道見實",
    "T46n1911_04b:0048a09": "相理也。行者善調三事令託聖胎。如即行",
    "T46n1911_04b:0048a10": "心未有所屬。應當勤心和會方便智度父",
    "T46n1911_04b:0048a11": "母託於聖胎豈可託地獄三途人天之胎",
    "T46n1911_04b:0048a12": "耶。○第五行五法者。所謂欲精進念巧慧一",
    "T46n1911_04b:0048a13": "心。前喻陶師眾事悉整。而不肯作作不殷",
    "T46n1911_04b:0048a14": "勤。不存作法作不巧便。作不專一則事",
    "T46n1911_04b:0048a15": "無成。今亦如是。上二十法雖備。若無樂",
    "T46n1911_04b:0048a16": "欲希慕。身心苦策。念想方便。一心決志者。",
    "T46n1911_04b:0048a17": "止觀無由現前。若能欣習無厭曉夜匪懈。",
    "T46n1911_04b:0048a18": "念念相續。善得其意一心無異。此人能進",
    "T46n1911_04b:0048a19": "前路。一心譬船柁。巧慧如點頭。三種如篙",
    "T46n1911_04b:0048a20": "櫓。若少一事則不安隱。又如飛鳥以眼視",
    "T46n1911_04b:0048a21": "以尾制以翅前。無此五法事禪尚難。何況",
    "T46n1911_04b:0048a22": "理定。當知五法通為小大事理。而作方便",
    "T46n1911_04b:0048a23": "也。成論用四支為方便一心為定體。若然",
    "T46n1911_04b:0048a24": "者四禪皆有一心。一心無異。云何判四禪",
    "T46n1911_04b:0048a25": "之別。今不用此。若瓔珞云五支皆方便。第",
    "T46n1911_04b:0048a26": "六默然為定體。四禪俱有默然亦難分別。",
    "T46n1911_04b:0048a27": "若毘曇用五法為方便。五支皆為定體。所",
    "T46n1911_04b:0048a28": "以有四禪通別之異。一心為通體初支為",
    "T46n1911_04b:0048a29": "別體。故云覺觀俱禪乃至捨俱禪。別支與一",
    "T46n1911_04b:0048b01": "心同起。得簡一心有深淺異。釋論同此",
    "T46n1911_04b:0048b02": "說。今亦用之。論文解五法者。欲者。欲從",
    "T46n1911_04b:0048b03": "欲界到初禪。精進者欲界難過。若不精進",
    "T46n1911_04b:0048b04": "不能得出。如叛還本國界首難度。故論",
    "T46n1911_04b:0048b05": "云。施戒忍世間常法。如客主之禮法應供",
    "T46n1911_04b:0048b06": "給。見作惡者被治不敢為罪。或少力故而",
    "T46n1911_04b:0048b07": "忍故不須精進。今欲生般若要因禪定必",
    "T46n1911_04b:0048b08": "須大精進身心急著。爾乃成辦。如佛說血",
    "T46n1911_04b:0048b09": "肉脂髓皆使竭盡。但令皮骨在不捨精進。",
    "T46n1911_04b:0048b10": "乃得禪定智慧。得是三事眾事皆辦。是故",
    "T46n1911_04b:0048b11": "須大精進也。念者。常念初禪不念餘事。",
    "T46n1911_04b:0048b12": "慧者。分別初禪尊重可貴。欲界欺誑可惡。",
    "T46n1911_04b:0048b13": "初禪為攀上勝妙出。欲界為厭下苦麁障。",
    "T46n1911_04b:0048b14": "因果合論則有十二觀。若依此言與外道",
    "T46n1911_04b:0048b15": "六行同。但外道專為求禪。今佛弟子用邪",
    "T46n1911_04b:0048b16": "相入正相。無漏心修還成正法。是為巧慧。",
    "T46n1911_04b:0048b17": "一心者。修此法時。一心專志更不餘緣。決",
    "T46n1911_04b:0048b18": "定一心非是入定一心也。復次欲者欲從",
    "T46n1911_04b:0048b19": "生死而入涅槃。精進者不雜有漏名精。一",
    "T46n1911_04b:0048b20": "向專求名進。念者但念涅槃寂滅不念餘",
    "T46n1911_04b:0048b21": "事。巧慧者分別生死過患賢聖所呵。涅槃安",
    "T46n1911_04b:0048b22": "樂聖所稱歎。一心者決定怖畏修八聖道直",
    "T46n1911_04b:0048b23": "去不迴。是為方便而得入真。復次欲者欲",
    "T46n1911_04b:0048b24": "廣化眾生成就佛法。精進者雖眾生性多",
    "T46n1911_04b:0048b25": "佛法長遠誓無退悔。念者悲心徹骨如母",
    "T46n1911_04b:0048b26": "念子。方便者巧知諸病明識法藥。逗會適",
    "T46n1911_04b:0048b27": "宜。一心者決定化他誓令度脫。心不異不",
    "T46n1911_04b:0048b28": "二。復次欲者如薩陀波崙。欲聞般若不自",
    "T46n1911_04b:0048b29": "惜身命。精進者為聞般若故七日七夜閑",
    "T46n1911_04b:0048c01": "林悲泣。七歲行立不坐不臥。念者常念我",
    "T46n1911_04b:0048c02": "何時當聞般若更無餘念。巧慧者雖有留",
    "T46n1911_04b:0048c03": "難留難不能難。如賣身魔不能蔽。隱水",
    "T46n1911_04b:0048c04": "更能刺血轉魔事為佛事即巧慧。一心者",
    "T46n1911_04b:0048c05": "決志不移不復二念也。復次重說欲者。欲",
    "T46n1911_04b:0048c06": "從二邊正入中道。不雜二邊為精。任運",
    "T46n1911_04b:0048c07": "流入為進。繫緣法界一念法界為念。修",
    "T46n1911_04b:0048c08": "中觀方便名善巧。息於二邊心水澄清。能",
    "T46n1911_04b:0048c09": "知世間生滅法相不二其心。清淨常一能",
    "T46n1911_04b:0048c10": "見般若也。此二十五法通為一切禪慧方",
    "T46n1911_04b:0048c11": "便。諸觀不同故方便亦轉。譬如曲弄既別。",
    "T46n1911_04b:0048c12": "調絃亦別。若細分別則有無量方便。文繁不",
    "T46n1911_04b:0048c13": "載可以意得。今用此二十五法為定外方",
    "T46n1911_04b:0048c14": "便。亦名遠方便。因是調心豁然見理。見理",
    "T46n1911_04b:0048c15": "之時誰論內外。豈有遠近。大品云。非內觀",
    "T46n1911_04b:0048c16": "得是智慧。非外觀非內外觀。不離外觀",
    "T46n1911_04b:0048c17": "不離內觀及內外觀。亦不以無觀得是智",
    "T46n1911_04b:0048c18": "慧。今且約此明外方便也。然不可定執而",
    "T46n1911_04b:0048c19": "生是非。若解此意沈浮得所。內外俱成方",
    "T46n1911_04b:0048c20": "便。若不得意俱非方便也。",
    "T46n1911_04b:0048c21": "摩訶止觀卷第四下"
}