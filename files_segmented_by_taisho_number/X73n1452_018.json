{
    "X73n1452_018:0298a08": "紫柏老人集卷十八",
    "X73n1452_018:0298a10": "明　憨山德清　閱",
    "X73n1452_018:0298a11": "唐貫休畫十六應真贊",
    "X73n1452_018:0298a12": "第一賓度羅跋囉墮闍尊者。一手持杖。而",
    "X73n1452_018:0298a13": "手屈二指。膝上閣經而不觀",
    "X73n1452_018:0298a14": "杖穿虎口。餘指閒屈。以此為人。喚渠何物。頭顱異常。",
    "X73n1452_018:0298a15": "隆而復[穴/爪]。巖底雙眸。光芒難遮。",
    "X73n1452_018:0298a16": "第二迦諾迦伐蹉尊者。雙手結印而杖倚",
    "X73n1452_018:0298a17": "肩",
    "X73n1452_018:0298a18": "形如枯木。忽開面門。須眉之閒。眼挂鼻掀。楖栗一條。",
    "X73n1452_018:0298a19": "拳拳握牢。有心無心。筆墨難描。",
    "X73n1452_018:0298a20": "第三迦諾迦跋黎墮闍尊者。骨瘦稜層。目",
    "X73n1452_018:0298a21": "瞠而眉橫如劍。右手執拂。左手按膝",
    "X73n1452_018:0298a22": "骨齊枯柴。物我忘懷。眼露眉橫。見人活埋。右手握拂。",
    "X73n1452_018:0298a23": "抑揚雌雄。聳肩並足。龍象之宗。",
    "X73n1452_018:0298a24": "第四蘇頻陁尊者。趺坐石上。右手握拳。左",
    "X73n1452_018:0298b01": "手按膝。眉長覆面",
    "X73n1452_018:0298b02": "一手握拳。一手閣膝。累足而坐。萬古一日。面部少寬。",
    "X73n1452_018:0298b03": "頭多峰巒。若問法義。兩眉覆顴。",
    "X73n1452_018:0298b04": "第五諾矩羅尊者。雙手執木童子爬癢",
    "X73n1452_018:0298b05": "俄覺背痒。手爬不能。用木童子。一爬痒停。未癢癢無。",
    "X73n1452_018:0298b06": "既癢爬除。敢問尊者。此癢何如。",
    "X73n1452_018:0298b07": "第六跋陀羅尊者。匾腦豐頥。瞠目上視。手",
    "X73n1452_018:0298b08": "搯數珠",
    "X73n1452_018:0298b09": "春秋幾何。晝夜百八。珠轉如輪。聖凡生殺。腦額欠肥。",
    "X73n1452_018:0298b10": "偏頗所希。眼光射空。鳥駭停飛。",
    "X73n1452_018:0298b11": "第七迦理迦尊者。宴坐石上。眉長繞身",
    "X73n1452_018:0298b12": "面不盈楪。五官分職。聲色香味。各有法則。身無一尋。",
    "X73n1452_018:0298b13": "眉長丈餘。以此為舌。隨時卷舒。",
    "X73n1452_018:0298b14": "第八伐闍羅弗多尊者。露肩交手。注目視",
    "X73n1452_018:0298b15": "經",
    "X73n1452_018:0298b16": "貝多展石。橫眸讀之。交臂露肩。心有所思。空山無人。",
    "X73n1452_018:0298b17": "老樹為伴。風弄新條。如柔如斷。",
    "X73n1452_018:0298b18": "第九戒博迦尊者。側坐。正見半面。一手執",
    "X73n1452_018:0298b19": "扇拂。一手屈三指",
    "X73n1452_018:0298b20": "在手握扇。右手握拳。眾人之見。我則不然。以扇握手。",
    "X73n1452_018:0298b21": "拳亦何有。作是觀者。雲山我肘。",
    "X73n1452_018:0298b22": "第十半託迦尊者。雙手持經。縮頸聳肩。注",
    "X73n1452_018:0298b23": "目視之",
    "X73n1452_018:0298b24": "肩高枕骨。目迸天裂。經轉雙瞳。清機漏洩。風月無主。",
    "X73n1452_018:0298c01": "煩茲耆年。是龍是蛇。逐句試宣。",
    "X73n1452_018:0298c02": "第十一羅怙羅尊者。撑眉怒目。手有所指",
    "X73n1452_018:0298c03": "怒則不喜。雙目如劍。眸子流火。晴空電閃。凡有邪思。",
    "X73n1452_018:0298c04": "指之即空。本光獨露。如日在中。",
    "X73n1452_018:0298c05": "第十二那伽犀那尊者。擎拳拄頷。開口露",
    "X73n1452_018:0298c06": "舌。見喉而大笑",
    "X73n1452_018:0298c07": "目動眉搖。開口見舌。以誠悟物。擎拳曲折。背後雲山。",
    "X73n1452_018:0298c08": "流泉潺潺。不以耳聞。我心始閒。",
    "X73n1452_018:0298c09": "第十三因揭陀尊者。杖藜倚肩。左手托經。",
    "X73n1452_018:0298c10": "垂頭而注視。右手搯珠",
    "X73n1452_018:0298c11": "降伏其心。使心不閒。珠輪指上。經置掌間。猶恐其放。",
    "X73n1452_018:0298c12": "杖倚腹肩。以經視眼。心遊象先。",
    "X73n1452_018:0298c13": "第十四伐那婆斯尊者。六用不行。入定岩",
    "X73n1452_018:0298c14": "谷",
    "X73n1452_018:0298c15": "心如死灰。形如槁木。神妙萬物。蒼巖骨肉。鐵磬誰鳴。",
    "X73n1452_018:0298c16": "空谷傳聲。呼之不聞。不呼眼瞠。",
    "X73n1452_018:0298c17": "第十五阿氏多尊者。雙手抱膝而開口仰",
    "X73n1452_018:0298c18": "視。齒牙畢露。脫去數枚",
    "X73n1452_018:0298c19": "抱膝何勞。頭顱岧嶤。纔開口縫。舌相可描。以眼說法。",
    "X73n1452_018:0298c20": "開合無常。明暗代謝。奚累此光。",
    "X73n1452_018:0298c21": "第十六注茶半託迦尊者。倚枯槎而書空。",
    "X73n1452_018:0298c22": "腰插椶扇一握。上畫日月",
    "X73n1452_018:0298c23": "古樹苔垂。指頻屈伸。請問大士。為我為人。椶扇一柄。",
    "X73n1452_018:0298c24": "匪搖風生。無邊熱惱。披拂頓清。",
    "X73n1452_018:0299a01": "達磨贊",
    "X73n1452_018:0299a02": "航海東來。唱傳佛心。斷臂求之。了不可得。一場懡[怡-台+羅]。",
    "X73n1452_018:0299a03": "阿誰受屈。五乳峰前。太煞狼籍。皮肉骨髓。腥氛逆鼻。",
    "X73n1452_018:0299a04": "只今聞著。還云不識。",
    "X73n1452_018:0299a05": "旃檀乾闥婆神王贊",
    "X73n1452_018:0299a06": "無生路絕。有生門開。聖人之權。變化莫猜。現容威猛。",
    "X73n1452_018:0299a07": "慈母之痛。凡有赤子。愛如麟鳳。",
    "X73n1452_018:0299a08": "龍樹尊者道影贊",
    "X73n1452_018:0299a09": "稽首龍樹尊。無端現月輪。若無那提婆。敗闕不堪聞。",
    "X73n1452_018:0299a10": "且道遮老漢。末後轉身一句子作麼生。咄。外道五千",
    "X73n1452_018:0299a11": "成佛去。自家端只陷泥犂。",
    "X73n1452_018:0299a12": "康居國會尊者像贊(并序)",
    "X73n1452_018:0299a13": "嘗聞孫權初見會公。疑其形服。及求舍利有騐。遂",
    "X73n1452_018:0299a14": "建浮圖。嗚呼。人心多疑。皆生於有欲。有欲則計利",
    "X73n1452_018:0299a15": "害。利害未決。疑從是起。殊不知一心不生。凡聖平",
    "X73n1452_018:0299a16": "等。本光圓滿。利害奚從。眾生昧此。聖人悲之。不遠",
    "X73n1452_018:0299a17": "千萬里。抱夜光而投人。人猶按劍痛哉。",
    "X73n1452_018:0299a18": "身非我有。心亦無常。身心之外。更復何當。三稱如來。",
    "X73n1452_018:0299a19": "血淚沾裳。終古之痛。為誰著忙。知公者希。公德難量。",
    "X73n1452_018:0299a20": "舍利昭靈。示現無方。嗟予小子。濫墮僧行。中秋之夜。",
    "X73n1452_018:0299a21": "一接容光。慈嚴流注。沃我焦腸。此情此恩。芥劫難忘。",
    "X73n1452_018:0299a22": "康居國會尊者像贊寄憨公(并序)",
    "X73n1452_018:0299a23": "三國為英雄之聚。亦刀兵之聚。慈悲般若。無有入",
    "X73n1452_018:0299a24": "處。而康祖一錫浮江。三稱如來。兩目流血。舍利投",
    "X73n1452_018:0299b01": "瓶。光燦六合。澤綿千古。是時也。吳之君臣。莫不為",
    "X73n1452_018:0299b02": "之動心變色。即事徵理。知有佛而不疑。六度既譯。",
    "X73n1452_018:0299b03": "安般門開。無擇黑白。得法眼淨。與夫禪思入微者。",
    "X73n1452_018:0299b04": "不可計算。皆我祖為之嚆矢也。茲憨山清大師。因",
    "X73n1452_018:0299b05": "弘法戍瘴海。善以慈心三昧。普使朽骨生春。聖華",
    "X73n1452_018:0299b06": "居士。聞風感慕。特寫祖影。寄上曹溪。以為大師影",
    "X73n1452_018:0299b07": "響。嗚呼。曹溪肉佛所現。自唐及宋。飲曹溪而得道",
    "X73n1452_018:0299b08": "者。代不乏人。邇來曹溪涸矣。搖林蕭然。又藉憨師",
    "X73n1452_018:0299b09": "以謫戍為波瀾。而曹源復活。康祖分身。髑髏眼開。",
    "X73n1452_018:0299b10": "恒沙難喻。豈可以有思惟心。測其功德淺深者哉。",
    "X73n1452_018:0299b11": "達觀道人。不解逆風把柁。但解順水推船。為之贊",
    "X73n1452_018:0299b12": "曰。",
    "X73n1452_018:0299b13": "康祖來吳。清公謫粵。髑髏大師。金剛眼突。瘴海之慘。",
    "X73n1452_018:0299b14": "骨刺魂驚。大師得戍。彌感聖明。曹谿蠱毒。飲者皆喪。",
    "X73n1452_018:0299b15": "大師飲之。銷盡諸障。指撮舍利。康祖之貪。貪不為我",
    "X73n1452_018:0299b16": "此心何慚。弘法得罪。命如單絲。千里瘴嶺。芒鞋踏遍",
    "X73n1452_018:0299b17": "雷道岧嶤颶風正高。鉢瓶孤逝。舌相昭昭。南粵魍魎",
    "X73n1452_018:0299b18": "白日鼓掌。我若無心。菩薩影響。有心應之。康祖愚癡。",
    "X73n1452_018:0299b19": "章甫之國。其誰不疑。石頭之別。肝膈氷冷。丁生吹火。",
    "X73n1452_018:0299b20": "寫康祖影。緣影得心。心忘性冥。大用無常。鐘以眼聽。",
    "X73n1452_018:0299b21": "根塵主客。収放夢醒。掌擎瑤塔。牢山之頂。",
    "X73n1452_018:0299b22": "潭柘山嘉福寺觀音殿足跡贊(并序)",
    "X73n1452_018:0299b23": "夫差雪恥而破越。勾踐嘗膽而亡吳。伍員覆楚。申",
    "X73n1452_018:0299b24": "包胥哭秦庭以復楚。皆苦心志。勞筋骨。積歲月。忘",
    "X73n1452_018:0299c01": "寒暑。而後其願始克。今此道人。以有情之踵。磨無",
    "X73n1452_018:0299c02": "情之[缶*專]。[缶*專]穿跡成。雙趺宛然。使後之見者。毛髮俱",
    "X73n1452_018:0299c03": "豎。涕淚交下。懈怠之習。精進之光。雲迸日露。以夫",
    "X73n1452_018:0299c04": "差等四子。心力所積。較此道人。足力淺深。其何如",
    "X73n1452_018:0299c05": "哉。余感而贊之。不惟見賢思齊。願人人因贊生奮。",
    "X73n1452_018:0299c06": "因奮生恒。因恒生克。贊曰。",
    "X73n1452_018:0299c07": "頂禮道人雙足跡。身毛不覺忽俱豎。無始懈怠習頓",
    "X73n1452_018:0299c08": "除。覺天雲迸精進日。逆想斯人初未逝。朝暮殷勤禮",
    "X73n1452_018:0299c09": "大士。心注聖容口稱名。形骸屈伸安可計。積日成月",
    "X73n1452_018:0299c10": "月成時。積時成歲歲成劫。如是積漸難盡言。水滴石",
    "X73n1452_018:0299c11": "穿心力至。辟如千里始初步。又如合抱生毫末。以踵",
    "X73n1452_018:0299c12": "磨[缶*專][缶*專]漸易。[缶*專]易精進猶未已。[缶*專]穿大地承足底。地",
    "X73n1452_018:0299c13": "穿有時人不見。我獨了了無疑異。因之耿耿生悲泣。",
    "X73n1452_018:0299c14": "願我從今頂禮後。精進為足踐覺地。境緣逆順湯潑",
    "X73n1452_018:0299c15": "雪。又如利刀破新竹。迎刃而解觸熱消。在在處處常",
    "X73n1452_018:0299c16": "自在。又願見聞此跡者。剎那懈怠皆氷釋。",
    "X73n1452_018:0299c17": "自贊",
    "X73n1452_018:0299c18": "以石為屋。初無成敗。風塵負情。水月償債。寂寞心珠。",
    "X73n1452_018:0299c19": "虗空眼界。田衣拱默。累足揑恠。咦。是教是宗俱不會。",
    "X73n1452_018:0299c20": "象先富貴有誰爭。",
    "X73n1452_018:0299c21": "或言汝廓落。吾笑汝褊窄。見善便懽喜。見惡即不樂。",
    "X73n1452_018:0299c22": "善惡未忘懷。安可入無著。又言汝了了。自了復度眾。",
    "X73n1452_018:0299c23": "信汝如活佛。朝夕生殷重。吾知汝見思尚在。法空未",
    "X73n1452_018:0299c24": "登。帶情說法。誑諸聾盲。吾聞知人者智。自知者明。汝",
    "X73n1452_018:0300a01": "於兩者。何者為衡。咦。帶情說法情何物。明暗相參作",
    "X73n1452_018:0300a02": "者知。",
    "X73n1452_018:0300a03": "汝若是我。世出世閒種種好醜。一點也瞞你不得。我",
    "X73n1452_018:0300a04": "若是汝。一切逆順關頭。死生路口。如風過樹。如雲觸",
    "X73n1452_018:0300a05": "石。雖然如此。也未必是老漢本色事。若舉本色。管取",
    "X73n1452_018:0300a06": "凡聖魂消。毒鼓無聲在。有人不知汝脚根立處。橫搜",
    "X73n1452_018:0300a07": "豎覓。究竟汝生緣何處。但向伊道。自笑行蹤如野鶴。",
    "X73n1452_018:0300a08": "前岡飛倦有長松。",
    "X73n1452_018:0300a09": "渠是我兮。我何所存。我是渠兮。渠何所留。生心揀別",
    "X73n1452_018:0300a10": "兮。血脉斷流。不揀別兮。儱侗宗猷。枯木開花兮。頑石",
    "X73n1452_018:0300a11": "點頭。當家種草兮。皮裏春秋。咦。相逢莫道無機智。多",
    "X73n1452_018:0300a12": "少魚龍銀海中。",
    "X73n1452_018:0300a13": "汝這漢。閒多管。見人便勸學菩提。更解談長與說短。",
    "X73n1452_018:0300a14": "松江月。誰能識。今宵皎皎懸空碧。無限魚龍吸影忙。",
    "X73n1452_018:0300a15": "江濤滾滾渾泥出。阿庵努眼石灰湯。水晶庵內離婁",
    "X73n1452_018:0300a16": "窟。個中夢。春浪急。蠱毒之家水莫喫。知不知。命根斷。",
    "X73n1452_018:0300a17": "命根斷時何處立。翻得身來夢已醒。黃金總是虗空",
    "X73n1452_018:0300a18": "骨。",
    "X73n1452_018:0300a19": "牛首峰頭。獻花岩畔。不憚烟霞訪老儂。因緣往日曾",
    "X73n1452_018:0300a20": "相結。浮玉雲。金鰲月。廣長舌相分明說。江北江南春",
    "X73n1452_018:0300a21": "本同。桃紅李白顏分別。且道分別個甚麼。誰家竈裡",
    "X73n1452_018:0300a22": "火無烟。一任旁吹閒不徹。",
    "X73n1452_018:0300a23": "問渠何處人。南北恣超放。有時觀驚濤。或復嘯層嶂。",
    "X73n1452_018:0300a24": "山水癖最深。膏肓莫可況。天子不得臣。諸侯不得黨。",
    "X73n1452_018:0300b01": "死生視一條。榮辱豈二想。更有一般拙。輕重不自量。",
    "X73n1452_018:0300b02": "直饒佛與祖。也要稱斤兩。境風逆順時。行藏任跌宕。",
    "X73n1452_018:0300b03": "虗舟橫急湍。魚龍憑覆仰。虎兕固知暴。錫環振偏響。",
    "X73n1452_018:0300b04": "忌諱吉亦凶。憨癡衰亦旺。首尾俱坐斷。中心拄子喪。",
    "X73n1452_018:0300b05": "善善而惡惡。譽譽而謗謗。觸途皆有入。生心蚤成障。",
    "X73n1452_018:0300b06": "憶昔登葛洪。反策天水漲。河梁羅黑白。掉頭明月上。",
    "X73n1452_018:0300b07": "陳侯即普賢。清光本一樣。永寧暮鐘動。幾回思鐵杖。",
    "X73n1452_018:0300b08": "高踪不可追。令人殊悵怏。朗空不遠來。碧雲索爾像。",
    "X73n1452_018:0300b09": "信口敘疇昔。持歸常供養。",
    "X73n1452_018:0300b10": "諸方禪和子。誰不有生緣。惟汝初不語。水中涵碧天。",
    "X73n1452_018:0300b11": "無風浪自寂。有影色本然。若謂是僧兮。依希具髭髯。",
    "X73n1452_018:0300b12": "若謂是俗兮。眼空鼻祖禪。若謂不可名。假號何駢駢。",
    "X73n1452_018:0300b13": "慣用明暗鎚。鎚破無底船。且道船底破時。向什麼處",
    "X73n1452_018:0300b14": "安身立命。落得智香薰法界。吳江烟水本依然。",
    "X73n1452_018:0300b15": "陰陰紫柏覆枯禪。一道神光照大千。世上難逢開口",
    "X73n1452_018:0300b16": "笑。雲邊常得枕流眠。",
    "X73n1452_018:0300b17": "汝即吾兮。片月在天。影臨千澗。吾即汝兮。智訖情枯。",
    "X73n1452_018:0300b18": "泥牛作吼。且道誰家曲調。咄。海山雲盡花巖出。光德",
    "X73n1452_018:0300b19": "庵前春水深。",
    "X73n1452_018:0300b20": "汝即我兮全無覺知。我即汝兮妄想紛飛。合則非一。",
    "X73n1452_018:0300b21": "離則愈疑。縱有龍樹之明。鶖子之智。亦難辨伊。伊賦",
    "X73n1452_018:0300b22": "性豪縱。腸肚儱侗。繩墨不拘。利害如夢。頗具英雄之",
    "X73n1452_018:0300b23": "心。而無功名之志。所以難留於塵樊。只宜放浪於泉",
    "X73n1452_018:0300b24": "石。更有一種傲性。自謂佛祖是鈍根才料。黧奴白牯",
    "X73n1452_018:0300c01": "堪與交遊。有時引教證宗。引宗印教。有時荊棘瓦礫",
    "X73n1452_018:0300c02": "般般是寶。有時珊瑚瑪瑙不值糞草。一片舌頭褒貶",
    "X73n1452_018:0300c03": "無定。是非亂統。有恩處不異冤仇。無情處慣肯淹留。",
    "X73n1452_018:0300c04": "最是喜怒不常。如嬰兒模樣。我看你對人不設機關。",
    "X73n1452_018:0300c05": "觸著胡談漢談。惹得別人憎愛。自猶如癡如憨。紅禪",
    "X73n1452_018:0300c06": "衣一領披之喜懽。若被一箇青眼郎君覷破。我看你",
    "X73n1452_018:0300c07": "不值一錢。呵呵呵。誰薦此。權衡在手任抑揚。要人活",
    "X73n1452_018:0300c08": "兮死即死。",
    "X73n1452_018:0300c09": "朝供養。暮供養。喜怒無常情識浪。但能直下死偷心。",
    "X73n1452_018:0300c10": "此是老儂真妙相。紫羅袍。舊袈裟。兩種看來何者佳。",
    "X73n1452_018:0300c11": "旃檀狗糞分明在。凡聖關頭路不賒。如此會。無向背。",
    "X73n1452_018:0300c12": "流水青山渾不昧。只此不昧火中蓮。香光戒月無瑕",
    "X73n1452_018:0300c13": "纇。",
    "X73n1452_018:0300c14": "血書金剛經贊",
    "X73n1452_018:0300c15": "稽首金剛經。般若最堅利。一切有為法。無能越此者。",
    "X73n1452_018:0300c16": "若人見一字。或復聞一句。乃至四句等。功德難思議。",
    "X73n1452_018:0300c17": "墨書不若銀。銀書不若金。金書不若血。娑婆震旦國。",
    "X73n1452_018:0300c18": "有大精進女。視身等漚泡。知心本幻化。一念堅固信。",
    "X73n1452_018:0300c19": "歷刺十指血。書此無上寶。願彼見聞者。頓空身心執。",
    "X73n1452_018:0300c20": "持此金剛劍。斷一切憎愛。如是妙利益。不求人之福。",
    "X73n1452_018:0300c21": "回向般若海。澡我五漏身。獲淨七寶體。童真割世染。",
    "X73n1452_018:0300c22": "早遇明眼師。悟心為佛子。弘彼妙法華。聲震微塵剎。",
    "X73n1452_018:0300c23": "無心及有心。非緣培聖種。況我血書經。果報寧虗誑。",
    "X73n1452_018:0300c24": "憍陳如比丘贊",
    "X73n1452_018:0301a01": "瑤宮金闕。視等微塵。不以富貴。而勤此身。雲山蒼蒼。",
    "X73n1452_018:0301a02": "借石為床。心如虗空。僧中之王。田衣被物。鼻孔昂藏。",
    "X73n1452_018:0301a03": "荷擔大法。苦海津梁。頭顱圓滿。螺髮久除。欲覓一莖。",
    "X73n1452_018:0301a04": "雪觸紅爐。稽首陳如。比丘之祖。續佛心燈。光傳終古。",
    "X73n1452_018:0301a05": "此光非月。月有圓缺。不圓缺者。苾蒭當說。說而不聞。",
    "X73n1452_018:0301a06": "自沒迷雲。煩他木石。饒舌驚羣。驚而忽省。楊枝救病。",
    "X73n1452_018:0301a07": "瓶解參禪。奉如來命。泉響千峰。眼觀正令。",
    "X73n1452_018:0301a08": "竹杖贊",
    "X73n1452_018:0301a09": "此君何來。愜我素懷。拄有撑無。峨眉五臺。手如持杖。",
    "X73n1452_018:0301a10": "杖不持手。直下便見。兩頭莫走。",
    "X73n1452_018:0301a11": "寒山拾得贊",
    "X73n1452_018:0301a12": "兄持數珠。弟握掃帚。若問雌雄。泥牛哮吼。山林市城。",
    "X73n1452_018:0301a13": "共覓無生。取像會意。撥粗得精。",
    "X73n1452_018:0301a14": "頌古",
    "X73n1452_018:0301a15": "楞嚴經。佛告阿難。吾不見時。何不見吾不見之處。",
    "X73n1452_018:0301a16": "若見不見。自然非彼不見之相。若不見吾不見之",
    "X73n1452_018:0301a17": "地。自然非物。云何非汝。湛堂準禪師頌曰。老胡徹",
    "X73n1452_018:0301a18": "底老婆心。為阿難陀意轉深。韓幹馬嘶。芳草渡。戴",
    "X73n1452_018:0301a19": "嵩牛臥綠楊陰。頌曰。",
    "X73n1452_018:0301a20": "蒼龍慣喜臥重泉。頷下驪珠愈燦然。借問有誰能抉",
    "X73n1452_018:0301a21": "得。化為日月照山川。",
    "X73n1452_018:0301a22": "南泉因東西兩堂。各爭猫兒。師遇之。白眾曰。道得",
    "X73n1452_018:0301a23": "即救取猫兒。道不得即斬却也。眾無對。師便斬之。",
    "X73n1452_018:0301a24": "趙州自外歸。師舉前語示之。州乃脫草履安頭上",
    "X73n1452_018:0301b01": "而出。師曰。汝適來若在。即救得猫兒也。頌曰。",
    "X73n1452_018:0301b02": "設使南泉不舉刀。草鞋何地賣風騷。相逢若問兩堂",
    "X73n1452_018:0301b03": "客。鼻直橫眉總姓猫。",
    "X73n1452_018:0301b04": "猫兒未必直千金。惹得堂頭亦動心。信手一刀成兩",
    "X73n1452_018:0301b05": "段。草鞋帶去血淋淋。",
    "X73n1452_018:0301b06": "黃蘗云。汝等盡是噇酒糟漢。還知大唐國內無禪",
    "X73n1452_018:0301b07": "師麼。時有僧問諸方聚眾。為什麼却道無禪師。師",
    "X73n1452_018:0301b08": "曰。不道無禪祇是無師。頌曰。",
    "X73n1452_018:0301b09": "年去年來噇酒糟。迷花醉柳浪滔滔。雙眸驢糞換將",
    "X73n1452_018:0301b10": "去。含笑臨行奉一斝。",
    "X73n1452_018:0301b11": "德山一日飯遲。托鉢下堂。時雪峰作飰頭。見便云。",
    "X73n1452_018:0301b12": "這老漢鐘未鳴。鼓未響。托鉢向什麼處去。師便歸",
    "X73n1452_018:0301b13": "方丈。峰舉似巖頭。頭曰。大小德山。未會末後句。師",
    "X73n1452_018:0301b14": "聞。令侍者喚來。問。汝不肯老僧那。頭密啟其意。師",
    "X73n1452_018:0301b15": "乃休去。至明日升堂。果與尋常不同。頭至僧堂前。",
    "X73n1452_018:0301b16": "撫掌大笑曰。且喜老漢會末後句。雖然如是。只得",
    "X73n1452_018:0301b17": "三年。師果三年而歿。頌曰。",
    "X73n1452_018:0301b18": "瞽叟掘井迫舜入。象却忙忙填土石。悲哉舜兮何時",
    "X73n1452_018:0301b19": "出。度門未必是真賊。",
    "X73n1452_018:0301b20": "又。",
    "X73n1452_018:0301b21": "鐘鳴喫飰家常事。老漢偏渠托鉢先。不是雪峰親勘",
    "X73n1452_018:0301b22": "破。巖頭管取亦茫然。",
    "X73n1452_018:0301b23": "又。",
    "X73n1452_018:0301b24": "垂垂白髮出堂來。一鉢高擎果異哉。不是巖頭親點",
    "X73n1452_018:0301c01": "破。至今眼睡未曾開。",
    "X73n1452_018:0301c02": "吉州禾山無殷禪師示眾曰。習學謂之聞。絕學謂",
    "X73n1452_018:0301c03": "之隣。過此二者謂之真過。有僧問如何是真過。師",
    "X73n1452_018:0301c04": "曰。禾山解打鼓。曰如何是真諦。曰禾山解打鼓。又",
    "X73n1452_018:0301c05": "問即心即佛。則不問如何是非心非佛。師曰。禾山",
    "X73n1452_018:0301c06": "解打鼓。曰如何是向上事。師曰。禾山解打鼓。頌曰。",
    "X73n1452_018:0301c07": "崑崙為竿兮長江絲。泰山為餌兮釣鯨鯢。咄。恠底桃",
    "X73n1452_018:0301c08": "花風雨急。魚龍總為浪頭迷。",
    "X73n1452_018:0301c09": "白雲守端禪師往參楊岐。岐一日忽問受業師為",
    "X73n1452_018:0301c10": "誰。師曰。茶陵郁和尚。岐曰。吾聞伊過橋遭攧有省。",
    "X73n1452_018:0301c11": "作偈甚奇。能記否。師誦曰。我有明珠一顆。久被塵",
    "X73n1452_018:0301c12": "勞關鎻。今朝塵盡光生。照破山河萬朵。岐笑而趨",
    "X73n1452_018:0301c13": "起。師愕然。通夕不寐。黎明咨詢之。適歲暮。岐曰。汝",
    "X73n1452_018:0301c14": "見昨日打歐儺者麼。曰見。岐曰。汝一籌不及。渠師",
    "X73n1452_018:0301c15": "復駭曰。意旨如何。岐曰。渠愛人笑。汝怕人笑。師大",
    "X73n1452_018:0301c16": "悟。頌曰。",
    "X73n1452_018:0301c17": "從來伯樂九方臯。帶顧駑駘價倍高。怕笑只因心有",
    "X73n1452_018:0301c18": "負。一籌不及野狐曹。",
    "X73n1452_018:0301c19": "又。",
    "X73n1452_018:0301c20": "江上貪觀浪勢高。被人奪却手中橈。孤舟風蕩渾無",
    "X73n1452_018:0301c21": "主。一笑分明殺活刀。",
    "X73n1452_018:0301c22": "頌雪峰汝虎。",
    "X73n1452_018:0301c23": "光還自照心無恐。汝虎誰知光正圓。最苦者僧成異",
    "X73n1452_018:0301c24": "類。人身一失幾時全。",
    "X73n1452_018:0302a01": "頌隔壁聞釵釧聲。",
    "X73n1452_018:0302a02": "耳外有聲無是事。除聲有耳事還無。燈前往復觀聲",
    "X73n1452_018:0302a03": "耳。五色糞中得一珠。",
    "X73n1452_018:0302a04": "頌五蘊山前一段空。",
    "X73n1452_018:0302a05": "有我時時背主公。我無何處不相逢。刀山火聚閒遊",
    "X73n1452_018:0302a06": "戲。不負山前一段空。",
    "X73n1452_018:0302a07": "僧問趙州。萬法歸一。一歸何處。州云。我在青州。做",
    "X73n1452_018:0302a08": "領布衫重七斤。頌曰。",
    "X73n1452_018:0302a09": "七斤衫子製青州。半月沉江魚憚鈎。恠底蒼龍終是",
    "X73n1452_018:0302a10": "別。一歸何處解遨遊。",
    "X73n1452_018:0302a11": "臨濟。尋常上堂曰。汝等諸人赤肉團上。有一無位",
    "X73n1452_018:0302a12": "真人。常在面門出入。照天照地。自汝諸人。未能薦",
    "X73n1452_018:0302a13": "得。頌曰。",
    "X73n1452_018:0302a14": "無位真人乾屎橛。一名兩實使人猜。他家自有通人",
    "X73n1452_018:0302a15": "在。豈似韓盧逐塊來。",
    "X73n1452_018:0302a16": "浮山法遠禪師。暮年休於會聖巖。敘佛祖奧義。作",
    "X73n1452_018:0302a17": "九帶曰。佛正法眼帶。佛法藏帶。理貫帶。事貫帶。理",
    "X73n1452_018:0302a18": "事縱橫帶。屈曲垂帶。妙叶兼帶。金針雙鎻帶。平懷",
    "X73n1452_018:0302a19": "常實帶。學者既已傳誦。師曰。若據圓極法門。本具",
    "X73n1452_018:0302a20": "十數。今此九帶。已為諸人說了。更有一帶。還見得",
    "X73n1452_018:0302a21": "麼。若也見得親切分明。却請出來對眾說看。說得",
    "X73n1452_018:0302a22": "分明。許汝通前九帶圓明道眼。若見不親切。說不",
    "X73n1452_018:0302a23": "相應。唯依吾語而為。己解則名謗法。諸人到此如",
    "X73n1452_018:0302a24": "何。眾無語。師叱之而去。頌曰。",
    "X73n1452_018:0302b01": "沒坐地。沒坐地。五位九帶君須記。夜來風雨桃花落。",
    "X73n1452_018:0302b02": "處處相逢何處避。",
    "X73n1452_018:0302b03": "長水問瑯琊云。清淨本然。云何忽生山河大地。瑯",
    "X73n1452_018:0302b04": "琊亦曰。清淨本然。云何忽生山河大地。頌曰。",
    "X73n1452_018:0302b05": "嬰兒失怙久飄零。驀路相逢喚一聲。知得阿娘腸斷",
    "X73n1452_018:0302b06": "處。從教鐵漢淚須傾。",
    "X73n1452_018:0302b07": "陸亘大夫。舉肇論向南泉曰。肇公所謂萬物一體。",
    "X73n1452_018:0302b08": "天地同根。也甚奇特。泉指庭前牡丹曰。大夫時人。",
    "X73n1452_018:0302b09": "見此一枝花如夢相似。頌曰。",
    "X73n1452_018:0302b10": "龍出援毫豈是真。行雲施雨更謾人。夢中說夢知音",
    "X73n1452_018:0302b11": "少。花落庭前已過春。",
    "X73n1452_018:0302b12": "圓覺經。居一切時不起妄念。於諸妄心亦不息滅。",
    "X73n1452_018:0302b13": "住妄想境。不加了知。於無了知不辨真寔。頌曰。",
    "X73n1452_018:0302b14": "自家痛癢自家爬。爬重傷他莫怨嗟。翠竹黃花隨處",
    "X73n1452_018:0302b15": "有。江南江北路非賖。",
    "X73n1452_018:0302b16": "巖頭全奯禪師。值沙汰。於鄂渚湖邊。作渡子。兩岸",
    "X73n1452_018:0302b17": "各掛一板。有人過渡。打板一下。師曰。阿誰。或曰要",
    "X73n1452_018:0302b18": "過那邊去。師乃舞棹迎之。一日因一婆抱一孩兒",
    "X73n1452_018:0302b19": "來。乃曰。呈橈舞棹即不問。且道婆手中兒甚處得",
    "X73n1452_018:0302b20": "來。師便打婆曰。婆生七子。六箇不遇。知音。祇者一",
    "X73n1452_018:0302b21": "箇。也不消得。便拋向水中。頌曰。",
    "X73n1452_018:0302b22": "臭口纔開驀一橈。老婆無計血腥臊。便將赤子拋寒",
    "X73n1452_018:0302b23": "浪。惹得魚龍四海囂。",
    "X73n1452_018:0302b24": "世尊一日升座。大眾纔集定。文殊白槌云。諦觀法",
    "X73n1452_018:0302c01": "王法。法王法如是。世尊便下坐。頌曰。",
    "X73n1452_018:0302c02": "瞿曇上座無奇特。下座須知便不同。就裏相逢能委",
    "X73n1452_018:0302c03": "悉。靈山誰是作家翁。",
    "X73n1452_018:0302c04": "又。",
    "X73n1452_018:0302c05": "聖凡雲集非無事。有事如何口不開。上座定知還下",
    "X73n1452_018:0302c06": "座。文殊椎破使人猜。",
    "X73n1452_018:0302c07": "又。",
    "X73n1452_018:0302c08": "虎踞深林不見蹤。爪牙纔露失威風。獵人弓矢尋常",
    "X73n1452_018:0302c09": "在。弦響須臾命已終。",
    "X73n1452_018:0302c10": "又。",
    "X73n1452_018:0302c11": "聖凡雲集事非常。據座緣何不舉揚。賴有文殊解收",
    "X73n1452_018:0302c12": "拾。上來下去兩頭光。",
    "X73n1452_018:0302c13": "秀州華亭。船子德誠禪師。印心於藥山。與道。吾雲",
    "X73n1452_018:0302c14": "巖為交洎離。藥山謂同志曰。予率性疎野。惟好山",
    "X73n1452_018:0302c15": "水。他後知我所止。遇伶俐座主指一人來。遂分擕",
    "X73n1452_018:0302c16": "至華亭。泛一小舟。隨緣度日。吾後到京口。遇夾山",
    "X73n1452_018:0302c17": "上堂。僧問如何是法身。曰法身無相。曰如何是法",
    "X73n1452_018:0302c18": "眼。曰法眼無瑕。吾失笑。山下座請問。某甲抵對這",
    "X73n1452_018:0302c19": "僧話。必有不是。致令失笑。望不吝慈悲。吾曰。和尚",
    "X73n1452_018:0302c20": "一等是出世。未有師在。山曰。甚處不是。曰某甲終",
    "X73n1452_018:0302c21": "不說。請往華亭船子處去。山曰。此人如何。曰此人",
    "X73n1452_018:0302c22": "上無片瓦。下無卓錐。若去。須易服而往。山乃散眾",
    "X73n1452_018:0302c23": "直造華亭。船子纔見即問。大德住甚麼寺。山曰。寺",
    "X73n1452_018:0302c24": "即不住。住即不似。師曰。不似似箇甚麼。山曰。不是",
    "X73n1452_018:0303a01": "目前。法師曰。甚處學得來。山曰。非耳目之所到。師",
    "X73n1452_018:0303a02": "曰。一句合頭語。萬劫繫驢橛。師又問。垂絲千尺。意",
    "X73n1452_018:0303a03": "在深潭。離鈎三寸。子何不道。山擬開口。師便打山。",
    "X73n1452_018:0303a04": "豁然大悟。乃點頭三下。師曰。竿頭絲線從君弄。不",
    "X73n1452_018:0303a05": "犯清波意自殊。山遂問。拋綸擲釣。師意如何。師曰。",
    "X73n1452_018:0303a06": "絲懸淥水。浮定有無之意。山曰。語帶玄而無路。舌",
    "X73n1452_018:0303a07": "頭談而不談。師曰。釣盡江波。錦鱗始遇。山乃掩耳。",
    "X73n1452_018:0303a08": "師曰。如是如是。遂囑曰。汝向去。直須藏身處沒踪",
    "X73n1452_018:0303a09": "跡。沒蹤跡處莫藏身。吾三十年在藥山。祇明斯事。",
    "X73n1452_018:0303a10": "汝今已得。他後莫住城隍聚落。但向深山。裏钁頭",
    "X73n1452_018:0303a11": "邊覓取一箇半箇接續。無令斷絕。山乃辭行。頻頻",
    "X73n1452_018:0303a12": "回顧。師遂喚闍黎。山乃回首。師竪起橈子曰。汝將",
    "X73n1452_018:0303a13": "謂別有。乃覆船入水而逝。頌曰。",
    "X73n1452_018:0303a14": "父子冤讐結最深。覆舟自盡孰知音。朱涇水月渾如",
    "X73n1452_018:0303a15": "舊。幾度空過未了心。",
    "X73n1452_018:0303a16": "又。",
    "X73n1452_018:0303a17": "一副肝腸剖不留。夾山猶自暗回頭。風恬浪靜船翻",
    "X73n1452_018:0303a18": "處。蘋蓼蕭蕭萬古愁。",
    "X73n1452_018:0303a19": "又。",
    "X73n1452_018:0303a20": "贈君十五棒。恨爾不知心。昨夜華亭月。朱涇何淺深。",
    "X73n1452_018:0303a21": "初祖菩提達磨大師。初過震旦。至金陵見梁武帝。",
    "X73n1452_018:0303a22": "帝問曰。如何是聖諦第一義。師曰廓然無聖。曰對",
    "X73n1452_018:0303a23": "朕者誰。師曰不識。帝不領悟。師遂折蘆渡江至魏。",
    "X73n1452_018:0303a24": "後武帝舉問誌公。公曰。陛下識此人否。曰不識誌",
    "X73n1452_018:0303b01": "曰。此是觀音大士傳佛心印。曰當遣使詔之。曰莫",
    "X73n1452_018:0303b02": "道陛下詔。盍國人去。他亦不回。頌曰。",
    "X73n1452_018:0303b03": "蕭公豈是等閒人。一見當頭便撒塵。直得老胡無措",
    "X73n1452_018:0303b04": "手。折蘆火速渡江津。",
    "X73n1452_018:0303b05": "文殊師利在靈山會上。諸佛集處。見一女子近佛",
    "X73n1452_018:0303b06": "坐。入於三昧。文殊白佛云。何此女得近佛坐。佛云。",
    "X73n1452_018:0303b07": "汝但覺此女令從三昧起。汝自問之。文殊繞女子",
    "X73n1452_018:0303b08": "三匝。鳴指一下。乃至托上梵天。盡其神力而不能",
    "X73n1452_018:0303b09": "出。佛云。假使百千文殊亦出此女定不得。下方過",
    "X73n1452_018:0303b10": "二十四恒沙國土。有罔明菩薩能出此女定。須臾",
    "X73n1452_018:0303b11": "罔明至佛所。佛敕出此女定。罔明即於女子前。鳴",
    "X73n1452_018:0303b12": "指一下。女子於是從定而出。頌曰。",
    "X73n1452_018:0303b13": "入定從他近佛休。陸行車馬水操舟。罔明逞俊輕彈",
    "X73n1452_018:0303b14": "指。也是無愁惹得愁。",
    "X73n1452_018:0303b15": "雪峰因三聖問透網金鱗。以何為食。師曰。待汝出",
    "X73n1452_018:0303b16": "網來向汝道。聖曰。一千五百人善知識。話頭也不",
    "X73n1452_018:0303b17": "識。師曰。老僧住持事繁。頌曰。",
    "X73n1452_018:0303b18": "一戰那分雌與雄。重新戈甲再交鋒。瞎驢鼈鼻相強",
    "X73n1452_018:0303b19": "弱。畢竟誰家落下風。",
    "X73n1452_018:0303b20": "德山因臨濟侍次。師曰。今日困濟。曰這老賊寐語",
    "X73n1452_018:0303b21": "作甚麼。師擬拈棒。濟掀倒禪床。頌曰。",
    "X73n1452_018:0303b22": "兵家勝負是尋常。未戰人人手脚忙。不識眼前誰可",
    "X73n1452_018:0303b23": "將。旌旗擬展早先降。",
    "X73n1452_018:0303b24": "湖州吳山端禪師抵鄣南。見上方超和尚有一尼",
    "X73n1452_018:0303c01": "師來參。師云。待來日五更三點入來。師侵早紅粉",
    "X73n1452_018:0303c02": "搽面而坐。尼入見驚而遂悟。超和尚有頌曰。堪笑",
    "X73n1452_018:0303c03": "吳山老禿奴。巧粧紅粉接師姑。茫茫宇宙人無數。",
    "X73n1452_018:0303c04": "那箇男兒是丈夫。頌曰。",
    "X73n1452_018:0303c05": "驀地牸牛見牯牛。牯牛產犢牸牛羞。從來蹄角分明",
    "X73n1452_018:0303c06": "在。今日溪山得自由。",
    "X73n1452_018:0303c07": "又。",
    "X73n1452_018:0303c08": "五更三點入房中。一見紅粧計已窮。蜂蝶紛紛過墻",
    "X73n1452_018:0303c09": "去。林花夜雨早先空。",
    "X73n1452_018:0303c10": "又。",
    "X73n1452_018:0303c11": "五更三點急忙來。驀面相逢伎倆灰。堂上師姑堂下",
    "X73n1452_018:0303c12": "漢。者塲屈事惹人猜。",
    "X73n1452_018:0303c13": "又。",
    "X73n1452_018:0303c14": "女人剃頭拜尼僧。尼僧笑汝不知汝。可憐特地作人",
    "X73n1452_018:0303c15": "情。到底臨時無用處。",
    "X73n1452_018:0303c16": "又。",
    "X73n1452_018:0303c17": "比丘尼接比丘尼。橐鼓春風不可思。甜有中邊寧是",
    "X73n1452_018:0303c18": "蜜。分明說破許誰知。",
    "X73n1452_018:0303c19": "頌摩登伽女經。",
    "X73n1452_018:0303c20": "恠底瞿曇老滑頭。臨機縱奪有誰儔。無端賺殺隣家",
    "X73n1452_018:0303c21": "女。嫁與祇園少比丘。",
    "X73n1452_018:0303c22": "洪州百丈山。懷海大智禪師。每上堂有一老人。常",
    "X73n1452_018:0303c23": "隨眾聽法。眾退。唯老人不退。師問汝何人也。曰吾",
    "X73n1452_018:0303c24": "非人也。於過去迦葉佛時曾住此山。因學人問大",
    "X73n1452_018:0304a01": "修行人。還落因果也無。某甲對曰。不落因果。遂五",
    "X73n1452_018:0304a02": "百生墮野狐身。今請和尚代一轉語。貴脫野狐身。",
    "X73n1452_018:0304a03": "師曰汝問。乃問。大修行人還落因果也無。師曰。不",
    "X73n1452_018:0304a04": "昧因果。老於言下大悟。作禮曰某甲已脫野狐身。",
    "X73n1452_018:0304a05": "住在山後。敢乞依亡僧事例。師令維那白椎告眾。",
    "X73n1452_018:0304a06": "食後送亡僧。眾驚異。食後師領眾至山後巖下。以",
    "X73n1452_018:0304a07": "杖挑出一死野狐。乃依法火葬。師至晚上堂。舉前",
    "X73n1452_018:0304a08": "因緣。黃蘗便問。古人錯祗對一轉語。五百生墮野",
    "X73n1452_018:0304a09": "狐身。轉轉不錯。合作箇什麼。師曰。近前來與汝道。",
    "X73n1452_018:0304a10": "蘗近前與師一掌。師拍手笑曰。將謂鬍鬚赤。更有",
    "X73n1452_018:0304a11": "赤鬚鬍。頌曰。",
    "X73n1452_018:0304a12": "前百丈。後百丈。白雲青山無兩樣。夜行荒塚不生疑。",
    "X73n1452_018:0304a13": "野狐倒跨金毛上。",
    "X73n1452_018:0304a14": "又。",
    "X73n1452_018:0304a15": "不笑金毛笑野狐。野狐伎倆金毛無。鬼臉神頭翻大",
    "X73n1452_018:0304a16": "智。杖頭挑出看燒渠。",
    "X73n1452_018:0304a17": "釋迦牟尼世尊初降生。一手指天。一手指地。周行",
    "X73n1452_018:0304a18": "七步。目顧四方云。天上天下。唯吾獨尊。後雲門云。",
    "X73n1452_018:0304a19": "我當時若見。一棒打殺與狗子喫。貴圖天下太平。",
    "X73n1452_018:0304a20": "瑯琊覺云。可謂將此深心奉塵剎。是則名為報佛",
    "X73n1452_018:0304a21": "恩。頌曰。",
    "X73n1452_018:0304a22": "纔出娘胎便惑人。指天指地眼中塵。相逢莫與雲門",
    "X73n1452_018:0304a23": "道。萬紫千紅別有春。",
    "X73n1452_018:0304a24": "又。",
    "X73n1452_018:0304b01": "未出胞胎事已多。那堪笑裏弄干戈。指天指地誇尊",
    "X73n1452_018:0304b02": "大。誰料雲門不放過。",
    "X73n1452_018:0304b03": "又。",
    "X73n1452_018:0304b04": "出得娘胎便不同。人閒天上獨稱雄。桃花若使隨流",
    "X73n1452_018:0304b05": "水。誤引漁郎到洞中。",
    "X73n1452_018:0304b06": "又。",
    "X73n1452_018:0304b07": "出得娘胎氣便高。指天指地駭兒曹。雲門以棒為滄",
    "X73n1452_018:0304b08": "海。惡水年年此日澆。",
    "X73n1452_018:0304b09": "又。",
    "X73n1452_018:0304b10": "韶陽度量不多寬。一見渠儂眼便酸。啞喫黃連心內",
    "X73n1452_018:0304b11": "苦。同行誰識舌中甜。",
    "X73n1452_018:0304b12": "師讀楞嚴。至七處徵心。八還辨見處。置卷而歎曰。",
    "X73n1452_018:0304b13": "本是泥裏土塊。何乃眾生顛倒。支支離離。鼓粥飯",
    "X73n1452_018:0304b14": "氣。頌曰。",
    "X73n1452_018:0304b15": "七處徵心心徵心。八還辨見見辨見。從教猛風蕩釣",
    "X73n1452_018:0304b16": "舟。一任吹去水清淺。",
    "X73n1452_018:0304b17": "法華經。觀世音菩薩普門品。即時觀其音聲。皆得",
    "X73n1452_018:0304b18": "解脫。頌曰。",
    "X73n1452_018:0304b19": "率然之怒。㧞劍斬木。木斷頭落。山河匪隔。蔡母嚙指。",
    "X73n1452_018:0304b20": "順即心痛。往反不同。血脉非斷。眾生號呼。菩薩心戚。",
    "X73n1452_018:0304b21": "慈眼視之。眾生苦息。致知格物。誰知物格。格物情通。",
    "X73n1452_018:0304b22": "物格情塞。通有解路。臭肉蠅集。塞無滋味。咬嚼莫測。",
    "X73n1452_018:0304b23": "於莫測處。聚精并力。冷灰豆爆。靈機無極。觀彼音聲。",
    "X73n1452_018:0304b24": "彼即解脫。於未觀時。萬苦交迫。苦若有常。解脫何得。",
    "X73n1452_018:0304c01": "既得解脫。苦本無骨。解脫有筋。開物無門。水無筋骨。",
    "X73n1452_018:0304c02": "能勝大舟。水若無有。徐鉉愕然。張豐失色。不見龍潭。",
    "X73n1452_018:0304c03": "龍豈有值。於剎那頃。電光霹靂。如是號呼。眼根得入。",
    "X73n1452_018:0304c04": "普門廣大。凡無救者。入則安適。",
    "X73n1452_018:0304c05": "棲賢舜禪師。初自洞山如武昌行乞。先至一居士",
    "X73n1452_018:0304c06": "家。居士高行。為郡所敬。意所與奪。莫不從之。故諸",
    "X73n1452_018:0304c07": "方乞士。至必首謁之。舜。老夫方年少。不知其飽參",
    "X73n1452_018:0304c08": "頗易之。居士曰。老漢有一問。上人語相契即開疏。",
    "X73n1452_018:0304c09": "如不契。即請却還。新豐問。古鏡已磨時如何。對曰。",
    "X73n1452_018:0304c10": "照天照地。未磨時如何。曰黑如漆。居士曰。却請還",
    "X73n1452_018:0304c11": "山。舜即馳歸。舉似聰禪師。聰為代語。舜即趨問曰。",
    "X73n1452_018:0304c12": "古鏡未磨時如何。聰曰。此去漢陽不遠。磨後如何。",
    "X73n1452_018:0304c13": "曰黃鶴樓前鸚鵡洲。舜於言下大悟。頌曰。",
    "X73n1452_018:0304c14": "古鏡休將勘我曹。漢陽此去路非遙。叢林澹泊先開",
    "X73n1452_018:0304c15": "疏。箇箇兒孫出俊髦。",
    "X73n1452_018:0304c16": "文殊問庵遮提女云。生以何為義。女云。生以不生",
    "X73n1452_018:0304c17": "生為生義。殊云。如何是生以不生生為生義。女云。",
    "X73n1452_018:0304c18": "若能明知地水火風四緣。未嘗自得有所和合。而",
    "X73n1452_018:0304c19": "能隨其所宜。是為生義。殊又問。死以何為義。女云。",
    "X73n1452_018:0304c20": "死以不死死為死義。殊云。如何是死以不死死為",
    "X73n1452_018:0304c21": "死義。女云。若能明知地水火風四緣。未嘗自得有",
    "X73n1452_018:0304c22": "所離散。而能隨其所宜。是為死義。頌曰。",
    "X73n1452_018:0304c23": "了四初非有。非有恰隨宜。只此隨宜時。是名為生義。",
    "X73n1452_018:0304c24": "不了初非有。染應非隨宜。迷悟雖無常。盤珠毫弗昧。",
    "X73n1452_018:0305a01": "迦葉因阿難問世尊。傳金襴外別傳何物。迦葉召",
    "X73n1452_018:0305a02": "阿難。難應諾。迦葉曰。倒却門前剎竿著。頌曰。",
    "X73n1452_018:0305a03": "金襴之外有何傳。喚應教他倒剎竿。少寔多虗非得",
    "X73n1452_018:0305a04": "已。飲光猶欠自翻船。",
    "X73n1452_018:0305a05": "世尊初於臘月八日。明星出時。忽云。奇哉一切眾",
    "X73n1452_018:0305a06": "生。具有如來智慧德相。但以妄想執著不能證得。",
    "X73n1452_018:0305a07": "頌曰。",
    "X73n1452_018:0305a08": "三七思惟著甚忙。癡兒火宅正相狂。況兼門狹難迴",
    "X73n1452_018:0305a09": "避。老漢多番欲斷腸。",
    "X73n1452_018:0305a10": "頌童子聞韶而出。",
    "X73n1452_018:0305a11": "高山流水少知音。犬吠雞鳴調更深。試向聲前聊聽",
    "X73n1452_018:0305a12": "取。恐將別有定盤針。",
    "X73n1452_018:0305a13": "六祖壇經。有僧舉臥輪禪師偈曰。臥輪有伎倆。能",
    "X73n1452_018:0305a14": "斷百思想。對境心不起。菩提日日長。祖聞之曰。此",
    "X73n1452_018:0305a15": "偈未明心地。若依而行之。是加繫縛。因示一偈曰。",
    "X73n1452_018:0305a16": "慧能沒伎倆。不斷百思想。對境心數起。菩提作麼",
    "X73n1452_018:0305a17": "長。頌曰。",
    "X73n1452_018:0305a18": "明鏡不照像。謂光日日長。此見問如何。捕風與捉響。",
    "X73n1452_018:0305a19": "明鏡照萬像。妍媸了不妄。此見問如何。鏡光可有長。",
    "X73n1452_018:0305a20": "金剛般若經。何以故。若世界實有者。則是一合相。",
    "X73n1452_018:0305a21": "如來說非一合相。是名一合相。須菩提一合相者。",
    "X73n1452_018:0305a22": "則是不可說。但凡夫之人。貪著其事。頌曰。",
    "X73n1452_018:0305a23": "微塵世界本無差。自是眾生眼見花。試聽江聲歸海",
    "X73n1452_018:0305a24": "上。就中何地著龍蛇。",
    "X73n1452_018:0305b01": "溈山問香巖曰。我不問汝經論義理。種種知見。汝",
    "X73n1452_018:0305b02": "但向父母未生前。道取一句。香巖曰。和尚替我道。",
    "X73n1452_018:0305b03": "溈山曰。道得即是我三昧。於汝何益。於是香巖泣",
    "X73n1452_018:0305b04": "辭溈山曰。畫餅不可充饑。今生不復學識。且作箇",
    "X73n1452_018:0305b05": "長行粥飯僧。遂去。止南陽庵以休息焉。久之。一日",
    "X73n1452_018:0305b06": "糞除瓦礫擊竹。笑曰。溈山大慈。恩踰父母。當時若",
    "X73n1452_018:0305b07": "為我說却。何處有今日。頌曰。",
    "X73n1452_018:0305b08": "父母未生頭角露。溈山今日禮香巖。莫嫌此語無分",
    "X73n1452_018:0305b09": "曉。萬里雲空月滿天。",
    "X73n1452_018:0305b10": "三祖信心銘云。境由能境。能由境能。欲知兩段。元",
    "X73n1452_018:0305b11": "是一空。頌曰。",
    "X73n1452_018:0305b12": "若人忽睡。問床有無。床若不睡。是人即醒。床醒人覺。",
    "X73n1452_018:0305b13": "理致昭灼。本法如是。生心即錯。",
    "X73n1452_018:0305b14": "僧問首山念禪師。如何是佛。答曰。新婦騎驢阿家",
    "X73n1452_018:0305b15": "牽。僧曰。未審意旨如何。曰百歲翁翁失却父。僧曰。",
    "X73n1452_018:0305b16": "百歲翁翁豈有父耶。首山曰。汝會也。又曰。此是獨",
    "X73n1452_018:0305b17": "坐無尊卑。從上無一法與人。頌曰。",
    "X73n1452_018:0305b18": "婢子奴兒久服勞。主人何事反相高。無端惹得隣家",
    "X73n1452_018:0305b19": "笑。失禮從來乃自招。",
    "X73n1452_018:0305b20": "趙州一日問投子。大死的人活後如何。子云。不許",
    "X73n1452_018:0305b21": "夜行。投明須到。頌曰。",
    "X73n1452_018:0305b22": "年老成精久自誇。從來慣打不防家。誰知更有白拈",
    "X73n1452_018:0305b23": "賊。就裏何曾放過他。",
    "X73n1452_018:0305b24": "僧問趙州。玄之又玄如何。州云。汝玄來多少時耶。",
    "X73n1452_018:0305c01": "僧云。玄之久矣。州云若不遇老僧。幾乎玄殺。頌曰。",
    "X73n1452_018:0305c02": "孟三娘子十分嬌。脚小纔行頭便搖。嫁與前村王大",
    "X73n1452_018:0305c03": "伯。不教刺繡著燒窑。",
    "X73n1452_018:0305c04": "丹霞從石頭歸。再往江西謁馬祖。未參禮便入僧",
    "X73n1452_018:0305c05": "堂內。騎聖僧頸而坐。時大眾驚愕。遽報馬祖。祖躬",
    "X73n1452_018:0305c06": "入堂視之曰。我子天然。師即下地禮拜曰謝師賜",
    "X73n1452_018:0305c07": "法號。因名天然。祖問從甚處來。師曰。石頭。祖曰。石",
    "X73n1452_018:0305c08": "頭路滑。還躂倒汝麼。師曰。若躂倒即不來也。頌曰。",
    "X73n1452_018:0305c09": "撥草瞻風去復還。石頭豈是趙州關。無因開眼閒遭",
    "X73n1452_018:0305c10": "跌。話[撢-早+(革*月)]傳來笑不殘。",
    "X73n1452_018:0305c11": "杭州無著文喜禪師。因參仰山。頓了心契令充典",
    "X73n1452_018:0305c12": "座。文殊嘗現於粥鑊上。師以攪粥篦便打曰。文殊",
    "X73n1452_018:0305c13": "自文殊。文喜自文喜。文殊乃說偈曰。苦瓠連根苦。",
    "X73n1452_018:0305c14": "甜瓜徹蒂甜。修行三大劫。却被老僧嫌。頌曰。",
    "X73n1452_018:0305c15": "喫茶說話意何親。誰道文殊是主人。別後幾回倍酬",
    "X73n1452_018:0305c16": "唱。再來翻作眼中塵。",
    "X73n1452_018:0305c17": "城東有一老母。與佛同生。而不欲見佛。每見佛來。",
    "X73n1452_018:0305c18": "即便回避雖然如此。回顧東西總皆是佛。遂以手",
    "X73n1452_018:0305c19": "掩面。於十指掌中。亦總是佛。頌曰。",
    "X73n1452_018:0305c20": "自家歡喜自家瞋。業火燒心莫恠人。若要瞿曇不相",
    "X73n1452_018:0305c21": "見。黃金鼻孔可藏身。",
    "X73n1452_018:0305c22": "窮子得親頌。",
    "X73n1452_018:0305c23": "戰皷聲中。父母失散。二十餘年。好惡無常。此情不昧。",
    "X73n1452_018:0305c24": "無故一朝。杏花樓上。淺斟低唱。異姓骨肉。歡呼縱樂。",
    "X73n1452_018:0306a01": "忽人報言。父母及門。初失散境。不思而現。凡我佛子。",
    "X73n1452_018:0306a02": "迷根本智。漂流識海。如失父母。竛竮孤露。剎那念之。",
    "X73n1452_018:0306a03": "智日頓朗。一切逆順。譬如一毛。投大火聚。擬欲拈出。",
    "X73n1452_018:0306a04": "喪身失命。把髻投衙。自起自倒。忽然酒醒。起倒非酒。",
    "X73n1452_018:0306a05": "二鬼爭屍頌。",
    "X73n1452_018:0306a06": "二鬼爭屍事不同。誰能繫取嶺頭風。夜來借宿寒山",
    "X73n1452_018:0306a07": "寺。醒後方知拔續空。",
    "X73n1452_018:0306a08": "頌張天覺見雲庵。",
    "X73n1452_018:0306a09": "楊岐一笑。端公罔措。真淨一怒。無盡失利。法窟牙爪。",
    "X73n1452_018:0306a10": "喜怒無常。辟如神龍。忽舒忽縮。一切有心。於舒縮時。",
    "X73n1452_018:0306a11": "謂龍舒縮。如是見者。龍去久矣。",
    "X73n1452_018:0306a12": "頌三毒四倒亦皆清淨。",
    "X73n1452_018:0306a13": "漢家功業起淮陰。不有蕭何月下尋。未必此人終得",
    "X73n1452_018:0306a14": "用。相逢誰復是知音。",
    "X73n1452_018:0306a15": "法身頌。",
    "X73n1452_018:0306a16": "紫薇花醉罵荷花。輸却荷花不理他。惱殺紫薇誰抵",
    "X73n1452_018:0306a17": "命。風吹楊柳亂如麻。",
    "X73n1452_018:0306a18": "慧忠國師一日喚侍者。侍者應諾。如是三召。皆應",
    "X73n1452_018:0306a19": "諾。師曰。將謂吾辜負汝。却是汝辜負吾。後有僧問",
    "X73n1452_018:0306a20": "玄沙國師。喚侍者意作麼生。玄沙云。却是侍者會。",
    "X73n1452_018:0306a21": "雲居錫云。且道侍者會不會。若道會。國師又道汝",
    "X73n1452_018:0306a22": "辜負吾。若道不會。玄沙又道却是侍者會。且作麼",
    "X73n1452_018:0306a23": "生商量。玄覺徵問僧。什麼是侍者會處。僧云若不",
    "X73n1452_018:0306a24": "會爭。解恁麼應。玄覺云。汝少會在。又云。若於這裏",
    "X73n1452_018:0306b01": "商量得去。便見玄沙。僧問法眼國師。喚侍者意作",
    "X73n1452_018:0306b02": "麼生。法眼云。且去別時來。雲居錫云。法眼恁麼道。",
    "X73n1452_018:0306b03": "為復明國師意。不明國師意。僧問趙州。國師喚侍",
    "X73n1452_018:0306b04": "者意作麼生。趙州云。如人暗中書字。字雖不成。文",
    "X73n1452_018:0306b05": "彩已彰。頌曰。",
    "X73n1452_018:0306b06": "侍者解應不解會。諸方解會不解應。夜光宛轉金盤",
    "X73n1452_018:0306b07": "中。當面阿誰拏得定。",
    "X73n1452_018:0306b08": "趙州關頌。",
    "X73n1452_018:0306b09": "蜀道雖難尚可行。趙州關險不堪登。分明舉目真如",
    "X73n1452_018:0306b10": "院。多少英靈度未能。",
    "X73n1452_018:0306b11": "嵩岳破竈墮和尚。因嵩山塢有廟甚靈。殿中惟安",
    "X73n1452_018:0306b12": "一竈。遠近不輟。祭祀烹殺物命甚多。師以杖敲竈",
    "X73n1452_018:0306b13": "三下云。咄。此竈只是泥瓦合成。聖從何來。靈從何",
    "X73n1452_018:0306b14": "起。恁麼烹宰物命。又打三下。竈乃傾破墮落。須臾",
    "X73n1452_018:0306b15": "有青衣峩冠設拜曰。我本此廟竈神。久受業報。今",
    "X73n1452_018:0306b16": "蒙師說無生法。得脫此處生天。特來致謝。師曰。是",
    "X73n1452_018:0306b17": "汝本有此性。非吾強言。神再拜而沒。後僧問師。某",
    "X73n1452_018:0306b18": "甲久侍左右。未蒙方便。竈神得何宗旨。便乃生天。",
    "X73n1452_018:0306b19": "師曰。我只向伊道是泥瓦合成。別無有道理為伊。",
    "X73n1452_018:0306b20": "僧佇思。師曰。會麼。曰不會。師曰。本有之性。為什麼",
    "X73n1452_018:0306b21": "不會。僧作禮。師曰墮也墮也。破也破也。後有僧舉",
    "X73n1452_018:0306b22": "白安國師。國師嘆曰。此子會盡物我一如。頌曰。",
    "X73n1452_018:0306b23": "佛竈眾生竈。杖敲一時墮。寶几嚙狸奴。聖凡巢穴固。",
    "X73n1452_018:0306b24": "又。",
    "X73n1452_018:0306c01": "竈不附我。我自附竈。賴師敲醒。不復顛倒。竈雖已墮。",
    "X73n1452_018:0306c02": "天豈非竈。此墮彼成。一絲白皂。用處無疑。天竈神竈。",
    "X73n1452_018:0306c03": "我臂屈伸。臂竈墮了。禮佛不墮。誰起誰倒。起倒自在。",
    "X73n1452_018:0306c04": "自在萬妙。一竈所墮。嶽帝冷笑。",
    "X73n1452_018:0306c05": "潮州靈山。大顛寶通禪師。韓文公一日相訪。問師",
    "X73n1452_018:0306c06": "春秋多少。師提起數珠曰。會麼。曰不會。師曰。晝夜",
    "X73n1452_018:0306c07": "一百八。公不曉遂回。次日再來。至門前。見首座舉",
    "X73n1452_018:0306c08": "前話。問意旨如何。座叩齒三下。及見師理前問。師",
    "X73n1452_018:0306c09": "亦叩齒三下。公曰。元來佛法無兩般。師曰。是何道",
    "X73n1452_018:0306c10": "理。曰適來問首座亦如是。師乃召首座。是汝如此",
    "X73n1452_018:0306c11": "對否。曰是。師便打趂出院。頌曰。",
    "X73n1452_018:0306c12": "數珠百八記春秋。首座承風馬學牛。三十藤條驅出",
    "X73n1452_018:0306c13": "院。韓公有事掛心頭。",
    "X73n1452_018:0306c14": "又。",
    "X73n1452_018:0306c15": "大顛伎倆苦無多。却被韓公活網羅。算計總來難擺",
    "X73n1452_018:0306c16": "脫。潮陽瞎棒肯遭何。",
    "X73n1452_018:0306c17": "杭州龍興宗靖禪師。初參雪峰。密承宗印。嘗於眾",
    "X73n1452_018:0306c18": "堂中。袒一膊釘簾。雪峰覩而記曰。汝向後住持有",
    "X73n1452_018:0306c19": "千僧。其中無一人衲子也。師悔過辭歸故里。住六",
    "X73n1452_018:0306c20": "通院。錢王命居龍興寺。有眾千餘。唯三學講誦之",
    "X73n1452_018:0306c21": "徒。果如雪峰所讖。",
    "X73n1452_018:0306c22": "袒膊雖然是好心。未央宮裏斬淮陰。年年歲歲花開",
    "X73n1452_018:0306c23": "日。長使英雄淚滿襟。",
    "X73n1452_018:0306c24": "頌輪王髻珠。",
    "X73n1452_018:0307a01": "夜明久向髻中藏。欲愛乾枯戰自強。報捷歸來親頂",
    "X73n1452_018:0307a02": "受。放光豈但照東方。",
    "X73n1452_018:0307a03": "頌百丈懷海禪師寧作心師不師於心。",
    "X73n1452_018:0307a04": "好惡關頭那管他。呼來喝去亂如麻。奴兒婢子家家",
    "X73n1452_018:0307a05": "有。用處無疑我是爺。",
    "X73n1452_018:0307a06": "雙峰古禪師。嘗受雙峰印記。後到石霜。霜欲詰其",
    "X73n1452_018:0307a07": "所悟。而未得其便。師因辭石霜。霜將拂子送出門",
    "X73n1452_018:0307a08": "首。召云。古侍者。師回首。霜云。擬著即差。是著即乖。",
    "X73n1452_018:0307a09": "不擬不是。亦莫作箇會。除非知有莫能知之。好去",
    "X73n1452_018:0307a10": "好去。師應諾即前邁。尋屬雙峰歸寂。師乃繼續住",
    "X73n1452_018:0307a11": "持。頌曰。",
    "X73n1452_018:0307a12": "洛陽公子醉豪華。不看青山只看花。松寺若能留得",
    "X73n1452_018:0307a13": "住。老僧那肯惜杯茶。",
    "X73n1452_018:0307a14": "廬山歸宗智常禪師。一日剗草次。有講僧來參。忽",
    "X73n1452_018:0307a15": "見一蛇過。師以鋤斷之。僧曰。久向歸宗。元來是箇",
    "X73n1452_018:0307a16": "麤行沙門。師曰。你麤我麤。曰如何是麤。師豎起鋤",
    "X73n1452_018:0307a17": "頭。曰如何是細。師作斬蛇勢。曰與麼則依而行之。",
    "X73n1452_018:0307a18": "曰依而行之且置。甚處見我斬蛇。僧無對。頌曰。",
    "X73n1452_018:0307a19": "驀路相逢便一刀。一條帶作兩三條。住山束肚無煩",
    "X73n1452_018:0307a20": "篾。毒氣從今當下消。",
    "X73n1452_018:0307a21": "又。",
    "X73n1452_018:0307a22": "斷處是性動處情。蛇兒擔荷大英靈。十方諸佛渠兒",
    "X73n1452_018:0307a23": "孫。說與傍人誰肯聽。",
    "X73n1452_018:0307a24": "袁州楊岐方會禪師。僧問如何是佛。師曰。三脚驢",
    "X73n1452_018:0307b01": "子弄蹄行。曰莫只這便是。師曰。湖南長老。頌曰。",
    "X73n1452_018:0307b02": "楊岐弄蹄驢弄蹄。石女生兒知不知。一日追風千萬",
    "X73n1452_018:0307b03": "里。歸來一日尚嫌遲。",
    "X73n1452_018:0307b04": "僧問興化獎曰。多子塔前共談何事。獎曰。一人傳",
    "X73n1452_018:0307b05": "虗。萬人傳實。頌曰。",
    "X73n1452_018:0307b06": "塔前多子共談玄。側耳聽來眼得傳。萬實千真渠不",
    "X73n1452_018:0307b07": "薦。騎驢新婦阿家牽。",
    "X73n1452_018:0307b09": "紫栢老人集卷之十八"
}