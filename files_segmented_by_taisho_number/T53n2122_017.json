{
    "T53n2122_017:0408b22": "法苑珠林卷第十七",
    "T53n2122_017:0408b24": "西明寺沙門釋道世撰",
    "T53n2122_017:0408b25": "敬佛篇第六之五",
    "T53n2122_017:0408b26": "◎敬法篇第七",
    "T53n2122_017:0408b27": "普賢驗(今入末法作觀者希故經不錄且述四驗)",
    "T53n2122_017:0408b28": "宋路昭太后宋沙門釋道溫宋沙門釋",
    "T53n2122_017:0408b29": "道璟齊沙門釋普明",
    "T53n2122_017:0408c01": "宋路昭太后。大明四年。造普賢菩薩乘寶輿",
    "T53n2122_017:0408c02": "白象。安於中興禪房。因設講于寺。其年十",
    "T53n2122_017:0408c03": "月八日齋畢解坐。會僧二百人于時寺宇始",
    "T53n2122_017:0408c04": "構。帝甚留心。輦蹕臨幸旬必數四。僧徒勤",
    "T53n2122_017:0408c05": "整禁衛嚴肅。爾日僧名有定就席。久之忽有",
    "T53n2122_017:0408c06": "一僧豫于座次。風貌秀舉闔堂驚矚。齋主與",
    "T53n2122_017:0408c07": "語往還百餘言。忽不復見。列筵同覩識其神",
    "T53n2122_017:0408c08": "人矣。",
    "T53n2122_017:0408c09": "宋大明年中。有寺統法師名道溫。居在秣陵",
    "T53n2122_017:0408c10": "縣。既見皇太后。叡鑒沖明聖符幽洽。滌思淨",
    "T53n2122_017:0408c11": "場研襟至境。固以聲藻震中事靈梵表。迺創",
    "T53n2122_017:0408c12": "思鎔斵抽寫神華。模造普賢來儀盛像。寶",
    "T53n2122_017:0408c13": "傾宙珍妙盡天飾。所設講齋訖。今月八日嚫",
    "T53n2122_017:0408c14": "會有限名簿素定。引次就席數無盈減。轉",
    "T53n2122_017:0408c15": "經將半景及昆吾。忽覩異僧豫于座內。容止",
    "T53n2122_017:0408c16": "端嚴氣貌秀發。舉眾矚目莫有識者。齋主問",
    "T53n2122_017:0408c17": "曰。上人何名。答曰。名慧明。問住何寺。答云。",
    "T53n2122_017:0408c18": "來自天安。言對之間儵然不見。闔堂驚魂遍",
    "T53n2122_017:0408c19": "筵肅慮。以為明祥所賁幽應攸闡。紫山可覿",
    "T53n2122_017:0408c20": "華臺不遠。蓋聞至誠所感還景移緯。澄心所",
    "T53n2122_017:0408c21": "殉發石開泉。況帝德涵運皇功懋洽。仁洞乾",
    "T53n2122_017:0408c22": "遐理暢冥外。故上王盛士。剋表大明之朝。勸",
    "T53n2122_017:0408c23": "發妙身。躬見龍飛之室。意若曰陛下慧燭海",
    "T53n2122_017:0408c24": "縣明華日月。故以慧明為人名。繼天興祚式",
    "T53n2122_017:0408c25": "垂無疆。故以天安為寺稱神基彌遠道政方",
    "T53n2122_017:0408c26": "凝。九服識泰萬彙齊悅。謹列言屬縣以詮",
    "T53n2122_017:0408c27": "天休。",
    "T53n2122_017:0408c28": "宋沙門釋道璟。扶風好畤人也。本姓馬氏。",
    "T53n2122_017:0408c29": "學業淳粹弱齡有聲。元嘉二年九月在雒陽",
    "T53n2122_017:0409a01": "為人作普賢齋。道俗四十許人。已經七日正",
    "T53n2122_017:0409a02": "就中食。忽有一人袴褶乘馬入至堂前下馬",
    "T53n2122_017:0409a03": "禮佛。璟謂常人不加禮異。此人登馬揮鞭",
    "T53n2122_017:0409a04": "忽失所在。便見赤光赫然竟天。良久而滅。後",
    "T53n2122_017:0409a05": "三年十二月。在白衣家復作普賢齋。將竟之",
    "T53n2122_017:0409a06": "日有二沙門。容服如凡直來禮佛。眾中謂是",
    "T53n2122_017:0409a07": "常僧不甚尊仰。聊問何居。答曰。住在前村。",
    "T53n2122_017:0409a08": "時眾白衣有張道。覺其有異至心禮拜。沙門",
    "T53n2122_017:0409a09": "出門行可數十步。忽有飛塵直上衝天。追",
    "T53n2122_017:0409a10": "目此僧不復知所。璟以七年與同學來游京",
    "T53n2122_017:0409a11": "師。時司空何尚之始構南澗精舍。璟寓居",
    "T53n2122_017:0409a12": "焉。夜中忽見四人乘一新車從四傳教。來在",
    "T53n2122_017:0409a13": "屋內呼與共載道。璟驚其夜至疑而未言。因",
    "T53n2122_017:0409a14": "眼闇不覺昇車。俄而至郡後沈橋見一貴人。",
    "T53n2122_017:0409a15": "著帢被箋布單衣。坐床纛繖形似華蓋。鹵",
    "T53n2122_017:0409a16": "簿從衛可數百人悉服黃衣。見璟驚曰。行",
    "T53n2122_017:0409a17": "般舟道人精心遠詣旨。欲知其處耳。何故將",
    "T53n2122_017:0409a18": "來即遣人引送。璟還至精舍門外失所送人。",
    "T53n2122_017:0409a19": "門閉如故。扣喚久之。寺內諸僧咸驚相報告。",
    "T53n2122_017:0409a20": "開門內之。視所住房。戶猶故關之(右三驗出冥祥記)。",
    "T53n2122_017:0409a21": "齋上定林寺有釋普明。姓張。臨渭人。少出",
    "T53n2122_017:0409a22": "家稟性清純蔬食布衣。以懺誦為業。誦法華",
    "T53n2122_017:0409a23": "維摩二經。及諷誦之時。有別衣別座。未甞穢",
    "T53n2122_017:0409a24": "雜。每至勸發品輒見普賢乘象立在其前。誦",
    "T53n2122_017:0409a25": "維摩經亦聞空中唱樂。又善神呪所救皆愈。",
    "T53n2122_017:0409a26": "有鄉人王道真妻病。請明來呪。明入門婦便",
    "T53n2122_017:0409a27": "悶絕。俄見一物如狸。身長數尺許。從狗竇",
    "T53n2122_017:0409a28": "出。因此而愈。明甞行水傍祠。巫覡自云。神",
    "T53n2122_017:0409a29": "見之皆奔走。以宋孝建中卒。春秋八十有五",
    "T53n2122_017:0409b01": "(右此一驗出唐高僧傳)。◎",
    "T53n2122_017:0409b02": "◎觀音驗(略引二十驗)",
    "T53n2122_017:0409b03": "秦尚書徐義秦居士畢覽晉沙門竺法",
    "T53n2122_017:0409b04": "義晉沙門竺法純晉沙門釋開達晉居",
    "T53n2122_017:0409b05": "士郭宣晉居士潘道秀晉居士欒荀",
    "T53n2122_017:0409b06": "晉沙門釋法智晉南公子晉沙門道",
    "T53n2122_017:0409b07": "泰晉居士孫道德晉居士劉度晉",
    "T53n2122_017:0409b08": "居士竇傳晉沙門竺法純宋居士",
    "T53n2122_017:0409b09": "張興宋居士宋琰魏沙門釋道泰魏",
    "T53n2122_017:0409b10": "居士孫敬德魏沙門釋法力",
    "T53n2122_017:0409b11": "秦徐義者。高陸人也。少奉法。為苻堅尚書。",
    "T53n2122_017:0409b12": "堅末兵革鋒起。賊獲義將加戮害。乃埋其",
    "T53n2122_017:0409b13": "兩足編髮於樹。夜中專念觀世音。有頃得眠。",
    "T53n2122_017:0409b14": "夢人謂之曰。今事亟矣。何暇眠乎。義便驚",
    "T53n2122_017:0409b15": "起見守防之士。並疲而寢。乃試自奮動。手髮",
    "T53n2122_017:0409b16": "既解足亦得脫。因而遁去。百餘步隱小叢草。",
    "T53n2122_017:0409b17": "便聞追者交馳火炬星陳。互繞此叢而竟無",
    "T53n2122_017:0409b18": "見者。天明賊散。歸投鄴寺遂得免云。",
    "T53n2122_017:0409b19": "秦畢覽。東平人也。少奉法。隨慕容垂北征沒",
    "T53n2122_017:0409b20": "虜。單馬逃竄。虜追騎將及。覽至心誦念觀世",
    "T53n2122_017:0409b21": "音。既得免脫。因入深山迷惑失道。又專心歸",
    "T53n2122_017:0409b22": "念。中夜見一道人法服持錫。示以途徑。遂得",
    "T53n2122_017:0409b23": "還路安隱至家。",
    "T53n2122_017:0409b24": "晉始寧山有竺法義。晉興寧中沙門。游刃眾",
    "T53n2122_017:0409b25": "典尤善法華。受業弟子常有百餘。至咸安二",
    "T53n2122_017:0409b26": "年。忽感心氣疾病。常存念觀世音。乃夢見",
    "T53n2122_017:0409b27": "一人破腹洗腸。寤便病愈。傅亮每云。吾先君",
    "T53n2122_017:0409b28": "與義公游處無間。說觀世音神異莫不大小",
    "T53n2122_017:0409b29": "肅然。",
    "T53n2122_017:0409c01": "晉沙門竺法純。山陰顯義寺主也。晉元興中",
    "T53n2122_017:0409c02": "起寺行牆。至上蘭渚買材。路經湖道。材主",
    "T53n2122_017:0409c03": "是婦人。而應共至材所。准許價直。遂與同船",
    "T53n2122_017:0409c04": "俱行。既入大湖。日暮暴風波浪如山。純船",
    "T53n2122_017:0409c05": "小水入。命在瞬息。念值行無福忽遇斯災。又",
    "T53n2122_017:0409c06": "與婦人俱行其以罔懼。乃一心誦觀世音經。",
    "T53n2122_017:0409c07": "俄有大舟流趣純。適時既入夜。行旅已絕。",
    "T53n2122_017:0409c08": "純自惟念。不應有此流船。疑是神力。既而共",
    "T53n2122_017:0409c09": "度乘之。而此小船應時即沒。大舟隨波鼓",
    "T53n2122_017:0409c10": "盪。俄得達岸也。",
    "T53n2122_017:0409c11": "晉沙門釋開達。隆安二年登壟採甘草。為羌",
    "T53n2122_017:0409c12": "所執。時年大飢羌胡相噉。乃置達柵中將食",
    "T53n2122_017:0409c13": "之。先在柵者十有餘人。羌曰夕烹俎。唯達",
    "T53n2122_017:0409c14": "尚存。自達被執便潛誦觀世音經。不懈乎心。",
    "T53n2122_017:0409c15": "及明日當見噉。其晨始曙。忽有大虎徑逼",
    "T53n2122_017:0409c16": "群羌奮怒號吼。羌各駭怖迸走。虎乃前齩",
    "T53n2122_017:0409c17": "柵木。得成小闕可容人過。已而徐去。達初",
    "T53n2122_017:0409c18": "見虎齩柵必謂見害。既柵穿而不入心疑其",
    "T53n2122_017:0409c19": "異。將是觀世音力。計度諸羌未應便及。即",
    "T53n2122_017:0409c20": "穿柵逃走。夜行晝伏遂得免脫。",
    "T53n2122_017:0409c21": "晉郭宣之。太原人也。義熙四年為楊思平梁",
    "T53n2122_017:0409c22": "州府司馬。楊以輒害范元之等彼法宣亦同",
    "T53n2122_017:0409c23": "執在獄。唯一心歸向觀世音菩薩。後夕將眠",
    "T53n2122_017:0409c24": "之際。忽親覩菩薩光明照獄。宣瞻覿禮拜祈",
    "T53n2122_017:0410a01": "請誓願。久之乃沒。俄而宣之獨被恩放。既",
    "T53n2122_017:0410a02": "釋依所見形製造圖像。又立精舍焉。後為",
    "T53n2122_017:0410a03": "零陵衡陽卒官。",
    "T53n2122_017:0410a04": "晉潘道秀。吳郡人。年二十餘。為軍亂主。北",
    "T53n2122_017:0410a05": "為征固。既而軍小失利。秀竄逸被掠。經數處",
    "T53n2122_017:0410a06": "作奴俘虜異域。欲歸無因。少信佛法常至",
    "T53n2122_017:0410a07": "心念觀世音。每夢寐輒見像。後既南奔迷",
    "T53n2122_017:0410a08": "不知道。於窮山中忽覩真形。如今行像。因作",
    "T53n2122_017:0410a09": "禮。禮竟豁然不覺失之。乃得還路。遂歸本",
    "T53n2122_017:0410a10": "土。後精進彌篤。年垂六十而亡。",
    "T53n2122_017:0410a11": "晉欒荀不知何許人也。少奉法。甞作福富平",
    "T53n2122_017:0410a12": "令。先從征虜循值小失利。舫遭火垂盡賊亦",
    "T53n2122_017:0410a13": "交逼。正在中江風浪駭目。荀恐怖分盡。猶",
    "T53n2122_017:0410a14": "誦念觀世音。俄見江中有一人挺然孤立腰",
    "T53n2122_017:0410a15": "與水齊。荀心知祈念有感。火賊已切。便投",
    "T53n2122_017:0410a16": "水就之。體既浮涌脚以履地。尋而大軍遣",
    "T53n2122_017:0410a17": "船迎椄敗者。遂得免濟。",
    "T53n2122_017:0410a18": "晉沙門釋法智。為白衣時。甞獨行至大澤中。",
    "T53n2122_017:0410a19": "忽遇猛火四方俱起。走路已絕。便至心禮誦",
    "T53n2122_017:0410a20": "觀世音。俄然火過。一澤之草無有遺莖者。唯",
    "T53n2122_017:0410a21": "法智所處容身不燒。於是始乃敬奉大法。後",
    "T53n2122_017:0410a22": "為姚興將從征索虜。軍退失馬落在圍裏。乃",
    "T53n2122_017:0410a23": "隱溝邊荊棘叢中正得蔽頭。復念觀世音心",
    "T53n2122_017:0410a24": "甚勤至。隔溝人遙喚後軍指令殺之。而軍遏",
    "T53n2122_017:0410a25": "搜覓輒無見者。徑得免濟。後遂出家。",
    "T53n2122_017:0410a26": "晉南公子[敖十+土]。始平人也。戍新平城為乞伏",
    "T53n2122_017:0410a27": "虜兒長樂公所破。合城數千人皆被誅害。子",
    "T53n2122_017:0410a28": "[敖十+土]雖分必死。而猶至心念觀世音。既而次至",
    "T53n2122_017:0410a29": "于敖。群刃交下或高或低。持刀之人忽疲",
    "T53n2122_017:0410b01": "懈四支不隨。爾時長樂公親自臨刑。驚問之。",
    "T53n2122_017:0410b02": "子敖聊爾答云。能作馬鞍。乃令原釋。子敖亦",
    "T53n2122_017:0410b03": "不知所以作此言。時後遂得遁逸。造小形像。",
    "T53n2122_017:0410b04": "貯以香函。行則頂戴云。",
    "T53n2122_017:0410b05": "晉沙門釋道泰。常山衡唐精舍僧也。晉義",
    "T53n2122_017:0410b06": "熙中甞夢人云。君之年命當終六七。泰年至",
    "T53n2122_017:0410b07": "四十二。便遇篤病。慮必不濟。悉以衣鉢",
    "T53n2122_017:0410b08": "之資。厚為福施。又歸誠屬念稱誦觀世音。晝",
    "T53n2122_017:0410b09": "夜四日勤心不替。時所坐床前垂帷。忽於",
    "T53n2122_017:0410b10": "帷下見人跨戶而入。足趺金色光明照屋。泰",
    "T53n2122_017:0410b11": "乃褰帷遽視。奄然而滅。驚欣交萃。因大流",
    "T53n2122_017:0410b12": "汗。即覺體輕。所患平差。",
    "T53n2122_017:0410b13": "晉孫道德益州人也奉道祭酒。年過五十未",
    "T53n2122_017:0410b14": "有子息。居近精舍。景平中沙門謂德。必願有",
    "T53n2122_017:0410b15": "兒。當至心禮誦觀世音經。此可冀也。德遂罷",
    "T53n2122_017:0410b16": "不事道。單心投誠歸觀世音。少日之中而有",
    "T53n2122_017:0410b17": "夢應。婦即有孕。遂以產男云。",
    "T53n2122_017:0410b18": "晉劉度。平原遼城人也。鄉里有一千餘家。並",
    "T53n2122_017:0410b19": "奉大法。造立形像供養僧尼。值虜主木未時。",
    "T53n2122_017:0410b20": "此縣甞有逋逃。未大怒欲盡滅一城。眾並兇",
    "T53n2122_017:0410b21": "懼分必殄盡。度乃潔誠率眾歸命觀世音。頃",
    "T53n2122_017:0410b22": "之未見物從空中下繞其所住屋柱驚視乃",
    "T53n2122_017:0410b23": "觀世音經。使人讀之。未大歡喜用省刑戮。於",
    "T53n2122_017:0410b24": "是此城即得免害。",
    "T53n2122_017:0410b25": "晉竇傳者。河內人也。永和中。并州刺史高昌",
    "T53n2122_017:0410b26": "冀州刺史呂護。各權部曲相與不和。傳為昌",
    "T53n2122_017:0410b27": "所用作宮長。護遣騎抄擊為所俘執。同伴",
    "T53n2122_017:0410b28": "六七人共繫一獄。鎖械甚嚴。剋日當殺之。",
    "T53n2122_017:0410b29": "沙門支道山。時在護營中。先與傳相識。聞其",
    "T53n2122_017:0410c01": "執厄出至獄所候視之。隔戶共語。傳謂山曰",
    "T53n2122_017:0410c02": "今日困厄命在漏刻。何方相救。山曰。若能至",
    "T53n2122_017:0410c03": "心歸請必有感應。傳先亦頗聞觀世音及得",
    "T53n2122_017:0410c04": "山語遂專心屬念。晝夜三日至誠自歸。觀其",
    "T53n2122_017:0410c05": "鎖械如覺緩解有異於常。聊試推盪[片*崔]然離",
    "T53n2122_017:0410c06": "體。傳乃復至心日蒙哀。祐已令桎梏自解。",
    "T53n2122_017:0410c07": "而同伴尚多無心獨去。觀世音神力普濟當",
    "T53n2122_017:0410c08": "令俱免。言畢復牽挽餘人皆以次解落。若有",
    "T53n2122_017:0410c09": "割剔之者。遂開戶走出於警激之間。莫有覺",
    "T53n2122_017:0410c10": "者。便踰城徑去。時夜已向曉行四五里。天明",
    "T53n2122_017:0410c11": "不敢復進。共逃隱一榛中。須臾覺失囚。人",
    "T53n2122_017:0410c12": "馬駱驛四出尋捕。焚草踐林無不至遍。唯",
    "T53n2122_017:0410c13": "傳所隱一畝許地。終無至者。遂得免還鄉里。",
    "T53n2122_017:0410c14": "敬信異常成佳奉法。道山後過江。為謝居士",
    "T53n2122_017:0410c15": "敷具說其事(右十四驗出冥祥記)。",
    "T53n2122_017:0410c16": "晉山陰顯義寺。時有竺法純。未詳何人。少",
    "T53n2122_017:0410c17": "出家止山陰顯義寺。苦行有德。善誦古維摩",
    "T53n2122_017:0410c18": "經。晉元興中為寺上蘭渚買故屋。暮還於湖",
    "T53n2122_017:0410c19": "中。遇風而船小將沒。純唯一心憑觀世音。口",
    "T53n2122_017:0410c20": "誦不輟。俄見一大流船。乘之獲免。至岸訪",
    "T53n2122_017:0410c21": "船無主。須臾不見。道俗咸歎神感。後不知所",
    "T53n2122_017:0410c22": "終(右一驗出梁高僧傳)。",
    "T53n2122_017:0410c23": "宋張興者。新興人也。頗信佛法。甞從沙門僧",
    "T53n2122_017:0410c24": "融曇翼時受八戒。興甞為劫所引。夫得走",
    "T53n2122_017:0410c25": "逃妻坐繫獄。掠笞積日。時縣失火出囚路側。",
    "T53n2122_017:0410c26": "會融翼同行經過囚邊。妻驚呼闍梨何以賜",
    "T53n2122_017:0410c27": "救。融曰。貧道力弱無救如何。唯宜勤念觀",
    "T53n2122_017:0410c28": "世音。庶獲免耳。妻便晝夜祈念。經十許日。於",
    "T53n2122_017:0410c29": "夜夢一沙門以脚蹈之曰。咄咄可起。妻即驚",
    "T53n2122_017:0411a01": "起。鉗鎖桎桔[片*崔]然俱解。便走趣戶。戶時猶",
    "T53n2122_017:0411a02": "閉警防殊嚴。既無由出。慮有覺者乃還著械。",
    "T53n2122_017:0411a03": "尋復得眠。又夢向沙門曰。戶已開矣。妻覺而",
    "T53n2122_017:0411a04": "馳出。守備者並已惛睡。妻安步而去。時夜甚",
    "T53n2122_017:0411a05": "闇。行可數里。卒值一人。妻懼躄地。已而相",
    "T53n2122_017:0411a06": "訊。乃其夫也。相符悲喜。夜投僧翼。翼藏匿",
    "T53n2122_017:0411a07": "之。因遂獲免。時元嘉初也。",
    "T53n2122_017:0411a08": "宋琰。稚年在交阯。彼土有賢法師者。道德僧",
    "T53n2122_017:0411a09": "也。見授五戒。以觀世音金像一軀見與供養。",
    "T53n2122_017:0411a10": "形製異今又非甚古類。元嘉中作鎔鐫。殊工",
    "T53n2122_017:0411a11": "似有真好。琰奉以還都。時年在齠齓。與二弟",
    "T53n2122_017:0411a12": "常盡勤至專精不倦。後治改弊廬無屋安設。",
    "T53n2122_017:0411a13": "寄　京師南澗寺中。于時百姓競鑄錢。亦有",
    "T53n2122_017:0411a14": "盜毀金像以充鑄者。時像在寺已經數月。琰",
    "T53n2122_017:0411a15": "晝寢夢見立于座隅。意甚異之。時日已暮即",
    "T53n2122_017:0411a16": "馳迎還。其夕南澗十餘軀像。悉遇盜亡。其後",
    "T53n2122_017:0411a17": "久之像於矄暮間放光。顯照三尺許地。金輝",
    "T53n2122_017:0411a18": "秀起煥然奪目。琰兄弟及僕役。同覩者十",
    "T53n2122_017:0411a19": "餘人。于時幼小不即題記。比加撰錄忘其日",
    "T53n2122_017:0411a20": "月。是宋大明七年秋也。至泰始末。琰移居",
    "T53n2122_017:0411a21": "烏衣周旋。僧以此像權寓多寶寺。琰時暫游",
    "T53n2122_017:0411a22": "江都。此僧仍適荊楚。不知像處。垂將十載。",
    "T53n2122_017:0411a23": "常恐神寶與因俱絕。宋升明末。游躓峽表徑",
    "T53n2122_017:0411a24": "過江陵。見此沙門迺知像所。其年琰還京師。",
    "T53n2122_017:0411a25": "即造多寶寺訪焉。寺主愛公云。無此寄像。琰",
    "T53n2122_017:0411a26": "退慮此僧孟浪將遂失此像。深以惆悵。其夜",
    "T53n2122_017:0411a27": "夢人見語云。像在多寶。愛公忘耳。當為得",
    "T53n2122_017:0411a28": "之。見將至寺。此人手自開殿見像。在殿之東",
    "T53n2122_017:0411a29": "眾小像中。的的分明詰旦造寺具以所夢請",
    "T53n2122_017:0411b01": "愛公。愛公乃為開殿。果見此像在殿之東。如",
    "T53n2122_017:0411b02": "夢所覩。遂得像還。時建元元年七月十三日",
    "T53n2122_017:0411b03": "也。像今常自供養。庶必永作津梁。修復其事",
    "T53n2122_017:0411b04": "有感深懷。沿此徵覿綴成斯記。夫鏡接近情",
    "T53n2122_017:0411b05": "莫踰儀像。瑞驗之發多自此興。經云。鎔斵圖",
    "T53n2122_017:0411b06": "繢類形相者。爰能行動及放光明。今西域",
    "T53n2122_017:0411b07": "釋迦彌勒二像輝用若冥。蓋得相乎。今華",
    "T53n2122_017:0411b08": "夏景揩神應亟著。亦或當年群生因會所感。",
    "T53n2122_017:0411b09": "假憑木石以見幽異。不必剋由容好而能然",
    "T53n2122_017:0411b10": "也。故沈石浮深。寔闡閩吳之化。塵金瀉液。",
    "T53n2122_017:0411b11": "用紓彭宋之禍。其餘銓示繁方雖難曲辯。率",
    "T53n2122_017:0411b12": "其大哲允歸目從。若夫經塔顯効。旨證亦",
    "T53n2122_017:0411b13": "同。事非殊貫。故繼其末(右二驗出冥祥記)。",
    "T53n2122_017:0411b14": "魏常山衡唐精舍釋道泰。元魏末人。夢人謂",
    "T53n2122_017:0411b15": "曰。爾至某年當終於四十二矣。泰寤懼之。及",
    "T53n2122_017:0411b16": "至其年遇病甚憂悉以身資為福。有友人曰。",
    "T53n2122_017:0411b17": "余聞供養六十二億菩薩。與一稱觀音福同",
    "T53n2122_017:0411b18": "無異。君何不至心歸依。可必增壽。泰乃感",
    "T53n2122_017:0411b19": "悟。遂四日四夜專精不絕。所坐帷下忽見光",
    "T53n2122_017:0411b20": "明從戶外而入。見觀音足趺踝間金色朗照。",
    "T53n2122_017:0411b21": "語泰曰。汝念觀世音耶。比泰褰帷頃。便不復",
    "T53n2122_017:0411b22": "見。悲喜流汗。便覺體輕所患悉愈。聖力所加",
    "T53n2122_017:0411b23": "後終延年。",
    "T53n2122_017:0411b24": "魏天平年中。定州募士孫敬德。造觀音像。自",
    "T53n2122_017:0411b25": "加禮敬。後為劫賊所引不勝栲楚。妄招其死",
    "T53n2122_017:0411b26": "將加斬決。夢一沙門令誦救生觀世音經千",
    "T53n2122_017:0411b27": "遍得脫。有司執縛向市且行且誦。臨刑滿千。",
    "T53n2122_017:0411b28": "刀斫自折以為三段。皮肉不傷。三換其刀",
    "T53n2122_017:0411b29": "終折如故。視像項上有刀三迹。以狀奏聞。丞",
    "T53n2122_017:0411c01": "相高歡表請免死。勅寫其經廣布於世。今謂",
    "T53n2122_017:0411c02": "高王觀世音經。自晉宋梁陳秦趙國。國分十",
    "T53n2122_017:0411c03": "六。時經四百。觀音地藏彌勒彌陀。稱名念",
    "T53n2122_017:0411c04": "誦。獲得救者不可勝紀。具諸傳錄。故不備",
    "T53n2122_017:0411c05": "載。",
    "T53n2122_017:0411c06": "魏末魯郡釋法力。未詳何人。精苦有志勤營",
    "T53n2122_017:0411c07": "塔寺。欲於魯郡立精舍。而材不足。與沙彌明",
    "T53n2122_017:0411c08": "琛往上谷乞麻。一載將還。行空澤中忽遇野",
    "T53n2122_017:0411c09": "火。車在下風恐無得免。法力倦眠。比寤而火",
    "T53n2122_017:0411c10": "勢已及。因舉聲稱觀。未遑稱世音。應聲風轉",
    "T53n2122_017:0411c11": "火焰尋滅。安隱還寺。又有沙門法智。本為白",
    "T53n2122_017:0411c12": "衣獨行大澤。猛火四面一時同至。自知必死。",
    "T53n2122_017:0411c13": "乃合面於地專稱觀音。怪無火燒舉頭看之。",
    "T53n2122_017:0411c14": "一澤之草纖毫並燼。唯智所伏僅容身耳。因",
    "T53n2122_017:0411c15": "此感悟捨俗出家。又沙門道集。於壽陽西山",
    "T53n2122_017:0411c16": "游行為二劫所得。縛繫在樹將欲殺之。唯",
    "T53n2122_017:0411c17": "念觀音守死不輟。引刀屢斫皆無傷損。劫賊",
    "T53n2122_017:0411c18": "怖走集因得脫。又沙門法禪。山行逢賊。危欲",
    "T53n2122_017:0411c19": "害之。唯念觀音。挽弓射之放箭不得。賊遂歸",
    "T53n2122_017:0411c20": "誠投弓於地。知是神人。怖捨逃逝(右三驗出唐高僧傳)",
    "T53n2122_017:0411c21": "頌曰。",
    "T53n2122_017:0411c22": "　釋化能仁　　觀機降天　　眾聖之上",
    "T53n2122_017:0411c23": "　寔惟帝先　　交養怡和　　濯粹沖淵",
    "T53n2122_017:0411c24": "　慈誨含識　　善誘中玄　　恩舒慧炬",
    "T53n2122_017:0411c25": "　燭我霄征　　隨機變化　　孰識其年",
    "T53n2122_017:0411c26": "　望之霞舉　　即亦雲津　　慇之以形",
    "T53n2122_017:0411c27": "　悼之以神　　三乘既弘　　雙林遺身",
    "T53n2122_017:0411c28": "　假唱泥洹　　正法常真",
    "T53n2122_017:0411c29": "敬法篇第七(此有六部)",
    "T53n2122_017:0412a01": "述意部聽法部求法部感福部",
    "T53n2122_017:0412a02": "法師部謗罪部",
    "T53n2122_017:0412a03": "蓋聞。寂滅不動。是則無象無言。感而遂通。",
    "T53n2122_017:0412a04": "所以有名有教。是以一四之句難聞。三千之",
    "T53n2122_017:0412a05": "火易入。庶使凝寒靜夜。朗月長宵獨處空",
    "T53n2122_017:0412a06": "閑。吟誦經典吐納宮商。文字分明言味流美。",
    "T53n2122_017:0412a07": "詞韻相屬適眾人心。利生物善足使幽靈欣",
    "T53n2122_017:0412a08": "曜精神悅豫。久習純熟文義洞曉。敬心殷誦",
    "T53n2122_017:0412a09": "至誠冥感。信知受持一偈福利弘深。書寫一",
    "T53n2122_017:0412a10": "言功超數劫。是以迦葉頂受靡悋剝皮。薩陀",
    "T53n2122_017:0412a11": "心樂無辭灑血。此是甘露之初門。入道之終",
    "T53n2122_017:0412a12": "德也。",
    "T53n2122_017:0412a13": "聽法部第二",
    "T53n2122_017:0412a14": "如付法藏經云。佛言。一切眾生欲出三界生",
    "T53n2122_017:0412a15": "死大海。必假法船方得度脫。法為清涼除煩",
    "T53n2122_017:0412a16": "惱熱。法是妙藥能愈結病。法是眾生真善知",
    "T53n2122_017:0412a17": "識。作大利益濟諸苦惱。所以然者。一切眾",
    "T53n2122_017:0412a18": "生。志性無定。隨所染習。近善則善。近惡則",
    "T53n2122_017:0412a19": "惡。若近惡友便造惡業。流轉生死無有邊際。",
    "T53n2122_017:0412a20": "若近善友起信敬心。聽受妙法必能令離三",
    "T53n2122_017:0412a21": "塗苦惱。由此功德受最勝樂。華氏國王。有",
    "T53n2122_017:0412a22": "一白象能滅怨敵。若人犯罪令象蹋殺。後時",
    "T53n2122_017:0412a23": "象廐為火所燒。移象近寺。象聞比丘誦法句",
    "T53n2122_017:0412a24": "經偈云。為善生天。為惡入淵。象聞法已心便",
    "T53n2122_017:0412a25": "柔和起慈悲心。後付罪人但以鼻嗅舌舐而",
    "T53n2122_017:0412a26": "去。都不肯殺。王見斯已心大惶怖。即召諸",
    "T53n2122_017:0412a27": "臣共謀此事。智臣白王。此象近寺必聞妙法。",
    "T53n2122_017:0412a28": "是致然耳。今可移近屠肆處繫。王用其言。",
    "T53n2122_017:0412a29": "象見屠殺惡心猛熾殘害更增。是以當知。一",
    "T53n2122_017:0412b01": "切眾生志性無定。畜生尚爾。聞法生慈見殺",
    "T53n2122_017:0412b02": "增害。豈況於人而不染習。是故智者宜應覺",
    "T53n2122_017:0412b03": "知。見惡須棄。覩善宜近。勤聽經法。又於往",
    "T53n2122_017:0412b04": "昔有婆羅門。持人髑髏其數甚多。詣華氏城",
    "T53n2122_017:0412b05": "中遍行衒賣。經歷多時都無買者。時婆羅門",
    "T53n2122_017:0412b06": "極大瞋恚。高聲罵言。此城中人愚癡闇鈍。若",
    "T53n2122_017:0412b07": "不就我買髑髏者。我當與作惡名聞也。爾時",
    "T53n2122_017:0412b08": "城中諸優婆塞。聞畏毀謗便將錢買。即以銅",
    "T53n2122_017:0412b09": "箸貫穿其耳。若徹過者便與多價。其半徹者",
    "T53n2122_017:0412b10": "與價漸少。都不通者全不與直。婆羅門言。我",
    "T53n2122_017:0412b11": "此髑髏皆悉無異。何故與價差別不等。優婆",
    "T53n2122_017:0412b12": "塞言。前徹過者。此人生時聽受妙法智慧高",
    "T53n2122_017:0412b13": "勝。貴其如此相與多價。其半徹者。雖聽經法",
    "T53n2122_017:0412b14": "未善分別。故與少直。全不通者。此人往昔",
    "T53n2122_017:0412b15": "都不聽法。故不與價。時優婆塞持此髑髏。往",
    "T53n2122_017:0412b16": "至城外起塔供養。命終之後悉得生天。以是",
    "T53n2122_017:0412b17": "因緣。當知妙法有大功德。此優婆塞以聽法",
    "T53n2122_017:0412b18": "人髑髏起塔而供養之。尚得生天。況能至心",
    "T53n2122_017:0412b19": "聽受經法。供養恭敬持經人者。此之福報實",
    "T53n2122_017:0412b20": "難窮盡。未來必當成無上道。是故智者。欲得",
    "T53n2122_017:0412b21": "無上安隱快樂。應當至心勤聽經法。",
    "T53n2122_017:0412b22": "賢愚經云。昔佛在世時。舍衛國中須達長者。",
    "T53n2122_017:0412b23": "信敬佛法為僧檀越。眾僧所須一切供給。須",
    "T53n2122_017:0412b24": "達家內有二鸚鵡。一名律提。二名賒律提。",
    "T53n2122_017:0412b25": "稟性黠慧解人言語。見比丘來。先告家內令",
    "T53n2122_017:0412b26": "出迎逆。阿難後時到長者家。見鳥聰黠為",
    "T53n2122_017:0412b27": "說四諦苦集滅道。門前有樹。二鳥聞法飛向",
    "T53n2122_017:0412b28": "樹上。歡喜誦持。夜在樹宿。野貍所食。緣此善",
    "T53n2122_017:0412b29": "根生四天王。盡彼天壽生忉利天。忉利壽",
    "T53n2122_017:0412c01": "盡生夜摩天。夜摩壽盡生兜率天。兜率壽盡",
    "T53n2122_017:0412c02": "生化樂天。化樂壽盡生於第六他化自在天。",
    "T53n2122_017:0412c03": "他化壽盡還生化樂。如是次第還復下至四",
    "T53n2122_017:0412c04": "天王天。四天壽盡還復上至他化自在天。如",
    "T53n2122_017:0412c05": "是上下經於七返生六欲天。自恣受樂。極天",
    "T53n2122_017:0412c06": "之壽而無中夭。後時命終來生人中。出家修",
    "T53n2122_017:0412c07": "道得辟支佛。一名曇摩。二名修曇摩。",
    "T53n2122_017:0412c08": "賢愚經云。昔佛在世時有一比丘。林中誦經",
    "T53n2122_017:0412c09": "音聲雅好。時有一鳥聞法敬愛在樹而聽。時",
    "T53n2122_017:0412c10": "為獵師所射命終。緣此善根生忉利天。面貌",
    "T53n2122_017:0412c11": "端正光相昞然。無有倫匹。自識宿命。知因",
    "T53n2122_017:0412c12": "比丘誦經聽法得生此中。即持天華到比丘",
    "T53n2122_017:0412c13": "所。禮敬問訊以天香華供養比丘。比丘具問",
    "T53n2122_017:0412c14": "知其委曲。即命令坐為其說法得須陀洹。既",
    "T53n2122_017:0412c15": "得果已還歸天上。禽鳥聽法尚獲福報無邊。",
    "T53n2122_017:0412c16": "豈況於人信心聽法。寧無善報。",
    "T53n2122_017:0412c17": "善見律論云。昔佛在世時。到瞻婆羅國迦羅",
    "T53n2122_017:0412c18": "池邊為眾說法。時彼池中有其一蛤。聞佛池",
    "T53n2122_017:0412c19": "邊說法之聲。即從池出入草根下聽佛說法。",
    "T53n2122_017:0412c20": "時有一人持杖放牛。見佛在坐為眾說法。即",
    "T53n2122_017:0412c21": "往佛所欲聞法故。以杖刺地誤著蛤頭。即便",
    "T53n2122_017:0412c22": "命終生忉利天。以福報故宮殿縱廣十二由",
    "T53n2122_017:0412c23": "旬。與諸天女娛樂受樂。即乘宮殿往至佛所",
    "T53n2122_017:0412c24": "頭頂禮足。佛知故問。汝是何人。忽禮我足。神",
    "T53n2122_017:0412c25": "通光明相好無比照徹此間。蛤天人以偈而",
    "T53n2122_017:0412c26": "答。",
    "T53n2122_017:0412c27": "　往昔為蛤身　　於水中覓食",
    "T53n2122_017:0412c28": "　聞佛說法聲　　出至草根下",
    "T53n2122_017:0412c29": "　有一牧牛人　　持杖來聽法",
    "T53n2122_017:0413a01": "　杖劖刺我頭　　命終生天上",
    "T53n2122_017:0413a02": "佛以蛤天人所說偈為四眾說法。是時眾中",
    "T53n2122_017:0413a03": "八萬四千人皆得道跡。蛤天人得須陀洹果。",
    "T53n2122_017:0413a04": "合掌而去。",
    "T53n2122_017:0413a05": "求法部第三",
    "T53n2122_017:0413a06": "如雜寶藏經云。昔有一女人。聰明智慧深信",
    "T53n2122_017:0413a07": "三寶。常於僧次請二比丘就舍供養。後時便",
    "T53n2122_017:0413a08": "有一老比丘。次到其舍。年老根昧素無知曉。",
    "T53n2122_017:0413a09": "齋食訖已女人至心求請說法。敷坐頭前閉",
    "T53n2122_017:0413a10": "目靜坐。比丘自知不解說法。趣其泯眼棄走",
    "T53n2122_017:0413a11": "還寺。然此女人至心思惟有為之法無常苦",
    "T53n2122_017:0413a12": "空不得自在。深心觀察。即時獲得須陀洹果。",
    "T53n2122_017:0413a13": "既得果已向寺求覓欲報其恩。然此比丘自",
    "T53n2122_017:0413a14": "審無知。棄他逃走。倍生慚恥。轉復藏避。而",
    "T53n2122_017:0413a15": "此女人苦求不已。方自出現。女人見已具說",
    "T53n2122_017:0413a16": "蒙得道果因緣。齎供報恩。老比丘聞甚大慚",
    "T53n2122_017:0413a17": "愧。深自剋責亦復獲得須陀洹果。是故行者",
    "T53n2122_017:0413a18": "應當至心精誠求法。若至心者所求必獲。",
    "T53n2122_017:0413a19": "涅槃經云。佛言。我念過去作婆羅門。在雪山",
    "T53n2122_017:0413a20": "中修菩薩行。時世無佛亦無經法。時天帝釋",
    "T53n2122_017:0413a21": "觀見菩薩獨在山中修諸苦行。即下試之。自",
    "T53n2122_017:0413a22": "變其身作羅剎像。甚可怖畏。住菩薩前口說",
    "T53n2122_017:0413a23": "半偈。",
    "T53n2122_017:0413a24": "　諸行無常　　是生滅法",
    "T53n2122_017:0413a25": "說是偈已遍觀四方。菩薩聞偈心生歡喜。即",
    "T53n2122_017:0413a26": "從坐起以手舉髮。四向顧視不見餘人。唯見",
    "T53n2122_017:0413a27": "羅剎。即便往問。大士何處得是半偈。此半偈",
    "T53n2122_017:0413a28": "義乃是三世諸佛正道。羅剎答言。汝不須問。",
    "T53n2122_017:0413a29": "我不食來已經多日。處處求索了不能得。飢",
    "T53n2122_017:0413b01": "渴苦惱心亂謬語。非我本心之所知也。菩薩",
    "T53n2122_017:0413b02": "復語。若為我說是偈竟。我當終身為汝弟",
    "T53n2122_017:0413b03": "子。羅剎答言。汝智太過。但自憂身都不見念。",
    "T53n2122_017:0413b04": "我今飢逼實不能說。菩薩復語。汝食何食。羅",
    "T53n2122_017:0413b05": "剎答言。我所食者唯人暖肉。其所飲者唯人",
    "T53n2122_017:0413b06": "熱血。菩薩聞已即語羅剎。但能具足說是偈",
    "T53n2122_017:0413b07": "竟。我當以身奉施供養。羅剎答言。誰當信",
    "T53n2122_017:0413b08": "汝。為八字故棄所愛身。菩薩答言。我今有",
    "T53n2122_017:0413b09": "證。梵釋四王諸佛菩薩能為我證。羅剎聞已",
    "T53n2122_017:0413b10": "勅聽許說。菩薩歡喜即脫皮衣為敷法坐。白",
    "T53n2122_017:0413b11": "言。和上願坐此座善為我說。羅剎即說。",
    "T53n2122_017:0413b12": "　生滅滅已　　寂滅為樂",
    "T53n2122_017:0413b13": "說是偈已菩薩深思。然後處處石壁道樹書",
    "T53n2122_017:0413b14": "寫此偈。竟上高樹投身而下。未至地時虛",
    "T53n2122_017:0413b15": "空中出種種聲。爾時羅剎還帝釋身。接取",
    "T53n2122_017:0413b16": "菩薩安置平地。懺悔辭謝頂禮而去。緣為半",
    "T53n2122_017:0413b17": "偈捨身因緣超十二劫。在彌勒前成無上道。",
    "T53n2122_017:0413b18": "涅槃經云。佛言。我念過去無量無邊那由他",
    "T53n2122_017:0413b19": "劫。此娑婆世界有佛出世。號釋迦牟尼。為眾",
    "T53n2122_017:0413b20": "生宣說大涅槃經。我於爾時從善友所。轉",
    "T53n2122_017:0413b21": "聞佛說大涅槃經。心中歡喜。即欲供養貧無",
    "T53n2122_017:0413b22": "財物。遂行賣身福薄不售。即欲還家。路見",
    "T53n2122_017:0413b23": "一人而復語言。吾欲賣身。君能買不。其人",
    "T53n2122_017:0413b24": "答言。我家作業人無堪者。吾有惡病良醫處",
    "T53n2122_017:0413b25": "藥。應當日服人肉三兩。卿若能以身肉三兩",
    "T53n2122_017:0413b26": "日日見給。便當與汝金錢五枚。我時聞已歡",
    "T53n2122_017:0413b27": "喜語言。惠我七日須我事訖便還相就。其人",
    "T53n2122_017:0413b28": "答言。聽汝一日。我即取錢往至佛所。禮已",
    "T53n2122_017:0413b29": "奉獻。然後誠心聽受是經。我時闇鈍唯受一",
    "T53n2122_017:0413c01": "偈。",
    "T53n2122_017:0413c02": "　如來證涅槃　　永斷於生死",
    "T53n2122_017:0413c03": "　若有至心聽　　常得無量樂",
    "T53n2122_017:0413c04": "受是偈已至病人家。雖復日日與肉三兩。以",
    "T53n2122_017:0413c05": "念偈故不以為痛。日日不廢足滿一月。其人",
    "T53n2122_017:0413c06": "病差瘡亦平復。我時見身具足平復。即發",
    "T53n2122_017:0413c07": "菩提願求來世成佛之時亦願號字釋迦牟",
    "T53n2122_017:0413c08": "尼。以是因緣今得成佛。",
    "T53n2122_017:0413c09": "又集一切福德三昧經云。昔過去久遠阿僧",
    "T53n2122_017:0413c10": "祇劫有一仙人。名曰最勝。住山林中具五神",
    "T53n2122_017:0413c11": "通。常行慈心。後作是念。非但慈心能濟眾生。",
    "T53n2122_017:0413c12": "唯集多聞能滅眾生煩惱邪見能生正見。念",
    "T53n2122_017:0413c13": "已便詣城邑聚落。處處推求說法之師。時有",
    "T53n2122_017:0413c14": "天魔。來語仙言。我今有佛所說一偈。汝今",
    "T53n2122_017:0413c15": "若能剝皮為紙刺血為墨折骨為筆書寫此",
    "T53n2122_017:0413c16": "偈。當為汝說。最勝仙人聞已念言。我於無量",
    "T53n2122_017:0413c17": "百千劫中。常以無事為他割截。受苦無量都",
    "T53n2122_017:0413c18": "無利益。我今當捨不堅之身易堅實法。歡",
    "T53n2122_017:0413c19": "喜踊躍。即以利刀剝皮為紙刺血為墨折骨",
    "T53n2122_017:0413c20": "為筆。合掌向天請說佛偈。時魔見已愁憂憔",
    "T53n2122_017:0413c21": "悴。即便隱去。仙人見已作如是言。我今為法",
    "T53n2122_017:0413c22": "不惜身命。剝皮為紙刺血為墨折骨為筆為",
    "T53n2122_017:0413c23": "眾生故至誠不虛。餘方世界有大慈悲。能說",
    "T53n2122_017:0413c24": "法者當現我前。作是語時。東方去此三十二",
    "T53n2122_017:0413c25": "剎有佛國土。名普無垢。其國有佛。號淨名",
    "T53n2122_017:0413c26": "王。忽住其前放大光明照最勝身。苦痛即除。",
    "T53n2122_017:0413c27": "平復如故。佛即廣為說集一切福德三昧。最",
    "T53n2122_017:0413c28": "勝聞法得無礙辯。佛說法已還沒不現。最勝",
    "T53n2122_017:0413c29": "仙人得辯才已。為諸眾生廣說妙法。令無量",
    "T53n2122_017:0414a01": "眾生住三乘道。經千歲後乃命終生淨名王",
    "T53n2122_017:0414a02": "普無垢國。由敬法故今得成佛。佛告淨威。昔",
    "T53n2122_017:0414a03": "最勝者今我身是。是以當知。若有人能恭敬",
    "T53n2122_017:0414a04": "求法。佛於其人不入涅槃。法亦不滅。雖在異",
    "T53n2122_017:0414a05": "土常面覩佛得聞正法。",
    "T53n2122_017:0414a06": "感福部第四",
    "T53n2122_017:0414a07": "如普曜經云。若有賢人聞是經典叉手自歸。",
    "T53n2122_017:0414a08": "即捨八事懈怠之本成八功勳。何謂為八。一",
    "T53n2122_017:0414a09": "得端正好色。二得力勢強盛。三得眷屬滋茂。",
    "T53n2122_017:0414a10": "四逮得辯才無量。五學疾得出家。六所行清",
    "T53n2122_017:0414a11": "淨。七得三昧定。八得智慧明無所不照。若有",
    "T53n2122_017:0414a12": "法師布坐諷誦是經得八座福。何謂為八。一",
    "T53n2122_017:0414a13": "得長者座。二得轉輪王座。三得天帝座。四",
    "T53n2122_017:0414a14": "得自在天座。五得羅漢座。六得菩薩座。七得",
    "T53n2122_017:0414a15": "如來座。八得轉法輪度脫一切眾生座。若有",
    "T53n2122_017:0414a16": "法師頒宣是法。有讚歎善哉者。當得八清淨",
    "T53n2122_017:0414a17": "行。何謂為八。一言行相應無所違失。二口",
    "T53n2122_017:0414a18": "言至誠而無虛妄。三在於眾會真諦無欺。四",
    "T53n2122_017:0414a19": "所言人信不捨遠之。五所言柔軟初無麁獷。",
    "T53n2122_017:0414a20": "六其聲悲和猶如哀鸞。七身心隨時音聲如",
    "T53n2122_017:0414a21": "梵。會中人聞莫不諮受。八音響如佛可眾生",
    "T53n2122_017:0414a22": "心。若有書是經典得八大藏。何謂為八。一得",
    "T53n2122_017:0414a23": "意藏未曾妄捨。二所得心藏無所不解分別",
    "T53n2122_017:0414a24": "經法。三得往來藏普解一切諸佛經法。四得",
    "T53n2122_017:0414a25": "總持藏一切所聞皆能識念。五得辯才藏為",
    "T53n2122_017:0414a26": "諸眾生頒宣經典皆歡喜受。六甚深法藏未",
    "T53n2122_017:0414a27": "曾斷絕三寶法教。八奉行法藏則輒逮得無",
    "T53n2122_017:0414a28": "所從生忍。",
    "T53n2122_017:0414a29": "又華嚴經云。善男子。假使有人以大海等墨",
    "T53n2122_017:0414b01": "須彌聚筆。書寫此經一一品一一法門一一",
    "T53n2122_017:0414b02": "方便一一法門。一一句中義味猶不能盡。",
    "T53n2122_017:0414b03": "又大乘莊嚴論云。諸菩薩於大乘法有十種",
    "T53n2122_017:0414b04": "正行。一書寫。二供養。三流傳。四聽受。五轉",
    "T53n2122_017:0414b05": "讀。六教他。十習誦。八解說。九思擇。十修",
    "T53n2122_017:0414b06": "習。此十正行能生無量功德。",
    "T53n2122_017:0414b07": "又中邊分別論云。大乘修有十。一書寫。二",
    "T53n2122_017:0414b08": "供養。三施與他。四若他讀誦一心聽聞。五自",
    "T53n2122_017:0414b09": "讀。六自如理取名味句及義。七如道理及名",
    "T53n2122_017:0414b10": "句味顯說。八正心聞誦。九空處如理思量。十",
    "T53n2122_017:0414b11": "已入意為不退失故。",
    "T53n2122_017:0414b12": "又菩薩藏經云。復次舍利子。是善男子善女",
    "T53n2122_017:0414b13": "人等受持是經。殷重聽聞讀誦解義。乃至為",
    "T53n2122_017:0414b14": "他廣分別說。當知是人復得如是十種功德",
    "T53n2122_017:0414b15": "稱讚利益。何等為十。一者成就機速慧。二",
    "T53n2122_017:0414b16": "者成就捷辯慧。三者成就猛利慧。四者成就",
    "T53n2122_017:0414b17": "迅疾慧。五者成就廣博慧。六者成就甚深慧。",
    "T53n2122_017:0414b18": "七者成就通達慧。八者成就無著慧。九者常",
    "T53n2122_017:0414b19": "現前見一切如來。既得見已以清美頌而為",
    "T53n2122_017:0414b20": "讚歎。十者善能如理請問如來。又能如理開",
    "T53n2122_017:0414b21": "釋疑難。舍利子。是名獲得十種功德稱讚利",
    "T53n2122_017:0414b22": "益。",
    "T53n2122_017:0414b23": "復次舍利子。是善男子善女人等。受持是經",
    "T53n2122_017:0414b24": "讀誦解義。乃至為他廣分別說。當知是人復",
    "T53n2122_017:0414b25": "獲如是十種功德稱讚利益。何等為十。一者",
    "T53n2122_017:0414b26": "常樂遠離諸不善友。二者常樂親近諸善知",
    "T53n2122_017:0414b27": "識。三者能緩諸魔所有繫縛。四者摧殄諸魔",
    "T53n2122_017:0414b28": "所有軍陣。五者善能訶厭一切煩惱。六者於",
    "T53n2122_017:0414b29": "一切行心常捐捨。七者違背一切向惡趣",
    "T53n2122_017:0414c01": "道。八者歸向一切趣涅槃道。九者善說一切",
    "T53n2122_017:0414c02": "越度生死清淨之施。十者巧能隨學一切菩",
    "T53n2122_017:0414c03": "薩所行軌則。又能奉行諸佛教勅。如是名為",
    "T53n2122_017:0414c04": "十種功德稱讚利益。又涅槃經云。法是佛母。",
    "T53n2122_017:0414c05": "佛從法生。三世如來皆供養法也。",
    "T53n2122_017:0414c06": "又度無極集經云。昔有比丘精進守法。所可",
    "T53n2122_017:0414c07": "諷誦是般若波羅蜜。其有聞者莫不歡喜。有",
    "T53n2122_017:0414c08": "一小兒厥年七歲。城外牧羊。遙聞比丘誦經",
    "T53n2122_017:0414c09": "聲。即詣精舍禮拜聽其經言。時說色空聞即",
    "T53n2122_017:0414c10": "悟解。便問比丘。應答不可。小兒反為比丘解",
    "T53n2122_017:0414c11": "說其義昔所希聞。怪此小兒智慧非凡。時小",
    "T53n2122_017:0414c12": "兒即去。逐牛至山。值一虎害。此小兒命終",
    "T53n2122_017:0414c13": "生長者家。夫人懷妊口便能說般若波羅蜜。",
    "T53n2122_017:0414c14": "從朝至夜初不懈息。其長者家怪此夫人謂",
    "T53n2122_017:0414c15": "呼鬼病。有比丘至舍。聞聲甚喜。比丘報言。此",
    "T53n2122_017:0414c16": "非鬼病但說尊經。夫人出禮比丘復為說法。",
    "T53n2122_017:0414c17": "諸有疑難不能及者。盡為解說。眾僧歡喜。日",
    "T53n2122_017:0414c18": "月滿足產得男兒。適生叉手長跪說波羅蜜。",
    "T53n2122_017:0414c19": "夫人產已還復如本。比丘言。真佛弟子。好養",
    "T53n2122_017:0414c20": "護之。此兒後大當為一切眾人作師。吾等悉",
    "T53n2122_017:0414c21": "當從其啟受。時兒七歲道法悉備。舉眾超絕",
    "T53n2122_017:0414c22": "智度無極。經中誤脫皆為刪定。兒母所至輒",
    "T53n2122_017:0414c23": "開化人。長者室家大小五百人眾。皆從兒學。",
    "T53n2122_017:0414c24": "八萬四千人皆發無上正真道意。五百比丘",
    "T53n2122_017:0414c25": "聞兒所說盡漏意解。志求大乘得法眼淨。是",
    "T53n2122_017:0414c26": "時兒者則吾身是。比丘者迦葉佛是。",
    "T53n2122_017:0414c27": "又舍利弗處胎經云。母懷舍利弗母亦聰明。",
    "T53n2122_017:0414c28": "高僧傳云。母懷羅什令母聰明。舊誦千偈。",
    "T53n2122_017:0414c29": "懷胎已日得二千偈。初成須陀洹果。後得斯",
    "T53n2122_017:0415a01": "陀含果。",
    "T53n2122_017:0415a02": "法師部第五",
    "T53n2122_017:0415a03": "如勝天王經云。若有法師流通此經處。此",
    "T53n2122_017:0415a04": "地即是如來所行。於彼法師當生善知識心",
    "T53n2122_017:0415a05": "尊重之心。猶如佛心見是法師恭敬歡喜尊",
    "T53n2122_017:0415a06": "重讚歎。又云。我若住世一劫若減一劫。說是",
    "T53n2122_017:0415a07": "流通此經法師功德不能究盡。若此法師所",
    "T53n2122_017:0415a08": "行之處。善男子善女人。宜應刺血灑地令塵",
    "T53n2122_017:0415a09": "不起。如是供養未足為多。如來法輪難受持",
    "T53n2122_017:0415a10": "故。",
    "T53n2122_017:0415a11": "又華嚴經云。譬如金翅鳥王飛行虛空安住",
    "T53n2122_017:0415a12": "虛空。以清淨眼觀察大海龍王宮殿。奮勇猛",
    "T53n2122_017:0415a13": "力以左右翅。博開海水悉令兩闢。知龍男",
    "T53n2122_017:0415a14": "女有命盡者而撮取之。如來應供等正覺金",
    "T53n2122_017:0415a15": "翅鳥王亦復如是。安住無礙虛空之中。以清",
    "T53n2122_017:0415a16": "淨眼觀察法界諸宮殿中一切眾生若有善根",
    "T53n2122_017:0415a17": "已成熟者。奮勇猛十力。止觀兩翅博開生",
    "T53n2122_017:0415a18": "死大愛海水。隨其應出生死海。除滅一切妄",
    "T53n2122_017:0415a19": "想顛倒。安立如來無礙之行。",
    "T53n2122_017:0415a20": "又涅槃經云。若有善男子善女人。聞是經名",
    "T53n2122_017:0415a21": "生四惡趣者。無有是處。若有眾生一經耳者。",
    "T53n2122_017:0415a22": "悉能滅除一切諸惡無間罪業。又云。若有眾",
    "T53n2122_017:0415a23": "生一經耳者。却後七劫不墮惡道。又云。若有",
    "T53n2122_017:0415a24": "能知如來常住無有變異。或聞常住二字音",
    "T53n2122_017:0415a25": "聲。一經於耳即生天上。後解脫時乃能證知",
    "T53n2122_017:0415a26": "如來常住無有變易。又華嚴經云。若聞一句",
    "T53n2122_017:0415a27": "未曾聞法。勝得三千大千世界珍寶。是菩薩",
    "T53n2122_017:0415a28": "得聞一偈正法。生上財想勝得轉輪聖王位。",
    "T53n2122_017:0415a29": "又法華經云。若善男子善女人。受持是法華",
    "T53n2122_017:0415b01": "經若讀若誦若解說若書寫。是人當得八百",
    "T53n2122_017:0415b02": "眼功德。千二百耳功德。八百鼻功德。千二百",
    "T53n2122_017:0415b03": "舌功德。八百身功德。千二百意功德。",
    "T53n2122_017:0415b04": "又涅槃經云。我涅槃後若有得聞如是大乘",
    "T53n2122_017:0415b05": "微妙經典生信敬心。當知是等於未來世。百",
    "T53n2122_017:0415b06": "千億劫不墮惡道。又云。若有於一河沙佛所",
    "T53n2122_017:0415b07": "發心。然後乃能於惡世中不謗是法。愛樂是",
    "T53n2122_017:0415b08": "典。不能為人分別廣說。若有於二河沙佛所",
    "T53n2122_017:0415b09": "發心。然後乃能於惡世中不謗是法。正解信",
    "T53n2122_017:0415b10": "樂受持讀誦。亦不能為他人廣說。若有於三",
    "T53n2122_017:0415b11": "河沙佛所發心。然後乃能於惡世中不謗是",
    "T53n2122_017:0415b12": "法。乃至書寫經卷。雖為他說未解深義。若有",
    "T53n2122_017:0415b13": "於四河沙佛所發心。然後乃能於惡世中不",
    "T53n2122_017:0415b14": "謗是典。乃至書寫經卷為他廣說十六分中",
    "T53n2122_017:0415b15": "一分之義。若有於五河沙佛所發心。乃至於",
    "T53n2122_017:0415b16": "惡世中為人廣說十六分中八分之義。若有",
    "T53n2122_017:0415b17": "於六河沙佛所發心。乃至於惡世中為他廣",
    "T53n2122_017:0415b18": "說十六分中十二分義。若有於七河沙佛所",
    "T53n2122_017:0415b19": "發心。乃至於惡世中為他廣說十六分中十",
    "T53n2122_017:0415b20": "四分義。若有於八河沙佛所發心。乃至於",
    "T53n2122_017:0415b21": "惡世中書寫經卷。亦勸他人令得書寫。自能",
    "T53n2122_017:0415b22": "聽受亦勸他人。令解聽受如說修行。具足能",
    "T53n2122_017:0415b23": "解盡其義味。◎",
    "T53n2122_017:0415b24": "◎謗罪部第六",
    "T53n2122_017:0415b25": "惟今末世法逐人訛。道俗相濫。傳謬背真。混",
    "T53n2122_017:0415b26": "雜同行。不修內典專事俗書。縱有抄寫心不",
    "T53n2122_017:0415b27": "至殷。既不護淨又多舛錯。共同止宿。或處",
    "T53n2122_017:0415b28": "在門簷。風雨蟲宇都無驚懼。致使經無靈",
    "T53n2122_017:0415b29": "驗之功。誦無救苦之益。寔由造作不殷。亦由",
    "T53n2122_017:0415c01": "我人逾慢也。故敬福經云。善男子。經生之法",
    "T53n2122_017:0415c02": "不得顛倒。二字重點五百世中。墮迷惑道中",
    "T53n2122_017:0415c03": "不聞正法。",
    "T53n2122_017:0415c04": "又大集經云。若有眾生於過去世作諸惡業。",
    "T53n2122_017:0415c05": "或毀於法。或謗聖人。於說法者為作障礙。",
    "T53n2122_017:0415c06": "或抄寫經法洗脫文字。或損壞他法。或闇藏",
    "T53n2122_017:0415c07": "他經。由此業緣令得盲報。",
    "T53n2122_017:0415c08": "又大般若經(第四百四十卷云)佛言。諸善男子善女人",
    "T53n2122_017:0415c09": "等。書寫般若波羅蜜多甚深經時。頻申欠呿",
    "T53n2122_017:0415c10": "無端戲笑。互相輕[夌*欠]身心躁擾。文句倒錯。",
    "T53n2122_017:0415c11": "迷惑義理。不得滋味。橫事欻起書寫不終。當",
    "T53n2122_017:0415c12": "知是為菩薩魔事。",
    "T53n2122_017:0415c13": "又大乘蓮華藏經云。受佛禁戒不護將來。各",
    "T53n2122_017:0415c14": "言我是於大乘法亦如冥夜。各自說言我得",
    "T53n2122_017:0415c15": "佛法。受鐵槍地獄苦事難述。從地獄出瘖瘂",
    "T53n2122_017:0415c16": "聾盲不見正法。阿難請戒律論云。僧尼白衣",
    "T53n2122_017:0415c17": "等因讀經律論等。行語手執翻卷者。依忉利",
    "T53n2122_017:0415c18": "天歲數犯重突吉羅。傍報二億歲墮麞鹿中。",
    "T53n2122_017:0415c19": "常被拉脊苦痛難忍。無記戲言捉經律論。",
    "T53n2122_017:0415c20": "亦招前報。或安經像房堂簷前者。依忉利天",
    "T53n2122_017:0415c21": "歲數八百歲犯重突吉羅。傍報二億歲墮猪",
    "T53n2122_017:0415c22": "狗中。生若得人身。一億歲身常作客栖屑",
    "T53n2122_017:0415c23": "不得自在。",
    "T53n2122_017:0415c24": "又大品經云。是人毀呰三世諸佛一切智。起",
    "T53n2122_017:0415c25": "破法業因緣集故。無量百千萬億歲墮大地",
    "T53n2122_017:0415c26": "獄中。是破法人輩。從一大地獄至一大地獄。",
    "T53n2122_017:0415c27": "若火劫起時至他方大地獄中。生在彼間。從",
    "T53n2122_017:0415c28": "一大地獄至一大地獄。彼間若火劫起時。復",
    "T53n2122_017:0415c29": "至他方大地獄中。生在彼間。從一大地獄至",
    "T53n2122_017:0416a01": "一大地獄。如是遍十方獄。彼間若火劫起。故",
    "T53n2122_017:0416a02": "從彼死。破法業因緣未盡故。還來是間大地",
    "T53n2122_017:0416a03": "獄中。生在此間。亦從一大地獄至一大地獄。",
    "T53n2122_017:0416a04": "受無量苦。此間火劫故復至十方他國土生",
    "T53n2122_017:0416a05": "畜生中。受破法罪業苦如地獄中說。重罪轉",
    "T53n2122_017:0416a06": "薄。或得人身。生盲人家。生旃陀羅家。生除",
    "T53n2122_017:0416a07": "廁擔死人種種下賤家。生若無眼。若一眼。若",
    "T53n2122_017:0416a08": "瞎眼。無舌無耳無手。所生之處無佛無法無",
    "T53n2122_017:0416a09": "佛弟子處生。何以故。種破法業積集厚故。",
    "T53n2122_017:0416a10": "又涅槃經云。若有不信是經典者。現世當為",
    "T53n2122_017:0416a11": "無量病苦之所惱害。多為眾生所見罵辱。命",
    "T53n2122_017:0416a12": "終之後人所輕賤。顏貌醜陋。資生艱難。常不",
    "T53n2122_017:0416a13": "供足。雖復少得麁澁弊惡。常處貧窮下賤誹",
    "T53n2122_017:0416a14": "謗正法邪見之家。若臨終時或值荒亂。刀兵",
    "T53n2122_017:0416a15": "競起帝王暴虐。怨家讎隙之所侵逼。雖有",
    "T53n2122_017:0416a16": "善友而不遭遇。資生所須求不能得。雖少",
    "T53n2122_017:0416a17": "得利常為飢渴。唯為凡下之所顧識。國王大",
    "T53n2122_017:0416a18": "臣悉不齒錄。設復聞其有所宣說。正使是理",
    "T53n2122_017:0416a19": "終不信受。如是之人如折翼鳥不能飛行。是",
    "T53n2122_017:0416a20": "人亦爾。於未來世不能得至人天善處。若復",
    "T53n2122_017:0416a21": "有人能信如是大乘經典。本所受形雖復麁",
    "T53n2122_017:0416a22": "陋。以經功德即便端正。威顏色力日更增多。",
    "T53n2122_017:0416a23": "常為人天之所樂見。恭敬愛戀情無捨離。國",
    "T53n2122_017:0416a24": "王大臣及家親屬。聞其所說悉皆敬信。若我",
    "T53n2122_017:0416a25": "聲聞弟子之中。欲行第一希有事者。當為世",
    "T53n2122_017:0416a26": "間廣宣如是大乘經典。善男子。譬如霧露勢",
    "T53n2122_017:0416a27": "雖欲住不過日出。日既出已消滅無餘。善男",
    "T53n2122_017:0416a28": "子。是諸眾生所有惡業亦復如是。住世勢力",
    "T53n2122_017:0416a29": "不過得見大涅槃日。是日既出悉能除滅一",
    "T53n2122_017:0416b01": "切惡業。",
    "T53n2122_017:0416b02": "又法華經云。若佛在世。若滅度後。其有誹謗",
    "T53n2122_017:0416b03": "如斯經典。見有讀誦書持經者。輕賤憎嫉而",
    "T53n2122_017:0416b04": "懷結恨。此人罪報汝今復聽。其人命終入阿",
    "T53n2122_017:0416b05": "鼻獄。具足一劫。劫盡更生。如是展轉至無數",
    "T53n2122_017:0416b06": "劫。從地獄出當墮畜生。於無數劫生輒聾",
    "T53n2122_017:0416b07": "瘂諸根不具。告舍利弗。謗斯經者。若說其",
    "T53n2122_017:0416b08": "罪窮劫不盡。",
    "T53n2122_017:0416b09": "頌曰。",
    "T53n2122_017:0416b10": "　教傳三藏　　慈訓八因　　含情普洽",
    "T53n2122_017:0416b11": "　機悟玄津　　威陽夏烈　　溫柔晞春",
    "T53n2122_017:0416b12": "　枯槁日久　　光澗爽神　　卷即納福",
    "T53n2122_017:0416b13": "　舒即慧申　　思之不已　　惟益惟新",
    "T53n2122_017:0416b14": "　實稱慈父　　巧號能仁　　周孔老教",
    "T53n2122_017:0416b15": "　孰與陶均◎",
    "T53n2122_017:0416b16": "法苑珠林卷第十七"
}