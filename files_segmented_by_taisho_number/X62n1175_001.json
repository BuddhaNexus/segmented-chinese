{
    "X62n1175_001:0139c06": "起一心精進念佛七期規式",
    "X62n1175_001:0139c08": "虞山普仁院淨業比丘　行策　定",
    "X62n1175_001:0139c09": "事例",
    "X62n1175_001:0139c10": "擇清淨廣廈。以為七堂。中奉彌陀聖像。懸諸華旛。然",
    "X62n1175_001:0139c11": "燈燒香。七日不絕。但以香光莊嚴。如法供養。不用蔬",
    "X62n1175_001:0139c12": "果讚吹等。堂中左右。各設長桌一張。亦用香爐供具",
    "X62n1175_001:0139c13": "嚴飾之。桌外各設坐椅四張。中央向佛設長桌一張。",
    "X62n1175_001:0139c14": "與左右桌齊。兩橫離一二尺許。可通出入。桌上供疏",
    "X62n1175_001:0139c15": "文一道。大爐一座。華燭供具。須令相稱。桌外放蒲墩",
    "X62n1175_001:0139c16": "四箇。左右近壁。若無禪牀。則多設坐位。以便隨班退",
    "X62n1175_001:0139c17": "坐。其同行淨侶。定十二人。分為三班。每班四人。首位",
    "X62n1175_001:0139c18": "司引磬。記持佛號。以千聲為度。次位司小魚。後二位",
    "X62n1175_001:0139c19": "司巡察。見班中昏散者警之。中央面佛。為第一班。近",
    "X62n1175_001:0139c20": "西一人為班首。即是七主。右邊東向。為第二班。近上",
    "X62n1175_001:0139c21": "一人為班首。左邊西向。為第三班。近下一人為班首。",
    "X62n1175_001:0139c22": "佛前上下兩長桌上。各置引磬小魚一副。用過隨放",
    "X62n1175_001:0139c23": "桌上。凡七堂施設。須於隔宿。事事周備。同七緇素亦",
    "X62n1175_001:0139c24": "須隔日齊集。沐浴已。預請主七師。分班定位。教示演",
    "X62n1175_001:0140a01": "習。每班繞佛百聲。即歸位換班。於旋繞中間。驀鳴大",
    "X62n1175_001:0140a02": "魚六下。以代食梆。三班如法出堂。乃至齋堂旋念。止",
    "X62n1175_001:0140a03": "魚接板。結板接佛。歸堂旋坐。一一指教明白。令眾委",
    "X62n1175_001:0140a04": "悉。以期中戒語。不便指授。故須預習也。習已。各自至",
    "X62n1175_001:0140a05": "誠禮佛。求佛加被。令七晝夜中所作成辦。不起內外",
    "X62n1175_001:0140a06": "魔障。事畢早息。毋致疲勞。",
    "X62n1175_001:0140a07": "第一日。五更報鐘鳴。眾起盥潄畢。用湯點入。堂主七",
    "X62n1175_001:0140a08": "師鳴引磬。禮佛三拜。各依位立定。舉香讚誦阿彌陀",
    "X62n1175_001:0140a09": "經。聲須和緩。往生呪三徧。起讚佛偈。即稱佛名。中班",
    "X62n1175_001:0140a10": "鳴引磬二下。問訊旋繞。左右班。乃端坐默隨。若昏散",
    "X62n1175_001:0140a11": "重者。當微動脣齒。庶免坐忘間斷。并落昏沈。無記性",
    "X62n1175_001:0140a12": "中。其神氣清明者。當閉目靜聽。一心緣佛。使心中佛",
    "X62n1175_001:0140a13": "號。朗朗如貫珠。不雜不斷。首班旋繞畢。仍於下邊立",
    "X62n1175_001:0140a14": "空。於陀字上。鳴引磬一下。次班即從座起。從容出位。",
    "X62n1175_001:0140a15": "於佛桌邊。一行立定。首班復鳴引磬一下。又四五聲",
    "X62n1175_001:0140a16": "佛後。於陀佛二字上。連鳴兩下。即止佛問訊。就右邊",
    "X62n1175_001:0140a17": "空位坐。次班接佛問訊。旋繞如前。佛號畢。仍於上邊",
    "X62n1175_001:0140a18": "立定。三鳴引磬。末班起座出位。於下邊接佛旋繞。一",
    "X62n1175_001:0140a19": "如前式。次班復就左邊空位而坐。默隨佛號。如是三",
    "X62n1175_001:0140a20": "班。周而復始。從旦至暮。佛聲不絕。每稱念一千。默隨",
    "X62n1175_001:0140a21": "二千。旋行一千。安坐二千。庶幾身口弗疲。勞逸均等。",
    "X62n1175_001:0140a22": "凡旋繞畢時。但看無小魚桌邊。方乃就立。則上下永",
    "X62n1175_001:0140a23": "無差誤矣。十二人外。不論緇素多寡。亦分三班。行則",
    "X62n1175_001:0140a24": "隨行。坐則退坐。",
    "X62n1175_001:0140b01": "齋堂鋪設圓位三面。長桌相接。唯下方中央少空。通",
    "X62n1175_001:0140b02": "行堂出入。四面近壁。皆可回繞。(設位本方。而日圓者。取周帀回旋之義也)",
    "X62n1175_001:0140b03": "三時粥飯外。午前加食一餐。蔬菜止二簋。兩人共之。",
    "X62n1175_001:0140b04": "每食行食畢。鳴梆六下。(表南無阿彌陀佛)堂中聞梆聲。不論",
    "X62n1175_001:0140b05": "何班旋繞。如常旋念。至疏桌邊。班首置數珠於桌上。",
    "X62n1175_001:0140b06": "取引磬鳴二下。問訊。(若佛聲太急。即于此時。改魚緩念)左右班起立。",
    "X62n1175_001:0140b07": "同聲稱念。班首帶引磬。從中路向佛旋行。仍從中路",
    "X62n1175_001:0140b08": "出堂。若首班在前。餘兩班次第隨行。須待本班緇素",
    "X62n1175_001:0140b09": "行盡。次班方可接行。若值中班在前。則末班隨行。首",
    "X62n1175_001:0140b10": "班居後。若末班在前。則首班隨行。次班居後。不得越",
    "X62n1175_001:0140b11": "亂。到齋堂。右旋一帀。候末位到齊。班首即鳴引磬一",
    "X62n1175_001:0140b12": "下。止魚停佛。緇素隨所到處。就位坐定。不得推前遜",
    "X62n1175_001:0140b13": "後。不得抽身離位。隨坐隨食。不用問訊念誦出生等。",
    "X62n1175_001:0140b14": "旁懸板椎一副。預令沙彌立板椎邊。候小魚停止。接",
    "X62n1175_001:0140b15": "板念佛。每聲鳴板二下。眾等食時。一心緣佛。不可須",
    "X62n1175_001:0140b16": "臾放逸。食訖。班首於南字上。鳴引磬一下。沙彌即於",
    "X62n1175_001:0140b17": "陀佛二字上。連擊二下。結板。眾齊出位。亦不問訊。即",
    "X62n1175_001:0140b18": "起佛右繞歸堂。一依前次。班首行至本立處。鳴引磬",
    "X62n1175_001:0140b19": "二下。問訊。置於桌上。仍取數珠繞佛。餘班歸原位坐。",
    "X62n1175_001:0140b20": "其左班西向者。須順旋至桌邊。從末位進。毋直歸。毋",
    "X62n1175_001:0140b21": "逆行。凡歸位出班。及有事出入。並須安詳徐步。毋得",
    "X62n1175_001:0140b22": "踉蹌疾走。入夜日光初暝。供疏桌上。亦然長燭。此後",
    "X62n1175_001:0140b23": "約每班。兩回旋念六千佛竟。更俟下班接佛旋行時。",
    "X62n1175_001:0140b24": "七主出位。鳴引磬一下。堂眾皆起。同聲旋念。不復論",
    "X62n1175_001:0140c01": "三班緇素次序。但約旋念十數帀。後七主於下方中",
    "X62n1175_001:0140c02": "央。面佛立定。三鳴引磬。結小魚一陣止佛。眾皆面佛",
    "X62n1175_001:0140c03": "鳴引磬。同念發願偈云。弟子眾等。至心發願。",
    "X62n1175_001:0140c04": "　願命終時神不亂　　正念直往生安養",
    "X62n1175_001:0140c05": "　面奉彌陀值眾聖　　修行十地勝常樂",
    "X62n1175_001:0140c06": "於末後三字。緩鳴引磬三下。即禮佛三拜。歸單就寢。",
    "X62n1175_001:0140c07": "眾等爾時尤宜防護三業。正念寢息。不得作餘事。說",
    "X62n1175_001:0140c08": "餘語。起餘雜想。亦不得禮餘佛。誦餘經呪。縱有恒課。",
    "X62n1175_001:0140c09": "終身不缺者。亦皆停止。甯于七日。後追補之。不然則",
    "X62n1175_001:0140c10": "未免間斷夾雜。又烏得稱為七日持名。一心不亂乎。",
    "X62n1175_001:0140c11": "寢息後。兩炷官香將盡。香燈師預通厨房。辦面水湯",
    "X62n1175_001:0140c12": "點。即鳴報鐘。此後六日入堂禮佛已。即起讚佛偈。不",
    "X62n1175_001:0140c13": "誦經呪。餘皆如初日行。持期中請定護七師。二人為",
    "X62n1175_001:0140c14": "一期外護。凡緇素隨喜。毋令入堂。唯專為念佛來者。",
    "X62n1175_001:0140c15": "乃導之使入。禮佛三拜已。即送隨班旋念。或送左右",
    "X62n1175_001:0140c16": "班後。不得揖眾共語。若未滿期欲去。亦但禮佛而出。",
    "X62n1175_001:0140c17": "不用別眾緇素。於七前預到。發願終七者。必須終竟",
    "X62n1175_001:0140c18": "一期。不同隨喜之例。倘年高有疾。力難支遣。可密啟",
    "X62n1175_001:0140c19": "護七師。乞其寫帖。轉達七主。或旋行時少坐。或入夜",
    "X62n1175_001:0140c20": "後早息。當破格方便之。次立監直師一人。眾中有違",
    "X62n1175_001:0140c21": "約者。即登名記罰。不可放過。次安香燈一人。行者二",
    "X62n1175_001:0140c22": "人。香燈司爐火香燭之事。遇燭暗則翦。香盡則換。眾",
    "X62n1175_001:0140c23": "赴齋則守堂不出。眾就寢則看香定夜。須老成者充",
    "X62n1175_001:0140c24": "之。若疲乏時。憗與監直師。更換寢息。不可失事誤眾。",
    "X62n1175_001:0141a01": "行者司茶水洗沐等事。午前行茶兩次。午後不拘次",
    "X62n1175_001:0141a02": "數。入夜復行一次。每行畢。隨收器盪滌。俟旋念班坐",
    "X62n1175_001:0141a03": "定。還須補行。凡盆水浣濯。眾所需待者。皆當盡心供",
    "X62n1175_001:0141a04": "辦。護七師須隨時經理。毋令懈廢。",
    "X62n1175_001:0141a05": "滿七之日。入夜。六千佛竟。更俟下班接佛。後主七師",
    "X62n1175_001:0141a06": "如常鳴引磬。三班同起。旋念五百聲佛。主七師於佛",
    "X62n1175_001:0141a07": "桌東首。向佛立定。鳴大磬一下。眾皆面佛。鳴第三下",
    "X62n1175_001:0141a08": "時。隨接鐘鼓一通。鳴大魚。跪稱觀音勢至清淨海眾",
    "X62n1175_001:0141a09": "各十聲。如晚課例。小淨土文。回向。禮佛十二拜。菩薩",
    "X62n1175_001:0141a10": "三拜。三自歸畢。隨鳴大磬一下。眾相向側立。主七師",
    "X62n1175_001:0141a11": "至下方中央。展具禮佛長跪。眾稱南無大乘常住三",
    "X62n1175_001:0141a12": "寶。護七師宣疏畢。仍鳴小魚。誦往生呪。送疏。不拘徧",
    "X62n1175_001:0141a13": "數。結呪已。念發願偈。問訊。回至佛前。眾同展具作禮",
    "X62n1175_001:0141a14": "三拜。收具問訊。鳴引磬。引眾出堂。詣主七師室中。禮",
    "X62n1175_001:0141a15": "謝。主七師同眾。至護七師處。及諸職事師處。巡寮敘",
    "X62n1175_001:0141a16": "謝訖。然後歸堂圓禮。為一期事竟。",
    "X62n1175_001:0141a17": "罰例",
    "X62n1175_001:0141a18": "罰有三等。上罰錢百文。中罰五十文。下罰十文。不論",
    "X62n1175_001:0141a19": "錢之貴賤。準此為式。堂中懸水牌一面。置筆硯一副。",
    "X62n1175_001:0141a20": "有應罰者。監直師隨書牌上。書已。持示本人。令知俟",
    "X62n1175_001:0141a21": "期滿。結算某某罰錢若干。仍令本人買香供佛。或放",
    "X62n1175_001:0141a22": "生命。若無錢者。罰持往生呪。每呪十徧。準錢一文。",
    "X62n1175_001:0141a23": "期中。第一禁止語話。不論堂內堂外。未起佛前。已止",
    "X62n1175_001:0141a24": "佛後。但有犯者。一上罰。三犯者出堂。若有不得已事。",
    "X62n1175_001:0141b01": "必欲語。可密告護七師。一兩語即止。若多語高聲語。",
    "X62n1175_001:0141b02": "罰同。",
    "X62n1175_001:0141b03": "凡欲抽解著衣等竟。自起身事畢速還。託事在外延",
    "X62n1175_001:0141b04": "緩者。一下罰。若私入寮舍。坐臥片時者。上罰。",
    "X62n1175_001:0141b05": "有事欲出堂。須甲來乙去。甲若未還。乙須少待。或時",
    "X62n1175_001:0141b06": "事迫促。亦得兩人並出。若四人中。兩人已出。第三人",
    "X62n1175_001:0141b07": "復出者。一下罰。隨班後坐者。不拘。",
    "X62n1175_001:0141b08": "旋繞未竟。不得越班而出。須待歸位坐定。方可抽身。",
    "X62n1175_001:0141b09": "若越班出者。緇素同一中罰。",
    "X62n1175_001:0141b10": "上班繞佛將畢。下班不得離位。若非時出堂。以致臨",
    "X62n1175_001:0141b11": "班不到者。一中罰。",
    "X62n1175_001:0141b12": "隨班緇素當旋繞時。非年高有疾。稟白在前輒自坐。",
    "X62n1175_001:0141b13": "立者一下罰。",
    "X62n1175_001:0141b14": "若安坐時。性不耐坐。混入他班旋念者。一中罰。",
    "X62n1175_001:0141b15": "數數出入者。一下罰。除有疾。",
    "X62n1175_001:0141b16": "出班歸位。及出堂入堂。並須威儀庠序。踉蹌急遽者。",
    "X62n1175_001:0141b17": "一下罰。",
    "X62n1175_001:0141b18": "堂中行動。左旋梗眾者。一下罰。",
    "X62n1175_001:0141b19": "衝班出入者。一下罰。",
    "X62n1175_001:0141b20": "香燈師不在堂。遇燭暗香盡。左右班中首末四位。或",
    "X62n1175_001:0141b21": "後坐眾。俱得暫起代行。唯旋行緇素。不得翦燭添香。",
    "X62n1175_001:0141b22": "佇立妨後。違者一下罰。",
    "X62n1175_001:0141b23": "三班緇素中。有不善隨魚者。臨班須默念。或低聲念。",
    "X62n1175_001:0141b24": "若高聲亂眾者。一下罰。護七師當引至僻處。密啟令",
    "X62n1175_001:0141c01": "知。",
    "X62n1175_001:0141c02": "入夜止佛後。須隨眾安寢。若更禮佛持誦。作餘功行",
    "X62n1175_001:0141c03": "者。一中罰。香燈師應勸止。若不聽。方白監直師記罰。",
    "X62n1175_001:0141c04": "食時赴齋堂。隨行兩班。前後失次者。二班首各一中",
    "X62n1175_001:0141c05": "罰。",
    "X62n1175_001:0141c06": "齋堂食畢。起身抽解者。一下罰。",
    "X62n1175_001:0141c07": "定夜失時。致入堂後。三班旋念。未滿一回。即天明者。",
    "X62n1175_001:0141c08": "香燈師一下罰。入堂輒曉者。一上罰。或昏睡失香。失",
    "X62n1175_001:0141c09": "之太早。致眾疲乏者。一中罰。",
    "X62n1175_001:0141c10": "監直師隨時隨處。當為眾勤察。依式登記。若屢犯不",
    "X62n1175_001:0141c11": "知。或雖知不記罰。同本人之例。",
    "X62n1175_001:0141c12": "凡同七護七諸師。於未起七前並須熟規式。次將罰",
    "X62n1175_001:0141c13": "例錄出。粘客堂前。有後到緇素。先令細覧條約。方送",
    "X62n1175_001:0141c14": "入堂。或不解文義。當與摘要說知。若造次引送。以致",
    "X62n1175_001:0141c15": "入堂。昧昧動輒犯約者。護七師一下罰。",
    "X62n1175_001:0141c16": "此三等罰。其計二十三條。今開明記罰式。如左。",
    "X62n1175_001:0141c17": "犯不語禁。一上罰。",
    "X62n1175_001:0141c18": "多語。一上罰。",
    "X62n1175_001:0141c19": "高聲語。一上罰。",
    "X62n1175_001:0141c20": "私入寮舍坐臥。一上罰。",
    "X62n1175_001:0141c21": "定夜失時。一上罰。",
    "X62n1175_001:0141c22": "越班出堂。一中罰。",
    "X62n1175_001:0141c23": "非時出堂。一中罰。",
    "X62n1175_001:0141c24": "亂班旋念。一中罰。",
    "X62n1175_001:0142a01": "入夜別作功行。一中罰。",
    "X62n1175_001:0142a02": "隨班失次。一中罰。",
    "X62n1175_001:0142a03": "定夜失時。一中罰。",
    "X62n1175_001:0142a04": "託事久出。一下罰。",
    "X62n1175_001:0142a05": "接踵出堂。一下罰。",
    "X62n1175_001:0142a06": "臨班坐立。一下罰。",
    "X62n1175_001:0142a07": "數數出入。一下罰。",
    "X62n1175_001:0142a08": "行動急遽。一下罰。",
    "X62n1175_001:0142a09": "左旋梗眾。一下罰。",
    "X62n1175_001:0142a10": "衝班出入。一下罰。",
    "X62n1175_001:0142a11": "佇立妨後。一下罰。",
    "X62n1175_001:0142a12": "高聲亂眾。一下罰。",
    "X62n1175_001:0142a13": "食畢先起。一下罰。",
    "X62n1175_001:0142a14": "造次送人入堂。一下罰。",
    "X62n1175_001:0142a15": "定夜失時。一下罰。",
    "X62n1175_001:0142a16": "如上條例。事在必行。葢欲制止放逸。助成勝行。非好",
    "X62n1175_001:0142a17": "為煩刻也。行者當念。一生悠忽。止此七日精進。各須",
    "X62n1175_001:0142a18": "激切奮勇。不惜軀命。無論行住坐臥飲食便利。一句",
    "X62n1175_001:0142a19": "洪名。當如呼吸不斷。不可斯須停止。俄頃夾雜。既欲",
    "X62n1175_001:0142a20": "一心不亂。大非尋常念佛可比也。思之勉之。",
    "X62n1175_001:0142a21": "疏文(封面寫念佛七期回向發願疏。秉教修淨主七沙門某甲具緘)",
    "X62n1175_001:0142a22": "伏以。一心圓淨。即五濁而不違清泰之鄉。三界橫超。",
    "X62n1175_001:0142a23": "雖九品而豈隔庸凡之位。融勝三昧王於性海。轉第",
    "X62n1175_001:0142a24": "一義諦於口輪。道在人宏。佛隨機應。",
    "X62n1175_001:0142b01": "大清國某省某府縣某寺苾芻某甲等。即日熏沐。投",
    "X62n1175_001:0142b02": "誠稽首。歸命娑婆教主本師釋迦牟尼文佛。極樂世",
    "X62n1175_001:0142b03": "界接引導師阿彌陀佛。觀音勢至。一切聖賢。同賜慈",
    "X62n1175_001:0142b04": "悲。俯垂證鑒。切念。弟子某甲。與現前眾生等。生逢劫",
    "X62n1175_001:0142b05": "濁。報屬凡軀。三業六根既無罪而不造。五趣八難亦",
    "X62n1175_001:0142b06": "無苦而不嘗。暗識相傳。曾未覺悟。死生浩漫。解脫何",
    "X62n1175_001:0142b07": "期。所幸宿植微因。得生正信。早入彌陀願海。專修淨",
    "X62n1175_001:0142b08": "土法門。祈寶域以棲神。託華輪而送想。用是依經立",
    "X62n1175_001:0142b09": "軌。準教崇修。謹于今月某日為始。啟建一心精進念",
    "X62n1175_001:0142b10": "佛道場。七永日於中嚴飾堂儀。肅分班次。執持聖號。",
    "X62n1175_001:0142b11": "終食無違。存想洪名。須臾不離。以斯功德。回向往生。",
    "X62n1175_001:0142b12": "惟願阿彌陀佛。慈悲攝受。與諸聖眾。親垂接引。必令",
    "X62n1175_001:0142b13": "諸根寂靜。正念昭彰。須摩境現于目前。金色華敷于",
    "X62n1175_001:0142b14": "捨報。如經所說。願悉不虗。又願以此七日精進功德。",
    "X62n1175_001:0142b15": "普令眾等。斷七支惡。滅七遮罪。除七慢障。離七穢行。",
    "X62n1175_001:0142b16": "遊七寶池。布七淨華。具七辯才智。演七菩提分。超七",
    "X62n1175_001:0142b17": "方便位。證七常住果。又願以此三班淨侶十二僧伽。",
    "X62n1175_001:0142b18": "和合修持。所生功德。普令眾等絕三惡道。轉三重障。",
    "X62n1175_001:0142b19": "淨三聚戒。歷三乘位。越三界而長騖。冠三輩以高躋。",
    "X62n1175_001:0142b20": "深入三解脫門。圓發三如來藏。又願眾等得成佛已。",
    "X62n1175_001:0142b21": "坐道樹下。三七思惟。為諸眾生。說三乘法。三轉四諦",
    "X62n1175_001:0142b22": "十二行法輪。廣說三世十二支因緣。流轉還滅。逆順",
    "X62n1175_001:0142b23": "法門。究竟同趣薩婆若海。又願於此七日之中。若緇",
    "X62n1175_001:0142b24": "若素。若遠若近。若久若暫。若來若去。乃至執勞運力。",
    "X62n1175_001:0142c01": "隨喜見聞。咸出苦輪。俱生樂國。共睹須彌毫相。同瞻",
    "X62n1175_001:0142c02": "法界藏身。又願眾等既得往生安養。親近彌陀。乃至",
    "X62n1175_001:0142c03": "一切如來。悉得承事。一切佛土。悉往莊嚴。一切善友",
    "X62n1175_001:0142c04": "悉能隨順。一切法門悉得通達。一切眾生悉蒙度脫。",
    "X62n1175_001:0142c05": "一切行願悉獲圓成。虗空有盡。我願無窮。仰願三寶",
    "X62n1175_001:0142c06": "證知。令我等得如所願。滿菩提願。",
    "X62n1175_001:0142c09": "普仁七日念佛記(附錄)",
    "X62n1175_001:0142c10": "金　善",
    "X62n1175_001:0142c11": "丁巳春。大士聖誕虞山之北普仁禪院。依彌陀經教。",
    "X62n1175_001:0142c12": "起七日念佛新規。爰集淨眾。不揀僧俗。其主則普仁",
    "X62n1175_001:0142c13": "大師。號截流道人者。其道場外護。則身葉師古衲師",
    "X62n1175_001:0142c14": "也。其同行緇侶。則越海在閒慧如湛月慈宏海目德",
    "X62n1175_001:0142c15": "容越祗尚法再應可尊也。其遙聞法。曾溯水來虞。則",
    "X62n1175_001:0142c16": "婁東兩僧鳴谷定慧也。其居士。則汪旅三翁鳳蕤顧",
    "X62n1175_001:0142c17": "公臣金水若陳千頃趙存湖翁子餘翁康成沈誕先",
    "X62n1175_001:0142c18": "夏子彝也。念佛為往生捷徑。觀音乃西方導師。故取",
    "X62n1175_001:0142c19": "諸二月十九也。其法。則選僧十二。分三班。每班四人。",
    "X62n1175_001:0142c20": "各有所司。十二人外。不論緇素多寡。亦分三班。隨其",
    "X62n1175_001:0142c21": "後一班旋繞。則兩班安坐。食時赴齋堂。依次無敢紊。",
    "X62n1175_001:0142c22": "坐定。佛聲初歇。小沙彌擊板。念佛以繼之。使一句洪",
    "X62n1175_001:0142c23": "名。不絕于心口耳間。夜分略睡。聞鐘聲鳴。齊起。凡左",
    "X62n1175_001:0142c24": "行者罰。越位者罰。相語者倍罰。葢嚴若軍令焉。是日",
    "X62n1175_001:0143a01": "也汪旋三等數人先在。予後至。聞堂中佛聲琅琅。護",
    "X62n1175_001:0143a02": "壇師導之而入。但禮佛。不許揖眾。輒隨班行。已而退",
    "X62n1175_001:0143a03": "坐。或默隨佛號。微動脣齒。或閉目靜聽。而以心隨。餘",
    "X62n1175_001:0143a04": "人後至者亦如之。念佛之聲。時而和緩悠揚。如一氣",
    "X62n1175_001:0143a05": "呼吸。緜緜不斷。至其聲之振疾。則又如猛將追敵。不",
    "X62n1175_001:0143a06": "盡滅不止。使雜妄無間可乘。眾魔無路可入。當其風",
    "X62n1175_001:0143a07": "雨晦冥。眾音振響。不復知山頭霧起。殿宇雲封。及天",
    "X62n1175_001:0143a08": "朗氣清。則松風謖謖。澗水潺潺。無不與念佛之聲相",
    "X62n1175_001:0143a09": "應和。至若雞聲唱徹。燈火熒熒。曦旭方升。香烟繚繞。",
    "X62n1175_001:0143a10": "曉焉而念佛也。山光乍暝。林谷幽翳。眾籟寂然。梵音",
    "X62n1175_001:0143a11": "獨舉。暮焉而念佛也。或則神意怡悅。一塵不染。四字",
    "X62n1175_001:0143a12": "孤存。此真能一心不亂者。其或矍然奮發。神若馳而",
    "X62n1175_001:0143a13": "心欲止。此期于一心不亂。而未能者。更有信願已堅。",
    "X62n1175_001:0143a14": "勝緣欣遇。塵事敦逼。魔障多端。暫爾依班。尋復離位。",
    "X62n1175_001:0143a15": "咨嗟悔恨。不獲終斯七日者。我大師度生方便。慈誨",
    "X62n1175_001:0143a16": "真切。眾等信西方之可至。幸日夕以追隨。知洪號之",
    "X62n1175_001:0143a17": "難思。因稱揚而感涕。嗟乎石火電光。人生百年。猶七",
    "X62n1175_001:0143a18": "日耳。以七日而供塵累。塵累何時了。以七日而要淨",
    "X62n1175_001:0143a19": "土。淨土必可期。況百年之內。其為七日也甚多。而剎",
    "X62n1175_001:0143a20": "那異世。其為百年也又絕少。人知百年之莫期。而不",
    "X62n1175_001:0143a21": "知此七日之難遘。又惟知百年之虗度。而不知彼七",
    "X62n1175_001:0143a22": "日之浪擲。悲夫。",
    "X62n1175_001:0143a23": "常熟普仁寺。截流大師。回首後。有孫狀元扶桑先",
    "X62n1175_001:0143a24": "生之長君翰臣。為冥司勾攝。死去。一晝夜醒。而言",
    "X62n1175_001:0143b01": "曰。我拘繫閻羅殿下黑暗中。忽睹光明燭天。香華",
    "X62n1175_001:0143b02": "布空。閻君伏地。迎西歸大師。審之即截公也。我以",
    "X62n1175_001:0143b03": "師光明所照。及遂得放還。同日有南關外吳氏子。",
    "X62n1175_001:0143b04": "病死。踰夕復活。其言所見。亦如孫子言。常熟翁叔",
    "X62n1175_001:0143b05": "元寶林氏記。時康熙三十六年正月望日。"
}