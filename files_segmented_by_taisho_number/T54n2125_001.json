{
    "T54n2125_001:0204c03": "南海寄歸內法傳卷第一(并序)",
    "T54n2125_001:0204c05": "翻經三藏沙門義淨撰",
    "T54n2125_001:0204c06": "原夫三千肇建，爰彰興立之端；百億已成，",
    "T54n2125_001:0204c07": "尚無人物之序。既空洞於世界，則日月未",
    "T54n2125_001:0204c08": "流；實閴寂於慘舒，則陰陽莫辯。暨乎淨",
    "T54n2125_001:0204c09": "天下降，身光自隨，因飡地肥遂生貪著，林",
    "T54n2125_001:0204c10": "藤香稻轉次食之，身光漸滅日月方現，夫婦",
    "T54n2125_001:0204c11": "農作之事興、君臣父子之道立。然而上觀青",
    "T54n2125_001:0204c12": "象則妙高色而浮光，下察黃輿乃風蕩水",
    "T54n2125_001:0204c13": "而成結。而云二儀分判人生其中，感清濁",
    "T54n2125_001:0204c14": "氣自然而有，陰陽陶鑄譬之以鴻爐、品物",
    "T54n2125_001:0204c15": "財成方之於埏埴者，蓋寡聽曲談之謂也。",
    "T54n2125_001:0204c16": "於是岳峙星分、含靈蔓莚，遂使道殊九十",
    "T54n2125_001:0204c17": "六種、諦分二十五門。僧佉乃從一而萬物始",
    "T54n2125_001:0204c18": "生，薛世則因六條而五道方起，或露膊拔",
    "T54n2125_001:0204c19": "髮將為出要、或灰身椎髻執作昇天、或",
    "T54n2125_001:0204c20": "生乃自然、或死當識滅；或云幽幽冥冥莫",
    "T54n2125_001:0204c21": "識其精、眇眇忽忽罔知所出；或云人常得",
    "T54n2125_001:0204c22": "人道、或說死便為鬼靈，或談不知蝶為我",
    "T54n2125_001:0204c23": "己、不知我為蝶形。既群迷於蜾蠡，復聚",
    "T54n2125_001:0204c24": "惑於螟蛉，比渾沌於雞子，方晦昧於孩",
    "T54n2125_001:0204c25": "嬰。斯皆未了由愛故生、藉業而有，輪廻",
    "T54n2125_001:0204c26": "苦海往復迷津者乎！然則親指平途、躬宣",
    "T54n2125_001:0204c27": "妙理，說十二緣起，獲三六獨法，號天人師、",
    "T54n2125_001:0204c28": "稱一切智，引四生於火宅、拔三有於昏城，",
    "T54n2125_001:0204c29": "出煩惱流登涅槃岸者，粤我大師釋迦世",
    "T54n2125_001:0205a01": "尊矣。創成正覺，龍河九有興出塵之望；後",
    "T54n2125_001:0205a02": "移馳光，鹿苑六道盛歸依之心。初轉法輪",
    "T54n2125_001:0205a03": "則五人受化，次談戒躅則千生伏首，於是",
    "T54n2125_001:0205a04": "闡梵響於王舍，獲果者無窮；酬恩惠於父",
    "T54n2125_001:0205a05": "城，發心者莫算。始自了教，會初願以摽",
    "T54n2125_001:0205a06": "誠；終乎妙賢，契後期於結念。住持八紀、",
    "T54n2125_001:0205a07": "弘濟九居，教無幽而不陳、機無微而不納。",
    "T54n2125_001:0205a08": "若泛為俗侶，但略言其五禁；局提法眾，遂",
    "T54n2125_001:0205a09": "廣彰乎七篇。以為宅有者大非，戒興則非滅；",
    "T54n2125_001:0205a10": "存生者小過，律顯則過亡。且如恚損輕枝",
    "T54n2125_001:0205a11": "現生龍戶、慈濟微命交昇帝居，善惡之報",
    "T54n2125_001:0205a12": "固其明矣。於是經論兼施、定慧俱設，攝生",
    "T54n2125_001:0205a13": "之紐唯斯三藏乎。既而親對大師，教唯一",
    "T54n2125_001:0205a14": "說；隨機拯物，理亡他議。及乎薛舍初辭，魔",
    "T54n2125_001:0205a15": "王惑歡喜之志；熙連後唱，無滅顯亡疑之",
    "T54n2125_001:0205a16": "理。可謂化緣斯盡、能事畢功。遂乃跡滅兩",
    "T54n2125_001:0205a17": "河，人天掩望；影淪雙樹，龍鬼摧心。致使娑",
    "T54n2125_001:0205a18": "羅林側淚下成泥，哭者身邊血如花樹。大師",
    "T54n2125_001:0205a19": "唱寂世界空虛，次有弘法應人結集，有五",
    "T54n2125_001:0205a20": "七之異；持律大將部分，為十八之殊。隨所",
    "T54n2125_001:0205a21": "見聞三藏各別，著下裙則裙有偏正、披上",
    "T54n2125_001:0205a22": "服則葉存狹廣；同宿乃異室繩圍兩俱無",
    "T54n2125_001:0205a23": "過、受食以手執畫地二並亡愆。各有師承，",
    "T54n2125_001:0205a24": "事無和雜(有部則正，餘三並偏。有部則要須別室，正量以繩圍床。有部手請，僧祇畫地也)。",
    "T54n2125_001:0205a25": "諸部流派生起不同，西國相承大綱唯四",
    "T54n2125_001:0205a26": "(一、阿離耶莫訶僧祇尼迦耶，唐云聖大眾部，分出七部，三藏各有十萬頌，唐譯可成千卷；二、阿離耶悉他陛",
    "T54n2125_001:0205a27": "攞尼迦耶，唐云聖上座部，分出三部，三藏多少同前；三、阿離耶慕攞薩婆悉底婆拖尼迦耶，唐云聖根本說一",
    "T54n2125_001:0205a28": "切有部，分出四部，三藏多少同前；四、阿離耶三蜜栗底尼迦耶，唐云聖正量部，分出四部，三藏三十萬",
    "T54n2125_001:0205b01": "頌。然而部執所傳多有同異，且依現事言其十八。分為五部，不聞於西國耳)。其間離分",
    "T54n2125_001:0205b02": "出沒、部別名字，事非一致，如餘所論，此不",
    "T54n2125_001:0205b03": "繁述。故五天之地及南海諸洲，皆云四種尼",
    "T54n2125_001:0205b04": "迦耶，然其所欽處有多少。摩揭陀則四部通",
    "T54n2125_001:0205b05": "習，有部最盛。羅荼信度(西印度國名)則少兼三部，",
    "T54n2125_001:0205b06": "乃正量尤多。北方皆全有部，時逢大眾。南",
    "T54n2125_001:0205b07": "面則咸遵上座，餘部少存。東裔諸國雜行四",
    "T54n2125_001:0205b08": "部(從那爛陀東行五百驛皆名東裔，乃至盡窮有大黑山，計當土蕃南畔。傳云：是蜀川西南，行可",
    "T54n2125_001:0205b09": "一月餘便達斯嶺。次此南畔逼近海涯有室利察呾羅國，次東南有郎迦戍國，次東有社和鉢底國，次",
    "T54n2125_001:0205b10": "東極至臨邑國，並悉極遵三寶，多有持戒之人，乞食杜多是其國法。西方見有，實異常倫)。師子",
    "T54n2125_001:0205b11": "洲並皆上座，而大眾斥焉。然南海諸洲有",
    "T54n2125_001:0205b12": "十餘國，純唯根本有部，正量時欽，近日已來",
    "T54n2125_001:0205b13": "少兼餘二(從西數之，有婆魯師洲、末羅遊州，即今尸利佛逝國是。莫訶信洲、訶陵洲、呾呾",
    "T54n2125_001:0205b14": "洲、盆盆洲、婆里洲、掘倫洲、佛逝補羅洲、阿善洲、末迦漫洲，又有小洲不能具錄)，斯乃",
    "T54n2125_001:0205b15": "咸遵佛法，多是小乘；唯末羅遊少有大乘",
    "T54n2125_001:0205b16": "耳。諸國周圍，或可百里、或數百里、或可百",
    "T54n2125_001:0205b17": "驛；大海雖難計里，商舶串者准知，良為掘",
    "T54n2125_001:0205b18": "倫。初至交廣，遂使總喚崑崙國焉。唯此崑",
    "T54n2125_001:0205b19": "崙，頭捲體黑——自餘諸國，與神州不殊——赤脚",
    "T54n2125_001:0205b20": "敢曼，總是其式，廣如《南海錄》中具述。驩州正",
    "T54n2125_001:0205b21": "南步行可餘半月，若乘船纔五六朝，即到",
    "T54n2125_001:0205b22": "匕景。南至占波，即是臨邑。此國多是正量，",
    "T54n2125_001:0205b23": "少兼有部。西南一月至跋南國，舊云扶南，",
    "T54n2125_001:0205b24": "先是裸國，人多事天，後乃佛法盛流；惡王今",
    "T54n2125_001:0205b25": "並除滅，逈無僧眾，外道雜居。斯即贍部南",
    "T54n2125_001:0205b26": "隅，非海洲也。然東夏大綱多行法護，關中",
    "T54n2125_001:0205b27": "諸處僧祇舊兼，江南嶺表有部先盛，而云十",
    "T54n2125_001:0205b28": "誦、四分者，多是取其經夾以為題目。詳觀",
    "T54n2125_001:0205c01": "四部之差律儀殊異，重輕懸隔、開制迢然，出",
    "T54n2125_001:0205c02": "家之侶各依部執。無宜取他輕事替己重",
    "T54n2125_001:0205c03": "條、用自開文見嫌餘制，若爾則部別之義",
    "T54n2125_001:0205c04": "不著、許遮之理莫分，豈得以其一身遍行",
    "T54n2125_001:0205c05": "於四？裂裳金杖之喻，乃表證滅不殊，行法",
    "T54n2125_001:0205c06": "之徒須依自部(頻毘娑羅王夢見一疊裂為十八片，一金杖斬為十八段。怖",
    "T54n2125_001:0205c07": "而問佛。佛言：「我滅度後一百餘年，有阿輸迦王，威加贍部。時諸苾芻教分十八，趣解脫門其致一也。此",
    "T54n2125_001:0205c08": "即先兆，王勿見憂耳。」)。其四部之中，大乘小乘區分不定。",
    "T54n2125_001:0205c09": "北天南海之郡純是小乘，神州赤縣之鄉意",
    "T54n2125_001:0205c10": "存大教，自餘諸處大小雜行。考其致也，則",
    "T54n2125_001:0205c11": "律撿不殊，齊制五篇通修四諦，若禮菩薩、",
    "T54n2125_001:0205c12": "讀大乘經，名之為大；不行斯事，號之為",
    "T54n2125_001:0205c13": "小。所云大乘，無過二種：一則中觀、二乃瑜",
    "T54n2125_001:0205c14": "伽，中觀則俗有真空體虛如幻，瑜伽則外無",
    "T54n2125_001:0205c15": "內有事皆唯識；斯並咸遵聖教，孰是孰非？同",
    "T54n2125_001:0205c16": "契涅槃，何真何偽？意在斷除煩惑拔濟",
    "T54n2125_001:0205c17": "眾生，豈欲廣致紛紜重增沈結？依行則俱",
    "T54n2125_001:0205c18": "昇彼岸，棄背則並溺生津。西國雙行理無",
    "T54n2125_001:0205c19": "乖競，既無慧目誰鑒是非？任久習而修",
    "T54n2125_001:0205c20": "之，幸無勞於自割。且神州持律，諸部互牽，",
    "T54n2125_001:0205c21": "而講說撰錄之家遂乃章鈔繁雜，五篇七聚",
    "T54n2125_001:0205c22": "易處更難，方便犯持顯而還隱，遂使覆一",
    "T54n2125_001:0205c23": "簣而情息、聽一席而心退，上流之伍蒼髭",
    "T54n2125_001:0205c24": "乃成、中下之徒白首寧就。律本自然落漠，讀",
    "T54n2125_001:0205c25": "疏遂至終身，師弟相承用為成則，論章段",
    "T54n2125_001:0205c26": "則科而更科，述結罪則句而還句。考其功",
    "T54n2125_001:0205c27": "也，實致為山之勞；覈其益焉，時有海珠之",
    "T54n2125_001:0205c28": "潤。",
    "T54n2125_001:0205c29": "又凡是製作之家，意在令人易解，豈得故",
    "T54n2125_001:0206a01": "為密語而更作解謿？譬乎水溢平川決入",
    "T54n2125_001:0206a02": "深井，有懷飲息濟命無由。准驗律文則",
    "T54n2125_001:0206a03": "不如此，論斷輕重但用數行，說罪方便無",
    "T54n2125_001:0206a04": "煩半日，此則西方南海法徒之大歸矣。至",
    "T54n2125_001:0206a05": "如神州之地，禮教盛行，敬事君親、尊讓耆",
    "T54n2125_001:0206a06": "長、廉素謙順、義而後取、孝子忠臣、謹身節",
    "T54n2125_001:0206a07": "用。",
    "T54n2125_001:0206a08": "皇上則恩育兆庶，納隍軫慮於明發；群臣",
    "T54n2125_001:0206a09": "則莫不拱手，履薄呈志於通宵。或時大啟",
    "T54n2125_001:0206a10": "三乘廣開百座，布制底於八澤，有識者咸",
    "T54n2125_001:0206a11": "悉歸心；散伽藍於九宇，迷途者並皆迴向。",
    "T54n2125_001:0206a12": "皇皇焉農歌畎畆之中，濟濟焉商詠舟車之",
    "T54n2125_001:0206a13": "上，遂使雞貴象尊之國頓顙丹墀，金隣玉",
    "T54n2125_001:0206a14": "嶺之鄉投誠碧砌，為無為事無事，斯固無以",
    "T54n2125_001:0206a15": "加也(雞貴者，西方名高麗國，為俱俱吒[醫酉+言]說羅。俱俱吒是雞，[醫酉+言]說羅是貴。西方傳云：彼國",
    "T54n2125_001:0206a16": "敬雞，神而取尊，故戴翎羽而表飾矣。言象尊者，西國君王以象為最，五天並悉同然)。其出",
    "T54n2125_001:0206a17": "家法侶講說軌儀，徒眾儼然欽誠極旨，自",
    "T54n2125_001:0206a18": "有屏居幽谷脫屣樊籠，漱巖流以遐想、",
    "T54n2125_001:0206a19": "坐林薄而棲志，六時行道能報淨信之恩，",
    "T54n2125_001:0206a20": "兩期入定合受人天之重。此則善符經律，",
    "T54n2125_001:0206a21": "何有過焉！然由傳受訛謬、軌則參差、積習",
    "T54n2125_001:0206a22": "生常，有乖綱致者，謹依聖教及現行要",
    "T54n2125_001:0206a23": "法，總有四十章，分為四卷，名「南海寄歸內",
    "T54n2125_001:0206a24": "法傳」。又《大唐西域高僧傳》一卷，并雜經",
    "T54n2125_001:0206a25": "論等並錄附歸。願諸大德興弘法心，無懷",
    "T54n2125_001:0206a26": "彼我，善可量度順佛教行，勿以輕人便非",
    "T54n2125_001:0206a27": "重法。然古今所傳經論理致善通禪門，",
    "T54n2125_001:0206a28": "定瀲之微此難懸囑，且復粗陳行法符律",
    "T54n2125_001:0206a29": "相以先呈，備舉條章考師宗於實錄。縱使",
    "T54n2125_001:0206b01": "命淪夕景，希成一簣之功；焰絕朝光，庶",
    "T54n2125_001:0206b02": "有百燈之續。閱此則不勞尺步，可踐五天",
    "T54n2125_001:0206b03": "於短階；未徙寸陰，實鏡千齡之迷躅。幸願",
    "T54n2125_001:0206b04": "撿尋三藏，鼓法海而揚四波，皎鏡五篇，",
    "T54n2125_001:0206b05": "泛慧舟而提六象。雖復親承匠旨、備",
    "T54n2125_001:0206b06": "撿玄宗，然非濬發於巧心，終恐受嗤於慧",
    "T54n2125_001:0206b07": "目云爾。",
    "T54n2125_001:0206b08": "一破夏非小二對尊之儀",
    "T54n2125_001:0206b09": "三食坐小床四飡分淨觸",
    "T54n2125_001:0206b10": "五食罷去穢六水有二瓶",
    "T54n2125_001:0206b11": "七晨旦觀蟲八朝嚼齒木",
    "T54n2125_001:0206b12": "九受齋赴請十衣食所須",
    "T54n2125_001:0206b13": "十一著衣法式十二尼衣喪制",
    "T54n2125_001:0206b14": "十三結淨地法十四五眾安居",
    "T54n2125_001:0206b15": "十五隨意成規十六匙筯合不",
    "T54n2125_001:0206b16": "十七知時而禮十八便利之事",
    "T54n2125_001:0206b17": "十九受戒軌則二十洗浴隨時",
    "T54n2125_001:0206b18": "二十一坐具襯身二十二臥息方法",
    "T54n2125_001:0206b19": "二十三經行少病二十四禮不相扶",
    "T54n2125_001:0206b20": "二十五師資之道二十六客舊相遇",
    "T54n2125_001:0206b21": "二十七先體病源二十八進藥方法",
    "T54n2125_001:0206b22": "二十九除其弊藥三十旋右觀時",
    "T54n2125_001:0206b23": "三十一灌沐尊儀三十二讚詠之禮",
    "T54n2125_001:0206b24": "三十三尊敬乖式三十四西方學儀",
    "T54n2125_001:0206b25": "三十五長髮有無三十六亡則僧現",
    "T54n2125_001:0206b26": "三十七受用僧衣三十八燒身不合",
    "T54n2125_001:0206b27": "三十九傍人獲罪四十古德不為",
    "T54n2125_001:0206b28": "凡此所論，皆依根本說一切有部，不可",
    "T54n2125_001:0206b29": "將餘部事見糅於斯。此與《十誦》大歸相",
    "T54n2125_001:0206c01": "似。有部所分，三部之別：一法護、二化地、",
    "T54n2125_001:0206c02": "三迦攝卑。此並不行五天，唯烏長那國",
    "T54n2125_001:0206c03": "及龜茲、于闐雜有行者。然《十誦律》亦不是",
    "T54n2125_001:0206c04": "根本有部也。",
    "T54n2125_001:0206c05": "一破夏非小",
    "T54n2125_001:0206c06": "凡諸破夏苾芻，但不獲其十利；然是本位，理",
    "T54n2125_001:0206c07": "無成小。豈容昔時受敬、今翻禮卑？習以成",
    "T54n2125_001:0206c08": "俗本無憑據，依夏受請盜過容生，故應詳審。",
    "T54n2125_001:0206c09": "理無疎略，宜取受戒之日以論大小，縱令",
    "T54n2125_001:0206c10": "失夏不退下行。尋撿聖教無文，誰昔遣行",
    "T54n2125_001:0206c11": "斯事？",
    "T54n2125_001:0206c12": "二對尊之儀",
    "T54n2125_001:0206c13": "准依佛教，若對形像及近尊師，除病則徒",
    "T54n2125_001:0206c14": "跣是儀，無容輒著鞋履。偏露右肩、衣掩左",
    "T54n2125_001:0206c15": "髆、首無巾帊，自是恒途餘處遊行。在開非",
    "T54n2125_001:0206c16": "過，若是寒國聽著短靴，諸餘履屣隨處應",
    "T54n2125_001:0206c17": "用。既而殊方異域寒燠不同，准如聖教多",
    "T54n2125_001:0206c18": "有違處，理可隆冬之月權著養身、春夏之",
    "T54n2125_001:0206c19": "時須依律制。履屣不旋佛塔，教已先明；富",
    "T54n2125_001:0206c20": "羅勿進香臺，頒之自久。然有故違之類，",
    "T54n2125_001:0206c21": "即是強慢金言。",
    "T54n2125_001:0206c22": "三食坐小床",
    "T54n2125_001:0206c23": "西方僧眾將食之時，必須人人淨洗手足，",
    "T54n2125_001:0206c24": "各各別踞小床，高可七寸、方纔一尺，藤繩",
    "T54n2125_001:0206c25": "織內脚圓且輕；卑幼之流小拈隨事。雙足蹋",
    "T54n2125_001:0206c26": "地，前置盤盂，地以牛糞淨塗、鮮葉布上，",
    "T54n2125_001:0206c27": "座云一肘互不相觸，未曾見有於大床上",
    "T54n2125_001:0206c28": "跏坐食者。且如聖制，床量長佛八指，以",
    "T54n2125_001:0206c29": "三倍之長中人二十四指，當笏尺尺半。東",
    "T54n2125_001:0207a01": "夏諸寺床高二尺已上，此則元不合坐，坐",
    "T54n2125_001:0207a02": "有高床之過。時眾同此，欲如之何？護罪之",
    "T54n2125_001:0207a03": "流須觀尺樣。然靈巖四禪床高一尺，古德",
    "T54n2125_001:0207a04": "所製誠有來由。即如連坐跏趺排膝而",
    "T54n2125_001:0207a05": "食，斯非本法，幸可知之。聞夫佛法初來，僧",
    "T54n2125_001:0207a06": "食悉皆踞坐，至于晉代此事方訛，自茲已",
    "T54n2125_001:0207a07": "後跏坐而食。然聖教東流年垂七百，時經十",
    "T54n2125_001:0207a08": "代代有其人，梵僧既繼踵來儀，漢德乃排",
    "T54n2125_001:0207a09": "肩受業，亦有親行西國目擊是非，雖還",
    "T54n2125_001:0207a10": "告言，誰能見用？又經云「食已洗足」，明非床",
    "T54n2125_001:0207a11": "上坐，菜食棄足邊故，知垂脚而坐是。佛弟",
    "T54n2125_001:0207a12": "子宜應學佛，縱不能依勿生輕笑。良以",
    "T54n2125_001:0207a13": "敷巾方坐難為護淨，殘宿惡觸無由得免。",
    "T54n2125_001:0207a14": "又復歛眾殘食深是非儀，收去反觸僧",
    "T54n2125_001:0207a15": "槃、家人還捉淨器，此則空傳護淨，未見",
    "T54n2125_001:0207a16": "其功。幸熟察之，須觀得失也。",
    "T54n2125_001:0207a17": "四飡分淨觸",
    "T54n2125_001:0207a18": "凡西方道俗噉食之法，淨觸事殊，既飡一口",
    "T54n2125_001:0207a19": "即皆成觸。所受之器無宜重將，置在傍邊",
    "T54n2125_001:0207a20": "待了同棄。所有殘食與應食者食之，若更",
    "T54n2125_001:0207a21": "重收斯定不可，無問貴賤法皆同爾，此乃",
    "T54n2125_001:0207a22": "天儀非獨人事。故諸論云「不嚼楊枝、便利",
    "T54n2125_001:0207a23": "不洗、食無淨觸，將以為鄙」，豈有器已成觸",
    "T54n2125_001:0207a24": "還將益送、所有殘食却收入厨、餘餅即覆",
    "T54n2125_001:0207a25": "瀉瓮中、長臛乃反歸鐺內、羹菜明朝更食、",
    "T54n2125_001:0207a26": "餅果後日仍飡？持律者頗識分彊，流漫者",
    "T54n2125_001:0207a27": "雷同一概。又凡受齋供及餘飲噉，既其入",
    "T54n2125_001:0207a28": "口方即成觸，要將淨水漱口之後，方得",
    "T54n2125_001:0207a29": "觸著餘人及餘淨食。若未澡漱觸他，並成",
    "T54n2125_001:0207b01": "不淨，其被觸人皆須淨漱。若觸著狗犬亦",
    "T54n2125_001:0207b02": "須澡漱。其甞食人應在一邊，甞訖洗手漱",
    "T54n2125_001:0207b03": "口并洗甞器，方觸鐺釜。若不爾者，所作",
    "T54n2125_001:0207b04": "祈請及為禁術並無効驗，縱陳饗祭神祇",
    "T54n2125_001:0207b05": "不受。以此言之，所造供設欲獻三寶并",
    "T54n2125_001:0207b06": "奉靈祇及尋常飲食，皆須清潔。若身未淨",
    "T54n2125_001:0207b07": "澡漱及大小便利不洗淨者，皆不合作食。",
    "T54n2125_001:0207b08": "俗亦有云「清齋方釋奠，剪爪宜侵肌，捨塵",
    "T54n2125_001:0207b09": "惑孔顏」如斯等類亦是事須清潔，不以",
    "T54n2125_001:0207b10": "殘食而歆饗也。凡設齋供及僧常食，須人",
    "T54n2125_001:0207b11": "撿校，若待齋了恐時過者，無論道俗雖",
    "T54n2125_001:0207b12": "未薦奉取分先食，斯是佛教許無罪咎。比",
    "T54n2125_001:0207b13": "見僧尼助撿校者，食多過午因福獲罪，事",
    "T54n2125_001:0207b14": "未可也。然五天之地云與諸國有別異者，",
    "T54n2125_001:0207b15": "以此淨觸為初基耳。昔有北方胡地使人",
    "T54n2125_001:0207b16": "行至西國，人多見笑，良以便利不洗餘食內",
    "T54n2125_001:0207b17": "盆，食時叢坐互相掁觸，不避猪犬不嚼",
    "T54n2125_001:0207b18": "齒木，遂招譏議。故行法者極須存意，勿以",
    "T54n2125_001:0207b19": "為輕。然東夏食無淨觸其來久矣，雖聞此",
    "T54n2125_001:0207b20": "說多未體儀，自非面言方能解悟。",
    "T54n2125_001:0207b21": "五食罷去穢",
    "T54n2125_001:0207b22": "食罷之時，或以器承，或在屏處、或向渠竇、",
    "T54n2125_001:0207b23": "或可臨階，或自持瓶、或令人授水，手必淨",
    "T54n2125_001:0207b24": "洗、口嚼齒木疏牙刮舌，務令清潔，餘津若",
    "T54n2125_001:0207b25": "在即不成齋。然後以其豆屑、或時將土水",
    "T54n2125_001:0207b26": "撚成泥，拭其脣吻令無膩氣。次取淨瓶之",
    "T54n2125_001:0207b27": "水，盛以螺盃、或用鮮葉、或以手承。其器及",
    "T54n2125_001:0207b28": "手必須三屑淨揩(豆屑、土、乾牛糞)洗令去膩。或於",
    "T54n2125_001:0207b29": "屏隱淨瓶注口，若居顯處律有遮文，略漱",
    "T54n2125_001:0207c01": "兩三方乃成淨。自此之前口津無宜輒咽，",
    "T54n2125_001:0207c02": "既破威儀咽咽得罪。乃至未將淨水重漱",
    "T54n2125_001:0207c03": "已來，涎唾必須外棄，若日過午更犯非時。",
    "T54n2125_001:0207c04": "斯則人罕識知，縱知護亦非易。以此言之，",
    "T54n2125_001:0207c05": "豆麵灰水誠難免過，良為牙中食在、舌上",
    "T54n2125_001:0207c06": "膩存。智者觀斯理應存意，豈容正食已了",
    "T54n2125_001:0207c07": "談話過時，不畜淨瓶不嚼齒木，終朝含",
    "T54n2125_001:0207c08": "穢竟夜招愆，以此送終固成難矣。其淨瓶",
    "T54n2125_001:0207c09": "水或遣門人持授，亦是其儀也。",
    "T54n2125_001:0207c10": "六水有二瓶",
    "T54n2125_001:0207c11": "凡水分淨觸，瓶有二枚。淨者咸用瓦瓷，觸",
    "T54n2125_001:0207c12": "者任兼銅鐵。淨擬非時飲用，觸乃便利所",
    "T54n2125_001:0207c13": "須。淨則淨手方持，必須安著淨處；觸乃觸",
    "T54n2125_001:0207c14": "手隨執，可於觸處置之。唯斯淨瓶及新",
    "T54n2125_001:0207c15": "淨器所盛之水，非時合飲。餘器盛者名為時",
    "T54n2125_001:0207c16": "水，中前受飲即是無愆，若於午後飲便有",
    "T54n2125_001:0207c17": "過。其作瓶法蓋須連口，頂出尖臺可高兩",
    "T54n2125_001:0207c18": "指，上通小穴麁如銅箸，飲水可在此中。傍",
    "T54n2125_001:0207c19": "邊則別開圓孔，擁口令上竪高兩指，孔如",
    "T54n2125_001:0207c20": "錢許，添水宜於此處。可受二三升，小成無",
    "T54n2125_001:0207c21": "用。斯之二穴恐蟲塵入，或可著蓋、或以竹",
    "T54n2125_001:0207c22": "木或將布葉而裹塞之。彼有梵僧取製而",
    "T54n2125_001:0207c23": "造。若取水時，必須洗內令塵垢盡方始納",
    "T54n2125_001:0207c24": "新。豈容水則不分淨觸但畜一小銅瓶，著",
    "T54n2125_001:0207c25": "蓋插口傾水流散不堪受用難分淨觸。",
    "T54n2125_001:0207c26": "中間有垢有氣不堪停水、一升兩合隨事",
    "T54n2125_001:0207c27": "皆闕。其瓶袋法式，可取布長二尺寬一尺",
    "T54n2125_001:0207c28": "許，角襵兩頭對處縫合，於兩角頭連施一",
    "T54n2125_001:0207c29": "襻纔長一磔，內瓶在中掛髆而去。乞食鉢",
    "T54n2125_001:0208a01": "袋樣亦同此，上掩鉢口塵土不入，由其底",
    "T54n2125_001:0208a02": "尖鉢不動轉。其貯鉢之袋與此不同，如餘",
    "T54n2125_001:0208a03": "處述。所有瓶鉢隨身衣物各置一肩，通覆",
    "T54n2125_001:0208a04": "袈裟擎傘而去，此等並是佛教出家之儀。",
    "T54n2125_001:0208a05": "有暇手執觸瓶并革屣袋，錫杖斜挾進止",
    "T54n2125_001:0208a06": "安詳，鳥喻月經雅當其況。至如王城覺樹、",
    "T54n2125_001:0208a07": "鷲嶺鹿園、娑羅鶴變之所、蕭條鵲封之處，禮",
    "T54n2125_001:0208a08": "制底時四方俱湊，日觀千數咸同此式。若",
    "T54n2125_001:0208a09": "那爛陀寺大德，多聞並皆乘輿，無騎鞍乘",
    "T54n2125_001:0208a10": "者。及大王寺僉亦同爾，所有資具咸令人",
    "T54n2125_001:0208a11": "擔，或遣童子擎持。此是西方僧徒法式。",
    "T54n2125_001:0208a12": "七晨旦觀蟲",
    "T54n2125_001:0208a13": "每於晨旦必須觀水。水有瓶井池河之別，",
    "T54n2125_001:0208a14": "觀察事非一准。亦既天明先觀瓶水。可於",
    "T54n2125_001:0208a15": "白淨銅盞銅楪或蠡杯漆器之中，傾取掬",
    "T54n2125_001:0208a16": "許安置甎上，或可別作觀水之木，以手掩",
    "T54n2125_001:0208a17": "口良久視之，或於盆罐中看之亦得。蟲若",
    "T54n2125_001:0208a18": "毛端，必須存念。若見蟲者倒瀉瓶中，更",
    "T54n2125_001:0208a19": "以餘水再三滌器，無蟲方罷。有池河處持",
    "T54n2125_001:0208a20": "瓶就彼，瀉去蟲水濾取新淨。如但有井，",
    "T54n2125_001:0208a21": "准法濾之。若觀井水，汲出水時以銅盞",
    "T54n2125_001:0208a22": "於水罐中酌取掬許，如上觀察。若無蟲者",
    "T54n2125_001:0208a23": "通夜隨用，若有同前瀘漉。池河觀水，廣如律",
    "T54n2125_001:0208a24": "說。凡濾水者，西方用上白疊，東夏宜將密",
    "T54n2125_001:0208a25": "絹，或以米揉、或可微煮。若是生絹，小蟲直",
    "T54n2125_001:0208a26": "過。可取熟絹笏尺四尺，捉邊長挽襵取兩",
    "T54n2125_001:0208a27": "頭刺使相著，即是羅樣。兩角施帶、兩畔置",
    "T54n2125_001:0208a28": "[巾*句]，中安橫杖張開尺六，兩邊繫柱下以盆",
    "T54n2125_001:0208a29": "承，傾水之時罐底須入羅內。如其不爾，蟲",
    "T54n2125_001:0208b01": "隨水落，墮地墮盆還不免殺。凡水初入羅",
    "T54n2125_001:0208b02": "時，承取觀察，有蟲即須換却，若淨如常用",
    "T54n2125_001:0208b03": "之。水既足已即可翻羅，兩人各捉一頭翻",
    "T54n2125_001:0208b04": "羅，令入放生器內，上以水澆三遍，外邊更",
    "T54n2125_001:0208b05": "以水淋，中復安水承取觀察，若無蟲者隨",
    "T54n2125_001:0208b06": "意去羅。此水經宵，還須重察。凡是經宿之",
    "T54n2125_001:0208b07": "水旦不看者，有蟲無蟲，律云用皆招罪。然",
    "T54n2125_001:0208b08": "護生取水多種不同，井處施行此羅最要，",
    "T54n2125_001:0208b09": "河池之處或可安捲用陰陽瓶權時濟",
    "T54n2125_001:0208b10": "事。又六月七月其蟲更細不同餘時，生絹",
    "T54n2125_001:0208b11": "十重蟲亦直過，樂護生者理應存念方便",
    "T54n2125_001:0208b12": "令免。或作瓦盆子羅亦是省要，西方寺家",
    "T54n2125_001:0208b13": "多用銅作，咸是聖制，事不可輕。其放生器，",
    "T54n2125_001:0208b14": "作小水罐令口直開，於其底傍更安兩鼻，",
    "T54n2125_001:0208b15": "雙繩放下到水覆牽，再三入水然後抽出。若",
    "T54n2125_001:0208b16": "是寺家濾羅，大僧元不合觸，房內時水亦復",
    "T54n2125_001:0208b17": "同然，未受具人取方得飲。非時飲者，須用",
    "T54n2125_001:0208b18": "淨羅淨瓶淨器方堪受用。存生乃是性戒，",
    "T54n2125_001:0208b19": "可護中重、十惡居首，理難輕忽。水羅是六物",
    "T54n2125_001:0208b20": "之數，不得不持。若行三五里，無羅不去。",
    "T54n2125_001:0208b21": "若知寺不濾水，不合飡食，渴死長途足",
    "T54n2125_001:0208b22": "為龜鏡，豈容恒常用水曾不觀察！雖有",
    "T54n2125_001:0208b23": "濾羅蟲還死內，假欲存救罕識其儀。井口",
    "T54n2125_001:0208b24": "之上翻羅，未曉放生之器，設令到水蟲死",
    "T54n2125_001:0208b25": "何疑。時有作小圓羅，纔受一升兩合，生踈",
    "T54n2125_001:0208b26": "薄絹，元不觀蟲，懸著鉢邊令他知見，無心",
    "T54n2125_001:0208b27": "護命日日招愆，師弟相承用為傳法。誠哉",
    "T54n2125_001:0208b28": "可歎，良足悲嗟！其觀水器人人自畜，放生",
    "T54n2125_001:0208b29": "之罐在處須有。",
    "T54n2125_001:0208c01": "八朝嚼齒木",
    "T54n2125_001:0208c02": "每日旦朝須嚼齒木揩齒刮舌，務令如法，",
    "T54n2125_001:0208c03": "盥漱清淨方行敬禮。若其不然，受禮禮他",
    "T54n2125_001:0208c04": "悉皆得罪。其齒木者，梵云憚哆家瑟詑，憚",
    "T54n2125_001:0208c05": "哆譯之為齒，家瑟詑即是其木。長十二指，",
    "T54n2125_001:0208c06": "短不減八指，大如小指、一頭緩，須熟嚼良",
    "T54n2125_001:0208c07": "久淨刷牙關。若也逼近尊人，宜將左手掩",
    "T54n2125_001:0208c08": "口。用罷擘破屈而刮舌，或可別用銅鐵",
    "T54n2125_001:0208c09": "作刮舌之篦。或取竹木薄片如小指面許，",
    "T54n2125_001:0208c10": "一頭纖細以剔斷牙，屈而刮舌勿令傷損。",
    "T54n2125_001:0208c11": "亦既用罷，即可俱洗棄之屏處。凡棄齒木，",
    "T54n2125_001:0208c12": "若口中吐水及以洟唾，皆須彈指經三、或",
    "T54n2125_001:0208c13": "時謦欬過兩，如不爾者棄便有罪。或可大",
    "T54n2125_001:0208c14": "木破用，或可小條截為。近山莊者則柞條",
    "T54n2125_001:0208c15": "葛蔓為先，處平疇者乃楮桃槐柳隨意，預",
    "T54n2125_001:0208c16": "收備擬無令闕乏。濕者即須他授，乾者",
    "T54n2125_001:0208c17": "許自執持。少壯者任取嚼之，老宿者乃",
    "T54n2125_001:0208c18": "椎頭使碎。其木條以苦澁辛辣者為佳，嚼",
    "T54n2125_001:0208c19": "頭成絮者為最。麁胡葉根極為精也(即倉",
    "T54n2125_001:0208c20": "耳根并截取入地二寸)，堅齒口香、消食去癊，用之半",
    "T54n2125_001:0208c21": "月口氣頓除，牙疼齒憊三旬即愈。要須熟嚼",
    "T54n2125_001:0208c22": "淨揩令涎癊流出，多水淨漱，斯其法也。次",
    "T54n2125_001:0208c23": "後若能鼻中飲水一抄，此是龍樹長年之術。",
    "T54n2125_001:0208c24": "必其鼻中不串、口飲亦佳、久而用之便少",
    "T54n2125_001:0208c25": "疾病。然而牙齒根宿穢，積久成堅刮之令",
    "T54n2125_001:0208c26": "盡，苦盪淨漱更不腐敗，自至終身牙疼",
    "T54n2125_001:0208c27": "西國逈無，良為嚼其齒木。豈容不識齒木",
    "T54n2125_001:0208c28": "名作楊枝？西國柳樹全稀，譯者輒傳斯號；",
    "T54n2125_001:0208c29": "佛齒木樹實非楊柳，那爛陀寺目自親觀。既",
    "T54n2125_001:0209a01": "不取信於他，聞者亦無勞致惑。撿《涅槃經》",
    "T54n2125_001:0209a02": "梵本云「嚼齒木時矣。」亦有用細柳條，或五",
    "T54n2125_001:0209a03": "或六全嚼口內不解漱除，或有吞汁將為",
    "T54n2125_001:0209a04": "殄病，求清潔而返穢、冀去疾而招痾。或有",
    "T54n2125_001:0209a05": "斯亦不知，非在論限。然五天法，俗嚼齒",
    "T54n2125_001:0209a06": "木自是恒事，三歲童子咸即教為，聖教俗流",
    "T54n2125_001:0209a07": "俱通利益。既申臧否，行捨隨心。",
    "T54n2125_001:0209a08": "九受齋軌則",
    "T54n2125_001:0209a09": "凡論西方赴請之法，并南海諸國，略顯其",
    "T54n2125_001:0209a10": "儀。西方乃施主預前禮拜請僧，齋日來白時",
    "T54n2125_001:0209a11": "至。僧徒器座量准時宜，或可淨人自持、或",
    "T54n2125_001:0209a12": "受他淨物，器乃唯銅一色，須以灰末淨",
    "T54n2125_001:0209a13": "揩。座乃各別小床，不應連席相觸，其床法",
    "T54n2125_001:0209a14": "式如第三章已言。若其瓦器曾未用者，一",
    "T54n2125_001:0209a15": "度用之此成無過，既被用訖棄之坑塹，為",
    "T54n2125_001:0209a16": "其受觸不可重收。故西國路傍設義食處",
    "T54n2125_001:0209a17": "殘器若山，曾無再用。即如襄陽瓦器食了",
    "T54n2125_001:0209a18": "更收，向若棄之便同淨法。又復五天元無",
    "T54n2125_001:0209a19": "瓷漆，瓷若油合是淨無疑。其漆器，或時賈客",
    "T54n2125_001:0209a20": "將至西方，及乎南海皆不用食，良為受",
    "T54n2125_001:0209a21": "膩故也。必若是新，以淨灰洗令無膩氣，",
    "T54n2125_001:0209a22": "用亦應得。其木器元非食物，新者一用固",
    "T54n2125_001:0209a23": "亦無愆，重觸有過事如律說。其施主家",
    "T54n2125_001:0209a24": "設食之處，地必牛糞淨塗，各別安小床座，",
    "T54n2125_001:0209a25": "復須清淨[土*瓦]瓮預多貯水。僧徒既至，解開",
    "T54n2125_001:0209a26": "衣紐，安置淨瓶，即宜看水。若無蟲者用之",
    "T54n2125_001:0209a27": "濯足，然後各就小床停息片時，察其早晚。",
    "T54n2125_001:0209a28": "日既將午，施主白言時至，法眾乃反攝上",
    "T54n2125_001:0209a29": "衣兩角前繫，下邊右角壓在腰絛左邊，或屑",
    "T54n2125_001:0209b01": "或土澡手令淨，或施主授水、或自用君",
    "T54n2125_001:0209b02": "持，隨時濟事重來踞坐受其器葉。以水略",
    "T54n2125_001:0209b03": "洗勿使橫流。食前全無呪願之法。施主乃",
    "T54n2125_001:0209b04": "淨洗手足，先於大眾前初置聖僧供，次",
    "T54n2125_001:0209b05": "乃行食以奉僧眾。復於行食末安食一盤，",
    "T54n2125_001:0209b06": "以供呵利底母。其母先身因事發願食王",
    "T54n2125_001:0209b07": "舍城所有兒子，因其邪願捨身遂生藥叉",
    "T54n2125_001:0209b08": "之內，生五百兒，日日每食王舍城男女。諸",
    "T54n2125_001:0209b09": "人白佛，佛遂藏其稚子名曰愛兒。觸處覓",
    "T54n2125_001:0209b10": "之，佛邊方得。世尊告曰：「汝憐愛兒乎？汝子",
    "T54n2125_001:0209b11": "五百，一尚見憐；況復餘人一二而已。」佛因",
    "T54n2125_001:0209b12": "化之，令受五戒為鄔波斯迦。因請佛曰：「我",
    "T54n2125_001:0209b13": "兒五百今何食焉？」佛言：「苾芻等住處寺家，日",
    "T54n2125_001:0209b14": "日每設祭食，令汝等充飡。」故西方諸寺，每",
    "T54n2125_001:0209b15": "於門屋處或在食厨邊，素畫母形抱一兒",
    "T54n2125_001:0209b16": "子，於其膝下或五或三，以表其像。每日於",
    "T54n2125_001:0209b17": "前盛陳供食。其母乃是四天王之眾，大豐勢",
    "T54n2125_001:0209b18": "力。其有疾病無兒息者，饗食薦之咸皆遂",
    "T54n2125_001:0209b19": "願。廣緣如律，此陳大意耳。神州先有，名",
    "T54n2125_001:0209b20": "鬼子母焉。又復西方諸大寺處，咸於食厨柱",
    "T54n2125_001:0209b21": "側或在大庫門前，彫木表形。或二尺三尺，",
    "T54n2125_001:0209b22": "為神王狀，坐抱金囊却踞小床，一脚垂",
    "T54n2125_001:0209b23": "地。每將油拭黑色為形，號曰莫訶哥羅，即",
    "T54n2125_001:0209b24": "大黑神也。古代相承云是大天之部屬，性愛",
    "T54n2125_001:0209b25": "三寶、護持五眾，使無損耗、求者稱情。但",
    "T54n2125_001:0209b26": "至食時，厨家每薦香火，所有飲食隨列於",
    "T54n2125_001:0209b27": "前。曾親見說大涅槃處般彈那寺，每常僧食",
    "T54n2125_001:0209b28": "一百有餘，春秋二時禮拜之際，不期而至僧",
    "T54n2125_001:0209b29": "徒五百臨中忽來，正到中時無宜更煮。其",
    "T54n2125_001:0209c01": "知事人告厨家曰：「有斯倉卒，事欲如何？」于",
    "T54n2125_001:0209c02": "時有一淨人老母而告之曰：「此乃常事，無",
    "T54n2125_001:0209c03": "勞見憂。」遂乃多燃香火、盛陳祭食告黑神",
    "T54n2125_001:0209c04": "曰：「大聖涅槃爾徒尚在，四方僧至為禮聖",
    "T54n2125_001:0209c05": "蹤；飲食供承勿令闕乏是仁之力，幸可知",
    "T54n2125_001:0209c06": "時。」尋即總命大眾令坐，以寺常食次第",
    "T54n2125_001:0209c07": "行之大眾咸足，其飡所長還如常日。咸皆",
    "T54n2125_001:0209c08": "唱善，讚天神之力。親行禮覲故覩神容，",
    "T54n2125_001:0209c09": "見在其前食成大聚。問其何意？報此所",
    "T54n2125_001:0209c10": "由。淮北雖復先無，江南多有置處。求者効",
    "T54n2125_001:0209c11": "驗，神道非虛。大覺寺目真鱗陀龍，亦同斯",
    "T54n2125_001:0209c12": "異矣。其行食法，先下薑鹽。薑乃一片兩片",
    "T54n2125_001:0209c13": "大如指許，鹽則全匕半匕藉之以葉。其行",
    "T54n2125_001:0209c14": "鹽者，合掌長跪在上座前，口唱三鉢羅佉",
    "T54n2125_001:0209c15": "哆，譯為善至，舊云僧跋者訛也。上座告曰：",
    "T54n2125_001:0209c16": "「平等行食意，道供具善成。」食時復至，准其",
    "T54n2125_001:0209c17": "字義合當如是。然而佛與大眾受他毒食，",
    "T54n2125_001:0209c18": "佛教令唱三鉢羅佉哆然後方食，所有毒藥",
    "T54n2125_001:0209c19": "皆變成美味。以此言之，乃是祕密言詞，未",
    "T54n2125_001:0209c20": "必目其善至。東西兩音臨時任道，并汾之",
    "T54n2125_001:0209c21": "地唱時至者，頗有故實。其授食之人，必",
    "T54n2125_001:0209c22": "須當前並足恭敬曲身，兩手執器及以餅",
    "T54n2125_001:0209c23": "果，去手一磔即須懸放，自餘器食或一寸二",
    "T54n2125_001:0209c24": "寸。若異此途，理不成受。隨受隨食，無勞待",
    "T54n2125_001:0209c25": "遍。等供食遍不是正翻，食罷隨意亦非聖",
    "T54n2125_001:0209c26": "說。次授乾粳米飯并稠豆臛，澆以熱",
    "T54n2125_001:0209c27": "酥。手攪令和，投諸助味，食用右手。纔可",
    "T54n2125_001:0209c28": "半腹方行餅果，後行乳酪及以沙糖。渴飲",
    "T54n2125_001:0209c29": "冷水，無問冬夏。此乃眾僧常食，并設齋供",
    "T54n2125_001:0210a01": "大略皆爾。然其齋法意存殷厚，所餘餅飯",
    "T54n2125_001:0210a02": "盈溢盤盂，酥酪縱橫隨著皆受。故佛在日",
    "T54n2125_001:0210a03": "勝光王親供佛眾，行其餘食及以酥酪",
    "T54n2125_001:0210a04": "乃至地皆流漫，律有成文即其事也。淨初",
    "T54n2125_001:0210a05": "至東印度耽摩立底國，欲依廉素設供",
    "T54n2125_001:0210a06": "齋僧。時人止曰：「若纔足而已，何為不得？然",
    "T54n2125_001:0210a07": "而古來相承設須盈富，若但滿腹者恐人致",
    "T54n2125_001:0210a08": "笑。聞師從大國來，處所豐贍，若無盈長不",
    "T54n2125_001:0210a09": "如不設。」是以還依彼法矣。斯乃施心弘廣，",
    "T54n2125_001:0210a10": "得報還復豐多，無乖理也。必其貧窶，及食",
    "T54n2125_001:0210a11": "罷行嚫，隨力所能。既其食了，以片水漱",
    "T54n2125_001:0210a12": "口，咽而不棄。將少水置器，略淨右手然後",
    "T54n2125_001:0210a13": "方起。欲起之時，須以右手滿掬取食持將",
    "T54n2125_001:0210a14": "出外，不簡僧私之物。聖遣普施眾生，未",
    "T54n2125_001:0210a15": "食前呈，律無成教。又復將食一盤，以上先",
    "T54n2125_001:0210a16": "亡及餘神鬼應食之類，緣在鷲山，如經廣",
    "T54n2125_001:0210a17": "說。可將其食向上座前跪，上座乃以片",
    "T54n2125_001:0210a18": "水灑，而呪願曰：",
    "T54n2125_001:0210a19": "「以今所修福，　　普霑於鬼趣，",
    "T54n2125_001:0210a20": "　食已免極苦，　　捨身生樂處。",
    "T54n2125_001:0210a21": "　菩薩所受用，　　無盡若虛空，",
    "T54n2125_001:0210a22": "　施獲如是果，　　增長無休息。」",
    "T54n2125_001:0210a23": "持將出外，於幽僻處林叢之下、或在河池",
    "T54n2125_001:0210a24": "之內，以施先亡矣。江淮間設齋之次，外置",
    "T54n2125_001:0210a25": "一盤，即斯法也。然後施生授齒木、供淨水，",
    "T54n2125_001:0210a26": "盥漱之法如第五章已述。僧徒辭別之時，口",
    "T54n2125_001:0210a27": "云：「所修福業悉皆隨喜。」然後散去。眾僧各",
    "T54n2125_001:0210a28": "各自誦伽他，更無法事。食罷餘殘並任眾",
    "T54n2125_001:0210a29": "僧令小兒將去，或施貧下，隨應食者食",
    "T54n2125_001:0210b01": "之。或可時屬飢年、或恐施主性恡者，問而",
    "T54n2125_001:0210b02": "力取，齋主全無重收食法。此是西方一途",
    "T54n2125_001:0210b03": "受供之式。或可施主延請同前，於其宅中",
    "T54n2125_001:0210b04": "形像預設。午時既至普就尊儀，蹲踞合掌各",
    "T54n2125_001:0210b05": "自心念，禮敬既訖食乃同前。或可別令一",
    "T54n2125_001:0210b06": "人在尊像前長跪合掌大聲讚佛(言長跪者，謂是雙膝踞",
    "T54n2125_001:0210b07": "地，竪兩足以支身。舊云胡跪者，非也。五天皆爾，何獨道胡)，唯歎佛德不",
    "T54n2125_001:0210b08": "雜餘言。施主乃然燈散花，一心虔敬，用摩",
    "T54n2125_001:0210b09": "香泥以塗僧足，燒香普馥元不別行，鼓",
    "T54n2125_001:0210b10": "樂絃歌隨情供養，方始如前准次飡食。食",
    "T54n2125_001:0210b11": "罷將其瓶水遍瀝眾前，上座方為施主略",
    "T54n2125_001:0210b12": "誦陀那伽陀。斯乃復是兩途西方食法。然",
    "T54n2125_001:0210b13": "而西國噉嚼多與神州不同，但可略據律",
    "T54n2125_001:0210b14": "科粗陳梗概云爾。",
    "T54n2125_001:0210b15": "律云「半者蒲膳尼，半者珂但尼」。蒲膳尼以",
    "T54n2125_001:0210b16": "含噉為義，珂但尼即齧嚼受名。半者謂五",
    "T54n2125_001:0210b17": "也。半者蒲膳尼，應譯為五噉食，舊云五正",
    "T54n2125_001:0210b18": "者，准義翻也。一飯、二麥豆飯、三麨、四肉、五餅。",
    "T54n2125_001:0210b19": "半者珂但尼，應譯為五嚼食，一根、二莖、三葉、",
    "T54n2125_001:0210b20": "四花、五果。其無緣者若食初五，後五必不",
    "T54n2125_001:0210b21": "合飡。若先食後五，前五噉便隨意。准知乳",
    "T54n2125_001:0210b22": "酪等非二五所收，律文更無別號，明非正",
    "T54n2125_001:0210b23": "食所攝。若諸麵食竪匙不倒，皆是餅飯所",
    "T54n2125_001:0210b24": "收。乾麨和水指畫見跡者，斯還五攝。且如",
    "T54n2125_001:0210b25": "五天之地界分綿邈，大略而言，東西南北",
    "T54n2125_001:0210b26": "各四百餘驛，除其邊裔，雖非盡能目擊，故",
    "T54n2125_001:0210b27": "可詳而問知。所有噉嚼奇巧非一，北方足",
    "T54n2125_001:0210b28": "麵，西邊豐麨，摩揭陀國麵少米多，南裔東",
    "T54n2125_001:0210b29": "垂與摩揭陀一類。蘇油乳酪在處皆有，餅",
    "T54n2125_001:0210c01": "果之屬難可勝數。俗人之流膻腥尚寡，諸國",
    "T54n2125_001:0210c02": "並多粳米，栗少黍無。有甘瓜、豐蔗芋、乏葵",
    "T54n2125_001:0210c03": "菜、足蔓菁。然子有黑白，比來譯為芥子，壓",
    "T54n2125_001:0210c04": "油充食，諸國咸然。其菜食之，味與神州蔓",
    "T54n2125_001:0210c05": "菁無別，其根堅鞕復與蔓菁不同，結實粒",
    "T54n2125_001:0210c06": "麁復非芥子，其猶枳橘因地遷形。在那爛",
    "T54n2125_001:0210c07": "陀與無行禪師共議懷疑，未能的辯。又",
    "T54n2125_001:0210c08": "五天之人不食諸韲及生菜之屬，由此人",
    "T54n2125_001:0210c09": "無腹痛之患，腸胃和軟亡堅強之憂矣。",
    "T54n2125_001:0210c10": "然南海十洲，齋供更成殷厚。初日將檳榔一",
    "T54n2125_001:0210c11": "裹及片子香油并米屑少許，並悉盛之葉",
    "T54n2125_001:0210c12": "器安大盤中，白[疊*毛]蓋之。金瓶盛水當前瀝",
    "T54n2125_001:0210c13": "地以請眾僧，令於後日中前塗身澡浴。第",
    "T54n2125_001:0210c14": "二日過午已後，則擊鼓樂、設香花。延請尊",
    "T54n2125_001:0210c15": "儀，棚車輦輿、幡旗映日，法俗雲奔，引至家",
    "T54n2125_001:0210c16": "庭張施帷蓋，金銅尊像瑩飾皎然，塗以香",
    "T54n2125_001:0210c17": "泥置淨盤內，咸持香水虔誠沐浴，拭以香",
    "T54n2125_001:0210c18": "[疊*毛]捧入堂中，盛設香燈方為稱讚。然後上",
    "T54n2125_001:0210c19": "座為其施主說陀那伽他申述功德，方始",
    "T54n2125_001:0210c20": "請僧出外澡漱，飲沙糖水多噉檳榔，然後",
    "T54n2125_001:0210c21": "取散。至第三日禺中入寺敬白時到。僧洗",
    "T54n2125_001:0210c22": "浴已引向齋家，重設尊儀略為澡沐，香花",
    "T54n2125_001:0210c23": "鼓樂倍於昨晨，所有供養尊前普列。於像",
    "T54n2125_001:0210c24": "兩邊各嚴童女或五或十，或可童子，量時",
    "T54n2125_001:0210c25": "有無。或擎香鑪執金澡罐，或捧香燈鮮花",
    "T54n2125_001:0210c26": "白拂。所有粧臺鏡奩之屬，咸悉持來佛前奉",
    "T54n2125_001:0210c27": "獻。問其何意？答是福因，今不奉獻後寧",
    "T54n2125_001:0210c28": "希報？以理言之斯亦善事。次請一僧座前",
    "T54n2125_001:0210c29": "長跪讚歎佛德。次復別請兩僧。各昇佛邊",
    "T54n2125_001:0211a01": "一座，略誦小經半紙一紙，或慶形像共點",
    "T54n2125_001:0211a02": "佛睛以來勝福，然後隨便各就一邊反襵",
    "T54n2125_001:0211a03": "袈裟(袈裟乃是梵言，即是乾陀之色。元來不干東語，何勞下底置衣。若依律文典語，三衣並",
    "T54n2125_001:0211a04": "名支伐羅也)，兩角前繫，澡手就飡。威儀法式、牛糞",
    "T54n2125_001:0211a05": "塗地、觀水濯足，及所飡噉、行食法用，並與",
    "T54n2125_001:0211a06": "西方大同。然其別者，頗兼三淨耳，並多縫",
    "T54n2125_001:0211a07": "葉為槃，寬如半席，貯粳米飯一斗二斗，",
    "T54n2125_001:0211a08": "亦用為器受一升二升，擎向僧處當前授",
    "T54n2125_001:0211a09": "與。次行諸食，有三二十般。此乃貧窶之輩",
    "T54n2125_001:0211a10": "也。若是王家及餘富者，並授銅槃銅椀及",
    "T54n2125_001:0211a11": "以葉器，大如席許，餚饌飲食數盈百味。國",
    "T54n2125_001:0211a12": "王乃捨尊貴位，自稱奴僕與僧授食虔恭",
    "T54n2125_001:0211a13": "徹到，隨著皆受更無遮法。若但取足而已，",
    "T54n2125_001:0211a14": "施主心便不快，見其盈溢方成意滿。粳米",
    "T54n2125_001:0211a15": "飯則四斗五斗，餅果等則三盤兩盤。其親",
    "T54n2125_001:0211a16": "屬隣伍之家咸齎助供，或飯或餅，羹菜非",
    "T54n2125_001:0211a17": "一。然一人殘食，可供三四；若盛設者，十人",
    "T54n2125_001:0211a18": "食亦未盡。其所殘食，皆任眾僧令淨人將",
    "T54n2125_001:0211a19": "去。然而神州齋法與西國不同，所食殘餘",
    "T54n2125_001:0211a20": "主還自取，僧輒將去理成未可。故出家之",
    "T54n2125_001:0211a21": "人相時而動，知足不辱、無虧施心。必若",
    "T54n2125_001:0211a22": "施主決心不擬重取、請僧將去者，任量事",
    "T54n2125_001:0211a23": "斟酌。眾僧亦既食了、盥漱又畢，乃掃除餘食",
    "T54n2125_001:0211a24": "令地清淨，布以花燈燒香散馥，持所施物",
    "T54n2125_001:0211a25": "列在眾前，次行香泥如梧子許，僧各揩手",
    "T54n2125_001:0211a26": "令使香潔。次行檳榔豆蔻糅，以丁香龍",
    "T54n2125_001:0211a27": "腦咀嚼能令口香，亦可消食去癊。其香藥",
    "T54n2125_001:0211a28": "等皆須淨瓶水洗，以鮮葉裹授與眾僧。施",
    "T54n2125_001:0211a29": "主至上座前或就能者，以著嘴瓶水如銅",
    "T54n2125_001:0211b01": "箸連注不絕，下以槃承。師乃手中執花承",
    "T54n2125_001:0211b02": "其注水，口誦陀那伽他。初須佛說之頌，後",
    "T54n2125_001:0211b03": "通人造，任情多少量時為度。須稱施主名",
    "T54n2125_001:0211b04": "願令富樂，復持現福迴為先亡，後為皇王",
    "T54n2125_001:0211b05": "次及龍鬼。願國土成熟人物又安，釋迦聖",
    "T54n2125_001:0211b06": "教住而莫滅。其伽他譯之如別。斯乃世尊",
    "T54n2125_001:0211b07": "在日親為呪願。但至食罷，必為說特欹拏",
    "T54n2125_001:0211b08": "伽他，是持施物供奉之儀。特欹尼師，即",
    "T54n2125_001:0211b09": "是應合受供養人，是故聖制，每但食了必",
    "T54n2125_001:0211b10": "須誦一兩陀那伽他報施主恩(梵云陀那鉢底，譯為施",
    "T54n2125_001:0211b11": "主。陀那是施，鉢底是主。而云檀越者，本非正譯，略去那字取上陀音轉名為檀，更加越字。意道由行檀捨，",
    "T54n2125_001:0211b12": "自可越渡貧窮。妙釋雖然，終乖正本。舊云達嚫者，訛也)。若不然者，既違聖",
    "T54n2125_001:0211b13": "教，不銷所飡。乞餘食法時有行處。然後",
    "T54n2125_001:0211b14": "行其嚫物，或作如意樹以施僧，或造金",
    "T54n2125_001:0211b15": "蓮華以上佛，鮮花齊膝白[疊*毛]盈床。過午或",
    "T54n2125_001:0211b16": "講小經，或時連夜方散。辭別之時口云娑",
    "T54n2125_001:0211b17": "度，兼唱阿奴謨拕。娑度即事目善奉。阿奴",
    "T54n2125_001:0211b18": "謨拕譯為隨喜。凡見施他或見施己，咸同",
    "T54n2125_001:0211b19": "此說。意者前人既呈，隨後慶讚，俱招福利",
    "T54n2125_001:0211b20": "矣。此是南海十洲一途受供法式。或初日",
    "T54n2125_001:0211b21": "檳榔請僧，第二日禺中浴像，午時食罷齊暮",
    "T54n2125_001:0211b22": "講經。斯則處中者所務。或可初日奉齒木",
    "T54n2125_001:0211b23": "以請僧，明日但直設齋而已。或可就僧禮",
    "T54n2125_001:0211b24": "拜言申請白，斯乃貧乏之流也。",
    "T54n2125_001:0211b25": "然北方諸胡，覩貨羅及速利國等，其法復別。",
    "T54n2125_001:0211b26": "施主先呈花著供養制底，大眾旋繞令唱，",
    "T54n2125_001:0211b27": "導師廣陳呪願，然後方食。其花蓋法式，如",
    "T54n2125_001:0211b28": "西方記中所陳矣。斯等雖復事有疎繁、食",
    "T54n2125_001:0211b29": "兼廣略，然而僧徒軌式護淨手飡，大徒法則",
    "T54n2125_001:0211c01": "並悉相似。眾僧或有杜多乞食但著三衣，",
    "T54n2125_001:0211c02": "設他來請，奉金寶棄如洟唾，屏跡窮林",
    "T54n2125_001:0211c03": "矣。即如東夏齋法遣疏請僧，雖至明朝",
    "T54n2125_001:0211c04": "不來啟白，准如聖教似不慇懃，必是門徒",
    "T54n2125_001:0211c05": "須教法式。若行赴供，應將濾羅，僧所用",
    "T54n2125_001:0211c06": "水並可觀察。既其食了須嚼齒木，若口有",
    "T54n2125_001:0211c07": "餘膩即不成齋，雖復餓腹終宵，詎免非時",
    "T54n2125_001:0211c08": "之過。幸可看西方食法擬議東川，得不之",
    "T54n2125_001:0211c09": "宜自然明白，無暇詳述智者當思。甞試論",
    "T54n2125_001:0211c10": "之曰：然無上世尊大慈悲父，慜生淪滯，歷",
    "T54n2125_001:0211c11": "三大而翹勤；冀使依行，現七紀而揚化。以",
    "T54n2125_001:0211c12": "為住持之本衣食是先，恐長塵勞嚴施戒",
    "T54n2125_001:0211c13": "撿。制在聖意理可遵行，反以輕心道其無",
    "T54n2125_001:0211c14": "罪，食噉不知受觸，但護婬戒一條，即云我",
    "T54n2125_001:0211c15": "是無罪之人，何勞更煩學律？咽噉著脫元不",
    "T54n2125_001:0211c16": "關情，直指空門將為佛意，寧知諸戒非佛",
    "T54n2125_001:0211c17": "意焉！一貴一輕出乎臆斷，門徒遂相踵習，",
    "T54n2125_001:0211c18": "制不窺看戒經；寫得兩卷空門，便謂理",
    "T54n2125_001:0211c19": "苞三藏，不思咽咽當有流漿之苦，誰知步",
    "T54n2125_001:0211c20": "步現招賊住之殃？浮囊不洩乃是菩薩本",
    "T54n2125_001:0211c21": "心，勿輕小愆還成最後之唱，理合大小雙",
    "T54n2125_001:0211c22": "修方順慈尊之訓。防小罪、觀大空，攝物澄",
    "T54n2125_001:0211c23": "心，何過之有！或恐自迷誤眾，准教聊陳一",
    "T54n2125_001:0211c24": "隅。空法信是非虛，律典何因見慢？宜應半",
    "T54n2125_001:0211c25": "月說戒洗懺，恒為勸誡門徒。日三禮白。佛",
    "T54n2125_001:0211c26": "法住世日日衰微，察己童年所觀乃與老",
    "T54n2125_001:0211c27": "時全異。目驗斯在，幸可存心。夫飲食之累，",
    "T54n2125_001:0211c28": "乃是常須，幸願敬奉之倫無輕聖教耳。重",
    "T54n2125_001:0211c29": "曰：",
    "T54n2125_001:0212a01": "聖教八萬，要唯一二，外順俗途、內凝真智。",
    "T54n2125_001:0212a02": "何謂俗途？奉禁亡辜。何謂真智？見境俱棄。",
    "T54n2125_001:0212a03": "遵勝諦而無著，滅緣生之有累，勤積集於",
    "T54n2125_001:0212a04": "多修，證圓成之妙義。豈容不習三藏、教理",
    "T54n2125_001:0212a05": "俱迷，罪若河沙之巨量，妄道已證於菩提？",
    "T54n2125_001:0212a06": "菩提是覺，惑累皆亡。不生不滅，號曰真常。寧",
    "T54n2125_001:0212a07": "得同居苦海，漫說我住西方？常理欲希，戒",
    "T54n2125_001:0212a08": "淨為基，護囊穿之小隙、慎針穴之大非，大",
    "T54n2125_001:0212a09": "非之首衣食多咎。奉佛教則解脫非遙，慢",
    "T54n2125_001:0212a10": "尊言乃沈淪自久。聊題行法略述先模，咸",
    "T54n2125_001:0212a11": "依聖撿豈曰情圖。幸無嫌於直說，庶有",
    "T54n2125_001:0212a12": "益於遐途。若不確言其進不，誰復輒鑒",
    "T54n2125_001:0212a13": "於精麁？",
    "T54n2125_001:0212a14": "南海寄歸內法傳卷第一"
}