{
    "T16n0672_005:0614c04": "大乘入楞伽經卷第五",
    "T16n0672_005:0614c06": "大周于闐國三藏法師",
    "T16n0672_005:0614c07": "實叉難陀奉　勅譯",
    "T16n0672_005:0614c08": "無常品第三之餘",
    "T16n0672_005:0614c09": "爾時大慧菩薩摩訶薩復白佛言：「世尊！願",
    "T16n0672_005:0614c10": "為我說如來應正等覺自覺性，令我及",
    "T16n0672_005:0614c11": "諸菩薩摩訶薩而得善巧自悟悟他。」佛言：",
    "T16n0672_005:0614c12": "「大慧！如汝所問，當為汝說。」大慧言：「唯。世尊！",
    "T16n0672_005:0614c13": "如來、應供、正等覺，為作非作，為果為因，為",
    "T16n0672_005:0614c14": "相所相，為說所說，為覺所覺，如是等為異",
    "T16n0672_005:0614c15": "不異？」佛言：「大慧！如來、應、正等覺，非作非非",
    "T16n0672_005:0614c16": "作，非果非因，非相非所相，非說非所說，",
    "T16n0672_005:0614c17": "非覺非所覺。何以故？俱有過故。大慧！若如",
    "T16n0672_005:0614c18": "來是作則是無常，若是無常，一切作法應是",
    "T16n0672_005:0614c19": "如來，我及諸佛皆不忍可。若非作法則無",
    "T16n0672_005:0614c20": "體性，所修方便悉空無益，同於兔角、石女之",
    "T16n0672_005:0614c21": "子，非作因成故。若非因非果則非有非",
    "T16n0672_005:0614c22": "無，若非有非無則超過四句；言四句者，",
    "T16n0672_005:0614c23": "但隨世間而有言說；若超過四句惟有",
    "T16n0672_005:0614c24": "言說，則如石女兒。大慧！石女兒者惟有言",
    "T16n0672_005:0614c25": "說不墮四句，以不墮故不可度量，諸有",
    "T16n0672_005:0614c26": "智者，應如是知如來所有一切句義。大慧！",
    "T16n0672_005:0614c27": "如我所說諸法無我，以諸法中無有我性",
    "T16n0672_005:0614c28": "故說無我，非是無有諸法自性；如來句義",
    "T16n0672_005:0614c29": "應知亦然。大慧！譬如牛無馬性馬無牛性，",
    "T16n0672_005:0615a01": "非無自性，一切諸法亦復如是，無有自相，",
    "T16n0672_005:0615a02": "而非有即有，非諸凡愚之所能知。何故不",
    "T16n0672_005:0615a03": "知？以分別故。一切法空，一切法無生，一切",
    "T16n0672_005:0615a04": "法無自性，悉亦如是。大慧！如來與蘊非異",
    "T16n0672_005:0615a05": "非不異，若不異者應是無常，五蘊諸法是所",
    "T16n0672_005:0615a06": "作故。若異者，如牛二角有異不異，互相似",
    "T16n0672_005:0615a07": "故不異，長短別故有異，如牛右角異左、左",
    "T16n0672_005:0615a08": "角異右，長短不同色相各別；然亦不異。如",
    "T16n0672_005:0615a09": "於蘊於界、處等，一切法亦如是。「大慧！如來",
    "T16n0672_005:0615a10": "者依解脫說，如來解脫非異非不異；若異",
    "T16n0672_005:0615a11": "者，如來便與色相相應，色相相應即是無",
    "T16n0672_005:0615a12": "常；若不異者，修行者見應無差別，然有差",
    "T16n0672_005:0615a13": "別故非不異。如是智與所知，非異非不",
    "T16n0672_005:0615a14": "異；若非異非不異，則非常非無常，非作",
    "T16n0672_005:0615a15": "非所作，非為非無為，非覺非所覺，非相",
    "T16n0672_005:0615a16": "非所相，非蘊非異蘊，非說非所說，非一",
    "T16n0672_005:0615a17": "非異，非俱非不俱，以是義故超一切量；",
    "T16n0672_005:0615a18": "超一切量故惟有言說，惟有言說故則無",
    "T16n0672_005:0615a19": "有生，無有生故則無有滅，無有滅故則",
    "T16n0672_005:0615a20": "如虛空。大慧！虛空非作非所作，非作非",
    "T16n0672_005:0615a21": "所作故遠離攀緣，遠離攀緣故出過一切",
    "T16n0672_005:0615a22": "諸戲論法，出過一切諸戲論法即是如來，如",
    "T16n0672_005:0615a23": "來即是正等覺體，正等覺者永離一切諸根",
    "T16n0672_005:0615a24": "境界。」爾時世尊重說頌曰：",
    "T16n0672_005:0615a25": "「出過諸根量，　　非果亦非因；",
    "T16n0672_005:0615a26": "　相及所相等，　　如是悉皆離。",
    "T16n0672_005:0615a27": "　蘊緣與正覺，　　一異莫能見；",
    "T16n0672_005:0615a28": "　既無有見者，　　云何起分別？",
    "T16n0672_005:0615a29": "　非作非非作，　　非因非非因，",
    "T16n0672_005:0615b01": "　非蘊非不蘊，　　亦不離餘物。",
    "T16n0672_005:0615b02": "　非有一法體，　　如彼分別見；",
    "T16n0672_005:0615b03": "　亦復非是無，　　諸法性如是。",
    "T16n0672_005:0615b04": "　待有故成無，　　待無故成有；",
    "T16n0672_005:0615b05": "　無既不可取，　　有亦不應說。",
    "T16n0672_005:0615b06": "　不了我無我，　　但著於語言；",
    "T16n0672_005:0615b07": "　彼溺於二邊，　　自壞壞世間。",
    "T16n0672_005:0615b08": "　若能見此法，　　則離一切過；",
    "T16n0672_005:0615b09": "　是名為正觀，　　不毀大導師。」",
    "T16n0672_005:0615b10": "爾時大慧菩薩摩訶薩復白佛言：「世尊！如佛",
    "T16n0672_005:0615b11": "經中分別攝取不生不滅，言此即是如來",
    "T16n0672_005:0615b12": "異名。世尊！願為我說不生不滅此則無法，云",
    "T16n0672_005:0615b13": "何說是如來異名？如世尊說，一切諸法不生",
    "T16n0672_005:0615b14": "不滅，當知此則墮有無見。世尊！若法不生",
    "T16n0672_005:0615b15": "則不可取，無有少法，誰是如來？惟願世",
    "T16n0672_005:0615b16": "尊為我宣說。」佛言：「諦聽！當為汝說。大慧！我",
    "T16n0672_005:0615b17": "說如來非是無法，亦非攝取不生不滅，亦",
    "T16n0672_005:0615b18": "不待緣亦非無義。我說無生，即是如來意",
    "T16n0672_005:0615b19": "生法身別異之名，一切外道、聲聞獨覺、七地",
    "T16n0672_005:0615b20": "菩薩不了其義。大慧！譬如帝釋地及虛空",
    "T16n0672_005:0615b21": "乃至手足，隨一一物各有多名，非以名多",
    "T16n0672_005:0615b22": "而有多體，亦非無體。大慧！我亦如是，於",
    "T16n0672_005:0615b23": "此娑婆世界有三阿僧祇百千名號，諸凡愚",
    "T16n0672_005:0615b24": "人雖聞雖說，而不知是如來異名，其中或",
    "T16n0672_005:0615b25": "有知如來者，知無師者，知導師者，知",
    "T16n0672_005:0615b26": "勝導者，知普導者，知是佛者，知牛王",
    "T16n0672_005:0615b27": "者，知梵王者，知毘紐者，知自在者，",
    "T16n0672_005:0615b28": "知是勝者，知迦毘羅者，知真實邊者，",
    "T16n0672_005:0615b29": "知無盡者，知瑞相者，知如風者，知如火",
    "T16n0672_005:0615c01": "者，知如俱毘羅者，知如月者，知如日者，",
    "T16n0672_005:0615c02": "知如王者，知如仙者，知戌迦者，知因",
    "T16n0672_005:0615c03": "陀羅者，知明星者，知大力者，知如水者，",
    "T16n0672_005:0615c04": "知無滅者，知無生者，知性空者，知真",
    "T16n0672_005:0615c05": "如者，知是諦者，知實性者，知實際",
    "T16n0672_005:0615c06": "者，知法界者，知涅槃者，知常住者，知",
    "T16n0672_005:0615c07": "平等者，知無二者，知無相者，知寂滅者，",
    "T16n0672_005:0615c08": "知具相者，知因緣者，知佛性者，知教導",
    "T16n0672_005:0615c09": "者，知解脫者，知道路者，知一切智者，知",
    "T16n0672_005:0615c10": "最勝者，知意成身者，如是等滿足三阿",
    "T16n0672_005:0615c11": "僧祇百千名號，不增不減。於此及餘諸世",
    "T16n0672_005:0615c12": "界中，有能知我如水中月不入不出，但諸",
    "T16n0672_005:0615c13": "凡愚心沒二邊不能解了，然亦尊重承事",
    "T16n0672_005:0615c14": "供養，而不善解名字句義，執著言教昧於",
    "T16n0672_005:0615c15": "真實，謂無生無滅是無體性，不知是佛差",
    "T16n0672_005:0615c16": "別名號；如因陀羅釋揭羅等，以信言教昧",
    "T16n0672_005:0615c17": "於真實，於一切法如言取義，彼諸凡愚",
    "T16n0672_005:0615c18": "作如是言，義如言說義說無異。何以故？義",
    "T16n0672_005:0615c19": "無體故。是人不了言音自性，謂言即義無",
    "T16n0672_005:0615c20": "別義體。大慧！彼人愚癡，不知言說是生是",
    "T16n0672_005:0615c21": "滅、義不生滅。大慧！一切言說墮於文字，義",
    "T16n0672_005:0615c22": "則不墮，離有離無故，無生無體故。大慧！如",
    "T16n0672_005:0615c23": "來不說墮文字法，文字有無不可得故，惟",
    "T16n0672_005:0615c24": "除不墮於文字者。大慧！若人說法墮文",
    "T16n0672_005:0615c25": "字者，是虛誑說。何以故？諸法自性離文字",
    "T16n0672_005:0615c26": "故。是故，大慧！我經中說，我與諸佛及諸菩",
    "T16n0672_005:0615c27": "薩，不說一字不答一字。所以者何？一切",
    "T16n0672_005:0615c28": "諸法離文字故，非不隨義而分別說。大慧！",
    "T16n0672_005:0615c29": "若不說者教法則斷，教法斷者則無聲聞緣",
    "T16n0672_005:0616a01": "覺菩薩諸佛，若總無者誰說為誰？是故，大慧！",
    "T16n0672_005:0616a02": "菩薩摩訶薩應不著文字隨宜說法。我及",
    "T16n0672_005:0616a03": "諸佛皆隨眾生煩惱解欲，種種不同而為開",
    "T16n0672_005:0616a04": "演，令知諸法自心所見無外境界，捨二分",
    "T16n0672_005:0616a05": "別轉心意識，非為成立聖自證處。「大慧！菩",
    "T16n0672_005:0616a06": "薩摩訶薩應隨於義莫依文字，依文字者",
    "T16n0672_005:0616a07": "墮於惡見，執著自宗而起言說，不能善",
    "T16n0672_005:0616a08": "了一切法相文辭章句，既自損壞亦壞於他，",
    "T16n0672_005:0616a09": "不能令人心得悟解。若能善知一切法相，",
    "T16n0672_005:0616a10": "文辭句義悉皆通達，則能令自身受無相樂，",
    "T16n0672_005:0616a11": "亦能令他安住大乘。若能令他安住大乘，",
    "T16n0672_005:0616a12": "則得一切諸佛聲聞緣覺及諸菩薩之所攝",
    "T16n0672_005:0616a13": "受；若得諸佛聲聞緣覺及諸菩薩之所攝受，",
    "T16n0672_005:0616a14": "則能攝受一切眾生；若能攝受一切眾生，則",
    "T16n0672_005:0616a15": "能攝受一切正法；若能攝受一切正法則",
    "T16n0672_005:0616a16": "不斷佛種；若不斷佛種則得勝妙處。大",
    "T16n0672_005:0616a17": "慧！菩薩摩訶薩生勝妙處，欲令眾生安住",
    "T16n0672_005:0616a18": "大乘，以十自在力現眾色像，隨其所宜",
    "T16n0672_005:0616a19": "說真實法。真實法者，無異無別不來不去，",
    "T16n0672_005:0616a20": "一切戲論悉皆息滅。是故，大慧！善男子、善女",
    "T16n0672_005:0616a21": "人，不應如言執著於義。何以故？真實之法",
    "T16n0672_005:0616a22": "離文字故。「大慧！譬如有人以指指物，小",
    "T16n0672_005:0616a23": "兒觀指不觀於物；愚癡凡夫亦復如是，隨",
    "T16n0672_005:0616a24": "言說指而生執著，乃至盡命終不能捨",
    "T16n0672_005:0616a25": "文字之指取第一義。大慧！譬如嬰兒應食",
    "T16n0672_005:0616a26": "熟食，有人不解成熟方便，而食生者則發",
    "T16n0672_005:0616a27": "狂亂；不生不滅亦復如是，不方便修則為",
    "T16n0672_005:0616a28": "不善，是故宜應善修方便，莫隨言說如",
    "T16n0672_005:0616a29": "觀指端。大慧！實義者，微妙寂靜是涅槃因，",
    "T16n0672_005:0616b01": "言說者，與妄想合流轉生死。大慧！實義者",
    "T16n0672_005:0616b02": "從多聞得，多聞者謂善於義非善言說，善",
    "T16n0672_005:0616b03": "義者不隨一切外道惡見，身自不隨亦令",
    "T16n0672_005:0616b04": "他不隨，是則名曰於義多聞，欲求義者應",
    "T16n0672_005:0616b05": "當親近，與此相違著文字者宜速捨離。」",
    "T16n0672_005:0616b06": "爾時大慧菩薩摩訶薩承佛威神，復白佛",
    "T16n0672_005:0616b07": "言：「世尊！如來演說不生不滅非為奇特。何",
    "T16n0672_005:0616b08": "以故？一切外道亦說作者不生不滅，世尊亦",
    "T16n0672_005:0616b09": "說虛空、涅槃及非數滅不生不滅；外道亦",
    "T16n0672_005:0616b10": "說作者因緣生於世間，世尊亦說無明愛業",
    "T16n0672_005:0616b11": "生諸世間，俱是因緣但名別耳；外物因緣亦",
    "T16n0672_005:0616b12": "復如是，是故佛說與外道說無有差別。外",
    "T16n0672_005:0616b13": "道說言，微塵勝妙自在生主等，如是九物",
    "T16n0672_005:0616b14": "不生不滅；世尊亦說一切諸法不生不滅，若",
    "T16n0672_005:0616b15": "有若無皆不可得。世尊！大種不壞，以其自",
    "T16n0672_005:0616b16": "相不生不滅，周流諸趣，不捨自性。世尊分",
    "T16n0672_005:0616b17": "別雖稍變異，一切無非外道已說，是故佛",
    "T16n0672_005:0616b18": "法同於外道。若有不同，願佛為演，有何所",
    "T16n0672_005:0616b19": "以佛說為勝？若無別異外道即佛，以其亦",
    "T16n0672_005:0616b20": "說不生不滅故。世尊常說一世界中無",
    "T16n0672_005:0616b21": "有多佛，如向所說是則應有。」佛言：「大慧！",
    "T16n0672_005:0616b22": "我之所說不生不滅，不同外道不生不滅，不",
    "T16n0672_005:0616b23": "生無常論。何以故？外道所說，有實性相不",
    "T16n0672_005:0616b24": "生不變；我不如是墮有無品。我所說法，非",
    "T16n0672_005:0616b25": "有非無離生離滅。云何非無？如幻夢色種",
    "T16n0672_005:0616b26": "種見故；云何非有？色相自性非是有故，見",
    "T16n0672_005:0616b27": "不見故，取不取故。是故我說一切諸法非有",
    "T16n0672_005:0616b28": "非無。若覺惟是自心所見，住於自性分別",
    "T16n0672_005:0616b29": "不生，世間所作悉皆永息；分別者是凡愚事，",
    "T16n0672_005:0616c01": "非賢聖耳。大慧！妄心分別不實境界，如乾",
    "T16n0672_005:0616c02": "闥婆城、幻所作人。大慧！譬如小兒見乾闥",
    "T16n0672_005:0616c03": "婆城及以幻人商賈入出，迷心分別言有",
    "T16n0672_005:0616c04": "實事，凡愚所見，生與不生有為無為悉亦如",
    "T16n0672_005:0616c05": "是。如幻人生如幻人滅，幻人其實不生不",
    "T16n0672_005:0616c06": "滅，諸法亦爾離於生滅。大慧！凡夫虛妄起生",
    "T16n0672_005:0616c07": "滅見，非諸聖人。言虛妄者，不如法性起",
    "T16n0672_005:0616c08": "顛倒見，顛倒見者，執法有性不見寂滅，不",
    "T16n0672_005:0616c09": "見寂滅故，不能遠離虛妄分別。是故大",
    "T16n0672_005:0616c10": "慧！無相見勝，非是相見。相是生因，若無有",
    "T16n0672_005:0616c11": "相則無分別，不生不滅則是涅槃。大慧！言",
    "T16n0672_005:0616c12": "涅槃者，見如實處捨離分別心心所法，獲",
    "T16n0672_005:0616c13": "於如來內證聖智，我說此是寂滅涅槃。」爾時",
    "T16n0672_005:0616c14": "世尊重說頌言：",
    "T16n0672_005:0616c15": "「為除有生執，　　成立無生義；",
    "T16n0672_005:0616c16": "　我說無因論，　　非愚所能了。",
    "T16n0672_005:0616c17": "　一切法無生，　　亦非是無法；",
    "T16n0672_005:0616c18": "　如乾城幻夢，　　雖有而無因。",
    "T16n0672_005:0616c19": "　空無生無性，　　云何為我說？",
    "T16n0672_005:0616c20": "　離諸和合緣，　　智慧不能見。",
    "T16n0672_005:0616c21": "　以是故我說，　　空無生無性；",
    "T16n0672_005:0616c22": "　一一緣和合，　　雖現而非有。",
    "T16n0672_005:0616c23": "　分析無和合，　　非如外道見；",
    "T16n0672_005:0616c24": "　如夢及垂髮，　　野馬與乾城。",
    "T16n0672_005:0616c25": "　無因而妄現，　　世事皆如是；",
    "T16n0672_005:0616c26": "　折伏有因論，　　申述無生旨。",
    "T16n0672_005:0616c27": "　無生義若存，　　法眼恒不滅；",
    "T16n0672_005:0616c28": "　我說無因論，　　外道咸驚怖。",
    "T16n0672_005:0616c29": "　云何何所因？　　復以何故生？",
    "T16n0672_005:0617a01": "　於何處和合？　　而作無因論。",
    "T16n0672_005:0617a02": "　觀察有為法，　　非因非無因；",
    "T16n0672_005:0617a03": "　彼生滅論者，　　所見從是滅。",
    "T16n0672_005:0617a04": "　為無故不生？　　為待於眾緣？",
    "T16n0672_005:0617a05": "　為有名無義？　　願為我宣說。",
    "T16n0672_005:0617a06": "　非無法不生，　　亦非以待緣；",
    "T16n0672_005:0617a07": "　非有物而名，　　亦非名無義。",
    "T16n0672_005:0617a08": "　一切諸外道，　　聲聞及緣覺；",
    "T16n0672_005:0617a09": "　十住非所行，　　此是無生相。",
    "T16n0672_005:0617a10": "　遠離諸因緣，　　無有能作者；",
    "T16n0672_005:0617a11": "　惟心所建立，　　我說是無生。",
    "T16n0672_005:0617a12": "　諸法非因生，　　非無亦非有；",
    "T16n0672_005:0617a13": "　能所分別離，　　我說是無生。",
    "T16n0672_005:0617a14": "　惟心無所見，　　亦離於二性；",
    "T16n0672_005:0617a15": "　如是轉所依，　　我說是無生。",
    "T16n0672_005:0617a16": "　外物有非有，　　其心無所取；",
    "T16n0672_005:0617a17": "　一切見咸斷，　　此是無生相。",
    "T16n0672_005:0617a18": "　空無性等句，　　其義皆如是；",
    "T16n0672_005:0617a19": "　非以空故空，　　無生故說空。",
    "T16n0672_005:0617a20": "　因緣共集會，　　是故有生滅；",
    "T16n0672_005:0617a21": "　分散於因緣，　　生滅則無有。",
    "T16n0672_005:0617a22": "　若離諸因緣，　　則更無有法；",
    "T16n0672_005:0617a23": "　一性及異性，　　凡愚所分別。",
    "T16n0672_005:0617a24": "　有無不生法，　　俱非亦復然；",
    "T16n0672_005:0617a25": "　惟除眾緣會，　　於中見起滅。",
    "T16n0672_005:0617a26": "　隨俗假言說，　　因緣遞鈎瑣；",
    "T16n0672_005:0617a27": "　若離因緣瑣，　　生義不可得。",
    "T16n0672_005:0617a28": "　我說惟鈎瑣，　　生無故不生；",
    "T16n0672_005:0617a29": "　離諸外道過，　　非凡愚所了。",
    "T16n0672_005:0617b01": "　若離緣鈎瑣，　　別有生法者；",
    "T16n0672_005:0617b02": "　是則無因論，　　破壞鈎瑣義。",
    "T16n0672_005:0617b03": "　如燈能照物，　　鈎瑣現若然；",
    "T16n0672_005:0617b04": "　此則離鈎瑣，　　別有於諸法。",
    "T16n0672_005:0617b05": "　無生則無性，　　體相如虛空；",
    "T16n0672_005:0617b06": "　離鈎瑣求法，　　愚夫所分別。",
    "T16n0672_005:0617b07": "　復有餘無生，　　眾聖所得法；",
    "T16n0672_005:0617b08": "　彼生無生者，　　是則無生忍。",
    "T16n0672_005:0617b09": "　一切諸世間，　　無非是鈎瑣；",
    "T16n0672_005:0617b10": "　若能如是解，　　此人心得定。",
    "T16n0672_005:0617b11": "　無明與愛業，　　是則內鈎瑣；",
    "T16n0672_005:0617b12": "　種子泥輪等，　　如是名為外。",
    "T16n0672_005:0617b13": "　若言有他法，　　而從因緣生；",
    "T16n0672_005:0617b14": "　離於鈎瑣義，　　此則非教理。",
    "T16n0672_005:0617b15": "　生法若非有，　　彼為誰因緣；",
    "T16n0672_005:0617b16": "　展轉而相生，　　此是因緣義。",
    "T16n0672_005:0617b17": "　堅濕暖動等，　　凡愚所分別；",
    "T16n0672_005:0617b18": "　但緣無有法，　　故說無自性。",
    "T16n0672_005:0617b19": "　如醫療眾病，　　其論無差別；",
    "T16n0672_005:0617b20": "　以病不同故，　　方藥種種殊。",
    "T16n0672_005:0617b21": "　我為諸眾生，　　滅除煩惱病；",
    "T16n0672_005:0617b22": "　知其根勝劣，　　演說諸法門。",
    "T16n0672_005:0617b23": "　非煩惱根異，　　而有種種法；",
    "T16n0672_005:0617b24": "　惟有一大乘，　　清涼八支道。」",
    "T16n0672_005:0617b25": "爾時大慧菩薩摩訶薩復白佛言：「世尊！一切",
    "T16n0672_005:0617b26": "外道妄說無常，世尊亦言諸行無常是生",
    "T16n0672_005:0617b27": "滅法。未知此說是邪是正？所言無常復有",
    "T16n0672_005:0617b28": "幾種？」佛言：「大慧！外道說有七種無常，非是",
    "T16n0672_005:0617b29": "我法。何等為七？謂：有說始起即捨是名無",
    "T16n0672_005:0617c01": "常，生已不生無常性故；有說形處變壞是名",
    "T16n0672_005:0617c02": "無常；有說色即無常；有說色之變異是名無",
    "T16n0672_005:0617c03": "常，一切諸法相續不斷，能令變異自然歸",
    "T16n0672_005:0617c04": "滅，猶如乳酪前後變異，雖不可見然在法",
    "T16n0672_005:0617c05": "中壞一切法；有說物無常；有說物無物無",
    "T16n0672_005:0617c06": "常；有說不生無常，遍住一切諸法之中。其中",
    "T16n0672_005:0617c07": "物無物無常者，謂能造所造其相滅壞，大種",
    "T16n0672_005:0617c08": "自性本來無起。不生無常者，謂常與無常",
    "T16n0672_005:0617c09": "有無等法，如是一切皆無有起，乃至分析",
    "T16n0672_005:0617c10": "至於微塵亦無所見，以不起故說名無生。",
    "T16n0672_005:0617c11": "此是不生無常相，若不了此則墮外道生無",
    "T16n0672_005:0617c12": "常義。有物無常義有物無常者，謂於非常",
    "T16n0672_005:0617c13": "非無常處，自生分別。其義云何？彼立無常，",
    "T16n0672_005:0617c14": "自不滅壞能壞諸法，若無無常壞一切法，",
    "T16n0672_005:0617c15": "法終不滅成於無有，如杖搥瓦石能壞於",
    "T16n0672_005:0617c16": "物而自不壞，此亦如是。大慧！現見無常",
    "T16n0672_005:0617c17": "與一切法，無有能作所作差別，云此是無",
    "T16n0672_005:0617c18": "常，此是所作無差別故，能作所作應俱是",
    "T16n0672_005:0617c19": "常，不見有因能令諸法成於無故。大慧！",
    "T16n0672_005:0617c20": "諸法壞滅實亦有因，但非凡愚之所能了。",
    "T16n0672_005:0617c21": "「大慧！異因不應生於異果，若能生者，一",
    "T16n0672_005:0617c22": "切異法應竝相生，彼法此法能生所生應無",
    "T16n0672_005:0617c23": "有別。現見有別，云何異因生於異果？大",
    "T16n0672_005:0617c24": "慧！若無常性是有法者，應同所作自是無常，",
    "T16n0672_005:0617c25": "自無常故，所無常法皆應是常。大慧！若無",
    "T16n0672_005:0617c26": "常性住諸法中，應同諸法墮於三世，與過",
    "T16n0672_005:0617c27": "去色同時已滅，未來不生現在俱壞。一切外",
    "T16n0672_005:0617c28": "道計四大種體性不壞色者，即是大種差別",
    "T16n0672_005:0617c29": "大種造色，離異不異故，其自性亦不壞滅。",
    "T16n0672_005:0618a01": "大慧！三有之中能造所造，莫不皆是生住滅",
    "T16n0672_005:0618a02": "相，豈更別有無常之性，能生於物而不滅",
    "T16n0672_005:0618a03": "耶？始造即捨無常者，非大種互造大種，",
    "T16n0672_005:0618a04": "以各別故。非自相造，以無異故。非復共",
    "T16n0672_005:0618a05": "造，以乖離故。當知非是始造無常。形狀",
    "T16n0672_005:0618a06": "壞無常者，此非能造及所造壞，但形狀壞。其",
    "T16n0672_005:0618a07": "義云何？謂分析色乃至微塵，但滅形狀長",
    "T16n0672_005:0618a08": "短等見，不滅能造所造色體。此見墮在數",
    "T16n0672_005:0618a09": "論之中。色即是無常者，謂此即是形狀無常",
    "T16n0672_005:0618a10": "非大種性，若大種性亦無常者則無世事；",
    "T16n0672_005:0618a11": "無世事者，當知則墮盧迦耶見，以見一切",
    "T16n0672_005:0618a12": "法自相生惟有言說故。轉變無常者，謂",
    "T16n0672_005:0618a13": "色體變非大種變，譬如以金作莊嚴具，嚴",
    "T16n0672_005:0618a14": "具有變而金無改，此亦如是。「大慧！如是等",
    "T16n0672_005:0618a15": "種種外道，虛妄分別見無常性，彼作是說，",
    "T16n0672_005:0618a16": "火不能燒諸火自相，但各分散，若能燒者，",
    "T16n0672_005:0618a17": "能造所造則皆斷滅。大慧！我說諸法非常無",
    "T16n0672_005:0618a18": "常。何以故？不取外法故，三界唯心故，不",
    "T16n0672_005:0618a19": "說諸相故，大種性處種種差別不生不滅",
    "T16n0672_005:0618a20": "故，非能造所造故，能取所取二種體性一切",
    "T16n0672_005:0618a21": "皆從分別起故，如實而知二取性故，了達",
    "T16n0672_005:0618a22": "惟是自心現故，離外有無二種見故，離有",
    "T16n0672_005:0618a23": "無見則不分別能所造故。大慧！世間出世",
    "T16n0672_005:0618a24": "間及出世間上上諸法，惟是自心非常非",
    "T16n0672_005:0618a25": "無常，不能了達，墮於外道二邊惡見。大慧！",
    "T16n0672_005:0618a26": "一切外道不能解了此三種法，依自分別",
    "T16n0672_005:0618a27": "而起言說著無常性。大慧！此三種法，所有",
    "T16n0672_005:0618a28": "語言分別境界，非諸凡愚之所能知。」爾時世",
    "T16n0672_005:0618a29": "尊重說頌言：",
    "T16n0672_005:0618b01": "「始造即便捨，　　形狀有轉變；",
    "T16n0672_005:0618b02": "　色物等無常，　　外道妄分別。",
    "T16n0672_005:0618b03": "　諸法無壞滅，　　諸大自性住；",
    "T16n0672_005:0618b04": "　外道種種見，　　如是說無常。",
    "T16n0672_005:0618b05": "　彼諸外道眾，　　皆說不生滅；",
    "T16n0672_005:0618b06": "　諸大性自常，　　誰是無常法。",
    "T16n0672_005:0618b07": "　能取及所取，　　一切惟是心；",
    "T16n0672_005:0618b08": "　二種從心現，　　無有我我所。",
    "T16n0672_005:0618b09": "　梵天等諸法，　　我說惟是心；",
    "T16n0672_005:0618b10": "　若離於心者，　　一切不可得。」",
    "T16n0672_005:0618b11": "大乘入楞伽經現證品第四",
    "T16n0672_005:0618b12": "爾時大慧菩薩摩訶薩復白佛言：「世尊！願為",
    "T16n0672_005:0618b13": "我說一切聲聞緣覺入滅次第相續相，令",
    "T16n0672_005:0618b14": "我及諸菩薩摩訶薩善知此已，於滅盡三",
    "T16n0672_005:0618b15": "昧樂心無所惑，不墮二乘及諸外道錯亂",
    "T16n0672_005:0618b16": "之中。」佛言：「諦聽！當為汝說。",
    "T16n0672_005:0618b17": "「大慧！菩薩摩訶薩至于六地，及聲聞緣覺入",
    "T16n0672_005:0618b18": "於滅定，七地菩薩念念恒入，離一切法自性",
    "T16n0672_005:0618b19": "相故非諸二乘。二乘有作墮能所取，不得",
    "T16n0672_005:0618b20": "諸法無差別相，了善不善自相共相入於滅",
    "T16n0672_005:0618b21": "定，是故不能念念恒入。大慧！八地菩薩聲聞",
    "T16n0672_005:0618b22": "緣覺，心、意、意識分別想滅，始從初地乃至六",
    "T16n0672_005:0618b23": "地，觀察三界一切唯是心、意、意識自分別起，",
    "T16n0672_005:0618b24": "離我我所，不見外法種種諸相。凡愚不知，",
    "T16n0672_005:0618b25": "由無始來過惡薰習，於自心內變作能取",
    "T16n0672_005:0618b26": "所取之相而生執著。大慧！八地菩薩所得三",
    "T16n0672_005:0618b27": "昧，同諸聲聞緣覺涅槃，以諸佛力所加持",
    "T16n0672_005:0618b28": "故，於三昧門不入涅槃。若不持者便不",
    "T16n0672_005:0618b29": "化度一切眾生，不能滿足如來之地，亦則",
    "T16n0672_005:0618c01": "斷絕如來種性，是故諸佛為說如來不可",
    "T16n0672_005:0618c02": "思議諸大功德，令其究竟不入涅槃。聲聞",
    "T16n0672_005:0618c03": "緣覺著三昧樂，是故於中生涅槃想。大慧！",
    "T16n0672_005:0618c04": "七地菩薩善能觀察心、意、意識我我所執，生",
    "T16n0672_005:0618c05": "法無我，若生若滅自相共相，四無礙辯善巧",
    "T16n0672_005:0618c06": "決定，於三昧門而得自在，漸入諸地具",
    "T16n0672_005:0618c07": "菩提分法。大慧！我恐諸菩薩不善了知自",
    "T16n0672_005:0618c08": "相共相，不知諸地相續次第，墮於外道諸",
    "T16n0672_005:0618c09": "惡見中，故如是說。大慧！彼實無有若生若",
    "T16n0672_005:0618c10": "滅，諸地次第三界往來，一切皆是自心所見。",
    "T16n0672_005:0618c11": "而諸凡愚不能了知，以不知故，我及諸佛",
    "T16n0672_005:0618c12": "為如是說。「大慧！聲聞緣覺至於菩薩第八",
    "T16n0672_005:0618c13": "地中，為三昧樂之所昏醉，未能善了惟心",
    "T16n0672_005:0618c14": "所見，自共相習纏覆其心，著二無我生涅",
    "T16n0672_005:0618c15": "槃覺，非寂滅慧。大慧！諸菩薩摩訶薩見於",
    "T16n0672_005:0618c16": "寂滅三昧樂門，即便憶念本願大悲，具足",
    "T16n0672_005:0618c17": "修行十無盡句，是故不即入於涅槃，以入",
    "T16n0672_005:0618c18": "涅槃不生果故，離能所取故，了達惟心",
    "T16n0672_005:0618c19": "故，於一切法無分別故，不墮心意及以意",
    "T16n0672_005:0618c20": "識外法性相執著中故；然非不起佛法正",
    "T16n0672_005:0618c21": "因，隨智慧行如是起故，得於如來自證地",
    "T16n0672_005:0618c22": "故。大慧！如人夢中方便度河，未度便覺，覺",
    "T16n0672_005:0618c23": "已思惟向之所見，為是真實？為是虛妄？復",
    "T16n0672_005:0618c24": "自念言：『非實非妄，如是但是見聞覺知，曾",
    "T16n0672_005:0618c25": "所更事分別習氣，離有無念意識夢中之所",
    "T16n0672_005:0618c26": "現耳。』大慧！菩薩摩訶薩亦復如是，始從初",
    "T16n0672_005:0618c27": "地，而至七地，乃至增進入於第八得無分",
    "T16n0672_005:0618c28": "別，見一切法如幻夢等離能所取，見心",
    "T16n0672_005:0618c29": "心所廣大力用，勤修佛法未證令證，離心、",
    "T16n0672_005:0619a01": "意、意識妄分別想獲無生忍，此是菩薩所得",
    "T16n0672_005:0619a02": "涅槃，非滅壞也。大慧！第一義中無有次第",
    "T16n0672_005:0619a03": "亦無相續，遠離一切境界分別，此則名為",
    "T16n0672_005:0619a04": "寂滅之法。」爾時世尊重說頌言：",
    "T16n0672_005:0619a05": "「諸住及佛地，　　惟心無影像；",
    "T16n0672_005:0619a06": "　此是去來今，　　諸佛之所說。",
    "T16n0672_005:0619a07": "　七地是有心，　　八地無影像；",
    "T16n0672_005:0619a08": "　此二地名住，　　餘則我所得。",
    "T16n0672_005:0619a09": "　自證及清淨，　　此則是我地；",
    "T16n0672_005:0619a10": "　摩醯最勝處，　　色究竟莊嚴。",
    "T16n0672_005:0619a11": "　譬如大火聚，　　光焰熾然發；",
    "T16n0672_005:0619a12": "　化現於三有，　　悅意而清涼。",
    "T16n0672_005:0619a13": "　或有現變化，　　或有先時化；",
    "T16n0672_005:0619a14": "　於彼說諸乘，　　皆是如來地。",
    "T16n0672_005:0619a15": "　十地則為初，　　初則為八地；",
    "T16n0672_005:0619a16": "　第九則為七，　　第七復為八。",
    "T16n0672_005:0619a17": "　第二為第三，　　第四為第五；",
    "T16n0672_005:0619a18": "　第三為第六，　　無相有何次？」",
    "T16n0672_005:0619a19": "大乘入楞伽經如來常無常品第五",
    "T16n0672_005:0619a20": "爾時大慧菩薩摩訶薩復白佛言：「世尊！如來、",
    "T16n0672_005:0619a21": "應、正等覺，為常為無常？」佛言：「大慧！如來、應、",
    "T16n0672_005:0619a22": "正等覺，非常非無常。何以故？俱有過故。云",
    "T16n0672_005:0619a23": "何有過？大慧！若如來常者，有能作過，一切",
    "T16n0672_005:0619a24": "外道說能作常；若無常者，有所作過，同於",
    "T16n0672_005:0619a25": "諸蘊為相所相，畢竟斷滅而成無有，然佛",
    "T16n0672_005:0619a26": "如來實非斷滅。大慧！一切所作如瓶衣等，",
    "T16n0672_005:0619a27": "皆是無常，是則如來有無常過，所修福智悉",
    "T16n0672_005:0619a28": "空無益。又諸作法應是如來，無異因故，是",
    "T16n0672_005:0619a29": "故如來非常非無常。復次，大慧！如來非常，",
    "T16n0672_005:0619b01": "若是常者，應如虛空不待因成。大慧！譬如",
    "T16n0672_005:0619b02": "虛空非常非無常。何以故？離常無常若一",
    "T16n0672_005:0619b03": "若異俱不俱等諸過失故。復次，大慧！如來非",
    "T16n0672_005:0619b04": "常，若是常者，則是不生，同於兔馬魚蛇等",
    "T16n0672_005:0619b05": "角。",
    "T16n0672_005:0619b06": "「復次，大慧！以別義故亦得言常。何以故？謂",
    "T16n0672_005:0619b07": "以現智證常法故，證智是常、如來亦常。大",
    "T16n0672_005:0619b08": "慧！諸佛如來所證法性，法住法位，如來出世",
    "T16n0672_005:0619b09": "若不出世常住不易，在於一切二乘外道所",
    "T16n0672_005:0619b10": "得法中，非是空無，然非凡愚之所能知。大",
    "T16n0672_005:0619b11": "慧！夫如來者，以清淨慧內證法性而得其",
    "T16n0672_005:0619b12": "名，非以心、意、意識、蘊、界、處法妄習得名；一",
    "T16n0672_005:0619b13": "切三界皆從虛妄分別而生，如來不從妄",
    "T16n0672_005:0619b14": "分別生。大慧！若有於二有常無常，如來無",
    "T16n0672_005:0619b15": "二，證一切法無生相故，是故非常亦非無",
    "T16n0672_005:0619b16": "常。大慧！乃至少有言說分別生，即有常無",
    "T16n0672_005:0619b17": "常過，是故應除二分別覺勿令少在。」爾時",
    "T16n0672_005:0619b18": "世尊重說頌言：",
    "T16n0672_005:0619b19": "「遠離常無常，　　而現常無常；",
    "T16n0672_005:0619b20": "　如是恒觀佛，　　不生於惡見。",
    "T16n0672_005:0619b21": "　若常無常者，　　所集皆無益；",
    "T16n0672_005:0619b22": "　為除分別覺，　　不說常無常。",
    "T16n0672_005:0619b23": "　乃至有所立，　　一切皆錯亂；",
    "T16n0672_005:0619b24": "　若見惟自心，　　是則無違諍。」",
    "T16n0672_005:0619b25": "大乘入楞伽經剎那品第六",
    "T16n0672_005:0619b26": "爾時大慧菩薩摩訶薩復白佛言：「世尊！惟",
    "T16n0672_005:0619b27": "願為我說蘊、界、處生滅之相，若無有我，誰",
    "T16n0672_005:0619b28": "生誰滅？而諸凡夫依於生滅，不求盡苦不",
    "T16n0672_005:0619b29": "證涅槃。」佛言：「大慧！諦聽！諦聽！當為汝說。大",
    "T16n0672_005:0619c01": "慧！如來藏是善不善因，能遍興造一切趣生。",
    "T16n0672_005:0619c02": "譬如伎兒變現諸趣離我我所，以不覺故，",
    "T16n0672_005:0619c03": "三緣和合而有果生。外道不知執為作者，",
    "T16n0672_005:0619c04": "無始虛偽惡習所熏，名為藏識，生於七識",
    "T16n0672_005:0619c05": "無明住地，譬如大海而有波浪，其體相續恒",
    "T16n0672_005:0619c06": "注不斷，本性清淨，離無常過、離於我論。其",
    "T16n0672_005:0619c07": "餘七識意意識等念念生滅，妄想為因、境相",
    "T16n0672_005:0619c08": "為緣和合而生，不了色等自心所現，計著",
    "T16n0672_005:0619c09": "名相起苦樂受，名相纏縛，既從貪生復生",
    "T16n0672_005:0619c10": "於貪，若因及所緣，諸取根滅不相續生，自慧",
    "T16n0672_005:0619c11": "分別苦樂受者，或得滅定，或得四禪，或復",
    "T16n0672_005:0619c12": "善入諸諦解脫，便妄生於得解脫想，而實未",
    "T16n0672_005:0619c13": "捨未轉如來藏中藏識之名。若無藏識，七識",
    "T16n0672_005:0619c14": "則滅。何以故？因彼及所緣而得生故。然非",
    "T16n0672_005:0619c15": "一切外道二乘諸修行者所知境界，以彼惟",
    "T16n0672_005:0619c16": "了人無我性，於蘊、界、處取於自相及共相",
    "T16n0672_005:0619c17": "故，若見如來藏五法自性諸法無我，隨地",
    "T16n0672_005:0619c18": "次第而漸轉滅，不為外道惡見所動，住不",
    "T16n0672_005:0619c19": "動地得於十種三昧樂門，為三昧力諸佛",
    "T16n0672_005:0619c20": "所持，觀察不思議佛法及本願力，不住實",
    "T16n0672_005:0619c21": "際及三昧樂獲自證智，不與二乘諸外道",
    "T16n0672_005:0619c22": "共，得十聖種性道及意生智身離於諸行。",
    "T16n0672_005:0619c23": "是故，大慧！菩薩摩訶薩欲得勝法，應淨如",
    "T16n0672_005:0619c24": "來藏藏識之名。大慧！若無如來藏名藏識",
    "T16n0672_005:0619c25": "者，則無生滅。然諸凡夫及以聖人悉有生",
    "T16n0672_005:0619c26": "滅，是故一切諸修行者，雖見內境界住現",
    "T16n0672_005:0619c27": "法樂，而不捨於勇猛精進。大慧！此如來藏",
    "T16n0672_005:0619c28": "藏識本性清淨，客塵所染而為不淨，一切二",
    "T16n0672_005:0619c29": "乘及諸外道，臆度起見不能現證，如來於",
    "T16n0672_005:0620a01": "此分明現見，如觀掌中菴摩勒果。「大慧！我",
    "T16n0672_005:0620a02": "為勝鬘夫人及餘深妙淨智菩薩，說如來",
    "T16n0672_005:0620a03": "藏名藏識，與七識俱起，令諸聲聞見法無",
    "T16n0672_005:0620a04": "我。大慧！為勝鬘夫人說佛境界，非是外道",
    "T16n0672_005:0620a05": "二乘境界。大慧！此如來藏藏識是佛境界，與",
    "T16n0672_005:0620a06": "汝等比淨智菩薩隨順義者所行之處，非",
    "T16n0672_005:0620a07": "是一切執著文字外道二乘之所行處。是故",
    "T16n0672_005:0620a08": "汝及諸菩薩摩訶薩，於如來藏藏識當勤",
    "T16n0672_005:0620a09": "觀察，莫但聞已便生足想。」爾時世尊重說",
    "T16n0672_005:0620a10": "頌言：",
    "T16n0672_005:0620a11": "「甚深如來藏，　　而與七識俱；",
    "T16n0672_005:0620a12": "　執著二種生，　　了知則遠離。",
    "T16n0672_005:0620a13": "　無始習所熏，　　如像現於心；",
    "T16n0672_005:0620a14": "　若能如實觀，　　境相悉無有。",
    "T16n0672_005:0620a15": "　如愚見指月，　　觀指不觀月；",
    "T16n0672_005:0620a16": "　計著文字者，　　不見我真實。",
    "T16n0672_005:0620a17": "　心如工伎兒，　　意如和伎者；",
    "T16n0672_005:0620a18": "　五識為伴侶，　　妄想觀伎眾。」",
    "T16n0672_005:0620a19": "爾時大慧菩薩摩訶薩復白佛言：「世尊！願為",
    "T16n0672_005:0620a20": "我說五法自性諸識無我差別之相。我及諸",
    "T16n0672_005:0620a21": "菩薩摩訶薩善知此已，漸修諸地具諸佛",
    "T16n0672_005:0620a22": "法，至於如來自證之位。」佛言：「諦聽！當為汝",
    "T16n0672_005:0620a23": "說。大慧！五法自性諸識無我，所謂：名、相、分",
    "T16n0672_005:0620a24": "別、正智、如如。若修行者觀察此法，入於如",
    "T16n0672_005:0620a25": "來自證境界，遠離常斷有無等見，得現法樂",
    "T16n0672_005:0620a26": "甚深三昧。大慧！凡愚不了五法自性諸識無",
    "T16n0672_005:0620a27": "我，於心所現見有外物而起分別，非諸",
    "T16n0672_005:0620a28": "聖人。」大慧白言：「云何不了而起分別？」佛言：",
    "T16n0672_005:0620a29": "「大慧！凡愚不知名是假立，心隨流動見種",
    "T16n0672_005:0620b01": "種相，計我我所染著於色，覆障聖智起貪",
    "T16n0672_005:0620b02": "瞋癡，造作諸業如蠶作繭，妄想自纏墮於",
    "T16n0672_005:0620b03": "諸趣生死大海，如汲水輪循環不絕，不知",
    "T16n0672_005:0620b04": "諸法如幻如焰如水中月，自心所見妄分",
    "T16n0672_005:0620b05": "別起，離能所取及生住滅，謂從自在、時節、微",
    "T16n0672_005:0620b06": "塵、勝性而生，隨名相流。大慧！此中相者，謂：",
    "T16n0672_005:0620b07": "眼識所見名之為色；耳、鼻、舌、身、意識得者，名",
    "T16n0672_005:0620b08": "之為聲、香、味、觸、法，如是等我說為相。分別",
    "T16n0672_005:0620b09": "者，施設眾名顯示諸相，謂以象馬車步男",
    "T16n0672_005:0620b10": "女等名而顯其相，此事如是決定不異，是",
    "T16n0672_005:0620b11": "名分別。正智者，謂觀名相互為其客，識心",
    "T16n0672_005:0620b12": "不起不斷不常，不墮外道二乘之地，是名",
    "T16n0672_005:0620b13": "正智。大慧！菩薩摩訶薩以其正智觀察名",
    "T16n0672_005:0620b14": "相，非有非無遠離損益二邊惡見，名相及",
    "T16n0672_005:0620b15": "識本來不起，我說此法名為如如。「大慧！菩",
    "T16n0672_005:0620b16": "薩摩訶薩住如如已，得無照現境，昇歡喜",
    "T16n0672_005:0620b17": "地離外道惡趣，入出世法法相淳熟，知",
    "T16n0672_005:0620b18": "一切法猶如幻等，證自聖智所行之法，離",
    "T16n0672_005:0620b19": "臆度見，如是次第乃至法雲。至法雲已，",
    "T16n0672_005:0620b20": "三昧諸力自在神通，開敷滿足成於如來，成",
    "T16n0672_005:0620b21": "如來已為眾生故，如水中月普現其身，",
    "T16n0672_005:0620b22": "隨其欲樂而為說法。其身清淨離心、意、識，",
    "T16n0672_005:0620b23": "被弘誓甲，具足成滿十無盡願，是名菩薩",
    "T16n0672_005:0620b24": "摩訶薩入於如如之所獲得。」",
    "T16n0672_005:0620b25": "爾時大慧菩薩摩訶薩復白佛言：「世尊！為三",
    "T16n0672_005:0620b26": "性入五法中？為各有自相？」佛言：「大慧！三性、",
    "T16n0672_005:0620b27": "八識及二無我，悉入五法，其中名及相是妄",
    "T16n0672_005:0620b28": "計性；以依彼分別心心所法俱時而起，如",
    "T16n0672_005:0620b29": "日與光是緣起性；正智如如不可壞故，是",
    "T16n0672_005:0620c01": "圓成性。大慧！於自心所現生執著時，有",
    "T16n0672_005:0620c02": "八種分別起，此差別相皆是不實，惟妄計",
    "T16n0672_005:0620c03": "性。若能捨離二種我執，二無我智即得生",
    "T16n0672_005:0620c04": "長。大慧！聲聞緣覺菩薩如來，自證聖智諸地",
    "T16n0672_005:0620c05": "位次，一切佛法悉皆攝入此五法中。復次大",
    "T16n0672_005:0620c06": "慧！五法者，所謂相、名、分別、如如、正智。此中相",
    "T16n0672_005:0620c07": "者，謂所見色等形狀各別，是名為相。依彼",
    "T16n0672_005:0620c08": "諸相立瓶等名，此如是、此不異，是名為名。",
    "T16n0672_005:0620c09": "施設眾名顯示諸相心心所法，是名分別。",
    "T16n0672_005:0620c10": "彼名彼相畢竟無有，但是妄心展轉分別，如",
    "T16n0672_005:0620c11": "是觀察乃至覺滅，是名如如。大慧！真實決",
    "T16n0672_005:0620c12": "定究竟根本自性可得，是如如相。我及諸佛",
    "T16n0672_005:0620c13": "隨順證入，如其實相開示演說。若能於此",
    "T16n0672_005:0620c14": "隨順悟解，離斷離常不生分別入自證處，",
    "T16n0672_005:0620c15": "出於外道二乘境界，是名正智。大慧！此五",
    "T16n0672_005:0620c16": "種法，三性、八識及二無我，一切佛法普皆攝",
    "T16n0672_005:0620c17": "盡。大慧！於此法中，汝應以自智善巧通達，",
    "T16n0672_005:0620c18": "亦勸他人令其通達，通達此已，心則決定",
    "T16n0672_005:0620c19": "不隨他轉。」爾時世尊重說頌言：",
    "T16n0672_005:0620c20": "「五法三自性，　　及與八種識；",
    "T16n0672_005:0620c21": "　二種無我法，　　普攝於大乘。",
    "T16n0672_005:0620c22": "　名相及分別，　　二種自性攝；",
    "T16n0672_005:0620c23": "　正智與如如，　　是則圓成相。」",
    "T16n0672_005:0620c24": "爾時大慧菩薩摩訶薩復白佛言：「世尊！如經",
    "T16n0672_005:0620c25": "中說，過去未來現在諸佛如恒河沙，此當",
    "T16n0672_005:0620c26": "云何？為如言而受？為別有義？」",
    "T16n0672_005:0620c27": "佛告大慧：「勿如言受。大慧！三世諸佛非如",
    "T16n0672_005:0620c28": "恒沙。何以故？如來最勝超諸世間，無與等",
    "T16n0672_005:0620c29": "者非喻所及，唯以少分為其喻耳。我以",
    "T16n0672_005:0621a01": "凡愚諸外道等，心恒執著常與無常，惡見增",
    "T16n0672_005:0621a02": "長生死輪迴，令其厭離發勝悕望，言佛易",
    "T16n0672_005:0621a03": "成易可逢值；若言難遇如優曇華，彼便",
    "T16n0672_005:0621a04": "退怯不勤精進，是故我說如恒河沙。我復",
    "T16n0672_005:0621a05": "有時觀受化者，說佛難值如優曇華。大慧！",
    "T16n0672_005:0621a06": "優曇鉢華無有曾見現見當見，如來則有已",
    "T16n0672_005:0621a07": "見當見。大慧！如是譬喻非說自法。自法者，",
    "T16n0672_005:0621a08": "內證聖智所行境界，世間無等過諸譬喻，一",
    "T16n0672_005:0621a09": "切凡愚不能信受。大慧！真實如來超心、意、意",
    "T16n0672_005:0621a10": "識所見之相，不可於中而立譬喻。然亦有",
    "T16n0672_005:0621a11": "時而為建立，言恒河沙等無有相違。大",
    "T16n0672_005:0621a12": "慧！譬如恒沙，龜魚象馬之所踐踏，不生分",
    "T16n0672_005:0621a13": "別恒淨無垢；如來聖智如彼恒河，力通自在",
    "T16n0672_005:0621a14": "以為其沙，外道龜魚競來擾亂，而佛不起",
    "T16n0672_005:0621a15": "一念分別。何以故？如來本願，以三昧樂普",
    "T16n0672_005:0621a16": "安眾生，如恒河沙無有愛憎無分別故。",
    "T16n0672_005:0621a17": "大慧！譬如恒沙是地自性，劫盡燒時燒一切",
    "T16n0672_005:0621a18": "地，而彼地大不捨本性，恒與火大俱時生",
    "T16n0672_005:0621a19": "故，諸凡愚人謂地被燒，而實不燒，火所因",
    "T16n0672_005:0621a20": "故；如來法身亦復如是，如恒河沙終不壞",
    "T16n0672_005:0621a21": "滅。大慧！譬如恒沙無有限量；如來光明亦",
    "T16n0672_005:0621a22": "復如是，為欲成就無量眾生，普照一切諸",
    "T16n0672_005:0621a23": "佛大會。大慧！譬如恒沙住沙自性，不更改",
    "T16n0672_005:0621a24": "變而作餘物；如來亦爾，於世間中不生不",
    "T16n0672_005:0621a25": "滅，諸有生因悉已斷故。大慧！譬如恒沙取不",
    "T16n0672_005:0621a26": "知減投不見增；諸佛亦爾，以方便智成熟",
    "T16n0672_005:0621a27": "眾生無減無增。何以故？如來法身無有身",
    "T16n0672_005:0621a28": "故。大慧！以有身故而有滅壞，法身無身故",
    "T16n0672_005:0621a29": "無滅壞。大慧！譬如恒沙，雖苦壓治欲求蘇",
    "T16n0672_005:0621b01": "油終不可得；如來亦爾，雖為眾生眾苦所",
    "T16n0672_005:0621b02": "壓，乃至蠢動未盡涅槃，欲令捨離於法界",
    "T16n0672_005:0621b03": "中，深心願樂亦不可得。何以故？具足成就",
    "T16n0672_005:0621b04": "大悲心故。大慧！譬如恒沙隨水而流非無",
    "T16n0672_005:0621b05": "水也；如來亦爾，所有說法莫不隨順涅槃",
    "T16n0672_005:0621b06": "之流，以是說言諸佛如來如恒河沙。大慧！",
    "T16n0672_005:0621b07": "如來說法不隨於趣，趣是壞義，生死本際",
    "T16n0672_005:0621b08": "不可得知，既不可知云何說趣？大慧！趣義",
    "T16n0672_005:0621b09": "是斷，凡愚莫知。」大慧菩薩復白佛言：「若生死",
    "T16n0672_005:0621b10": "本際不可知者，云何眾生在生死中而得",
    "T16n0672_005:0621b11": "解脫？」佛言：「大慧！無始虛偽過習因滅，了知",
    "T16n0672_005:0621b12": "外境自心所現，分別轉依名為解脫；非滅",
    "T16n0672_005:0621b13": "壞也，是故不得言無邊際。大慧！無邊際者，",
    "T16n0672_005:0621b14": "但是分別異名。大慧！離分別心無別眾生，",
    "T16n0672_005:0621b15": "以智觀察內外諸法，知與所知悉皆寂滅。",
    "T16n0672_005:0621b16": "大慧！一切諸法，唯是自心分別所見，不了知",
    "T16n0672_005:0621b17": "故分別心起，了心則滅。」爾時世尊重說頌言：",
    "T16n0672_005:0621b18": "「觀察諸導師，　　譬如恒河沙；",
    "T16n0672_005:0621b19": "　非壞亦非趣，　　是人能見佛。",
    "T16n0672_005:0621b20": "　譬如恒河沙，　　悉離一切過；",
    "T16n0672_005:0621b21": "　而恒隨順流，　　佛體亦如是。」",
    "T16n0672_005:0621b22": "爾時大慧菩薩摩訶薩復白佛言：「世尊！願為",
    "T16n0672_005:0621b23": "我說一切諸法剎那壞相。何等諸法名有",
    "T16n0672_005:0621b24": "剎那？」佛言：「諦聽！當為汝說。大慧！一切法者，",
    "T16n0672_005:0621b25": "所謂：善法不善法，有為法無為法，世間",
    "T16n0672_005:0621b26": "法出世間法，有漏法無漏法，有受法無",
    "T16n0672_005:0621b27": "受法。大慧！舉要言之，五取蘊法以心、意、意",
    "T16n0672_005:0621b28": "識習氣為因而得增長，凡愚於此而生分",
    "T16n0672_005:0621b29": "別，謂善不善。聖人現證三昧樂住，是則名",
    "T16n0672_005:0621c01": "為善無漏法。復次，大慧！善不善者，所謂八",
    "T16n0672_005:0621c02": "識。何等為八？謂如來藏名藏識，意及意識",
    "T16n0672_005:0621c03": "并五識身。大慧！彼五識身與意識俱，善不",
    "T16n0672_005:0621c04": "善相展轉差別相續不斷，無異體生生已即",
    "T16n0672_005:0621c05": "滅，不了於境自心所現，次第滅時別識生",
    "T16n0672_005:0621c06": "起，意識與彼五識共俱，取於種種差別形",
    "T16n0672_005:0621c07": "相，剎那不住，我說此等名剎那法。大慧！如",
    "T16n0672_005:0621c08": "來藏名藏識，所與意等諸習氣俱是剎那法，",
    "T16n0672_005:0621c09": "無漏習氣非剎那法，此非凡愚剎那論者之",
    "T16n0672_005:0621c10": "所能知。彼不能知一切諸法有是剎那非",
    "T16n0672_005:0621c11": "剎那故，彼計無為同諸法壞，墮於斷見。大",
    "T16n0672_005:0621c12": "慧！五識身非流轉，不受苦樂非涅槃因，如",
    "T16n0672_005:0621c13": "來藏受苦樂與因俱有生滅，四種習氣之",
    "T16n0672_005:0621c14": "所迷覆，而諸凡愚分別熏心，不能了知起",
    "T16n0672_005:0621c15": "剎那見。大慧！如金金剛佛之舍利，是奇特性",
    "T16n0672_005:0621c16": "終不損壞；若得證法有剎那者，聖應非",
    "T16n0672_005:0621c17": "聖，而彼聖人未曾非聖，如金金剛雖經",
    "T16n0672_005:0621c18": "劫住稱量不減。云何凡愚不解於我祕密",
    "T16n0672_005:0621c19": "之說，於一切法作剎那想？」大慧菩薩復白",
    "T16n0672_005:0621c20": "佛言：「世尊常說六波羅蜜，若得滿足便",
    "T16n0672_005:0621c21": "成正覺。何等為六？云何滿足？」",
    "T16n0672_005:0621c22": "佛言：「大慧！波羅蜜者，差別有三。所謂：世間、",
    "T16n0672_005:0621c23": "出世間、出世間上上。大慧！世間波羅蜜者，謂",
    "T16n0672_005:0621c24": "諸凡愚著我我所執取二邊，求諸有身貪",
    "T16n0672_005:0621c25": "色等境，如是修行檀波羅蜜、持戒、忍辱、精",
    "T16n0672_005:0621c26": "進、禪定，成就神通生於梵世。大慧！出世間",
    "T16n0672_005:0621c27": "波羅蜜者，謂聲聞緣覺執著涅槃希求自",
    "T16n0672_005:0621c28": "樂，如是修習諸波羅蜜。大慧！出世間上上",
    "T16n0672_005:0621c29": "波羅蜜者，謂菩薩摩訶薩於自心二法，了知",
    "T16n0672_005:0622a01": "惟是分別所現，不起妄想不生執著，不",
    "T16n0672_005:0622a02": "取色相，為欲利樂一切眾生，而恒修行",
    "T16n0672_005:0622a03": "檀波羅蜜；於諸境界不起分別，是則修行",
    "T16n0672_005:0622a04": "尸波羅蜜；即於不起分別之時，忍知能取",
    "T16n0672_005:0622a05": "所取自性，是則名為羼提波羅蜜；初中後夜",
    "T16n0672_005:0622a06": "勤修匪懈，隨順實解，不生分別，是則名為",
    "T16n0672_005:0622a07": "毘梨耶波羅蜜；不生分別，不起外道涅槃",
    "T16n0672_005:0622a08": "之見，是則名為禪波羅蜜；以智觀察心無",
    "T16n0672_005:0622a09": "分別不墮二邊，轉淨所依而不壞滅，獲",
    "T16n0672_005:0622a10": "於聖智內證境界，是則名為般若波羅蜜。」",
    "T16n0672_005:0622a11": "爾時世尊重說頌曰：",
    "T16n0672_005:0622a12": "「愚分別有為，　　空無常剎那，",
    "T16n0672_005:0622a13": "　分別剎那義，　　如河燈種子。",
    "T16n0672_005:0622a14": "　一切法不生，　　寂靜無所作；",
    "T16n0672_005:0622a15": "　諸事性皆離，　　是我剎那義。",
    "T16n0672_005:0622a16": "　生無間即滅，　　不為凡愚說；",
    "T16n0672_005:0622a17": "　無間相續法，　　諸趣分別起。",
    "T16n0672_005:0622a18": "　無明為其因，　　心則從彼生；",
    "T16n0672_005:0622a19": "　未能了色來，　　中間何所住？",
    "T16n0672_005:0622a20": "　無間相續滅，　　而有別心起；",
    "T16n0672_005:0622a21": "　不住於色時，　　何所緣而生？",
    "T16n0672_005:0622a22": "　若緣彼而起，　　其因則虛妄；",
    "T16n0672_005:0622a23": "　因妄體不成，　　云何剎那滅？",
    "T16n0672_005:0622a24": "　修行者正受，　　金剛佛舍利；",
    "T16n0672_005:0622a25": "　及以光音宮，　　世間不壞事。",
    "T16n0672_005:0622a26": "　如來圓滿智，　　及比丘證得；",
    "T16n0672_005:0622a27": "　諸法性常住，　　云何見剎那？",
    "T16n0672_005:0622a28": "　乾城幻等色，　　何故非剎那？",
    "T16n0672_005:0622a29": "　大種無實性，　　云何說能造？」",
    "T16n0672_005:0622b01": "大乘入楞伽經卷第五"
}