{
    "T85n2911_001:1456c14": "讚僧功德經",
    "T85n2911_001:1456c16": "　阿含經中略集出，　　歎大福田諸僧寶，",
    "T85n2911_001:1456c17": "　大梵天王及帝釋，　　以大梵音讚僧寶。",
    "T85n2911_001:1456c18": "　如地堅牢諸神等，　　讚歎一切僧寶眾，",
    "T85n2911_001:1456c19": "　我末法中出家人，　　常住僧寶常住僧。",
    "T85n2911_001:1456c20": "　僧寶僧共興佛法，　　志求菩提微妙果，",
    "T85n2911_001:1456c21": "　於濁苦惡世界中，　　常在如來清淨眾。",
    "T85n2911_001:1456c22": "　僧中或有求四果，　　或以證果在僧中，",
    "T85n2911_001:1456c23": "　此等八輩諸上人，　　和合僧中常不斷。",
    "T85n2911_001:1456c24": "　或有頭陀常乞食，　　或有山間樂寂靜，",
    "T85n2911_001:1456c25": "　乃至於微細戒中，　　不犯如來嚴命教。",
    "T85n2911_001:1456c26": "　或有深廣學智慧，　　或有息慮習諸禪，",
    "T85n2911_001:1456c27": "　并皆集在僧眾中，　　猶如百川歸大海。",
    "T85n2911_001:1456c28": "　殊勝妙寶大德僧，　　長養眾生功德種，",
    "T85n2911_001:1456c29": "　能與人天勝果者，　　無過佛法僧寶眾。",
    "T85n2911_001:1457a01": "　善心僧中施掬水，　　獲福多於大海量，",
    "T85n2911_001:1457a02": "　微塵尚可有算期，　　僧中施寶無有盡。",
    "T85n2911_001:1457a03": "　若人當來求遠離，　　越於生死貧窮河，",
    "T85n2911_001:1457a04": "　應當速疾志誠心，　　於僧寶中樹因果。",
    "T85n2911_001:1457a05": "　於此最妙良福田，　　若有種植功德子，",
    "T85n2911_001:1457a06": "　當來收獲無邊畔，　　猶如雲中含大雨。",
    "T85n2911_001:1457a07": "　施者不籌量度者，　　平等奉施無二心，",
    "T85n2911_001:1457a08": "　是人方可能堪任，　　受人天中勝如果。",
    "T85n2911_001:1457a09": "　無量功德具莊嚴，　　大悲世尊弟子眾，",
    "T85n2911_001:1457a10": "　凡人肉眼難分別，　　猶如灰覆於火上。",
    "T85n2911_001:1457a11": "　或有外現犯戒相，　　內祕無量諸功德，",
    "T85n2911_001:1457a12": "　應當信順崇重之，　　賢聖愚凡不可測。",
    "T85n2911_001:1457a13": "　或有外現具威儀，　　或示未能捨其欲，",
    "T85n2911_001:1457a14": "　外相人觀謂凡夫，　　不妨內即是其聖。",
    "T85n2911_001:1457a15": "　內如四種菴羅果，　　生熟難分不可別，",
    "T85n2911_001:1457a16": "　如來弟子亦如是，　　有戒無戒亦難辨。",
    "T85n2911_001:1457a17": "　是故殷勤勸諸人，　　不聽毀罵僧寶眾，",
    "T85n2911_001:1457a18": "　若欲不沈淪苦海，　　常當敬重植良田。",
    "T85n2911_001:1457a19": "　常欲人中受樂者，　　亦當供養苾芻僧，",
    "T85n2911_001:1457a20": "　勿以凡夫下劣心，　　分別如來弟子眾。",
    "T85n2911_001:1457a21": "　若有清信士女等，　　能於十念生信心，",
    "T85n2911_001:1457a22": "　平等供養苾芻僧，　　是人獲得無量報。",
    "T85n2911_001:1457a23": "　若於僧中起邪見，　　當來定墮三惡道，",
    "T85n2911_001:1457a24": "　世尊親自以梵音，　　金口弘宣誠不妄。",
    "T85n2911_001:1457a25": "　寧以利刀割其舌，　　或以捻杵碎其身，",
    "T85n2911_001:1457a26": "　不應一念嗔恚心，　　謗毀如來淨僧眾。",
    "T85n2911_001:1457a27": "　寧以吞大熱鐵丸，　　寧便口中出猛焰，",
    "T85n2911_001:1457a28": "　不應戲論以一言，　　毀罵出家清淨眾。",
    "T85n2911_001:1457a29": "　寧以利刀自屠割，　　殘害支節毀肌膚，",
    "T85n2911_001:1457b01": "　不應戲笑調凡愚，　　何呪打罵苾芻眾？",
    "T85n2911_001:1457b02": "　寧以自手挑兩目，　　寧於多劫受生盲，",
    "T85n2911_001:1457b03": "　其於習行離欲人，　　不應惡眼而瞻視。",
    "T85n2911_001:1457b04": "　寧毀精舍及制多，　　寧焚七寶舍利塔，",
    "T85n2911_001:1457b05": "　勿於僧中出惡言，　　誹謗如來清淨眾。",
    "T85n2911_001:1457b06": "　毀塔之人自墮落，　　經無量劫受諸苦，",
    "T85n2911_001:1457b07": "　好說眾僧短長者，　　自墮亦引無量眾。",
    "T85n2911_001:1457b08": "　是故智者善思量，　　勿於僧中起輕慢，",
    "T85n2911_001:1457b09": "　善自防護口業非，　　莫談此持彼犯戒。",
    "T85n2911_001:1457b10": "　若一惡言毀沙門，　　當墮泥犁受極苦，",
    "T85n2911_001:1457b11": "　從地獄出得人身，　　即招聾盲瘖瘂報。",
    "T85n2911_001:1457b12": "　世間多有愚劣人，　　談說僧尼諸過惡，",
    "T85n2911_001:1457b13": "　因茲墮落惡道中，　　永劫沈淪沒苦海。",
    "T85n2911_001:1457b14": "　大悲世尊禮大眾，　　尊敬和合大德僧，",
    "T85n2911_001:1457b15": "　諸佛尚自致慇懃，　　何況凡夫輕慢眾？",
    "T85n2911_001:1457b16": "　世間多有信心人，　　崇重世尊弟子者，",
    "T85n2911_001:1457b17": "　聞說三寶短長時，　　怨於僧中起邪見。",
    "T85n2911_001:1457b18": "　因此退敗諸善人，　　毀壞如來清淨眾，",
    "T85n2911_001:1457b19": "　不見賢劫千世尊，　　是故智者應思忖。",
    "T85n2911_001:1457b20": "　昔有俱迦離苾芻，　　以一惡言罵僧眾，",
    "T85n2911_001:1457b21": "　猶落鉢頭磨地獄，　　舌被犁耕數萬段。",
    "T85n2911_001:1457b22": "　亦有迦葉佛弟子，　　謗毀無量世間人，",
    "T85n2911_001:1457b23": "　承斯惡業捨殘形，　　還受耕舌地獄苦。",
    "T85n2911_001:1457b24": "　沙門懷忿毀諸人，　　尚招無量口業報，",
    "T85n2911_001:1457b25": "　何況無戒白衣人，　　罵僧免墮惡道者？",
    "T85n2911_001:1457b26": "　是故智人不應罵，　　乃至草木塼瓦等，",
    "T85n2911_001:1457b27": "　況毀清淨出家人，　　習行離欲善法者？",
    "T85n2911_001:1457b28": "　縱使慾火熾燒心，　　點污尸羅清淨戒，",
    "T85n2911_001:1457b29": "　不久速能自懺除，　　還入如來聖眾位。",
    "T85n2911_001:1457c01": "　如人暫迷失其道，　　有目還能尋本路，",
    "T85n2911_001:1457c02": "　苾芻雖犯世尊禁，　　雖然暫犯還能滅。",
    "T85n2911_001:1457c03": "　如人平地蹶脚時，　　有足還能而速起，",
    "T85n2911_001:1457c04": "　苾芻雖暫缺尸羅，　　雖犯不久還能補。",
    "T85n2911_001:1457c05": "　猶如世間金寶器，　　雖破其價一種貴，",
    "T85n2911_001:1457c06": "　木器縱然全不漏，　　不可比於破寶器。",
    "T85n2911_001:1457c07": "　破禁苾芻雖無戒，　　初心出家功德勝，",
    "T85n2911_001:1457c08": "　百千萬億白衣人，　　功德縱多不及彼。",
    "T85n2911_001:1457c09": "　出家弟子能堪任，　　繼嗣如來末代法，",
    "T85n2911_001:1457c10": "　萬德無量在俗人，　　不能須臾弘聖教。",
    "T85n2911_001:1457c11": "　最下犯禁破戒僧，　　供養由獲萬億報，",
    "T85n2911_001:1457c12": "　是故世尊讚勝因，　　天上人中受尊貴。",
    "T85n2911_001:1457c13": "　是故殷勤勸諸人，　　勿毀如來僧寶眾，",
    "T85n2911_001:1457c14": "　今生習惡因緣故，　　當來業成亦毀佛。",
    "T85n2911_001:1457c15": "　緣茲身口意業支，　　永斷世間人天種，",
    "T85n2911_001:1457c16": "　當墮三塗惡道中，　　億劫沈淪無休息。",
    "T85n2911_001:1457c17": "　若於清眾起正信，　　無有毀謗名僧罪，",
    "T85n2911_001:1457c18": "　常能防護口業過，　　不談如來僧寶眾。",
    "T85n2911_001:1457c19": "　若人於僧有罵罪，　　應須志誠速求懺，",
    "T85n2911_001:1457c20": "　於僧勿起憍慢心，　　來生受苦必當悔。",
    "T85n2911_001:1457c21": "　如僧剎那有功德，　　其福不容於大地，",
    "T85n2911_001:1457c22": "　何況經月累歲年，　　堅持如來嚴禁戒。",
    "T85n2911_001:1457c23": "　是人持戒功德報，　　佛於一劫說不盡，",
    "T85n2911_001:1457c24": "　況餘凡俗知其邊，　　福等虛空無有量。",
    "T85n2911_001:1457c25": "　當知功德廣莊嚴，　　釋迦如來僧寶眾，",
    "T85n2911_001:1457c26": "　是故不聽在家者，　　毀辱打罵出家僧。",
    "T85n2911_001:1457c27": "　縱見沙門犯戒時，　　當寬其意勿嫌毀，",
    "T85n2911_001:1457c28": "　如入芳叢採妙花，　　不應摘選枯枝葉。",
    "T85n2911_001:1457c29": "　廣大清淨佛法海，　　多有持戒精修者，",
    "T85n2911_001:1458a01": "　其中縱有犯威儀，　　白衣不應生毀謗。",
    "T85n2911_001:1458a02": "　譬如田中新苗稼，　　於中亦有稗莠草，",
    "T85n2911_001:1458a03": "　應可一種敬良田，　　不應揀選生分別。",
    "T85n2911_001:1458a04": "　是以世尊制諸人，　　不聽毀謗沙門眾，",
    "T85n2911_001:1458a05": "　唯當尊重生敬心，　　同此受勝諸天報。",
    "T85n2911_001:1458a06": "　佛日滅沒雖久遠，　　僧寶連暉傳法燈，",
    "T85n2911_001:1458a07": "　猶如龍王降甘雨，　　大地萠芽普洽潤。",
    "T85n2911_001:1458a08": "　和合僧寶亦如是，　　雨於如來妙法雨，",
    "T85n2911_001:1458a09": "　滋潤枯渴諸群生，　　長養善牙功德種。",
    "T85n2911_001:1458a10": "　於多劫中宿植田，　　得為如來弟子眾，",
    "T85n2911_001:1458a11": "　處在賢聖法海中，　　飲妙解脫甘露味。",
    "T85n2911_001:1458a12": "　傳持世尊末代教，　　流化十方諸國土，",
    "T85n2911_001:1458a13": "　利益一切諸眾生，　　令佛法輪恒不絕。",
    "T85n2911_001:1458a14": "　佛法久後滅沒時，　　伽藍精舍毀成聚，",
    "T85n2911_001:1458a15": "　龕塔尊像併荒涼，　　設欲供養難可得。",
    "T85n2911_001:1458a16": "　壁畫僧形不可見，　　何況得聞於正法？",
    "T85n2911_001:1458a17": "　人身難得生人中，　　佛法難逢今已遇。",
    "T85n2911_001:1458a18": "　如何於妙良福田，　　不種當來功德種？",
    "T85n2911_001:1458a19": "　冥路懸遠不可達，　　當辦資糧備前所。",
    "T85n2911_001:1458a20": "　善福田中不種植，　　當來嶮路之資糧，",
    "T85n2911_001:1458a21": "　是故諸人應善思，　　聞經僧中應惠施。",
    "T85n2911_001:1458a22": "　依經我略讚僧寶，　　功德無量遍虛空，",
    "T85n2911_001:1458a23": "　迴施一切諸群生，　　願共當來值彌勒。"
}