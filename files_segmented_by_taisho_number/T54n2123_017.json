{
    "T54n2123_017:0155b19": "諸經要集卷十七",
    "T54n2123_017:0155b21": "西明寺沙門釋道世集",
    "T54n2123_017:0155b22": "酒肉部第二十六(此有三緣)占相部第二十七",
    "T54n2123_017:0155b23": "述意緣飲酒緣食肉緣",
    "T54n2123_017:0155b24": "述意緣第一",
    "T54n2123_017:0155b25": "夫酒為放逸之門。大聖知其苦本。所以遠酣",
    "T54n2123_017:0155b26": "肆離酒緣。棄醉朋近法友。出昏門入惺境。",
    "T54n2123_017:0155b27": "肉是斷大慈之種。大聖知其殺因。所以去腥",
    "T54n2123_017:0155b28": "臊淨身口。噉蔬菜懲心神。招慈善感延年。故",
    "T54n2123_017:0155b29": "俗禮記云。見其生不忍其死。聞其聲不食其",
    "T54n2123_017:0155c01": "肉。斯亦不殺之義也。若使噉食酒肉之者即",
    "T54n2123_017:0155c02": "同畜生。豺狼禽獸。亦即具殺一切眷屬。食噉",
    "T54n2123_017:0155c03": "諸親及讐怨報。歷劫長夜無有窮已。如婆沙",
    "T54n2123_017:0155c04": "論說。有一女人。五百世害狼兒。狼兒亦五百",
    "T54n2123_017:0155c05": "世害其子。又有女人。五百世斷鬼命根。鬼亦",
    "T54n2123_017:0155c06": "五百世斷其命根。故知經歷六道備受怨報。",
    "T54n2123_017:0155c07": "或經為師長。或是父母。或是兄弟。或是姊",
    "T54n2123_017:0155c08": "妹。或是兒孫。或是朋友。今是凡身。各無道",
    "T54n2123_017:0155c09": "眼。不能分別。還相噉食不自覺知。噉食之",
    "T54n2123_017:0155c10": "時。此物有靈。即生瞋恨還成怨讐。骨肉至親",
    "T54n2123_017:0155c11": "反變成怨。如是之事。豈可不思。暫爭舌端一",
    "T54n2123_017:0155c12": "時少味。永與怨親長為怨對。可為痛心。難以",
    "T54n2123_017:0155c13": "言說。是故涅槃經云。一切肉者悉斷。及自死",
    "T54n2123_017:0155c14": "者猶斷。何況不自死者。又楞伽經云。為利殺",
    "T54n2123_017:0155c15": "眾生。以財網諸肉。二業俱不善。死墮叫呼獄。",
    "T54n2123_017:0155c16": "何謂以利網肉。陸設罝罘水設網罟。此是以",
    "T54n2123_017:0155c17": "利網肉。何謂以財網肉。若於屠殺人。間以錢",
    "T54n2123_017:0155c18": "買肉。此是以財網肉。若今此人。不以財網肉",
    "T54n2123_017:0155c19": "者。習惡律儀。捕害眾生。此人為當專自供",
    "T54n2123_017:0155c20": "口。亦復別有所擬。若別有所擬。向食肉者。豈",
    "T54n2123_017:0155c21": "無殺分。何得云我不殺生。此是灼然違背經",
    "T54n2123_017:0155c22": "文。斷大慈種障不見佛也。",
    "T54n2123_017:0155c23": "飲酒緣第二",
    "T54n2123_017:0155c24": "述曰。此之一教。有權有實。權則漸誘之訓。以",
    "T54n2123_017:0155c25": "輕脫重。初開無犯。據其障理非無其過。若約",
    "T54n2123_017:0155c26": "實教。輕重俱禁。始末不犯。是名持戒。初據",
    "T54n2123_017:0155c27": "權說者。故未曾有經云。爾時國王太子。名曰",
    "T54n2123_017:0155c28": "祇陀。聞佛所說十善道法果報無窮。長跪叉",
    "T54n2123_017:0155c29": "手。白佛言。佛昔令我受持五戒。今欲還捨。所",
    "T54n2123_017:0156a01": "以者何。五戒法中酒戒難持。畏得罪故。世尊",
    "T54n2123_017:0156a02": "告曰。汝飲酒時為何惡耶。祇陀白佛。國中豪",
    "T54n2123_017:0156a03": "強。時時相率齎持酒食。共相娛樂以致歡樂。",
    "T54n2123_017:0156a04": "自無惡也。何以故。得酒念戒。無放逸故。是故",
    "T54n2123_017:0156a05": "飲酒不行惡也。佛言。善哉善哉。祇陀。汝今",
    "T54n2123_017:0156a06": "已得智慧方便。若世間人能如汝者。終身飲",
    "T54n2123_017:0156a07": "酒有何惡哉。如是行者。乃應生福無有罪也。",
    "T54n2123_017:0156a08": "若人飲酒不起惡業。歡喜心故。不起煩惱。",
    "T54n2123_017:0156a09": "善心因緣受善果報。如持五戒何有失乎。飲",
    "T54n2123_017:0156a10": "酒念戒益增其福。先持五戒。今受十善功德。",
    "T54n2123_017:0156a11": "倍勝十善報也。",
    "T54n2123_017:0156a12": "時波斯匿王白佛言。世尊。如佛所說。心歡喜",
    "T54n2123_017:0156a13": "時不起惡業名有漏善者。是事不然。何以故。",
    "T54n2123_017:0156a14": "人飲酒時心則歡喜。歡喜心故不起煩惱。無",
    "T54n2123_017:0156a15": "煩惱故不行惱害。不害物故三業清淨。清淨",
    "T54n2123_017:0156a16": "之道即無漏業。世尊。憶念我昔。遊行臘戲。忘",
    "T54n2123_017:0156a17": "將廚宰。於深山中。覺飢飲食。左右答言。王",
    "T54n2123_017:0156a18": "朝去時。不被命勅令將厨宰。即時無食。我聞",
    "T54n2123_017:0156a19": "是語。走馬還宮。教令索食。王家厨監名修迦",
    "T54n2123_017:0156a20": "羅。修迦羅言。即無現食今方當作。我時飢",
    "T54n2123_017:0156a21": "逼。忿不思惟。勅臣斬殺厨監。臣被王教。即",
    "T54n2123_017:0156a22": "共議言。簡括國中。唯此一人忠良直事。今若",
    "T54n2123_017:0156a23": "殺者。更無有能為王監厨稱王意者。時末利",
    "T54n2123_017:0156a24": "夫人。聞王教勅殺修迦羅。情甚愛惜。知王飢",
    "T54n2123_017:0156a25": "乏。即令辦具好肉美酒。沐浴名香莊嚴身體。",
    "T54n2123_017:0156a26": "將諸妓女往至我所。我見夫人。裝束嚴麗。將",
    "T54n2123_017:0156a27": "從妓女好酒肉來。瞋心即歇。何以。故末利夫",
    "T54n2123_017:0156a28": "人。持佛五戒。斷酒不飲。我心常恨。今日忽",
    "T54n2123_017:0156a29": "然。將酒肉來。共相娛樂。展釋情故。即與夫人",
    "T54n2123_017:0156b01": "飲酒食肉。作眾伎樂歡喜娛樂。恚心即滅。",
    "T54n2123_017:0156b02": "夫人知我忘失怒意。即遣黃門輒傳我命。令",
    "T54n2123_017:0156b03": "語外臣莫殺厨監。即奉教旨。我至明旦。深自",
    "T54n2123_017:0156b04": "悔責。愁憂不食。顏色燋悴。夫人問我。何故",
    "T54n2123_017:0156b05": "憂愁。為何患耶。我言。吾因昨日為飢火所逼。",
    "T54n2123_017:0156b06": "瞋恚心故殺修迦羅。自計國中。更無有人堪",
    "T54n2123_017:0156b07": "監我厨如修迦羅者。為是之故。悔恨愁耳。夫",
    "T54n2123_017:0156b08": "人笑曰。其人猶在。願王莫愁。我重問曰。為實",
    "T54n2123_017:0156b09": "如是。為戲言耶。答言實在非戲言也。我令左",
    "T54n2123_017:0156b10": "右喚厨監來。使者往召。須臾將來。我大歡喜",
    "T54n2123_017:0156b11": "憂愁即除。",
    "T54n2123_017:0156b12": "王白佛言。末利夫人。持佛五戒月行六齋。一",
    "T54n2123_017:0156b13": "日之中。終身五戒。已犯飲酒妄語二戒。八",
    "T54n2123_017:0156b14": "齋戒中。頓犯六戒。此事云何。所犯戒罪。輕",
    "T54n2123_017:0156b15": "耶重耶。世尊答曰。如此犯戒。得大功德。無有",
    "T54n2123_017:0156b16": "罪也。何以故。為利益故。如我前說。夫人修",
    "T54n2123_017:0156b17": "善。凡有二種。一有漏善。二無漏善。末利夫人",
    "T54n2123_017:0156b18": "所犯戒者。入有漏善。不犯戒者。名無漏善。依",
    "T54n2123_017:0156b19": "語義者。破戒修善名有漏善。依義語者。凡",
    "T54n2123_017:0156b20": "心所起善。皆無漏業。王白佛言。如世尊說。末",
    "T54n2123_017:0156b21": "利夫人飲酒破戒。不起惡心。而有功德。無罪",
    "T54n2123_017:0156b22": "報者。一切人民亦復皆然。何以故。我念近",
    "T54n2123_017:0156b23": "昔。舍衛城中。有諸豪族。剎利王公。因小諍",
    "T54n2123_017:0156b24": "競。乃致大怨。各各結謀興兵相伐。兩家並",
    "T54n2123_017:0156b25": "是國親。非可執錄。紛紜鬪戰不從理諫。深為",
    "T54n2123_017:0156b26": "憂之。復自念言。昔太子時。共大臣提韋羅相",
    "T54n2123_017:0156b27": "忿。情實不分。意欲除滅。因太后與酒。飲",
    "T54n2123_017:0156b28": "已情和。思惟是已。即勅大臣。令辦好酒及",
    "T54n2123_017:0156b29": "諸甘饍。又使宣令國中豪族群臣士民。悉",
    "T54n2123_017:0156c01": "皆令集。欲有所論。國中大事。諸臣諍競。兩徒",
    "T54n2123_017:0156c02": "眷屬。各有五百應召來集。於王殿上莊嚴大",
    "T54n2123_017:0156c03": "樂。王勅忠臣。辦琉璃椀。椀受三升。諸寶椀中",
    "T54n2123_017:0156c04": "盛滿好酒。我於眾前先[口*軗](去激反)一椀王曰。",
    "T54n2123_017:0156c05": "今論。國事想。無異心今。當人人辦此一椀甘",
    "T54n2123_017:0156c06": "露良藥然後論事。咸言唯諾。作唱大樂。諸人",
    "T54n2123_017:0156c07": "得酒。并聞音樂。心中歡樂。亡失讐恨。因酒",
    "T54n2123_017:0156c08": "息諍。而得太平。此豈非是酒之功也。竊見世",
    "T54n2123_017:0156c09": "間窮貧小人。奴客婢使夷蠻之人。或因節日。",
    "T54n2123_017:0156c10": "或於酒店。聚會飲酒。歡樂心故。不須人教各",
    "T54n2123_017:0156c11": "各起舞。未得酒時都無是事。是故當知人因",
    "T54n2123_017:0156c12": "飲酒則致歡樂。心歡樂時不起惡念。不起",
    "T54n2123_017:0156c13": "惡念則是善心。善心因緣應受善報。獼猴得",
    "T54n2123_017:0156c14": "酒尚能起舞。況於世人。如世尊說。施善善報。",
    "T54n2123_017:0156c15": "施惡惡報。末利夫人。皆由前身以好施人。故",
    "T54n2123_017:0156c16": "今得好報。世尊云何令持五戒月行六齋。六",
    "T54n2123_017:0156c17": "齋之日。不好莊嚴。香華服飾。作唱伎樂。又",
    "T54n2123_017:0156c18": "復不聽附近夫婿。愛好之姿。竟何所施。徒云",
    "T54n2123_017:0156c19": "其功豈非苦也。佛告王曰。大王所難。非不如",
    "T54n2123_017:0156c20": "是。末利夫人在年少時。若我不勅令受戒法",
    "T54n2123_017:0156c21": "修智慧者。云何當有今日之德以能得度復",
    "T54n2123_017:0156c22": "度王身。如斯之功。復歸誰也(此之已上略明權教)述曰。",
    "T54n2123_017:0156c23": "此下第二約其實說輕重。不犯真名持戒。故",
    "T54n2123_017:0156c24": "大聖知時。量機通塞。通則開禁隨時。量前損",
    "T54n2123_017:0156c25": "益。如匿王欲殺厨監。太子欲害其父。此並",
    "T54n2123_017:0156c26": "因酒忘忿。得全身命免其大罪。以輕脫重不",
    "T54n2123_017:0156c27": "受累殃。然非無飲酒之咎。來報之罪。不得見",
    "T54n2123_017:0156c28": "有前開。遂即雷同總犯。各須量其教意。復省",
    "T54n2123_017:0156c29": "己身行德優劣。得預聖人斯匿末利開禁以",
    "T54n2123_017:0157a01": "不。既不同此。即須依經纖毫勿犯最為殊勝。",
    "T54n2123_017:0157a02": "故四分律云。是我弟子者。乃至不以草頭滴",
    "T54n2123_017:0157a03": "酒入口。何況多飲。是故咽咽結提。",
    "T54n2123_017:0157a04": "又成實論問云。飲酒是實罪耶。答曰非也。所",
    "T54n2123_017:0157a05": "以者何。飲酒不為惱眾生故。而是罪因。若人",
    "T54n2123_017:0157a06": "飲酒。則開不善門。以能障定及諸善法。如",
    "T54n2123_017:0157a07": "殖眾果必有牆障。故知酒過如果無園。",
    "T54n2123_017:0157a08": "又優婆塞經云。若復有人樂飲酒者。是人現",
    "T54n2123_017:0157a09": "世。喜失財物。身心多病。常樂鬪諍。惡名遠",
    "T54n2123_017:0157a10": "聞。喪失智慧。心無慚愧。得惡色力。常為一切",
    "T54n2123_017:0157a11": "之所呵責。人不樂見。不能修善。是名飲酒現",
    "T54n2123_017:0157a12": "世惡報。捨此身已。處在地獄。受飢渴等無量",
    "T54n2123_017:0157a13": "苦惱。是名後世惡業之果。若得人身。心常狂",
    "T54n2123_017:0157a14": "亂。不能繫念思惟善法。是一惡因緣力故。令",
    "T54n2123_017:0157a15": "一切外物資生悉皆具爛。",
    "T54n2123_017:0157a16": "又長阿含經云。其飲酒者。有六種失。一者失",
    "T54n2123_017:0157a17": "財。二者生病。三者鬪諍。四者惡名流布。五者",
    "T54n2123_017:0157a18": "恚怒暴生。六者智慧日損。",
    "T54n2123_017:0157a19": "又智度論云。飲酒有三十五過失。何等三十",
    "T54n2123_017:0157a20": "五。答曰。一現世財物虛竭。何以故。飲酒醉亂",
    "T54n2123_017:0157a21": "心無節限。用費無度故。二眾病之門。三鬪諍",
    "T54n2123_017:0157a22": "之本。四裸露無恥。五醜名惡露。人所不敬。六",
    "T54n2123_017:0157a23": "無復智慧。七應所得物而不得。已所得物而",
    "T54n2123_017:0157a24": "散失。八伏匿之事。盡向人說。九種種事業。廢",
    "T54n2123_017:0157a25": "不成辦。十醉為愁本。何以故醉中多失。惺",
    "T54n2123_017:0157a26": "則慚愧憂愁。十一身力轉少。十二身色壞。十",
    "T54n2123_017:0157a27": "三不知敬父。十四不知敬母。十五不敬沙門。",
    "T54n2123_017:0157a28": "十六不敬婆羅門。十七不敬叔伯及尊長。何",
    "T54n2123_017:0157a29": "以故。醉悶憒惱無所別故。十八不尊敬佛。十",
    "T54n2123_017:0157b01": "九不敬法。二十不敬僧。二十一朋儻惡人。",
    "T54n2123_017:0157b02": "二十二疎遠賢善。二十三作破戒人。二十四",
    "T54n2123_017:0157b03": "無慚愧。二十五不守六情。二十六縱色放逸。",
    "T54n2123_017:0157b04": "二十七人所憎惡。不喜見之。二十八貴重親",
    "T54n2123_017:0157b05": "屬。及諸知識。所共擯棄。二十九行不善法。三",
    "T54n2123_017:0157b06": "十棄捨善法。三十一明人智士所不信用。何",
    "T54n2123_017:0157b07": "以故。酒放逸故。三十二遠離涅槃。三十三種",
    "T54n2123_017:0157b08": "狂癡因緣。三十四身壞命終。墮惡道泥梨",
    "T54n2123_017:0157b09": "中。三十五若得為人。所生之處常當狂癡。如",
    "T54n2123_017:0157b10": "是種種過失。是故不飲酒。",
    "T54n2123_017:0157b11": "又沙彌尼戒經云。不得飲酒。不得嗜酒。不",
    "T54n2123_017:0157b12": "得嘗酒。酒有三十六失。失道破家危身喪命。",
    "T54n2123_017:0157b13": "皆悉由之。牽東引西。持南著北。不能諷經。不",
    "T54n2123_017:0157b14": "敬三尊。輕易師友不孝父母。心閉意塞。世世",
    "T54n2123_017:0157b15": "愚癡。不值大道。其心無識。故不飲酒。欲離五",
    "T54n2123_017:0157b16": "陰。五欲五蓋。得五神通得度五道故。不飲酒。",
    "T54n2123_017:0157b17": "又薩遮尼乾子經偈云。",
    "T54n2123_017:0157b18": "　飲酒多放逸　　現世常愚癡",
    "T54n2123_017:0157b19": "　忘失一切事　　常被智者呵",
    "T54n2123_017:0157b20": "　來世常闇鈍　　多失諸功德",
    "T54n2123_017:0157b21": "　是故點慧人　　離諸飲酒失",
    "T54n2123_017:0157b22": "又十住婆沙論問曰。若有人捨施酒。未知得",
    "T54n2123_017:0157b23": "罪以不。答曰。施者得福受者不得飲。故論",
    "T54n2123_017:0157b24": "云。是菩薩或時樂捨一切。須食與食須飲與",
    "T54n2123_017:0157b25": "飲。若以酒施。應生是念。今是行檀時隨所須",
    "T54n2123_017:0157b26": "與。後當方便教使離酒。得念智慧令不放逸。",
    "T54n2123_017:0157b27": "何以故。檀波羅蜜法悉滿人願。在家菩薩。以",
    "T54n2123_017:0157b28": "酒施者是則無罪。",
    "T54n2123_017:0157b29": "又梵網經云。若自身手過酒器。與人飲酒者。",
    "T54n2123_017:0157c01": "五百世中無手。何況自飲。不得教一切人飲。",
    "T54n2123_017:0157c02": "及一切眾生飲酒。況自飲酒。",
    "T54n2123_017:0157c03": "又優婆塞五戒相經云。佛在支提國跋陀羅",
    "T54n2123_017:0157c04": "婆提邑。是處有惡龍。名奄羅婆提陀。兇暴害",
    "T54n2123_017:0157c05": "人。無人得到其處。象馬無能近者。乃至諸鳥",
    "T54n2123_017:0157c06": "不得過上。秋穀熟時並皆破滅。時有長老莎",
    "T54n2123_017:0157c07": "伽陀羅漢比丘。遊行支提國。漸到跋陀羅婆",
    "T54n2123_017:0157c08": "提邑。過是夜已。晨朝著衣持鉢入村乞食。時",
    "T54n2123_017:0157c09": "聞此邑有惡龍。兇暴害人。鳥獸及破滅秋穀。",
    "T54n2123_017:0157c10": "聞已乞食。到菴婆提羅龍住處。眾鳥樹下敷",
    "T54n2123_017:0157c11": "座具大坐。龍聞衣氣即發瞋恚。從身出煙。長",
    "T54n2123_017:0157c12": "老莎伽陀。即入三昧。以神通力身亦出煙。龍",
    "T54n2123_017:0157c13": "倍瞋恚。身上出火。莎伽陀復入火光三昧身",
    "T54n2123_017:0157c14": "亦出火。龍復雨雹。莎伽陀即變雹作釋俱餅",
    "T54n2123_017:0157c15": "髓餅等。龍復放霹靂。莎伽陀變作種種歡喜",
    "T54n2123_017:0157c16": "丸。龍復雨弓箭刀矟。莎伽陀即變作優鉢",
    "T54n2123_017:0157c17": "羅華。波頭摩華等。龍復雨毒蛇蜈蚣土虺蚰",
    "T54n2123_017:0157c18": "蜒。莎伽陀即變作優鉢羅華瓔珞。瞻蔔華瓔",
    "T54n2123_017:0157c19": "珞等。如是等。龍所有勢力盡現。向莎伽陀。皆",
    "T54n2123_017:0157c20": "不能勝即失威力光明。莎伽陀知龍力盡不",
    "T54n2123_017:0157c21": "能復動。即變作細身。從龍兩耳入從兩眼出。",
    "T54n2123_017:0157c22": "兩眼出已從鼻入。從口中出。在龍頭上。往",
    "T54n2123_017:0157c23": "來經行不傷龍身。爾時龍見如是事已。心即",
    "T54n2123_017:0157c24": "大驚怖毛豎。合掌向莎伽陀言。我歸依汝。",
    "T54n2123_017:0157c25": "莎伽陀答言。汝莫歸依我。當歸依我師佛。龍",
    "T54n2123_017:0157c26": "答言。我從今歸依三寶。知我盡形作佛優婆",
    "T54n2123_017:0157c27": "塞。是龍受三自歸。作佛弟子已。更不復作如",
    "T54n2123_017:0157c28": "先兇惡事。諸人及鳥獸皆得到所。秋穀不傷。",
    "T54n2123_017:0157c29": "名聲流布。諸國皆知長老莎伽陀能降惡龍。",
    "T54n2123_017:0158a01": "折伏令善。因莎伽陀名聲流布。諸人皆作食。",
    "T54n2123_017:0158a02": "傳爭請之。是中有一貧女人。信敬請得莎伽",
    "T54n2123_017:0158a03": "陀。是女為辦蘇乳糜食之。女人念思惟。是",
    "T54n2123_017:0158a04": "沙門噉是蘇乳糜。或當冷發。便取似水色",
    "T54n2123_017:0158a05": "酒。持與莎伽陀。莎伽陀不看便取。飲已為說",
    "T54n2123_017:0158a06": "法便去。過向寺中。爾時酒勢便發。近寺門邊",
    "T54n2123_017:0158a07": "不覺倒地。僧伽梨衣。漉水囊。鉢杖等。各在",
    "T54n2123_017:0158a08": "一處。身在一處。醉無所覺知佛與阿難。行",
    "T54n2123_017:0158a09": "到是處見是比丘。知而故問阿難。此是何人。",
    "T54n2123_017:0158a10": "答言。世尊。此是長老莎伽陀。佛即語阿難。是",
    "T54n2123_017:0158a11": "處為我敷座辦水集僧。阿難受教。敷座辦水",
    "T54n2123_017:0158a12": "集僧。已白佛言。眾僧已集。佛自知時。佛即洗",
    "T54n2123_017:0158a13": "足。問諸比丘。汝等曾見聞。有龍名菴婆羅提",
    "T54n2123_017:0158a14": "陀匈暴惡害。先無有人到其住處。乃至鳥獸",
    "T54n2123_017:0158a15": "無能到上。秋穀熟時破滅諸穀。莎伽陀能折",
    "T54n2123_017:0158a16": "伏令善。鳥獸得到泉上下。是中有見聞者言",
    "T54n2123_017:0158a17": "聞。佛語諸比丘。於汝意云何。此善男子莎",
    "T54n2123_017:0158a18": "伽陀。今能折伏蝦蟇不。答言。不能。佛言。聖",
    "T54n2123_017:0158a19": "人飲酒。尚如是失。何況凡夫。如是過罪皆由",
    "T54n2123_017:0158a20": "飲酒。今從自後。若言我是佛弟子者。不得",
    "T54n2123_017:0158a21": "飲酒。乃至小草頭一滴。亦不得飲。佛種種呵",
    "T54n2123_017:0158a22": "責飲酒過失已。依律因此比丘便制不飲酒",
    "T54n2123_017:0158a23": "戒。問曰。未審天上有酒味不。答曰。無實麴",
    "T54n2123_017:0158a24": "米所造之酒。但有業化所作酒也。故正法念",
    "T54n2123_017:0158a25": "經云。彼夜摩天男。共天女眾。入池遊戲同飲",
    "T54n2123_017:0158a26": "天酒。離於醉過。現樂功德。味觸色香。皆悉具",
    "T54n2123_017:0158a27": "足其中。諸天有以珠器而飲酒者。受用蘇",
    "T54n2123_017:0158a28": "陀之食。色觸香味皆悉具足。彼如是念此水",
    "T54n2123_017:0158a29": "為酒。令我得飲。即於念時皆是天酒。離於醉",
    "T54n2123_017:0158b01": "過。天既飲之增長勝樂。善業力故心生歡喜。",
    "T54n2123_017:0158b02": "然彼諸天。自業力故如是受樂。有鳥名為常",
    "T54n2123_017:0158b03": "樂。見彼諸天在歡喜河。而飲酒故。為說偈",
    "T54n2123_017:0158b04": "言。",
    "T54n2123_017:0158b05": "　沒入放逸海　　貪著諸境界",
    "T54n2123_017:0158b06": "　此酒能迷心　　何用復飲酒",
    "T54n2123_017:0158b07": "　為境界火燒　　不知作不作",
    "T54n2123_017:0158b08": "　園林生貪心　　何用復飲酒",
    "T54n2123_017:0158b09": "彼常樂鳥。見樂飲酒天在河飲酒。為調伏故。",
    "T54n2123_017:0158b10": "如是說偈。",
    "T54n2123_017:0158b11": "又正法念經閻羅王責疏罪人說偈云。",
    "T54n2123_017:0158b12": "　酒能亂人心　　令人如羊等",
    "T54n2123_017:0158b13": "　不知作不作　　如是應捨酒",
    "T54n2123_017:0158b14": "　若酒醉之人　　如死人無異",
    "T54n2123_017:0158b15": "　若欲常不死　　彼人應捨酒",
    "T54n2123_017:0158b16": "　酒是諸過處　　恒常不饒益",
    "T54n2123_017:0158b17": "　一切惡道階　　黑闇所在處",
    "T54n2123_017:0158b18": "　飲酒到地獄　　亦到餓鬼處",
    "T54n2123_017:0158b19": "　行於畜生業　　是酒過所誑",
    "T54n2123_017:0158b20": "　酒為毒中毒　　地獄中地獄",
    "T54n2123_017:0158b21": "　病中之大病　　是智者所說",
    "T54n2123_017:0158b22": "　若人飲酒者　　無因緣歡喜",
    "T54n2123_017:0158b23": "　無因緣而瞋　　無因緣作惡",
    "T54n2123_017:0158b24": "　於佛所生癡　　壞世出世事",
    "T54n2123_017:0158b25": "　燒解脫如火　　所謂酒一法",
    "T54n2123_017:0158b26": "　若人能捨酒　　正行於法戒",
    "T54n2123_017:0158b27": "　彼到第一處　　無死無生處",
    "T54n2123_017:0158b28": "問曰。無病飲酒得罪。有病開飲不答曰。依",
    "T54n2123_017:0158b29": "四分律。實病餘藥治不差。以酒為藥者不",
    "T54n2123_017:0158c01": "犯。",
    "T54n2123_017:0158c02": "問曰。開服幾許。答曰。依文殊師利問經云。若",
    "T54n2123_017:0158c03": "合藥。醫師所說。多藥相和。少酒多藥得用。",
    "T54n2123_017:0158c04": "又舍利弗問經云。舍利弗白佛言。云何世尊。",
    "T54n2123_017:0158c05": "說遮道法不得飲酒。如葶藶子。是名破戒開",
    "T54n2123_017:0158c06": "放逸門。云何迦蘭陀竹園精舍。有一比丘。疾",
    "T54n2123_017:0158c07": "病經年危篤將死。時優波離問言。汝須何藥",
    "T54n2123_017:0158c08": "我為汝覓天上人間。乃至十方。是所應用我",
    "T54n2123_017:0158c09": "皆為取答曰。我所須藥。是違毘尼。故我不",
    "T54n2123_017:0158c10": "覓以至於此。寧盡身命無容犯律。優波離言。",
    "T54n2123_017:0158c11": "汝藥是何。答曰。師言須酒五升。優波離曰。若",
    "T54n2123_017:0158c12": "為病開如來所許。為乞得酒。服已消差差已",
    "T54n2123_017:0158c13": "懷慚。猶謂犯律。往至佛所慇懃悔過。佛為",
    "T54n2123_017:0158c14": "說法聞已歡喜。得羅漢道。佛言。酒有多失開",
    "T54n2123_017:0158c15": "放逸門。飲如葶藶子犯罪已積。若消病苦",
    "T54n2123_017:0158c16": "非先所斷。",
    "T54n2123_017:0158c17": "述曰。不得見前文開籠通總飲。必須實病重",
    "T54n2123_017:0158c18": "困臨終。先用餘藥治皆不差。要須酒和得差",
    "T54n2123_017:0158c19": "者。依前方開。比見無識之人。身力強壯。日別",
    "T54n2123_017:0158c20": "馳走。不依眾儀。少有微患。便長情貪。不護道",
    "T54n2123_017:0158c21": "業。妄引經律云。佛開種種湯藥。名衣上服。施",
    "T54n2123_017:0158c22": "佛及僧。因公傍私。詭誑道俗。是故智人。守",
    "T54n2123_017:0158c23": "戒如命。不敢犯之。",
    "T54n2123_017:0158c24": "是故薩遮尼乾子經偈云。",
    "T54n2123_017:0158c25": "　酒為放逸根　　不飲閉惡道",
    "T54n2123_017:0158c26": "　寧捨百千身　　不毀犯法教",
    "T54n2123_017:0158c27": "　寧使身乾枯　　終不飲此酒",
    "T54n2123_017:0158c28": "　假使毀犯戒　　壽命滿百年",
    "T54n2123_017:0158c29": "　不如護禁戒　　即時身磨滅",
    "T54n2123_017:0159a01": "　決定能使差　　我猶故不飲",
    "T54n2123_017:0159a02": "　況今不定知　　為差為不差",
    "T54n2123_017:0159a03": "　使是決定心　　心生大歡喜",
    "T54n2123_017:0159a04": "　即獲見真諦　　所患即消息",
    "T54n2123_017:0159a05": "當知眾生所有病者。皆由貪瞋我慢為因。從",
    "T54n2123_017:0159a06": "因有果。得此苦報。非由不得藥酒病不得差。",
    "T54n2123_017:0159a07": "故涅槃經云。一切眾生有四毒箭。則為病因。",
    "T54n2123_017:0159a08": "何等為四。一貪欲。二瞋恚。三愚癡。四憍慢。若",
    "T54n2123_017:0159a09": "有病因。則有病生。所謂愛熱肺病。上氣吐逆。",
    "T54n2123_017:0159a10": "膚體[病-丙+習][病-丙+習]。其心悶亂。下痢噦噎。小便淋瀝。眼",
    "T54n2123_017:0159a11": "耳疼痛。腹背脹滿。顛狂乾消。鬼魅所著。如是",
    "T54n2123_017:0159a12": "種種身心諸病。若識病本。斷惡修善。三世苦",
    "T54n2123_017:0159a13": "報永除不受。若不觀理。縱用天下藥酒所治。",
    "T54n2123_017:0159a14": "其病轉增難可得差。",
    "T54n2123_017:0159a15": "又毘尼母經云。尊者彌沙塞說曰。莎提比丘。",
    "T54n2123_017:0159a16": "小小因酒。長養身命。後出家已不得酒。故",
    "T54n2123_017:0159a17": "四大不調。諸比丘白佛。佛言。病者聽甕上嗅",
    "T54n2123_017:0159a18": "之。若差不聽嗅。不差者聽用酒洗身。若復",
    "T54n2123_017:0159a19": "不差。聽用酒和麵作餅食之。若復不差。聽酒",
    "T54n2123_017:0159a20": "中自漬。",
    "T54n2123_017:0159a21": "又新婆沙論云。如契經說。尊者舍利子。於",
    "T54n2123_017:0159a22": "憍薩羅國。住一林中。時有活命出家外道。亦",
    "T54n2123_017:0159a23": "住彼林。隣近尊者。去林不遠。諸村邑中。有時",
    "T54n2123_017:0159a24": "廣設四月節會。時彼外道。巡諸村邑。飽食猪",
    "T54n2123_017:0159a25": "肉。恣情飲酒。竊持殘者。還至林中。見舍利子",
    "T54n2123_017:0159a26": "坐一樹下。酒所昏故起輕蔑心。我今與彼雖",
    "T54n2123_017:0159a27": "俱出家。我獨富樂。而彼貧苦。尋趣尊者。作是",
    "T54n2123_017:0159a28": "頌曰。",
    "T54n2123_017:0159a29": "　我已飽酒肉　　復竊持餘來",
    "T54n2123_017:0159b01": "　地上草木山　　皆視如金聚",
    "T54n2123_017:0159b02": "時舍利子。聞已念言。此死外道。都無慚愧。乃",
    "T54n2123_017:0159b03": "能無賴說此伽陀。我今亦應對彼說頌。作是",
    "T54n2123_017:0159b04": "念已。即說頌言。",
    "T54n2123_017:0159b05": "　我常飽無相　　恒住空定門",
    "T54n2123_017:0159b06": "　地上草木山　　皆視如唾處",
    "T54n2123_017:0159b07": "今此頌中。尊者舍利子。作師子吼。說三解脫",
    "T54n2123_017:0159b08": "門。謂於初句。說無相解脫門。於第二句。說空",
    "T54n2123_017:0159b09": "解脫門。於後二句。說無願解脫門。◎",
    "T54n2123_017:0159b10": "◎食肉緣第三",
    "T54n2123_017:0159b11": "述曰。此之一教。亦有權實。言權教者。據毘尼",
    "T54n2123_017:0159b12": "律中。世尊初成道時。為度麁惡凡夫。未堪說",
    "T54n2123_017:0159b13": "細。且於漸教之中。說三種淨肉。離見聞疑。不",
    "T54n2123_017:0159b14": "為己殺。鳥殘自死者。開聽食之。先麁後細。漸",
    "T54n2123_017:0159b15": "令離過。是別時之意。不了之說。若據實教。始",
    "T54n2123_017:0159b16": "從得道。至涅槃夜。大聖慇懃。始終不開。",
    "T54n2123_017:0159b17": "又涅槃經云。一切眾生聞其肉氣皆悉恐怖",
    "T54n2123_017:0159b18": "生畏死想。水陸空行有命之類。悉捨之走。咸",
    "T54n2123_017:0159b19": "言。此人是我等怨。是故菩薩不習食肉。為度",
    "T54n2123_017:0159b20": "眾生示現食肉。雖現食之其實不食。但諸眾",
    "T54n2123_017:0159b21": "生有執見者。不解如來方便說意。便即偏執",
    "T54n2123_017:0159b22": "毘尼局教。言佛聽食三種淨肉。亦謗我言。如",
    "T54n2123_017:0159b23": "來自食。彼愚癡人成大罪障。長夜墮於無利",
    "T54n2123_017:0159b24": "益處。亦不得見現在未來賢聖弟子。況當得",
    "T54n2123_017:0159b25": "見諸佛如來。大慧。諸聲聞人等常所應食。米",
    "T54n2123_017:0159b26": "麵油蜜等能生淨命。非法貯畜非法受取。我",
    "T54n2123_017:0159b27": "說不淨。尚不聽食。何況聽食肉血不淨耶。非",
    "T54n2123_017:0159b28": "直食肉壞善障道。乃至邪命諂曲以求自活。",
    "T54n2123_017:0159b29": "亦是障道。",
    "T54n2123_017:0159c01": "又文殊師利問經云。若為己殺不得噉。若肉",
    "T54n2123_017:0159c02": "如林木已自腐爛。欲食得食。若欲噉肉者。",
    "T54n2123_017:0159c03": "當說此呪。",
    "T54n2123_017:0159c04": "多姪咃(此言如是)阿捺摩阿捺摩(此言無我無我)阿視婆多",
    "T54n2123_017:0159c05": "阿視婆多(此言無壽命無壽命)那舍那舍(此言失失)陀呵陀呵(此言燒燒)",
    "T54n2123_017:0159c06": "婆弗婆弗(此言破破)僧柯栗多弭(此言有為)莎呵(此言除殺去)",
    "T54n2123_017:0159c07": "此呪三說乃得噉肉。飯亦不食。何以故。若思",
    "T54n2123_017:0159c08": "惟飯不應食。何況當噉肉。佛告文殊師利。以",
    "T54n2123_017:0159c09": "眾生無慈悲力懷殺害意。為此因緣故斷食",
    "T54n2123_017:0159c10": "肉。若能不懷害心。大慈悲心。為教化一切眾",
    "T54n2123_017:0159c11": "生故。無有過罪。",
    "T54n2123_017:0159c12": "述曰。此亦初教漸制已前。故除為己殺者不",
    "T54n2123_017:0159c13": "得噉食。若自死腐爛如草木想。且開食之等。",
    "T54n2123_017:0159c14": "欲食者令誦呪生慚愧心。然後開食。若制斷",
    "T54n2123_017:0159c15": "已後。一切雜肉無問自死鳥殘。皆不得食。如",
    "T54n2123_017:0159c16": "未曾有經開飲酒。文殊問經開食肉等。計此",
    "T54n2123_017:0159c17": "經等。並是如來初成道時。量眾生機不可頓",
    "T54n2123_017:0159c18": "斷頓制。所以漸開漸制。後知眾生根熟。便則",
    "T54n2123_017:0159c19": "永斷永制纖毫不許。若不抄出根元。時有愚",
    "T54n2123_017:0159c20": "人偏讀此經。即便縱犯。不解開遮通塞有異。",
    "T54n2123_017:0159c21": "所以總錄漸頓之文。知其本末之意。庶令永",
    "T54n2123_017:0159c22": "斷開顯梵行也。",
    "T54n2123_017:0159c23": "問曰。酒是和神之藥。肉為充飢之饍。古今",
    "T54n2123_017:0159c24": "同味。今獨何見鄙而不食。若使佛教清禁居",
    "T54n2123_017:0159c25": "喪禮制。即如對於嚴君。勅賜俗食。豈關僧",
    "T54n2123_017:0159c26": "過拒而不食耶。答曰。貪財喜色貞夫所鄙。好",
    "T54n2123_017:0159c27": "饍嗜美廉士所惡。割情從道前賢所歎。抑欲",
    "T54n2123_017:0159c28": "崇德往哲同嗟。況肉由殺命。酒能亂神。不食",
    "T54n2123_017:0159c29": "是理。寧可為非。縱逢上抑終須嚴斷。雖違君",
    "T54n2123_017:0160a01": "命還順佛心。",
    "T54n2123_017:0160a02": "問曰。肉由害命斷之且然。酒不損生何為頓",
    "T54n2123_017:0160a03": "制。若使無損計罪無過言非。飲漿食飯亦應",
    "T54n2123_017:0160a04": "得罪。而實不爾。酒何偏斷。答曰。結戒隨事。",
    "T54n2123_017:0160a05": "得罪據心。肉體因害。食之即罪。酒性非損。",
    "T54n2123_017:0160a06": "過由蔽神餘處生過。過生由酒斷酒即除。所",
    "T54n2123_017:0160a07": "以遮制不同。非謂酒體是罪。",
    "T54n2123_017:0160a08": "問曰。罪有遮性。酒體生罪。今有耐酒之人。能",
    "T54n2123_017:0160a09": "飲不醉。又不蔽神亦不生罪。此人飲酒應不",
    "T54n2123_017:0160a10": "得罪。斯則能飲無過不能招咎。何關斷酒以",
    "T54n2123_017:0160a11": "成戒善。可謂能飲耐酒常名持戒。少飲即醉",
    "T54n2123_017:0160a12": "是大罪人。答曰。制戒防非本為生善。戒是止",
    "T54n2123_017:0160a13": "善身口無違。緣中止息遮性兩斷。乃名戒",
    "T54n2123_017:0160a14": "善。今耐酒之人。既不亂神未破餘戒。實理非",
    "T54n2123_017:0160a15": "罪。正以飲生罪因。外違遮教緣中生犯。仍名",
    "T54n2123_017:0160a16": "有罪。以乖不飲。猶非持戒。",
    "T54n2123_017:0160a17": "第一據實有損者。依經食肉之人有十種過",
    "T54n2123_017:0160a18": "失。第一明一切眾生無始已來。皆是己親不",
    "T54n2123_017:0160a19": "合食肉。故入楞伽經云。我觀眾生輪迴五道。",
    "T54n2123_017:0160a20": "同在生死共相生育。遞為父母兄弟姊妹。若",
    "T54n2123_017:0160a21": "男若女。中表內外六親眷屬。或生餘道。善道",
    "T54n2123_017:0160a22": "惡道常為眷屬。以是因緣我觀眾生。更相噉",
    "T54n2123_017:0160a23": "肉無非親者。由食肉味遞互相噉。常生害心",
    "T54n2123_017:0160a24": "增長苦業。流轉生死不得出離。佛說是時。諸",
    "T54n2123_017:0160a25": "惡羅剎聞佛所說。悉捨惡心止不食肉。遞相",
    "T54n2123_017:0160a26": "勸發菩薩之心。護眾生命亦自護身。離一切",
    "T54n2123_017:0160a27": "諸肉不食。悲泣流淚白言。世尊。我聞佛說諦",
    "T54n2123_017:0160a28": "觀六道。我所噉肉皆是我親。乃知食肉眾生",
    "T54n2123_017:0160a29": "是我大怨。斷大慈種長不善業。是大苦本。我",
    "T54n2123_017:0160b01": "從今日斷不食肉。及我眷屬亦不聽食。如來",
    "T54n2123_017:0160b02": "弟子有不食者。我當晝夜親近擁護。若食肉",
    "T54n2123_017:0160b03": "者。我當與作大不饒益。大慧。羅剎惡鬼常食",
    "T54n2123_017:0160b04": "肉者。聞我所說。尚發慈心捨肉不食。況我弟",
    "T54n2123_017:0160b05": "子行善法者。當聽食肉。若食肉者。當知即是",
    "T54n2123_017:0160b06": "眾生大怨。斷我聖種。大慧。若我弟子聞我所",
    "T54n2123_017:0160b07": "說。不諦觀察而食肉者。當知即是旃陀羅種。",
    "T54n2123_017:0160b08": "非我弟子。我非其師。",
    "T54n2123_017:0160b09": "第二明食肉眾生見者皆悉驚怖故不應食。",
    "T54n2123_017:0160b10": "如彼經說食肉之人眾生聞氣。悉皆驚怖逃",
    "T54n2123_017:0160b11": "走遠離。是故菩薩修如實行。為化眾生不應",
    "T54n2123_017:0160b12": "食肉。譬如旃陀羅。臘師。屠兒。捕魚鳥人。一",
    "T54n2123_017:0160b13": "切行處眾生遙見作如是念。我今定死。而此",
    "T54n2123_017:0160b14": "來者是大惡人。不識罪福斷眾生命。求現前",
    "T54n2123_017:0160b15": "利。今來至此為覓我等。今我等身悉皆有肉。",
    "T54n2123_017:0160b16": "是故今來。我等定死。大慧。由人食肉。能令眾",
    "T54n2123_017:0160b17": "生見者皆生如是驚怖。大慧。一切虛空地中",
    "T54n2123_017:0160b18": "眾生。見食肉者。皆生恐怖而起疑念。我於今",
    "T54n2123_017:0160b19": "者為死為活。如是惡人不修慈心。亦如犲狼",
    "T54n2123_017:0160b20": "遊行世間常覓肉食。如牛噉草。蜣蜋逐糞不",
    "T54n2123_017:0160b21": "知飽足。我身是肉正是其食。不應逢見。即捨",
    "T54n2123_017:0160b22": "逃走離之遠去。如人畏懼羅剎無異。",
    "T54n2123_017:0160b23": "第三明食肉之人壞他信心。是故不應食肉",
    "T54n2123_017:0160b24": "也。如彼經云。若食肉者。眾生即失一切信心。",
    "T54n2123_017:0160b25": "便言世間無可信者。斷於信報。是故大慧。",
    "T54n2123_017:0160b26": "菩薩為護眾生信心。一切諸肉悉不應食。何",
    "T54n2123_017:0160b27": "以故。世間有人見食肉故。謗毀三寶作如是",
    "T54n2123_017:0160b28": "言。於佛法中。何處當有真實沙門婆羅門修",
    "T54n2123_017:0160b29": "梵行者。捨於聖人本所應食。食於眾生猶如",
    "T54n2123_017:0160c01": "羅剎。斷我法輪絕滅聖種。一切皆由食肉者",
    "T54n2123_017:0160c02": "過。是故大慧。我弟子者。為護惡人毀謗三寶。",
    "T54n2123_017:0160c03": "乃至不應生念肉想。何況食噉也。",
    "T54n2123_017:0160c04": "第四明慈心少欲行人不應食肉。如彼經說。",
    "T54n2123_017:0160c05": "菩薩為求出離生死。應當專念慈悲之行少欲",
    "T54n2123_017:0160c06": "知足。厭世間苦速求解脫。若捨憒鬧就於空",
    "T54n2123_017:0160c07": "閑。住屍陀林阿蘭若處。塚間樹下獨坐思惟。",
    "T54n2123_017:0160c08": "觀諸世間無一可樂。妻子眷屬如枷鎖想。宮",
    "T54n2123_017:0160c09": "殿臺觀如牢獄想。觀諸珍寶如糞聚想。見諸",
    "T54n2123_017:0160c10": "飲食如膿血想。受諸飲食如塗癰瘡想。處得",
    "T54n2123_017:0160c11": "存命繫念聖道。不為貪味。酒肉葱韮蒜薤臭",
    "T54n2123_017:0160c12": "味。悉捨不食。若如是者。是真修行。堪受一切",
    "T54n2123_017:0160c13": "人天供養。若於世間不生厭離。貪著諸味。酒",
    "T54n2123_017:0160c14": "肉薰辛皆便噉食。不應受於世間信施也。",
    "T54n2123_017:0160c15": "第五明食肉之人皆是過去曾作惡羅剎。由",
    "T54n2123_017:0160c16": "習氣故今故貪肉。是故不應食肉也。如彼經",
    "T54n2123_017:0160c17": "說。有諸眾生。過去曾修無量因緣。有微善",
    "T54n2123_017:0160c18": "根得聞我法。信心出家在我法中。過去曾作",
    "T54n2123_017:0160c19": "羅剎眷屬。虎狼師子猫狸中生。雖在我法食",
    "T54n2123_017:0160c20": "肉餘習。見食肉者歡喜親近。入諸城邑聚落",
    "T54n2123_017:0160c21": "塔寺。飲酒噉肉以為歡樂。諸天人觀如羅剎",
    "T54n2123_017:0160c22": "爭噉死屍。等無有異。而不自知。已失我眾成",
    "T54n2123_017:0160c23": "羅剎眷屬。雖服袈裟剃除鬚髮。有命看見心",
    "T54n2123_017:0160c24": "生恐怖。如畏羅剎。此明食肉皆是過去曾作",
    "T54n2123_017:0160c25": "羅剎。師子虎狼猫狸中來。故應裁斷也。",
    "T54n2123_017:0160c26": "第六明食肉之人。學世呪術尚不得成。況出",
    "T54n2123_017:0160c27": "世法何由可證。是故行者不應食肉。如彼經",
    "T54n2123_017:0160c28": "說。世間邪見諸呪術師。若其食肉呪術不成。",
    "T54n2123_017:0160c29": "為成邪術尚不食肉。況我弟子。為求如來無",
    "T54n2123_017:0161a01": "上聖道出世解脫。修大慈悲精懃苦行。猶恐",
    "T54n2123_017:0161a02": "不得。何處當有如是解脫。為彼癡人食肉而",
    "T54n2123_017:0161a03": "得其報。是故大慧。我諸弟子。為求出世解脫",
    "T54n2123_017:0161a04": "樂故。不應食肉也。",
    "T54n2123_017:0161a05": "第七明眾生皆愛身命與己無別。是故行者",
    "T54n2123_017:0161a06": "不應食肉。如彼經說。食肉能起色力貪味人",
    "T54n2123_017:0161a07": "多貪著。應當諦觀一切世間有身命者。各自",
    "T54n2123_017:0161a08": "寶重畏於死苦。護惜己身人畜無別。寧當樂",
    "T54n2123_017:0161a09": "存。疥野干身。不能捨命受諸天樂。何以故。",
    "T54n2123_017:0161a10": "畏死苦故。以是觀察死為大苦。是可畏法。自",
    "T54n2123_017:0161a11": "身畏死。云何當殺而食他肉。是故大慧。欲食",
    "T54n2123_017:0161a12": "肉者。先自念身。次觀眾生。不應食肉也。",
    "T54n2123_017:0161a13": "第八明食肉之人諸天賢聖皆悉遠離惡神恐",
    "T54n2123_017:0161a14": "怖。是故行者不應食肉。如彼經說。夫食肉",
    "T54n2123_017:0161a15": "者。諸天遠離何況聖人。是故菩薩為見聖人。",
    "T54n2123_017:0161a16": "當修慈悲不應食肉。大慧。食肉之人。睡眠亦",
    "T54n2123_017:0161a17": "苦。起時亦苦。若於夢中見種種惡。驚怖毛竪",
    "T54n2123_017:0161a18": "心常不安。無慈心故乏諸善力。若其獨在空",
    "T54n2123_017:0161a19": "閑之處。多為非人而伺其便。虎狼師子亦來",
    "T54n2123_017:0161a20": "伺求欲食其肉。心常驚怖不得安隱也。",
    "T54n2123_017:0161a21": "第九明食肉之人。淨者尚不應貪。況不淨",
    "T54n2123_017:0161a22": "肉。是故行者不應食肉。如彼經說。我說凡夫",
    "T54n2123_017:0161a23": "為求淨命噉於淨食。尚應生心如子肉想。何",
    "T54n2123_017:0161a24": "況聽食非聖人食。聖人雖著。以肉能生無量",
    "T54n2123_017:0161a25": "諸過失故。於出世一切功德。云何言我聽",
    "T54n2123_017:0161a26": "諸弟子食諸肉血不淨等味。言我聽者。是則",
    "T54n2123_017:0161a27": "謗我。故內律云。食生肉血等。得偷蘭遮罪。",
    "T54n2123_017:0161a28": "第十明食肉之人死則還生惡羅剎等中。是",
    "T54n2123_017:0161a29": "故行者不應食肉。如彼經說。食肉眾生。依於",
    "T54n2123_017:0161b01": "過去食肉熏故。多生羅剎師子虎狼犲犳猫",
    "T54n2123_017:0161b02": "狸鵄梟鵰鷲鷹鷂等中。有命之類各自護身。",
    "T54n2123_017:0161b03": "不令得便受飢餓苦。常生惡心念食他肉。命",
    "T54n2123_017:0161b04": "終復墮惡道受生。人身難得。何況當有得涅",
    "T54n2123_017:0161b05": "槃道。當知食肉有如是等無量諸過。是故行",
    "T54n2123_017:0161b06": "者不食。即是無量功德之聚也。",
    "T54n2123_017:0161b07": "又央掘摩經云。文殊師利白佛言。世尊。因如",
    "T54n2123_017:0161b08": "來藏故諸佛不食肉耶。佛言。如是一切眾生。",
    "T54n2123_017:0161b09": "無始生死生生輪轉。無非父母兄弟姊妹。猶",
    "T54n2123_017:0161b10": "如伎兒變易無常。自肉他肉則是一肉。是",
    "T54n2123_017:0161b11": "故諸佛悉不食肉。復告文殊師利。一切眾生",
    "T54n2123_017:0161b12": "界我界。即是一界。所食之肉即是一肉。是",
    "T54n2123_017:0161b13": "故諸佛悉不食肉。佛告文殊。若自死牛。牛主",
    "T54n2123_017:0161b14": "持皮用作革屣。施持戒人。為應受不。不為受",
    "T54n2123_017:0161b15": "者是比丘法。若受者非悲。然不破戒以從展",
    "T54n2123_017:0161b16": "轉。離殺因緣故也。",
    "T54n2123_017:0161b17": "又此經說。眾生身內有八十萬戶蟲。若斷一",
    "T54n2123_017:0161b18": "眾生命。即斷八十萬戶蟲命。若炙若煮若",
    "T54n2123_017:0161b19": "淹若暴。皆有小蟲。飛蛾蠅蛆而附近之。如",
    "T54n2123_017:0161b20": "是展轉傍殺無量生命。雖不自手而殺。然屠",
    "T54n2123_017:0161b21": "者不敢自食。皆為食肉之人殺之。故知食肉",
    "T54n2123_017:0161b22": "之人。即兼有殺業之罪。或有出家僧尼。躬在",
    "T54n2123_017:0161b23": "伽藍。共諸白衣公然聚會。飲酒食肉熏辛雜",
    "T54n2123_017:0161b24": "穢。污染伽藍不愧尊顏。如斯渾雜豈勝外道。",
    "T54n2123_017:0161b25": "又尼羅浮陀地獄經云。身如段肉無有識知。",
    "T54n2123_017:0161b26": "此是何人。皆由飲酒出家僧尼。豈不深信經",
    "T54n2123_017:0161b27": "教心生重愧。自棄正法同於外道。若噉眾生",
    "T54n2123_017:0161b28": "父肉。眾生亦噉父肉。若噉眾生母肉。眾生亦",
    "T54n2123_017:0161b29": "噉母肉。如是姊兄弟妹男女六親。並有相對。",
    "T54n2123_017:0161c01": "怨怨相讐未可得脫。",
    "T54n2123_017:0161c02": "又沙彌尼戒經云。不得殺生。慈愍群生如父",
    "T54n2123_017:0161c03": "母念子。如哀蠕動猶如赤子。何謂不殺。護身",
    "T54n2123_017:0161c04": "口意。身不經人畜喘息之類。手亦不為。亦",
    "T54n2123_017:0161c05": "不教人。見殺不食。聞殺不食。疑殺不食。為我",
    "T54n2123_017:0161c06": "殺不食。口不說言當殺當害。報怨。亦不得言",
    "T54n2123_017:0161c07": "死快殺快。某肉肥某肉瘦。某肉多好。某肉少",
    "T54n2123_017:0161c08": "惡。意亦不念。哀念眾生如己骨髓。如父如母",
    "T54n2123_017:0161c09": "如子。如是等無差別普等一心常志大乘。",
    "T54n2123_017:0161c10": "又賢愚經云。佛告波斯匿王曰。過去久遠阿",
    "T54n2123_017:0161c11": "僧祇劫。此閻浮提有一大國。名波羅奈。於時",
    "T54n2123_017:0161c12": "國王。名波羅摩達王。將四種兵入山臘戲。王",
    "T54n2123_017:0161c13": "到澤上馳逐禽獸。單隻一乘獨到深林。王時",
    "T54n2123_017:0161c14": "疲極下馬小休。爾時林中有牸師子。懷欲心",
    "T54n2123_017:0161c15": "盛行求其偶。困不能得值於林間。見王獨",
    "T54n2123_017:0161c16": "坐。婬意轉盛思欲從王。近到其邊舉尾背住。",
    "T54n2123_017:0161c17": "王知其意而自思惟。此是猛獸力能殺我。若",
    "T54n2123_017:0161c18": "不從意儻見危害。王以怖畏故。即從師子成",
    "T54n2123_017:0161c19": "欲事已。師子還去。諸兵群從已復來到。王與",
    "T54n2123_017:0161c20": "人眾即還宮城。爾時師子從是懷胎。日月滿",
    "T54n2123_017:0161c21": "足便生一兒。形盡似人唯足斑蘭。師子憶識",
    "T54n2123_017:0161c22": "知是王有。便銜擔來著於王前。王亦思憶",
    "T54n2123_017:0161c23": "如是己兒。收取養之。以足斑駮字為斑足。",
    "T54n2123_017:0161c24": "養之漸大雄才志猛。父王崩亡斑足繼治。時",
    "T54n2123_017:0161c25": "斑足王有二夫人。一是王種。二是婆羅門種。",
    "T54n2123_017:0161c26": "斑足出遊。勸二夫人。隨我後往誰先到者。",
    "T54n2123_017:0161c27": "當與一日極相娛樂。其隨後者吾不見之。王",
    "T54n2123_017:0161c28": "去之後。其二夫人極自莊飾。嚴駕俱往到於",
    "T54n2123_017:0161c29": "道中。見於天祠梵志種者。下車作禮。禮已後",
    "T54n2123_017:0162a01": "到。王從本言而不前之。於是夫人瞋怨天神。",
    "T54n2123_017:0162a02": "由禮汝故使王見薄。若有天力何不護我。後",
    "T54n2123_017:0162a03": "壞天祠令平如地。守天祠神悲惱至宮。欲傷",
    "T54n2123_017:0162a04": "王宮。天神遮不聽入。有一仙人住止山中。王",
    "T54n2123_017:0162a05": "恒供養。日日食時飛來入宮。不食餚饌粗食",
    "T54n2123_017:0162a06": "麁供。偶值一日仙人不來。天神知之化作其",
    "T54n2123_017:0162a07": "形。坐於常處不肯就食。欲得魚肉。即如語辦",
    "T54n2123_017:0162a08": "食已還去。明舊仙來為設肉食。仙人瞋王王",
    "T54n2123_017:0162a09": "言。大仙。先日勅作今何不食。仙人語言。昨日",
    "T54n2123_017:0162a10": "有患一日不來。是誰語汝。但相輕試。令王。是",
    "T54n2123_017:0162a11": "後十二年中恒食人肉。作是語竟飛還山中。",
    "T54n2123_017:0162a12": "是後厨監忘不辦肉。臨時無計。出外求肉。見",
    "T54n2123_017:0162a13": "死小兒肥白在地。念且稱急。即却頭足擔",
    "T54n2123_017:0162a14": "至厨中。加諸美藥作食與王。王得食之覺美",
    "T54n2123_017:0162a15": "倍常。即問厨監。由來食肉未有斯美。此是何",
    "T54n2123_017:0162a16": "肉。厨監惶怖腹拍王前。若王原罪。乃敢實說。",
    "T54n2123_017:0162a17": "王答之言。但實說之。不問汝罪。厨監白王具",
    "T54n2123_017:0162a18": "述前報。王言。此肉甚美。自今已後如是求辦。",
    "T54n2123_017:0162a19": "厨監白王。前者偶值死兒更求叵得。王又語",
    "T54n2123_017:0162a20": "言。汝但密取。設令有覺斷處由我。厨監受",
    "T54n2123_017:0162a21": "教。夜恒密取得便殺之。日日供王。於時城中",
    "T54n2123_017:0162a22": "人民之類。各各行哭云亡小兒。展轉相問何",
    "T54n2123_017:0162a23": "由乃爾。諸臣聚議。當試微伺。即於街里處處",
    "T54n2123_017:0162a24": "安人。見王厨監抄他小兒。伺捕得之縛將詣",
    "T54n2123_017:0162a25": "王。具以前事白。王言。是我所教。諸臣懷恨",
    "T54n2123_017:0162a26": "各自外議。王便是賊食我等子。噉人之王云",
    "T54n2123_017:0162a27": "何共治。當共除之去此禍害。一切同心咸共",
    "T54n2123_017:0162a28": "齊謀。一時同合即圍其王。當取殺之。王見兵",
    "T54n2123_017:0162a29": "集驚怖問言。汝等何故而圍逼我。諸臣答言。",
    "T54n2123_017:0162b01": "夫為王者。養民為事。方驅子厨殺人為食。",
    "T54n2123_017:0162b02": "不任苦酷。故欲殺王。王語諸臣。自今已後更",
    "T54n2123_017:0162b03": "不復為。唯見恕放當自改勵。諸臣語曰。終不",
    "T54n2123_017:0162b04": "相放不須多云。時王聞已自知必死。即語諸",
    "T54n2123_017:0162b05": "臣。雖當殺我小緩須臾。聽我一言。即自立",
    "T54n2123_017:0162b06": "誓。我身由來所修善行。為王正治。供養仙人",
    "T54n2123_017:0162b07": "合集眾德。迴令今日我得變成飛行羅剎。其",
    "T54n2123_017:0162b08": "語已訖。尋語而成即飛虛空。告諸臣曰。汝等",
    "T54n2123_017:0162b09": "合力欲強殺我。賴我大幸復能自拔。自今已",
    "T54n2123_017:0162b10": "後汝等好忍。所愛妻兒我次第食。語訖飛去。",
    "T54n2123_017:0162b11": "止山林間飛行搏人。擔以為食。人民之類恐",
    "T54n2123_017:0162b12": "怖藏避。如是之後殺噉多人。諸羅剎輩附為",
    "T54n2123_017:0162b13": "翼後。徒眾漸多所害轉廣。後諸羅剎白斑足",
    "T54n2123_017:0162b14": "王。我等奉事為王。願為一會。王即許之。當取",
    "T54n2123_017:0162b15": "諸王令滿五百。與汝為會。許之已訖。一一往",
    "T54n2123_017:0162b16": "取閉著深山。已得四百九十九王。殘少一人。",
    "T54n2123_017:0162b17": "後捕得須陀素彌。大有高德。從羅剎王乞得",
    "T54n2123_017:0162b18": "七日假。假滿還來。須陀素彌廣為說法。分別",
    "T54n2123_017:0162b19": "殺罪及其惡報。復說慈心不殺之福。斑足歡",
    "T54n2123_017:0162b20": "喜敬戴為禮。承用其教無復害心。即放諸王",
    "T54n2123_017:0162b21": "各還本國。須陀素彌。即使兵眾還將斑足安",
    "T54n2123_017:0162b22": "置本國。前仙人立誓十二年滿。自是已後更",
    "T54n2123_017:0162b23": "不噉人。遂還覇王治民如舊。爾時須陀素彌",
    "T54n2123_017:0162b24": "王者。今我身是。斑足王者。今央掘摩羅是。",
    "T54n2123_017:0162b25": "時諸人十二年中。為斑足王所食噉者。今",
    "T54n2123_017:0162b26": "此諸人央崛摩羅所殺者是。此諸人等。世世",
    "T54n2123_017:0162b27": "常為央掘所殺。我亦世世降之以善。央掘摩",
    "T54n2123_017:0162b28": "者。指鬘比丘。是時波斯匿王復白佛言。指鬘",
    "T54n2123_017:0162b29": "比丘。殺此人多食已得道。當受報不。佛告。大",
    "T54n2123_017:0162c01": "王。行必有報。今此比丘在於房中。地獄之火",
    "T54n2123_017:0162c02": "從毛孔出。極患苦痛酸切叵言。佛勅一比丘。",
    "T54n2123_017:0162c03": "汝持戶排往指鬘房刺戶孔中。比丘即往奉",
    "T54n2123_017:0162c04": "教為之。排入戶內尋自融消。比丘驚愕還來",
    "T54n2123_017:0162c05": "白佛。佛告比丘。行報如是。王及眾會莫不信",
    "T54n2123_017:0162c06": "解。",
    "T54n2123_017:0162c07": "頌曰。",
    "T54n2123_017:0162c08": "　財色與酒　　名為三惑　　臣耽喪家",
    "T54n2123_017:0162c09": "　君重亡國　　肉障大慈　　幸遮淨德",
    "T54n2123_017:0162c10": "　懷道君子　　斯穢不欲",
    "T54n2123_017:0162c11": "占相部第二十七(此有三緣)",
    "T54n2123_017:0162c12": "述意緣觀相緣歸信緣",
    "T54n2123_017:0162c13": "述意緣第一",
    "T54n2123_017:0162c14": "夫大教無私。至德同感。凡情業行。造化殊方。",
    "T54n2123_017:0162c15": "心境相乖。苦樂報異。如蠟印泥。印成文現。",
    "T54n2123_017:0162c16": "業相既分。覩報可測。故使在人畜以別響處。",
    "T54n2123_017:0162c17": "胡漢以分形。貴賤有尊卑之別。聖凡有善惡",
    "T54n2123_017:0162c18": "之異也。",
    "T54n2123_017:0162c19": "觀相緣第二",
    "T54n2123_017:0162c20": "如正見經云。時佛會中。有一比丘。名曰正見。",
    "T54n2123_017:0162c21": "雖入法服有疑念言。佛說有後世生。至於人",
    "T54n2123_017:0162c22": "死皆無相報。何以知乎。此問未發佛已預知。",
    "T54n2123_017:0162c23": "佛告諸弟子。譬如樹本。以一核種四大包毓。",
    "T54n2123_017:0162c24": "自致巨盛牙葉莖節。展轉變易遂成大樹。樹",
    "T54n2123_017:0162c25": "復生果果復成樹。歲月增益。如是無數。佛告",
    "T54n2123_017:0162c26": "諸弟子。欲踧集華實莖節更還作核。可得以",
    "T54n2123_017:0162c27": "不。諸弟子言。不可得也。彼已轉變日就朽",
    "T54n2123_017:0162c28": "敗。核種復生如是無極。轉生轉易終皆歸朽。",
    "T54n2123_017:0162c29": "不可復還使成本核也。佛告諸弟子。生死亦",
    "T54n2123_017:0163a01": "如此。本由癡出展轉合成。十二因緣識神轉",
    "T54n2123_017:0163a02": "易。隨行而使更有父母。更受形體不復識故。",
    "T54n2123_017:0163a03": "不得還報。譬如治家洋石作鐵。鑄鐵為器。",
    "T54n2123_017:0163a04": "成器可還使作石乎。正見答言。實不可成鐵",
    "T54n2123_017:0163a05": "為石。佛言。識之轉徙住在中陰。如石成鐵。轉",
    "T54n2123_017:0163a06": "受他體如鐵成器。形消體易不得復還。故識",
    "T54n2123_017:0163a07": "稟受人身更有父母。已有父母便有六閉。一",
    "T54n2123_017:0163a08": "住在中陰不得復還。二墮所受身胞內。三初",
    "T54n2123_017:0163a09": "生迫痛妄故識想。四生墮地故所識念滅。更",
    "T54n2123_017:0163a10": "起新見想。五已生便著食念故識念斷。六從",
    "T54n2123_017:0163a11": "生日長大習所新無復宿識。佛言。諸弟子。識",
    "T54n2123_017:0163a12": "神墮作善惡。臨死隨行所見非故。身不可復",
    "T54n2123_017:0163a13": "還識故。面相答報也。未有道意無有淨眼。身",
    "T54n2123_017:0163a14": "死識去隨行變化。轉受他體何得相報也。譬",
    "T54n2123_017:0163a15": "如月晦夜陰。以五色物著冥暗中。千萬億人",
    "T54n2123_017:0163a16": "不能視物。若人把炬照之皆別五色。如愚癡",
    "T54n2123_017:0163a17": "人。暗蔽惡道未得慧眼。往來相報如月晦夜。",
    "T54n2123_017:0163a18": "欲視五色終不得見。若修經戒守攝其意。如",
    "T54n2123_017:0163a19": "持炬火別色。譬如無手欲書。無目欲視。暗夜",
    "T54n2123_017:0163a20": "貫針。水中求火。終不可得。汝諸弟子。勤行經",
    "T54n2123_017:0163a21": "戒深思生死。本從何來終歸何所。得淨結除",
    "T54n2123_017:0163a22": "所疑自解。正見聞已歡喜奉行。",
    "T54n2123_017:0163a23": "阿育王太子法益壞目因緣經云。六道各有",
    "T54n2123_017:0163a24": "其相。",
    "T54n2123_017:0163a25": "第一地獄相者。",
    "T54n2123_017:0163a26": "　夫人根元　　流浪生死　　漂滯馳騁",
    "T54n2123_017:0163a27": "　墮於五趣　　彼終生此　　皆有因緣",
    "T54n2123_017:0163a28": "　人根相貌　　今為汝說　　行步顛蹶",
    "T54n2123_017:0163a29": "　不自覺知　　視瞻眩惑　　恒喜多忘",
    "T54n2123_017:0163b01": "　舉動輕飄　　浮遊曠野　　此人乃從",
    "T54n2123_017:0163b02": "　活地獄來　　支節煩痛　　睡眠驚覺",
    "T54n2123_017:0163b03": "　夢悟凶惡　　黑繩獄來　　麁髮戾眼",
    "T54n2123_017:0163b04": "　長齒喜瞋　　聲濁暴疾　　合會獄來",
    "T54n2123_017:0163b05": "　語聲高大　　不知慚愧　　喜鬪喚聲",
    "T54n2123_017:0163b06": "　不別真偽　　眠臥呻吟　　夢數驚喚",
    "T54n2123_017:0163b07": "　當知此人　　啼哭獄來　　恒喜悲泣",
    "T54n2123_017:0163b08": "　登高望遠　　好鬪家人　　無有親疎",
    "T54n2123_017:0163b09": "　言便致恚　　經宿不食　　此人本從",
    "T54n2123_017:0163b10": "　大啼哭來　　身大脚細　　筋力薄少",
    "T54n2123_017:0163b11": "　言語咽塞　　聲如破甕　　神識不定",
    "T54n2123_017:0163b12": "　心無孝順　　當知此人　　阿鼻獄來",
    "T54n2123_017:0163b13": "　身體麁醜　　長苦寒戰　　好熱喜渴",
    "T54n2123_017:0163b14": "　慳貪嫉妬　　見人施惠　　自生煩惱",
    "T54n2123_017:0163b15": "　此人乃從　　熱地獄來　　見火驚恐",
    "T54n2123_017:0163b16": "　復喜暖熱　　行步輕便　　不避時宜",
    "T54n2123_017:0163b17": "　所作尋悔　　復欲更施　　此人復從",
    "T54n2123_017:0163b18": "　大熱獄來　　小眼喜瞋　　所受多忘",
    "T54n2123_017:0163b19": "　所造短狹　　無廣大心　　見大而懼",
    "T54n2123_017:0163b20": "　視小歡娛　　此人乃從　　優鉢獄來",
    "T54n2123_017:0163b21": "　赤眼醜形　　常喜鬪訟　　誹謗賢聖",
    "T54n2123_017:0163b22": "　諸得道者　　晝夜伺人　　非法之行",
    "T54n2123_017:0163b23": "　當知此人　　鉢頭獄來　　眼規三角",
    "T54n2123_017:0163b24": "　不孝二親　　生便短命　　拘牟獄來",
    "T54n2123_017:0163b25": "　好帶刀釰　　強遼人鬪　　必為人殺",
    "T54n2123_017:0163b26": "　邠持獄來　　身生瘡痍　　口氣臭處",
    "T54n2123_017:0163b27": "　與人無親　　曠地獄來　　形體長大",
    "T54n2123_017:0163b28": "　行步劣弱　　少髮薄皮　　恒多病痛",
    "T54n2123_017:0163b29": "　見人則瞋　　貪餮無厭　　當知此人",
    "T54n2123_017:0163c01": "　從焰獄來　　體白眼青　　語便流沫",
    "T54n2123_017:0163c02": "　言無端緒　　好弄塵土　　見深淤泥",
    "T54n2123_017:0163c03": "　身臥其上　　此人乃從　　灰地獄來",
    "T54n2123_017:0163c04": "　卷頭黃目　　人所惡見　　臨事惶怖",
    "T54n2123_017:0163c05": "　劍樹獄來　　手恒執刀　　聞鬪便喜",
    "T54n2123_017:0163c06": "　為刃所害　　從刀獄來　　體黑咽塞",
    "T54n2123_017:0163c07": "　喜止冥室　　口出惡言　　熱灰獄來",
    "T54n2123_017:0163c08": "　薄力少氣　　不得自在　　得失之宜",
    "T54n2123_017:0163c09": "　一不由己　　設見屠殺　　不離其側",
    "T54n2123_017:0163c10": "　當知此人　　從剝獄來　　瞋喜無常",
    "T54n2123_017:0163c11": "　尋知變悔　　時能辭謝　　不經日夜",
    "T54n2123_017:0163c12": "　懇責其心　　如被刑罰　　此人乃從",
    "T54n2123_017:0163c13": "　毱地獄來　　喜宿臭處　　好食麁弊",
    "T54n2123_017:0163c14": "　所著醜陋　　從屎獄來　　顏色醜惡",
    "T54n2123_017:0163c15": "　口氣麁獷　　好讒鬪人　　善香獄來",
    "T54n2123_017:0163c16": "　當觀此貌　　所從來處　　知之遠離",
    "T54n2123_017:0163c17": "　如避劫燒　　地獄之相　　略說如是",
    "T54n2123_017:0163c18": "第二畜生相者。",
    "T54n2123_017:0163c19": "　次說畜生　　受形殊異　　專心思察",
    "T54n2123_017:0163c20": "　無造彼緣　　語言舒遲　　不起瞋恚",
    "T54n2123_017:0163c21": "　謙効尊長　　從象中來　　身大臭穢",
    "T54n2123_017:0163c22": "　堪忍寒熱　　健瞋難解　　從駱駝來",
    "T54n2123_017:0163c23": "　遠行健食　　不避險難　　憶事識真",
    "T54n2123_017:0163c24": "　從馬中來　　恩和寬仁　　堪履寒熱",
    "T54n2123_017:0163c25": "　所行無記　　從牛中來　　高聲無愧",
    "T54n2123_017:0163c26": "　多所愛念　　不別是非　　從驢中來",
    "T54n2123_017:0163c27": "　長幼無畏　　恒貪肉食　　眾事不難",
    "T54n2123_017:0163c28": "　從師子來　　身長眼圓　　遊於曠野",
    "T54n2123_017:0163c29": "　憎嫉妻子　　從虎中來　　毛長眼小",
    "T54n2123_017:0164a01": "　少於瞋恚　　不樂一處　　從禽中來",
    "T54n2123_017:0164a02": "　性無反覆　　喜殺害蠱　　獨樂丘塚",
    "T54n2123_017:0164a03": "　從狐中來　　少聲無健　　無有婬欲",
    "T54n2123_017:0164a04": "　不愛妻子　　從狼中來　　不好妙服",
    "T54n2123_017:0164a05": "　伺捕姦非　　少眠多怒　　從狗中來",
    "T54n2123_017:0164a06": "　身短毛長　　饒食睡眠　　不喜淨處",
    "T54n2123_017:0164a07": "　從猪中來　　毛黃卒暴　　獨樂山陵",
    "T54n2123_017:0164a08": "　貪食花果　　從獼猴來　　多妄強顏",
    "T54n2123_017:0164a09": "　無所畏難　　行知反復　　從烏中來",
    "T54n2123_017:0164a10": "　情多色欲　　少於分義　　心無有記",
    "T54n2123_017:0164a11": "　從鴿中來　　所行返戾　　強辯耐辱",
    "T54n2123_017:0164a12": "　不孝父母　　鸕鳩中來　　亦不知法",
    "T54n2123_017:0164a13": "　復不知非　　晝夜愚惑　　從羊中來",
    "T54n2123_017:0164a14": "　好妄喜談　　數親豪族　　眾人所愛",
    "T54n2123_017:0164a15": "　鸚鵡中來　　所行卒暴　　樂人眾中",
    "T54n2123_017:0164a16": "　言語多煩　　鸜鵒中來　　行步舒緩",
    "T54n2123_017:0164a17": "　意有所規　　多害生類　　從鶴中來",
    "T54n2123_017:0164a18": "　體小好婬　　意不專定　　見色心惑",
    "T54n2123_017:0164a19": "　從雀中來　　眼赤齒短　　語便吐沫",
    "T54n2123_017:0164a20": "　臥則纏身　　從蚖中來　　語則瞋恚",
    "T54n2123_017:0164a21": "　不察來義　　口出火毒　　從鴆中來",
    "T54n2123_017:0164a22": "　獨處貪食　　聲響暗呃　　夜則少睡",
    "T54n2123_017:0164a23": "　從猫中來　　穿牆竊盜　　貪財健恐",
    "T54n2123_017:0164a24": "　亦無親疎　　從鼠中來　　深觀相貌",
    "T54n2123_017:0164a25": "　從畜生來",
    "T54n2123_017:0164a26": "第三餓鬼相者。",
    "T54n2123_017:0164a27": "　身長多懼　　以髮纏身　　衣裳垢圿",
    "T54n2123_017:0164a28": "　從餓鬼來　　淫泆慳貪　　嫉彼所得",
    "T54n2123_017:0164a29": "　不好惠施　　從餓鬼來　　不孝父母",
    "T54n2123_017:0164b01": "　家室大小　　動則諍訟　　從餓鬼來",
    "T54n2123_017:0164b02": "　不信至誠　　所行趣為　　薄力少知",
    "T54n2123_017:0164b03": "　從餓鬼來　　聲壞響塞　　卒興瞋恚",
    "T54n2123_017:0164b04": "　食便好熱　　從餓鬼來　　恒乏財貨",
    "T54n2123_017:0164b05": "　空貧匱陋　　智者所嗤　　從餓鬼來",
    "T54n2123_017:0164b06": "　門不事佛　　不好聞法　　永絕天路",
    "T54n2123_017:0164b07": "　從餓鬼來　　不教妻子　　兄弟姊妹",
    "T54n2123_017:0164b08": "　人所憎嫉　　從餓鬼來　　生則孤裸",
    "T54n2123_017:0164b09": "　無人瞻視　　終歸未受　　不離宿緣",
    "T54n2123_017:0164b10": "　意志褊狹　　不好榮飾　　所行醜陋",
    "T54n2123_017:0164b11": "　從餓鬼來　　所為不獲　　所作事煩",
    "T54n2123_017:0164b12": "　人所驅逐　　從餓鬼來　　惑事喜敗",
    "T54n2123_017:0164b13": "　不審根原　　不受人諫　　從餓鬼來",
    "T54n2123_017:0164b14": "　不樂靜處　　喜居廁溷　　顏貌臭穢",
    "T54n2123_017:0164b15": "　從風神來　　身大喜好　　喜貪食肉",
    "T54n2123_017:0164b16": "　獨樂神祠　　從閱叉來　　健瞋合鬪",
    "T54n2123_017:0164b17": "　見物貪著　　無有患忘　　從閱叉來",
    "T54n2123_017:0164b18": "　見者毛竪　　直前熟視　　如似所失",
    "T54n2123_017:0164b19": "　從羅剎來　　體狹皮薄　　顏色和悅",
    "T54n2123_017:0164b20": "　聞樂喜欣　　乾沓和來　　意好輕飄",
    "T54n2123_017:0164b21": "　香熏自塗　　多諸伎術　　乾沓和來",
    "T54n2123_017:0164b22": "　恒喜歌舞　　男女所傳　　先語後笑",
    "T54n2123_017:0164b23": "　甄陀中來　　情性柔耎　　曉了時節",
    "T54n2123_017:0164b24": "　能斷漏結　　真陀羅來　　此餓鬼相",
    "T54n2123_017:0164b25": "　閱叉羅剎",
    "T54n2123_017:0164b26": "第四脩羅相者。",
    "T54n2123_017:0164b27": "　圓眼面方　　黃體金髮　　盡備伎術",
    "T54n2123_017:0164b28": "　阿須倫來　　直前視地　　無有疑難",
    "T54n2123_017:0164b29": "　見怨輒擊　　阿須倫來　　此是須倫",
    "T54n2123_017:0164c01": "　略說其相",
    "T54n2123_017:0164c02": "第五人相者。",
    "T54n2123_017:0164c03": "　知趣所生　　所執不忘　　曉了事業",
    "T54n2123_017:0164c04": "　從人道來　　解諸幻偽　　己不為之",
    "T54n2123_017:0164c05": "　所作平等　　從人道來　　善惡之言",
    "T54n2123_017:0164c06": "　初不忘失　　不信姦偽　　從人道來",
    "T54n2123_017:0164c07": "　貪婬慳嫉　　執心難捨　　盡解方俗",
    "T54n2123_017:0164c08": "　從人道來　　信意惠施　　解法非法",
    "T54n2123_017:0164c09": "　心不偏彼　　從人道來　　不失時節",
    "T54n2123_017:0164c10": "　亦不懈怠　　恭敬賢聖　　從人道來",
    "T54n2123_017:0164c11": "　設見沙門　　持戒多聞　　至心承事",
    "T54n2123_017:0164c12": "　從人道來　　供事諸佛　　正法眾僧",
    "T54n2123_017:0164c13": "　隨時聞法　　從人道來　　聞法能知",
    "T54n2123_017:0164c14": "　聞惡不為　　速還泥洹　　從人道來",
    "T54n2123_017:0164c15": "　此是人相　　粗說其貌",
    "T54n2123_017:0164c16": "第六天相者。",
    "T54n2123_017:0164c17": "　依須彌山　　有五種天　　本所造緣",
    "T54n2123_017:0164c18": "　其相不同　　腰細脚麁　　恒喜含笑",
    "T54n2123_017:0164c19": "　智者當察　　從曲天來　　意好微妙",
    "T54n2123_017:0164c20": "　少於資財　　見鬪則懼　　從尸天來",
    "T54n2123_017:0164c21": "　身長體白　　顏色端正　　不好火光",
    "T54n2123_017:0164c22": "　從婆天來　　常懷悅豫　　聞惡不懅",
    "T54n2123_017:0164c23": "　不從彼受　　從樂天來　　思惟忍苦",
    "T54n2123_017:0164c24": "　好分別義　　慈孝父母　　毘沙天來",
    "T54n2123_017:0164c25": "　宿不樂家　　喜遊林藪　　志念女色",
    "T54n2123_017:0164c26": "　從三天來　　財寶雖多　　生卑賤家",
    "T54n2123_017:0164c27": "　心樂清淨　　從三天來　　任己自行",
    "T54n2123_017:0164c28": "　所為不剋　　望斷願達　　從炎天來",
    "T54n2123_017:0164c29": "　意喜他婬　　不守己妻　　為鬼所使",
    "T54n2123_017:0165a01": "　他化天來　　承事父母　　恒法則義",
    "T54n2123_017:0165a02": "　己短彼受　　兜率天來　　非道求道",
    "T54n2123_017:0165a03": "　心無悋想　　不樂在家　　從梵天來",
    "T54n2123_017:0165a04": "　意願性質　　恒貪睡眠　　亦不解法",
    "T54n2123_017:0165a05": "　無想天來　　六趣眾生　　各有元本",
    "T54n2123_017:0165a06": "　性行不同　　志操殊異",
    "T54n2123_017:0165a07": "歸信緣第三",
    "T54n2123_017:0165a08": "如那先比丘問佛經云。時有彌蘭王。問羅漢",
    "T54n2123_017:0165a09": "那先比丘言。人在世間作惡至百歲。臨欲死",
    "T54n2123_017:0165a10": "時念佛。死後生天。我不信是語。復言殺一眾",
    "T54n2123_017:0165a11": "生。死即入泥犁中。我亦不信是也。那先比丘",
    "T54n2123_017:0165a12": "問王。如人持小石置在水上。石浮耶沒耶。王",
    "T54n2123_017:0165a13": "言。其石沒也。那先言。如令持百枚大石置",
    "T54n2123_017:0165a14": "在船上。其船沒不。王言。不沒。那先言。船中",
    "T54n2123_017:0165a15": "百枚大石因船故不得沒。人雖有本惡。一時",
    "T54n2123_017:0165a16": "念佛。用是不入泥犁便生天上。何不信耶。其",
    "T54n2123_017:0165a17": "小石沒者。如人作惡不知佛經。死後便入泥",
    "T54n2123_017:0165a18": "犁。何不信耶。王言。善哉善哉。那先比丘言。",
    "T54n2123_017:0165a19": "如兩人俱死。一人生第七梵天。一人生罽賓",
    "T54n2123_017:0165a20": "國。此二人遠近雖異。死則一時俱到。如有一",
    "T54n2123_017:0165a21": "雙飛鳥。一於高樹上止。一於卑樹上止。兩",
    "T54n2123_017:0165a22": "鳥一時俱飛其影俱到地耳。那先比丘言。如",
    "T54n2123_017:0165a23": "愚人作惡得殃大。智人作惡得殃小。譬如燒",
    "T54n2123_017:0165a24": "鐵在地。一人知為燒鐵。一人不知。兩人俱取。",
    "T54n2123_017:0165a25": "然不知者手爛大。知者小壞。作惡亦爾。愚",
    "T54n2123_017:0165a26": "者不能自悔故。其殃得大。智者作惡。知不當",
    "T54n2123_017:0165a27": "為日自悔過故。其殃少耳。",
    "T54n2123_017:0165a28": "又四品學經云。凡俗之人或有不如畜生。畜",
    "T54n2123_017:0165a29": "生或勝於人。所以者何。人作罪不止。死入",
    "T54n2123_017:0165b01": "地獄。罪畢始為餓鬼。餓鬼罪畢轉為畜生。畜",
    "T54n2123_017:0165b02": "生罪畢乃還為人。以畜生中畢罪。便得為人。",
    "T54n2123_017:0165b03": "是故當勤作善。奉三尊之教。長離三惡道受",
    "T54n2123_017:0165b04": "天人福。後長解脫。",
    "T54n2123_017:0165b05": "又四十二章經云。佛言。天下有五難。貧窮布",
    "T54n2123_017:0165b06": "施難。豪貴學道難。制命不死難。得覩佛經",
    "T54n2123_017:0165b07": "難。生值佛世難。",
    "T54n2123_017:0165b08": "又雜譬喻經云。有十八事於世甚難。一值佛",
    "T54n2123_017:0165b09": "世難。二正使值佛得為人難。三正使成人在",
    "T54n2123_017:0165b10": "中國生難。四正使在中國生種姓家難。五正",
    "T54n2123_017:0165b11": "使在種姓家。四支六情完具難。六正使四支",
    "T54n2123_017:0165b12": "六情完具。得財產難。七正使得財產值善知",
    "T54n2123_017:0165b13": "識難。八正使值善知識具智慧難。九正使得",
    "T54n2123_017:0165b14": "智慧具善心難。十正使得善心能布施難。十",
    "T54n2123_017:0165b15": "一正使能布施。欲得賢善有德人難。十二正",
    "T54n2123_017:0165b16": "使得賢善值有德人。往至其所難。十三正使",
    "T54n2123_017:0165b17": "至其所得宜適難。十四正使得宜適。得受聽",
    "T54n2123_017:0165b18": "說難。十五正使聽說。得正解智慧難。十六",
    "T54n2123_017:0165b19": "正使得解能受深經難。十七正使能受深經。",
    "T54n2123_017:0165b20": "得如說修行難。十八正使能受深經。得如說",
    "T54n2123_017:0165b21": "修行。得證聖果難。是為十八事難。",
    "T54n2123_017:0165b22": "又罪業報應經偈云。",
    "T54n2123_017:0165b23": "　水流不常滿　　火盛不久然",
    "T54n2123_017:0165b24": "　日出須臾沒　　月滿已復缺",
    "T54n2123_017:0165b25": "　尊榮豪貴者　　無常復過是",
    "T54n2123_017:0165b26": "故知。人身難遇易失。以易失故不須生著。當",
    "T54n2123_017:0165b27": "知人身念念近死。如牽猪羊詣於屠所。故涅",
    "T54n2123_017:0165b28": "槃經云。觀是壽命。常為無量怨讎所繞。念",
    "T54n2123_017:0165b29": "念損減無有增長。猶如瀑水不得停住。亦如",
    "T54n2123_017:0165c01": "朝霧勢不久停。如囚趣市步步近死。",
    "T54n2123_017:0165c02": "又摩耶經偈言。",
    "T54n2123_017:0165c03": "　譬如旃陀羅　　驅牛就屠所",
    "T54n2123_017:0165c04": "　步步近死地　　人命疾過是",
    "T54n2123_017:0165c05": "又叔迦經中說。叔迦婆羅門子。白佛言。在家",
    "T54n2123_017:0165c06": "白衣。能修福德善根勝出家者。是事云何。佛",
    "T54n2123_017:0165c07": "言。我於此中不定答。出家或有不修善根。則",
    "T54n2123_017:0165c08": "不如在家。在家能修則勝出家(為判而言出家之人明解法多故勝",
    "T54n2123_017:0165c09": "在家希故故說不如出家人也)又三千威儀云。出家人所作業",
    "T54n2123_017:0165c10": "務者。一者坐禪。二者誦經法。三者勸化眾",
    "T54n2123_017:0165c11": "事。若具足作三業者。是應出家人法。若不行",
    "T54n2123_017:0165c12": "者。徒生徒死唯有受罪之因。又百喻經云。昔",
    "T54n2123_017:0165c13": "有一人。事須火用及以冷水。即便宿火以燥",
    "T54n2123_017:0165c14": "灌盛水置於火上。後欲取火而火都滅。欲取",
    "T54n2123_017:0165c15": "冷水而水復熱。火及冷水二事俱失。世間之",
    "T54n2123_017:0165c16": "人。入佛法中出家求道。既得出家。還念妻子",
    "T54n2123_017:0165c17": "五欲之樂。由是之故失其功德之火。兼失持",
    "T54n2123_017:0165c18": "戒之水。念欲之人亦復如是。",
    "T54n2123_017:0165c19": "頌曰。",
    "T54n2123_017:0165c20": "　善惡相異　　聖凡道合　　五陰雖同",
    "T54n2123_017:0165c21": "　六道乖法　　占候觀色　　各知先業",
    "T54n2123_017:0165c22": "　苦樂殊形　　孰能止遏",
    "T54n2123_017:0165c23": "諸經要集卷第十七"
}