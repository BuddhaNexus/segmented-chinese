{
    "X59n1096_002:0540a04": "淨心誡觀發真鈔卷中本",
    "X59n1096_002:0540a05": "天台沙門　允堪　述",
    "X59n1096_002:0540a06": "誡觀女人十惡如實厭離解脫法第十一",
    "X59n1096_002:0540a07": "十一釋解脫篇屏處造非猶防於釁[(〦一+尸)@女]女人交染",
    "X59n1096_002:0540a08": "詎免於沈淪故次前篇以立茲位謂報柔患重曰",
    "X59n1096_002:0540a09": "女人十惡真可棄背曰如實厭離因若能遠果亦",
    "X59n1096_002:0540a10": "非繫故名解脫矣。",
    "X59n1096_002:0540a11": "女人十惡者具說難窮今略言之令生厭離。",
    "X59n1096_002:0540a12": "一者貪婬無量無厭經云十方國土有女人處即有",
    "X59n1096_002:0540a13": "地獄一切障道此為是苦女人欲男如海吞流百千",
    "X59n1096_002:0540a14": "萬劫畢竟不滿得一望一心意狂亂見可意男悉願",
    "X59n1096_002:0540a15": "與交猶火納薪多益多熾晝夜行坐無忘欲時受五",
    "X59n1096_002:0540a16": "道身皆女形攝先際已來女根未轉徹窮劫世不免",
    "X59n1096_002:0540a17": "女身故名貪欲無厭二者嫉妬心如毒蛇家有婦類",
    "X59n1096_002:0540a18": "悉生憎垢口似相親心如冤家若同夫壻更相規命",
    "X59n1096_002:0540a19": "或作符厭解奏毒藥或雇人殺害或截支節或毀面",
    "X59n1096_002:0540a20": "目或削衣食鞭打罵辱方便除他欲得獨立故名嫉",
    "X59n1096_002:0540a21": "妬三者謟曲詐親凡見人時未語先笑口云憶念心",
    "X59n1096_002:0540a22": "懷嫌根對於夫壻思他男子願夫遠行或願早死或",
    "X59n1096_002:0540a23": "與外人多種謀計及見夫時謟媚附近身向心背名",
    "X59n1096_002:0540a24": "為詐親四者放逸但念綵衣裝粉釵釧修治面目望",
    "X59n1096_002:0540b01": "他愛念躭著五慾不避親疎不畏後世畜生餓鬼名",
    "X59n1096_002:0540b02": "為放逸五者口多惡業出言虗誑實情難得凡所論",
    "X59n1096_002:0540b03": "說虗多實少喜道鄙弊穢惡之語母女姉妹不相避",
    "X59n1096_002:0540b04": "忌兩舌鬪亂傳送消息數作呪誓不畏殃報屏罵尊",
    "X59n1096_002:0540b05": "長窮逐諍訟是名口多惡業六者厭背夫主若見端",
    "X59n1096_002:0540b06": "正男子無羞追逐或遣信逼或自身往坐臥不安休",
    "X59n1096_002:0540b07": "廢生業或結成病或時託病屏處飲噉人前不飡夫",
    "X59n1096_002:0540b08": "壻辛苦勤勞得財割減偷竊供給傍夫共作謀計規",
    "X59n1096_002:0540b09": "欲殺害見夫即瞋冤家無異是名厭背夫主七者一",
    "X59n1096_002:0540b10": "切女人多懷謟曲實情難得所以女人姦險性器難",
    "X59n1096_002:0540b11": "量雖與對面共言心隔千里之外皆為貪求世利性",
    "X59n1096_002:0540b12": "逐澆浮言是返引為非指虗翻將為實顛倒常理每",
    "X59n1096_002:0540b13": "事多端向背有無情隨冷熱或憑勢要或黨親知或",
    "X59n1096_002:0540b14": "因財色相誣或諍名位而起謗是以口如脂膏心若",
    "X59n1096_002:0540b15": "錐刀八者貪財不顧恩義父母養育劬勞難報及嫁",
    "X59n1096_002:0540b16": "得夫弃忘恩德規父母物潤益夫家多得便喜不稱",
    "X59n1096_002:0540b17": "便恨父母飢寒無心供給是名貪財不顧恩義九者",
    "X59n1096_002:0540b18": "慾火燒心不耻父母不懼刀杖或未嫁姙身或奔逐",
    "X59n1096_002:0540b19": "他逃或拘引他人向家造過耻辱父母敗亂宗親出",
    "X59n1096_002:0540b20": "嫁已後復叛夫壻夫亡未幾更思後嫁男女成人猶",
    "X59n1096_002:0540b21": "弃改出心迷欲醉不避羞耻女人過患窮劫難盡故",
    "X59n1096_002:0540b22": "名欲火燒十者女身臰惡不淨常流春夏熱時虫血",
    "X59n1096_002:0540b23": "雜下經云女根之中二萬婬虫形如臂釧細若秋毫",
    "X59n1096_002:0540b24": "腥臊臰穢私墮胎孕懷妊產生污穢狼藉善神見聞",
    "X59n1096_002:0540c01": "悉皆捨去惡鬼魍魎數來侵擾。",
    "X59n1096_002:0540c02": "女人禮記曰女如也如男子之教也無量者言患",
    "X59n1096_002:0540c03": "彌多也無厭者言渴心難滿也一切下言一切障",
    "X59n1096_002:0540c04": "道中女人為最也是當作最得一望一者得一男",
    "X59n1096_002:0540c05": "已復望一男乃至百千心終無厭故涅槃第十六",
    "X59n1096_002:0540c06": "云譬如大地一切作丸如亭歷子如是等男與一",
    "X59n1096_002:0540c07": "女人共為欲事猶不能足假使男子數如恒沙與",
    "X59n1096_002:0540c08": "一女人共為欲事猶不能足又如大海一切大雨",
    "X59n1096_002:0540c09": "百川眾流皆悉投歸而彼大海未曾滿足女人之",
    "X59n1096_002:0540c10": "法亦復如是可意者言稱可其意也五道者地獄",
    "X59n1096_002:0540c11": "旁生餓鬼人天也所以不言六者有云合修羅在",
    "X59n1096_002:0540c12": "鬼畜趣故若據智論問曰修羅非天非人地獄苦",
    "X59n1096_002:0540c13": "多異畜生形應鬼道所攝答曰不然阿修羅力與",
    "X59n1096_002:0540c14": "三十三天等何以故或為諸天所破或能破諸天",
    "X59n1096_002:0540c15": "如經中說釋提桓因為阿修羅所破四種兵眾入藕",
    "X59n1096_002:0540c16": "根孔中以自藏翳受五欲樂與天相似如是威力",
    "X59n1096_002:0540c17": "何得餓鬼所攝以是義故應有六道又問曰經說",
    "X59n1096_002:0540c18": "有五云何言六答佛過久遠經法流傳五百年後",
    "X59n1096_002:0540c19": "多有別異部部不同或言五道或言六道若說五",
    "X59n1096_002:0540c20": "者於佛經回文說五若說六者於佛經回文說六",
    "X59n1096_002:0540c21": "又摩訶衍中法華經說有六趣眾生觀諸義意應",
    "X59n1096_002:0540c22": "有六道復次分別善惡故有六道善有上中下故",
    "X59n1096_002:0540c23": "有三善道天人阿修羅惡有上中下故有地獄餓",
    "X59n1096_002:0540c24": "鬼畜生若不爾者惡有三果報而善有二果報是",
    "X59n1096_002:0541a01": "事相違若有六道於義不違今言五者亦順經耳",
    "X59n1096_002:0541a02": "若楞嚴中加十種仙乃有七處嫉妬楚詞註云害",
    "X59n1096_002:0541a03": "賢曰嫉害色曰妬家者爾雅云宮謂之室室謂之",
    "X59n1096_002:0541a04": "宮其內謂之家婦類言似婦之流類也即娣妾等",
    "X59n1096_002:0541a05": "也劉熈云長婦謂姒少婦曰娣娣弟也已後來也",
    "X59n1096_002:0541a06": "妾接也以賤見幸也憎亦嫉也壻女夫也規命規",
    "X59n1096_002:0541a07": "求損他命也或作下是損命之法符厭(於琰切)魅也",
    "X59n1096_002:0541a08": "解奏解謂解除奏謂進奏灌頂經云解奏神明呼",
    "X59n1096_002:0541a09": "諸邪妖今謂解善藥而奏毒藥等或截下是損彼",
    "X59n1096_002:0541a10": "好相令失夫寵也或削刻削也除他反欲進己也",
    "X59n1096_002:0541a11": "謟曲非質直也詐親許偽親胒也綵衣二儀錄云",
    "X59n1096_002:0541a12": "殷周以女人之服太質稍加之以華繡也莊粉亦",
    "X59n1096_002:0541a13": "殷周以降即塗鉛粉謂之胡粉乃紂所造釵女媧",
    "X59n1096_002:0541a14": "氏以荊枝及竹為笄至堯用銅舜雜以牙[王*氏]今多",
    "X59n1096_002:0541a15": "以金銀為之釧續漢書曰孫程十九人立順帝各",
    "X59n1096_002:0541a16": "賜金釧指環今為女人之飾修治面目者易曰治",
    "X59n1096_002:0541a17": "容誨淫畜下文略地獄指二除之報喜道上去呼",
    "X59n1096_002:0541a18": "好也兩舌戒疏云二邊傳言故為兩舌新云離間",
    "X59n1096_002:0541a19": "語生業者即女工及夫家活業也澆浮澆薄浮沈",
    "X59n1096_002:0541a20": "也相誣枉也脂膏者外出可美之語也錐刀者內",
    "X59n1096_002:0541a21": "韜害物之心也劬勞勤劬也詩云父母劬勞妊身",
    "X59n1096_002:0541a22": "妊本去呼又音壬身或作娠詩云大妊有娠傳曰",
    "X59n1096_002:0541a23": "娠傳也謂懷胎孕也未幾者言未多時也猶棄改",
    "X59n1096_002:0541a24": "出者言有子長大尚拋棄而出也毛詩譏淫奔云",
    "X59n1096_002:0541b01": "有子七人莫慰母心言猶自嫁出腥臊(上桑經切下蘇遭切)",
    "X59n1096_002:0541b02": "皆臰氣也通俗文曰魚臭曰腥[啜口+魚]臭曰臊孕(次證切)",
    "X59n1096_002:0541b03": "身懷子也[卄/狼]籍亦作狼音義指歸云狼性獷暴凡",
    "X59n1096_002:0541b04": "食物即藉地鄉人呼狼食處為狼藉魍魎說文云",
    "X59n1096_002:0541b05": "山川之精也通俗文曰木石恠謂之魍魎淮南子",
    "X59n1096_002:0541b06": "云狀如三歲小兒赤黑色赤目赤瓜長耳美髮也。",
    "X59n1096_002:0541b07": "如是鄙弊愚人猶貪弃捨念處破佛淨戒死入獄中",
    "X59n1096_002:0541b08": "畜生餓鬼長劫受苦無解脫時是名女人十種惡業",
    "X59n1096_002:0541b09": "能觀能遠名為淨心。",
    "X59n1096_002:0541b10": "如下指上諸過愚人者簡智人也永嘉云凡夫顛",
    "X59n1096_002:0541b11": "倒為欲所醉躭荒迷亂不知其過如捉華莖不悟",
    "X59n1096_002:0541b12": "毒蛇(涅槃云如妙華莖毒蛇纏之喻意可見也)智人觀之毒蛇之口熊",
    "X59n1096_002:0541b13": "豿之手猛火熱鐵不以為喻銅柱鐵床燋背爛膓",
    "X59n1096_002:0541b14": "血肉糜殨(胡對切肉爛也)痛徹心髓作如是觀唯苦無樂",
    "X59n1096_002:0541b15": "革囊盛糞膿血之聚外假香塗內唯臭穢不淨流",
    "X59n1096_002:0541b16": "溢蟲蛆住處鮑肆廁孔亦所不及乃至應當遠離",
    "X59n1096_002:0541b17": "如避怨賊又云寧近毒虵不親女色何以故毒虵",
    "X59n1096_002:0541b18": "殺人一死一生女色繫縛百千萬劫種種楚毒苦",
    "X59n1096_002:0541b19": "痛無窮諦察深思難可附近楞嚴云汝愛我心我",
    "X59n1096_002:0541b20": "憐汝色以是因緣經百千劫常在纏縛又弉師為",
    "X59n1096_002:0541b21": "西域女王說偈云鴆鳥入水魚皆死毒龍行處草",
    "X59n1096_002:0541b22": "不生野狐妖媚不堪親一切女人障聖道世可悲",
    "X59n1096_002:0541b23": "兮世可悲無常能得幾多時一旦凡夫心不盡千",
    "X59n1096_002:0541b24": "生萬劫墮泥犁白骨從來無錦繡髑髏何處書娥",
    "X59n1096_002:0541c01": "眉念處即四念處如上所辨。",
    "X59n1096_002:0541c02": "偈曰。",
    "X59n1096_002:0541c03": "　四百四種病　　宿食為根本　　三塗八難苦",
    "X59n1096_002:0541c04": "　女人為根本　　生死無數劫　　貪愛為根本",
    "X59n1096_002:0541c05": "　賢聖解脫樂　　離欲為根本",
    "X59n1096_002:0541c06": "四百四種病者僧祇云水火風雜各有百一也是",
    "X59n1096_002:0541c07": "病之本由宿食生故增一云多食多患食不消化",
    "X59n1096_002:0541c08": "故致病也貪愛下妙經曰諸苦所因貪欲為本若",
    "X59n1096_002:0541c09": "滅食欲無所依止。",
    "X59n1096_002:0541c10": "　四虵成身界　　顛倒想為心　　膿血徧九竅",
    "X59n1096_002:0541c11": "　淨想起貪婬　　順情稱快樂　　不信墮刀林",
    "X59n1096_002:0541c12": "　報生猪狗道　　由前貪愛深",
    "X59n1096_002:0541c13": "四虵即喻四大光明曰地水二虵其性沈下風火",
    "X59n1096_002:0541c14": "二虵性輕上昇涅槃云觀身如四大毒虵小遠疏",
    "X59n1096_002:0541c15": "曰譬如四虵性相乖反地大堅重風動而輕水濕",
    "X59n1096_002:0541c16": "而冷火燥而熱各相乖反故四大如四虵九竅兩",
    "X59n1096_002:0541c17": "眼兩鼻兩耳口并大小便道亦名九孔九瘡晝夜",
    "X59n1096_002:0541c18": "常流不淨也如眼流眵(叱支切目汁凝也)淚耳出結嚀(乃頂",
    "X59n1096_002:0541c19": "切耳垢也)鼻出洟涕口出涎唾廁道常出屎尿也涅槃",
    "X59n1096_002:0541c20": "云是身不淨九孔常流淨想於上不淨翻作淨想",
    "X59n1096_002:0541c21": "即不淨許淨是名顛倒不信下由不信故恣貪欲",
    "X59n1096_002:0541c22": "境故墮獄之刀林畜之猪狗也。",
    "X59n1096_002:0541c23": "　一切女人性　　少實多謟曲　　不念臰穢身",
    "X59n1096_002:0541c24": "　坐臥思念欲　　邪視他男子　　情喜相逼觸",
    "X59n1096_002:0542a01": "　百千萬億劫　　畢竟不滿足　　不羞慙父母",
    "X59n1096_002:0542a02": "　敗損諸親族　　男少女多者　　家衰數被辱",
    "X59n1096_002:0542a03": "　女具十惡業　　死入鐵床獄　　大鍤刺女根",
    "X59n1096_002:0542a04": "　苦痛大嘷哭　　地獄罪畢已　　轉入母猪腹",
    "X59n1096_002:0542a05": "大鍤(楚洽切)鍫(七消切)也劉熈云錘地起土也嘷(胡高切)",
    "X59n1096_002:0542a06": "說文咆也又犬吠鳴也。",
    "X59n1096_002:0542a07": "　噉糞居圊廁　　臰泥生溷虫　　復被屠割苦",
    "X59n1096_002:0542a08": "　累劫罪難終　　從畜入餓鬼　　穢食恒不充",
    "X59n1096_002:0542a09": "　支節皆火然　　骸骨不消融　　貪欲暫時樂",
    "X59n1096_002:0542a10": "　受報苦無窮",
    "X59n1096_002:0542a11": "圊釋名云至穢之處宜常潔淨也廁人雜廁其上",
    "X59n1096_002:0542a12": "也臰泥(去呼)言滯泥也溷即圊溷(胡困也)劉熈曰溷濁",
    "X59n1096_002:0542a13": "也楚詞云世溷濁而不分屠割苦此轉釋上母豬",
    "X59n1096_002:0542a14": "腹句為受此報必受屠剝支節下釋餓鬼之別報",
    "X59n1096_002:0542a15": "也。",
    "X59n1096_002:0542a16": "誡觀檀越四事從苦緣起出生法第十二",
    "X59n1096_002:0542a17": "十二釋食緣篇觸食無染已得於清修四事起貪",
    "X59n1096_002:0542a18": "何名於上行故次前法以立茲篇謂能施衣食房",
    "X59n1096_002:0542a19": "藥故曰檀越四事成非自然損人害物故曰從苦",
    "X59n1096_002:0542a20": "緣起受者不染為成道業故曰出生。",
    "X59n1096_002:0542a21": "損害生命名苦業筋骨斯盡名苦緣。",
    "X59n1096_002:0542a22": "苦業者以身口所作名業此業非出世之樂故名",
    "X59n1096_002:0542a23": "苦筋下運勞致極故云盡此緣非樂故名苦。",
    "X59n1096_002:0542a24": "經曰食者從耕種鋤刈収治颺簸窖藏運輦舂磨炊",
    "X59n1096_002:0542b01": "爨蒸煑聊設供給奉送又種菜造牆溉灌田園營為",
    "X59n1096_002:0542b02": "醬酢計一鉢食出一鉢汗汗在皮肉即是其血一食",
    "X59n1096_002:0542b03": "工力出於作者一鉢之血況復一生凡受幾食始從",
    "X59n1096_002:0542b04": "耕種乃至入口傷殺無數雜類小虫是以佛戒日受",
    "X59n1096_002:0542b05": "一食支持性命寄過一生。",
    "X59n1096_002:0542b06": "耕種耕梨也周書云神農之時天雨粟神農耕而",
    "X59n1096_002:0542b07": "種之自後相仍也鋤(士居切)蒼頡作鉏田器也釋名",
    "X59n1096_002:0542b08": "云鉏者助也去穢助苗也刈割也颺風所飛颺也",
    "X59n1096_002:0542b09": "或作揚輕重儀云把扠抲拂揚簸之屬是也簸(補遇",
    "X59n1096_002:0542b10": "切)箕也或作播尚書云播厥百穀窖(交効切)北人穿",
    "X59n1096_002:0542b11": "地而作以藏物也運輦輦合作攆擔運物也僧祇",
    "X59n1096_002:0542b12": "多作輦彼云輦泥輦甎等恐字通用舂(書容切)世本",
    "X59n1096_002:0542b13": "云雍父作舂呂氏春秋云赤冀作春磨磑(五對切)也",
    "X59n1096_002:0542b14": "字林作磨即造麵具山東曰磨關東曰磑炊(昌垂切)",
    "X59n1096_002:0542b15": "爨(七亂切)文選注爨炊也公琰云推蘇不爨(樵蘇薪草也)",
    "X59n1096_002:0542b16": "釋名云爨銓也銓度耳辛調和之處也聊設聊音",
    "X59n1096_002:0542b17": "誤合作料即度量也謂量料營設也溉亦灌也此",
    "X59n1096_002:0542b18": "等皆苦緣也傷殺無數等者是苦業也四分為說",
    "X59n1096_002:0542b19": "利養難消六十比丘得無學果六十比丘熱血從",
    "X59n1096_002:0542b20": "面門流出六十比丘畏佛語故便退還家是以下",
    "X59n1096_002:0542b21": "結示上行也又律中佛在舍衛說一食法於五正",
    "X59n1096_002:0542b22": "中令飽足後猶燋悴佛聽食病人殘及作餘食法",
    "X59n1096_002:0542b23": "復因沙[少/兔]施食開其食粥此皆被中下根人若上",
    "X59n1096_002:0542b24": "根者唯遵一食經云日中一食是也寄過一生者",
    "X59n1096_002:0542c01": "以三界之內非久安之地楞嚴經曰寄於殘世泊",
    "X59n1096_002:0542c02": "於三界業疏云林谷是託四海為寄乃至終喪溝",
    "X59n1096_002:0542c03": "壑也又超日明三昧經偈云三界如寄居四大非",
    "X59n1096_002:0542c04": "我所解諸法如夢則無有取捨。",
    "X59n1096_002:0542c05": "衣服者養蚕殺蠒取桑織絡染浣裁縫眾緣調度無",
    "X59n1096_002:0542c06": "量辛苦計上下衣資凡殺幾蚕出幾氣力蚕繭入湯",
    "X59n1096_002:0542c07": "受幾痛苦是故佛教著糞掃衣障弊陋質冀得修道。",
    "X59n1096_002:0542c08": "衣服劉熈云凡服上曰衣下曰裳衣依也所以依",
    "X59n1096_002:0542c09": "此以庇寒暑也蚕繭入湯者章服儀云肉食蚕衣",
    "X59n1096_002:0542c10": "為方未異害命夭生事均理一暴繭爛蛾非可忍",
    "X59n1096_002:0542c11": "之痛懸庖登爼成惡業之酷漁人獻鮪(榮美切崔豹古今注",
    "X59n1096_002:0542c12": "云鱧之大者曰鮪)桑妾登絲假手之義不殊分切之賞無",
    "X59n1096_002:0542c13": "別是以至聖殷鑒審惡報之難亡經律具彰兩俱",
    "X59n1096_002:0542c14": "全斷故律云蚕家乞綿用成臥具為俗所訶名殺",
    "X59n1096_002:0542c15": "生也佛因制戒不許服之縱得已成斬壞塗壁此",
    "X59n1096_002:0542c16": "則永捨之極誡也糞掃者大師云謂世弃者四分",
    "X59n1096_002:0542c17": "云捨檀越施衣著糞掃衣寶梁經云周那沙彌洗",
    "X59n1096_002:0542c18": "糞掃衣諸天取汁以洗身則知此行為十二頭陀",
    "X59n1096_002:0542c19": "之首矣。",
    "X59n1096_002:0542c20": "房舍者從起立牆壁穿坑掘地傷殺土虫斫伐材木",
    "X59n1096_002:0542c21": "傷林樹虫造塼瓦時殺泥水虫放火陶冶殺柴草虫",
    "X59n1096_002:0542c22": "作人苦力施主費財飲食眾緣勞損甚大始成一房",
    "X59n1096_002:0542c23": "是故行者依於塚樹草蓐自安。",
    "X59n1096_002:0542c24": "房舍釋名曰房者旁也在堂兩旁也舍於中舍息",
    "X59n1096_002:0543a01": "也牆壁牆障也所以自障蔽也壁辟也辟御風寒",
    "X59n1096_002:0543a02": "也土蟲即螻蟻等林樹蟲即犯壞(音恠)鬼神村戒也",
    "X59n1096_002:0543a03": "四分云鬼者非人是村者一切草木是十誦云材",
    "X59n1096_002:0543a04": "者蚊蟁蛱蝶蟻子諸蟲以之為舍也泥水蟲犯用",
    "X59n1096_002:0543a05": "蟲水戒也四分若以草土擲水中若澆泥草一切",
    "X59n1096_002:0543a06": "皆墮教人亦同五分隨用蟲水一一墮陶冶陶即",
    "X59n1096_002:0543a07": "瓦窰作泥也戰國策云範土曰陶(字林大窂切)案西域",
    "X59n1096_002:0543a08": "無窰但露燒之耳史記陶瓦器也蒼頡篇陶作瓦",
    "X59n1096_002:0543a09": "家也舜始為陶諸書亦音為桃冶銷也言世爐冶",
    "X59n1096_002:0543a10": "以銷化物耳尸子曰蚩尤造九冶是塚樹収二種",
    "X59n1096_002:0543a11": "頭陀十住論云在死人間住者隨順厭離心故又",
    "X59n1096_002:0543a12": "智論云樹下思惟如佛生時成道轉法入滅皆在",
    "X59n1096_002:0543a13": "樹下行者隨諸佛法常處樹下論云不樂處覆地",
    "X59n1096_002:0543a14": "有十利所謂無有房舍臥具所愛受用疲苦及隨",
    "X59n1096_002:0543a15": "四依法易得無過復無眾閙等草蓐蓐薦也此治",
    "X59n1096_002:0543a16": "貪好臥具心。",
    "X59n1096_002:0543a17": "念食是苦節身而食念衣殺命著糞掃衣念房舍臥",
    "X59n1096_002:0543a18": "具從苦緣生志樂頭陀三月一移念四事難消少欲",
    "X59n1096_002:0543a19": "知足經云受檀越食如飢饉世食子肉想受施主衣",
    "X59n1096_002:0543a20": "如熱鐵纏身入房舍時如入鐵鑵受牀坐時如熱鐵",
    "X59n1096_002:0543a21": "牀寧破此身猶如微塵不以破戒之身受人供給三",
    "X59n1096_002:0543a22": "塗苦報皆為愛衣貪食樂好房舍。",
    "X59n1096_002:0543a23": "節身者大師云貪心出於情著無染良由自節遺",
    "X59n1096_002:0543a24": "教經云節身而食清淨自活馬鳴云節身者對治",
    "X59n1096_002:0543b01": "他求放逸障而食者對治內資無厭足障今文於",
    "X59n1096_002:0543b02": "食以辨節身則異馬鳴所分也三月一移者以律",
    "X59n1096_002:0543b03": "有分房法許三月二住然後當移故自恣篇問云",
    "X59n1096_002:0543b04": "安居竟須離本處否答律云安居竟不去犯罪又",
    "X59n1096_002:0543b05": "增一云佛告諸比丘常一處住有五非法意樂屋",
    "X59n1096_002:0543b06": "舍器物又著財產恐人奪之或多集財物貪著親",
    "X59n1096_002:0543b07": "眷常共白衣往來反此得五功德飢饉爾雅云穀",
    "X59n1096_002:0543b08": "不熟為飢蔬不熟為饉果不熟為荒當此之時若",
    "X59n1096_002:0543b09": "食子肉豈有滋味食信施食當作此想則貪著滋",
    "X59n1096_002:0543b10": "味亦可息矣受施主衣下此取苦具以況令於衣",
    "X59n1096_002:0543b11": "等無染也寧破下言寧可現受於苦不可後受地",
    "X59n1096_002:0543b12": "獄報也以獄報苦深而時久故四分亦云寧以熱",
    "X59n1096_002:0543b13": "鐵為衣燋爛身盡不著信心男女衣服寧在鐵牀",
    "X59n1096_002:0543b14": "燒身燒爛不受信心好牀臥具寧在鐵屋中住燒",
    "X59n1096_002:0543b15": "身不受房舍在中止宿寧吞熱鐵鈎燒爛五臟從",
    "X59n1096_002:0543b16": "下而出不受信心飲食寧以熱鐵戟刺脚不受信",
    "X59n1096_002:0543b17": "心接足作禮寧以熱斧自斬其身不受信心捫摸",
    "X59n1096_002:0543b18": "其身何以故不以此因墮三惡道此言極誡吾從",
    "X59n1096_002:0543b19": "勉之僕報也。",
    "X59n1096_002:0543b20": "若破戒因緣還償施主或作奴婢鞭打驅策或受畜",
    "X59n1096_002:0543b21": "生形大毛帶角生償筋骨死還皮肉負重力盡起而",
    "X59n1096_002:0543b22": "復倒虗受信施樂不足言及償施主苦過萬倍。",
    "X59n1096_002:0543b23": "指歸云及填也苦過萬倍者言受樂片時償苦長",
    "X59n1096_002:0543b24": "世則萬萬不類也南山甞有言曰大丈夫既不能",
    "X59n1096_002:0543c01": "造大過入地獄豈一口食而陷沒耶又如五百問",
    "X59n1096_002:0543c02": "云昔有比丘多乞積聚不肯為福又不行道命終",
    "X59n1096_002:0543c03": "作一肉駱駝山廣數十里時世飢饉一國之人日",
    "X59n1096_002:0543c04": "日取食隨割隨生有一國人來見便斫取大叫動",
    "X59n1096_002:0543c05": "地人問其故便言吾本是道人為貪財不施負此",
    "X59n1096_002:0543c06": "國人物以肉償之我不負卿物是故叫耳佛告比",
    "X59n1096_002:0543c07": "丘貪為大患捨之則應比丘法也。",
    "X59n1096_002:0543c08": "是故教汝知慙知愧慎護後世莫破戒受施名為淨",
    "X59n1096_002:0543c09": "心。",
    "X59n1096_002:0543c10": "知慚知愧者謂慚天愧人經云有愧之人則有善",
    "X59n1096_002:0543c11": "法若無愧者與諸禽獸無相異也若知有則此無",
    "X59n1096_002:0543c12": "破戒之惡故屬淨心。",
    "X59n1096_002:0543c13": "偈曰。",
    "X59n1096_002:0543c14": "　智者不貪食　　貪食者無智　　不念出糞苦",
    "X59n1096_002:0543c15": "　唯取人食利　　自噉腦中涎　　上盛向下弃",
    "X59n1096_002:0543c16": "　慧命斷四食　　行者不貪嗜",
    "X59n1096_002:0543c17": "出糞苦者十誦云當觀入口在生臟之下熟臟之",
    "X59n1096_002:0543c18": "上若後出時唯是不淨又增一云多食五苦一大",
    "X59n1096_002:0543c19": "便數二小便數等今不念此唯取食敢以為利樂",
    "X59n1096_002:0543c20": "者迷之甚矣自噉下智度論曰觀是食從不淨因",
    "X59n1096_002:0543c21": "緣生如肉從精血水道生是為膿蟲住處酥酪血",
    "X59n1096_002:0543c22": "變所成與爛膿無異厨人污垢種種不淨若著口",
    "X59n1096_002:0543c23": "中腦有爛涎二道流下與唾和合然後成味其狀",
    "X59n1096_002:0543c24": "如吐從腹門下(已上本文)故曰目噉腦中涎上盛向下",
    "X59n1096_002:0544a01": "弃文中作腦是胡定切字義非也四食成論云一",
    "X59n1096_002:0544a02": "摶食弉師作段若麁若細飯等名麁蘇油香氣等",
    "X59n1096_002:0544a03": "名細二觸食者冷腹風等三思食者或有人以思",
    "X59n1096_002:0544a04": "願活命四識食者中陰地獄無色眾生入滅盡定",
    "X59n1096_002:0544a05": "者雖無現識識得在故亦名識食(已上本文)而皆言食",
    "X59n1096_002:0544a06": "者以資益為義又言斷者以離著為義。",
    "X59n1096_002:0544a07": "　比丘不樂靜　　貪利受道具　　追求心散亂",
    "X59n1096_002:0544a08": "　忽忽緣諸務　　得一更望一　　心規恒不住",
    "X59n1096_002:0544a09": "　宜應愧施主　　臰身裏破絮",
    "X59n1096_002:0544a10": "道具資道之具即三衣一鉢等忽忽者急動貌宜",
    "X59n1096_002:0544a11": "應下是觀勉宜當懷愧於施主顧身之不淨但以",
    "X59n1096_002:0544a12": "絮衣而遮寒弊劉子尚云食足充虗接氣衣足蓋",
    "X59n1096_002:0544a13": "形禦寒苟有道者奚足耻之又吾宗道整禪師身",
    "X59n1096_002:0544a14": "服艾絮吾祖南山體被布荦荊溪尊者大布而衣",
    "X59n1096_002:0544a15": "一牀而居斯皆百世之下名在方冊苟或厚於滋",
    "X59n1096_002:0544a16": "味豐於繒纊而德無一稱始為耻矣經云當自摩",
    "X59n1096_002:0544a17": "頭以捨飾好此又如來最後之誡得不思之。",
    "X59n1096_002:0544a18": "　勸觀三脫門　　離相自調御　　少欲學知足",
    "X59n1096_002:0544a19": "　可依釋子賦",
    "X59n1096_002:0544a20": "自調御者謂善自調伏制禦也少欲學知足經云",
    "X59n1096_002:0544a21": "知足之人雖臥地上猶為安樂不知足者雖處天",
    "X59n1096_002:0544a22": "堂亦不稱意可依釋子賦賦斂也既誡少欲知足",
    "X59n1096_002:0544a23": "則宜情意収斂方可依豫於釋氏子也。",
    "X59n1096_002:0544a24": "誡觀六道流轉受報無窮法第十三",
    "X59n1096_002:0544b01": "十三釋流轉篇總前破戒咸為生死之因觀後招",
    "X59n1096_002:0544b02": "殃盡是輪迴之果故次前行以之立茲篇謂互為",
    "X59n1096_002:0544b03": "高下名六道流轉生死罔竭號受報無窮。",
    "X59n1096_002:0544b04": "三界眾生無始已來造善惡業皆熏本識成業種子",
    "X59n1096_002:0544b05": "淨染合雜數過塵筭。",
    "X59n1096_002:0544b06": "眾生者漢書中去呼今佛經多平呼解脫道論曰",
    "X59n1096_002:0544b07": "何名眾生答依諸根種於世假說也又藏法師云",
    "X59n1096_002:0544b08": "諸識生滅相集而生故名眾生皆熏下即無明熏",
    "X59n1096_002:0544b09": "本藏識結成生滅種子也弉師云梨耶心體不守",
    "X59n1096_002:0544b10": "自性是生滅因根成生明熏動心體是生滅緣淨",
    "X59n1096_002:0544b11": "染合雜者若約梨耶以明如稜伽云以七識染法",
    "X59n1096_002:0544b12": "為生滅以如來藏識淨法為不生滅此二和合為",
    "X59n1096_002:0544b13": "阿梨耶識至於熏成種子亦含染淨如熏種落六",
    "X59n1096_002:0544b14": "道受生是染於六道中佛性平等是淨今迷者既",
    "X59n1096_002:0544b15": "眾故喻塵筭。",
    "X59n1096_002:0544b16": "受六道報生死無邊從地獄出生諸天中人中鬼神",
    "X59n1096_002:0544b17": "畜生中畜生者先受蝎蠓蠕動形類一日一夜百死",
    "X59n1096_002:0544b18": "百生千死萬生漸受大身乃至摩竭魚等長十千由",
    "X59n1096_002:0544b19": "旬脫畜生身受修羅身天上福盡復生地獄餓鬼中",
    "X59n1096_002:0544b20": "經云鬼有百千萬種果報各別六道人畜各千萬種",
    "X59n1096_002:0544b21": "色命苦樂質像好醜千差萬品說難窮盡。",
    "X59n1096_002:0544b22": "蝎蠓(上胡葛切下莫孔切)爾雅云蝎蜉[虫*游]樊光云糞中蝎蟲",
    "X59n1096_002:0544b23": "隨陰雨時朝生夕死蠓爾雅疏云小蟲似蜹亂飛",
    "X59n1096_002:0544b24": "者也又名蠛(莫結切)蠓列子云生朽壤之上陰雨而",
    "X59n1096_002:0544c01": "生得陽而死一名醯雞郭象云蠛蠓是也蠕(而宣切)",
    "X59n1096_002:0544c02": "動即濕生小蟲也楞嚴云由因世界執著輪迴趣",
    "X59n1096_002:0544c03": "顛倒故和合煖成八萬四千翻覆亂想如是故有",
    "X59n1096_002:0544c04": "濕相蔽尸(此云肉團)流轉國土含蠢蠕動其類充塞摩",
    "X59n1096_002:0544c05": "竭如下所明由旬智論有三別大者八十里中者",
    "X59n1096_002:0544c06": "六十里小者四十里修羅者楞嚴有四若於鬼道",
    "X59n1096_002:0544c07": "以護法力垂通入空此阿修羅從卯而生鬼趣所",
    "X59n1096_002:0544c08": "攝若於天中降德貶墜其所卜居隣於日月此阿",
    "X59n1096_002:0544c09": "修羅從胎而出人趣所攝有修羅王執持世界力",
    "X59n1096_002:0544c10": "洞無畏能與梵王及天帝釋四天爭權此阿修羅",
    "X59n1096_002:0544c11": "因變化有天趣所攝阿難別有一分下劣修羅生",
    "X59n1096_002:0544c12": "大海心沉水穴口旦遊虗空暮歸水宿此阿修羅",
    "X59n1096_002:0544c13": "因濕氣有畜生趣攝今雖不分理在前二也。",
    "X59n1096_002:0544c14": "今言人道本業來處經云受形顏貌端正為性淨潔",
    "X59n1096_002:0544c15": "諸天中來皮膚麤弊不喜修施畜生中來形色醜惡",
    "X59n1096_002:0544c16": "瞪矒少智地獄中來舉動輕躁獼猴中來機捷調戲",
    "X59n1096_002:0544c17": "妓兒中來性多謟媚鬼神中來略而言之廣即難盡",
    "X59n1096_002:0544c18": "一道之中有恒河沙因果。",
    "X59n1096_002:0544c19": "色命者色即稟諸形體命則未捨執持是也瞪矒",
    "X59n1096_002:0544c20": "(上犬證切下武亘切)瞪直視貌經云瞪矒瞻佛目睛不瞬是",
    "X59n1096_002:0544c21": "也矒悶也亦作懵音同。",
    "X59n1096_002:0544c22": "受一螘身猶經多劫況受餘形及餘道中是故生死",
    "X59n1096_002:0544c23": "不可窮盡汝可諦觀捨身命時受大苦痛受身生時",
    "X59n1096_002:0544c24": "復大苦痛如是苦痛已經塵劫已捨無數身已受無",
    "X59n1096_002:0545a01": "邊苦愚者於中猶行放逸。",
    "X59n1096_002:0545a02": "螘身或作蟻同用猶經多劫者靈感傳云須達共",
    "X59n1096_002:0545a03": "舍利弗往圖精舍(即祗桓也)須達自捉繩一頭舍利弗",
    "X59n1096_002:0545a04": "自捉一頭共經精舍乃至舍利弗慘然憂色即問",
    "X59n1096_002:0545a05": "尊者何故憂色答曰汝今見此地中蟻子不答曰",
    "X59n1096_002:0545a06": "見時舍利弗語須達言汝於過去毗婆尸佛亦於",
    "X59n1096_002:0545a07": "此地為彼世尊起立精舍而此蟻子在此中生乃",
    "X59n1096_002:0545a08": "至七佛以來汝皆為佛起立精舍而此蟻子亦在",
    "X59n1096_002:0545a09": "此中至今九十一劫受一種身不得解脫又智論",
    "X59n1096_002:0545a10": "云佛令舍利弗觀鴿過未前後各八萬劫猶不捨",
    "X59n1096_002:0545a11": "鴿身故知畜生受報長久捨身命下俱舍云人身",
    "X59n1096_002:0545a12": "有百處異支節臨欲終時三大解此死節火大解",
    "X59n1096_002:0545a13": "時令心燥悶翻睛吐沫等水大解時形體洪腫筋",
    "X59n1096_002:0545a14": "脉爛壞此二必受惡報風大解時瞥爾命終不知",
    "X59n1096_002:0545a15": "不覺正法念經云若風大不調一切身分相互割",
    "X59n1096_002:0545a16": "裂從足至頂分散如塵苦痛難忍受身下寶積經",
    "X59n1096_002:0545a17": "云處胎不樂猶居牢獄又五王經云在母胎中生",
    "X59n1096_002:0545a18": "臟之下熟臟之上母噉一柸熱食如入鑊湯母飲",
    "X59n1096_002:0545a19": "冷水如寒氷切身母飽之時迫迮身體母飢之時",
    "X59n1096_002:0545a20": "猶如倒懸乃至生墮草上身體細軟草觸其身如",
    "X59n1096_002:0545a21": "履刀釰失聲大叫等愚者下三界六道生死極苦",
    "X59n1096_002:0545a22": "而以苦為樂故行放逸法華云眾生沒在其中歡",
    "X59n1096_002:0545a23": "喜遊戲不覺不知不驚不怖亦不生厭不求解脫",
    "X59n1096_002:0545a24": "斯之謂也。",
    "X59n1096_002:0545b01": "汝可思之勤求出離專精策勵成無學果證真解脫",
    "X59n1096_002:0545b02": "快樂安隱能如是觀者名為淨心。",
    "X59n1096_002:0545b03": "汝可下結勸淨心矣。",
    "X59n1096_002:0545b04": "偈曰。",
    "X59n1096_002:0545b05": "　一切世人欲受樂　　遣修樂因不肯作",
    "X59n1096_002:0545b06": "　愚人得樂謂常樂　　不覺命終被減削",
    "X59n1096_002:0545b07": "　十五姿容言可愛　　四十已去自疎索",
    "X59n1096_002:0545b08": "　縱使生天八萬劫　　不免無常墮溝壑",
    "X59n1096_002:0545b09": "　凡夫暫樂忘大苦　　受大苦時復忘樂",
    "X59n1096_002:0545b10": "　所受苦樂皆空華　　本來祗是情迷錯",
    "X59n1096_002:0545b11": "　迷解悟道獲神通　　永斷生死名真樂",
    "X59n1096_002:0545b12": "遣修樂因者謂佛有無數方便令修出世因趣涅",
    "X59n1096_002:0545b13": "槃樂眾生業重不肯修耳愚人下將世間五欲樂",
    "X59n1096_002:0545b14": "為常樂也不覺下樂無久保終至衰盡況至老死",
    "X59n1096_002:0545b15": "豈復在哉十五者成童歲容顏殊好人之所愛四",
    "X59n1096_002:0545b16": "十者不惑之年也以顏容凋落齒髮漸衰朋友稀",
    "X59n1096_002:0545b17": "疎世相將盡故致疎索索盡也又蕭索也八萬劫",
    "X59n1096_002:0545b18": "者按俱舍中是非非想天壽量也不免無常者如",
    "X59n1096_002:0545b19": "出曜經佛說偈言命果果待熟常恐會零落已生",
    "X59n1096_002:0545b20": "皆有苦孰能致不死又云昔有梵志兄弟四人皆",
    "X59n1096_002:0545b21": "得五通自知命促七日必死議曰我等神通能翻",
    "X59n1096_002:0545b22": "覆天地捫摸日月移山住流無所不辨豈不能避",
    "X59n1096_002:0545b23": "此難耶第一兄曰吾入大海中間第二弟言吾入",
    "X59n1096_002:0545b24": "須彌山腹中第三弟曰吾處虛空隱身第四弟曰",
    "X59n1096_002:0545c01": "吾當隱大市中眾人閙處各謂無常殺鬼必不能",
    "X59n1096_002:0545c02": "取議畢各去至七日命終佛以天眼見已而說偈",
    "X59n1096_002:0545c03": "言非空非海中非入山石間無有地方所脫之不",
    "X59n1096_002:0545c04": "受死故知縱生非非想處何可逃之溝壑喻所墮",
    "X59n1096_002:0545c05": "處也問天福墜後生人中多墮三塗多答案大論",
    "X59n1096_002:0545c06": "云如經中說佛問比丘甲頭土多地上土多諸比",
    "X59n1096_002:0545c07": "丘言地土甚多不可為喻佛言天上命終還生人",
    "X59n1096_002:0545c08": "中者如甲頭土墮地獄者如地下土所受下以達",
    "X59n1096_002:0545c09": "者觀之則苦樂非有猶空中華本無所有祇由迷",
    "X59n1096_002:0545c10": "故見苦樂相如目之有病見空華耳故曰本來祇",
    "X59n1096_002:0545c11": "是情迷錯也楞嚴曰如是地獄餓鬼畜生人及神",
    "X59n1096_002:0545c12": "仙天阿修羅精研七趣皆是昏沈諸有為相妄想",
    "X59n1096_002:0545c13": "發生妄想墮業於妙圓明無作本心皆如空華元",
    "X59n1096_002:0545c14": "無所著但一虗妄更無根緒迷解下若迷情釋解",
    "X59n1096_002:0545c15": "即是悟道由悟道故即獲神通道力既全即斷生",
    "X59n1096_002:0545c16": "死而得涅槃樂也。",
    "X59n1096_002:0545c17": "誡觀八風力大智者不動法第十四",
    "X59n1096_002:0545c18": "十四釋不動篇隨六趣之流蕩實謂至愚靜八事",
    "X59n1096_002:0545c19": "之動搖方稱上智故立此法以次前篇謂利衰等",
    "X59n1096_002:0545c20": "殊能動於物名八風力大明慧之人對之能制故",
    "X59n1096_002:0545c21": "曰智者不動。",
    "X59n1096_002:0545c22": "何者為八一利二衰三毀四譽五稱六譏七苦八樂",
    "X59n1096_002:0545c23": "一切眾生為八所動不自安心故名八風。",
    "X59n1096_002:0545c24": "一利下案佛地論云得可意事名利得不可意事",
    "X59n1096_002:0546a01": "名衰不現前誹撥名毀不現前讚美名譽現前讚",
    "X59n1096_002:0546a02": "美名稱現前誹撥名譏逼惱身心名苦適悅身心",
    "X59n1096_002:0546a03": "名樂通名風者取扇動為義。",
    "X59n1096_002:0546a04": "何者動相得利便悅衰惱便憂毀辱即瞋譽談即喜",
    "X59n1096_002:0546a05": "逢苦懷慼遇樂生逸稱讚情歡譏刺抱恨此之八法",
    "X59n1096_002:0546a06": "能令癡凡動搖不安。",
    "X59n1096_002:0546a07": "逢苦下釋文不次尋之可見。",
    "X59n1096_002:0546a08": "毀譽聲一妄起二業造三塗因報四趣果波浪五道",
    "X59n1096_002:0546a09": "成就十纏永處樊籠何時解脫。",
    "X59n1096_002:0546a10": "毀譽聲一者謂辱毀褒譽語雖有殊而聲是一由",
    "X59n1096_002:0546a11": "著語昧聲故起瞋喜二業大智之人則非此縛故",
    "X59n1096_002:0546a12": "智論云如一婆羅門以五百種惡口眾中罵佛佛",
    "X59n1096_002:0546a13": "無異色亦無異心此婆羅門心伏還以五百種語",
    "X59n1096_002:0546a14": "讚佛佛無喜色亦無悅心又云菩薩觀眾生雖復",
    "X59n1096_002:0546a15": "百千劫罵詈不生瞋心若百千劫稱讚亦不能歡",
    "X59n1096_002:0546a16": "喜了知音聲生滅如夢如響故四趣如上解五道",
    "X59n1096_002:0546a17": "者毗奈耶中大目犍連往五道觀察至捺落迦(此云",
    "X59n1096_002:0546a18": "無喜樂即地獄也)見諸有情受種種苦於四眾中普皆宣",
    "X59n1096_002:0546a19": "告乃至佛勅諸苾蒭於寺門壁畫生死輪中安穀",
    "X59n1096_002:0546a20": "次安五輪表五趣也當輪糓下畫地獄二邊畫傍",
    "X59n1096_002:0546a21": "生餓鬼上畫人天等其輪頂畫無常大鬼鬚髮張",
    "X59n1096_002:0546a22": "口舒手抱輞號為五趣生死輪以警於人也知由",
    "X59n1096_002:0546a23": "惑業於苦海中致斯漂蕩故曰波浪五道十纏者",
    "X59n1096_002:0546a24": "一無慙二無愧三嫉四惱五悔六眠七掉舉八昏",
    "X59n1096_002:0546b01": "沈九忿十覆樊籠一切經音義云樊即籠也。",
    "X59n1096_002:0546b02": "然十界者緣和故生性空故滅體解生滅即無嫌恨",
    "X59n1096_002:0546b03": "恨風不起罪火不然火不熾然心得清凉無諸熱惱",
    "X59n1096_002:0546b04": "以無熱惱故名為淨心。",
    "X59n1096_002:0546b05": "十界者十法界也皆由善惡因緣和合故生如諸",
    "X59n1096_002:0546b06": "佛即修六度萬行圓滿所成三塗即十惡等業所",
    "X59n1096_002:0546b07": "成若了體性本空則諸界皆泯經云觀求佛道如",
    "X59n1096_002:0546b08": "眼前華又應體解生本無生滅亦無滅縱遇陵害",
    "X59n1096_002:0546b09": "及處惡道其心無恨如因果經云釋迦因地為忍",
    "X59n1096_002:0546b10": "辱仙在一山中修道時憍陳如為國王名歌利受",
    "X59n1096_002:0546b11": "性暴惡一日將婇女入山獵倦假寐時諸侍女入",
    "X59n1096_002:0546b12": "林採華行至仙菴前仙為說法良久王窹不見諸",
    "X59n1096_002:0546b13": "女擕釰尋覓見在仙菴前王怒問云汝何人也答",
    "X59n1096_002:0546b14": "忍辱仙也又問得上地定耶答未王曰既未得上",
    "X59n1096_002:0546b15": "定乃是凡夫遂拔釰截下仙人手足見仙人神色",
    "X59n1096_002:0546b16": "不動遂問汝恨我耶仙曰不恨願我成佛先度於",
    "X59n1096_002:0546b17": "王後成佛先度陳如故曰即無嫌等又小遠云菩",
    "X59n1096_002:0546b18": "薩憐生雖處阿鼻如三禪者為物甘處如似世人",
    "X59n1096_002:0546b19": "樂三禪樂若能如是觀不唯心得清涼三界火宅",
    "X59n1096_002:0546b20": "亦清涼矣。",
    "X59n1096_002:0546b21": "偈曰。",
    "X59n1096_002:0546b22": "　愚人貪美食　　憎惡腹內屎　　見生竟愛染",
    "X59n1096_002:0546b23": "　薄賤老病死　　毀譽同響聲　　瞋喜更互起",
    "X59n1096_002:0546b24": "　取相心高下　　不識平等理　　癡惑著音聲",
    "X59n1096_002:0546c01": "　凡夫共如是　　死生糞與食　　經文遣相比",
    "X59n1096_002:0546c02": "　耳被虗聲誑　　神仙墮崖死　　智者解真空",
    "X59n1096_002:0546c03": "　視聽不相似",
    "X59n1096_002:0546c04": "愚人下以無智故於食生貪於屎憎惡蓋不思屎",
    "X59n1096_002:0546c05": "因食化智者不然觀食生厭故大集云若得食時",
    "X59n1096_002:0546c06": "應觀是食如死屍蟲乃至得乳酪種種醬時作膿",
    "X59n1096_002:0546c07": "血等想見生下謂世人見生者則起愛見老病死",
    "X59n1096_002:0546c08": "者則起薄斯至愚也中庸子甞撰生死無好惡論",
    "X59n1096_002:0546c09": "云世人惟知惡其死而不知惡其生可不大哀乎",
    "X59n1096_002:0546c10": "何居(基音楚語也)夫枝必有根流必有源噫生也不曰",
    "X59n1096_002:0546c11": "死之根源乎既有其生安得無死生也人之始也",
    "X59n1096_002:0546c12": "死也人之終也物既有始終人故有生死故涅槃",
    "X59n1096_002:0546c13": "云功德黑暗姉妹相隨有智主人二俱不受此則",
    "X59n1096_002:0546c14": "不受其生故無其死矣且夫春必有冬晝必有夜",
    "X59n1096_002:0546c15": "其有好春而惡冬好晝而惡夜豈不大愚乎生死",
    "X59n1096_002:0546c16": "亦猶春冬晝夜何所好惡哉又佛說八苦生居其",
    "X59n1096_002:0546c17": "一何足為樂愚人不了妄起愛染取相心下若取",
    "X59n1096_002:0546c18": "著聲相者遭毀則瞋心貢高蒙譽則喜心謙下又",
    "X59n1096_002:0546c19": "得利則心高遇衰則心下皆由不了相空違平等",
    "X59n1096_002:0546c20": "理死生糞與食者覆括前偈四事也修多羅等皆",
    "X59n1096_002:0546c21": "以生老病死比對合辨悉是苦相故法華云見諸",
    "X59n1096_002:0546c22": "眾生為生老病死憂悲苦惱又前文云捨身命時",
    "X59n1096_002:0546c23": "受大苦惱受身生時復大苦惱糞食比對者去貪",
    "X59n1096_002:0546c24": "相也如摩得伽云若得食時觀從倉中出地中以",
    "X59n1096_002:0547a01": "糞屎和合種子得生還養糞身神仙墮崖者智論",
    "X59n1096_002:0547a02": "云如五百仙人飛行時聞緊陀羅女歌聲心著狂",
    "X59n1096_002:0547a03": "醉皆失神足一時墮地等視聽不相似者智者不",
    "X59n1096_002:0547a04": "著色聲雖終日聽而無著終日視而無染又觀聲",
    "X59n1096_002:0547a05": "生滅前後不常五欲無實如夢所得故凡夫殊不",
    "X59n1096_002:0547a06": "相似維摩經云所見色與盲等所聞聲如響等所",
    "X59n1096_002:0547a07": "齅香與風等所食味不分別受諸觸如智證知諸",
    "X59n1096_002:0547a08": "法如幻相無自性無他性本自不生今則無滅。",
    "X59n1096_002:0547a09": "誡觀身心相苦惱過患法第十五",
    "X59n1096_002:0547a10": "十五釋過患篇前遭風動已息於外非今察身心",
    "X59n1096_002:0547a11": "令知於內患故立此位以次前篇謂身報心動名",
    "X59n1096_002:0547a12": "之為相亦非樂招咎故曰苦惱過患也。",
    "X59n1096_002:0547a13": "身相者。",
    "X59n1096_002:0547a14": "六道異類陰大假成感現前果酬過去因故名身相",
    "X59n1096_002:0547a15": "身相有八萬四千種形依正二報各各差別一人遍",
    "X59n1096_002:0547a16": "受爾許種身已經無量阿僧祇劫。",
    "X59n1096_002:0547a17": "陰大假成者即五陰四大假合以成其身也現前",
    "X59n1096_002:0547a18": "果異熟果也過去因即引業因也身有下以對下",
    "X59n1096_002:0547a19": "八萬四千塵勞故如楞嚴十二數生中皆約八萬",
    "X59n1096_002:0547a20": "四千為數故彼云八萬四千飛沈亂想如是故有",
    "X59n1096_002:0547a21": "卵羯邏籃(此云凝滑)流轉國土乃至八萬四千新故亂",
    "X59n1096_002:0547a22": "想如是故有化相羯南(此云硬肉)流轉國土此則隨想",
    "X59n1096_002:0547a23": "以分眾形一人下智論云計一劫中一人積骨過",
    "X59n1096_002:0547a24": "於鞞浮羅山(此云天竺以人常見易信故說)如是無量劫中受生",
    "X59n1096_002:0547b01": "死苦故諸比丘聞是語已厭患世間即時得道阿",
    "X59n1096_002:0547b02": "僧祇具云阿僧祇劫臘波此云無數時分即數中",
    "X59n1096_002:0547b03": "最多者最少者號一剎那又云僧祇是劫名非謂",
    "X59n1096_002:0547b04": "無其數也。",
    "X59n1096_002:0547b05": "今誡觀身唯及人道一人有九萬九千毛孔八百種",
    "X59n1096_002:0547b06": "風出入其中八萬戶虫遍身充滿四百四病更互發",
    "X59n1096_002:0547b07": "動三百六十骨節迭相依持百一十苦無時不受三",
    "X59n1096_002:0547b08": "十六種不淨膿血合成陰身九孔漏瘡穢物流出如",
    "X59n1096_002:0547b09": "上苦業始成一人賢聖捨離如除惡病故名觀身。",
    "X59n1096_002:0547b10": "八萬戶蟲如依髮之蟲名髮鐵依髑髏蟲名耳種",
    "X59n1096_002:0547b11": "等各有其名如解脫道論第七卷具明三百六十",
    "X59n1096_002:0547b12": "骨節者案解脫道論細分有三百骨八百節故彼",
    "X59n1096_002:0547b13": "云當念身自性有九頭骨兩頰骨三十二齒骨十",
    "X59n1096_002:0547b14": "頂骨十四胸骨二十四脇骨十八脊骨兩額骨六",
    "X59n1096_002:0547b15": "十四手骨六十四足骨依肉六十四軟骨此三百",
    "X59n1096_002:0547b16": "骨有八百節又九百筋纏肉一萬七千腠八萬髮",
    "X59n1096_002:0547b17": "九萬九千毛等百一十苦者備如地持第七卷列",
    "X59n1096_002:0547b18": "所謂集苦變易生苦愚癡報苦報苦行者等至下",
    "X59n1096_002:0547b19": "更明三十六種者大論云髮毛爪齒薄皮厚皮筋",
    "X59n1096_002:0547b20": "髓脾腎心膽肝肺小腸大腸胃胞屎尿垢汗淚洟",
    "X59n1096_002:0547b21": "涎唾膿血黃白痰癊肪(音方腸中脂也)[月*冊](薩殘切胃中脂)腦膜於",
    "X59n1096_002:0547b22": "三十六中內有十二名性不淨外有十二名相不",
    "X59n1096_002:0547b23": "淨中有十二通於性相賢聖下遺教云我今得滅",
    "X59n1096_002:0547b24": "如除惡病馬鳴云證成可疾故。",
    "X59n1096_002:0547c01": "心相者。",
    "X59n1096_002:0547c02": "一念之間九十剎那生住異滅猶如電光塵起識生",
    "X59n1096_002:0547c03": "貪境招報經云貪欲心有二萬一千瞋恚心有二萬",
    "X59n1096_002:0547c04": "一千愚癡心有二萬一千等分心有二萬一千合有",
    "X59n1096_002:0547c05": "八萬四千塵勞一百八種煩惱五百四十種受有九",
    "X59n1096_002:0547c06": "十八種使故名觀心。",
    "X59n1096_002:0547c07": "剎那者俱舍云對法諸師說如壯士一疾彈指頃",
    "X59n1096_002:0547c08": "六十五剎那如是名為一剎那量又一剎那九百",
    "X59n1096_002:0547c09": "生滅生住異滅者此約一剎那心明四相也生相",
    "X59n1096_002:0547c10": "最細滅相最麤於一念中生已即住住久故異異",
    "X59n1096_002:0547c11": "終則滅也如電者言疾速也陰陽激曜曰電釋名",
    "X59n1096_002:0547c12": "云電殄也乍見則殄滅也塵起下如色塵起時牽",
    "X59n1096_002:0547c13": "眼識生貪著好境即招惡報二萬一千者真諦准",
    "X59n1096_002:0547c14": "十使經云以貪等十為根本謂貪瞋癡慢疑身見",
    "X59n1096_002:0547c15": "邊見邪見見取戒禁取一一各有九隨眠一即成",
    "X59n1096_002:0547c16": "十十即成百前後等分各一百(成三百)置本一百就",
    "X59n1096_002:0547c17": "前後二百中又各以十使為方便二百即成二千",
    "X59n1096_002:0547c18": "(并前成二千一百)約五類眾生謂多貪多瞋多癡著我思",
    "X59n1096_002:0547c19": "覺五品各二千一百(成一萬五百)配已起未起成二萬",
    "X59n1096_002:0547c20": "一千又配貪瞋癡等分此四各有二萬一千成八",
    "X59n1096_002:0547c21": "萬四千也等分心者即其貪瞋癡均等也百八煩",
    "X59n1096_002:0547c22": "惱者准智論六根各三受(苦樂捨受三六成十八受)三受對三",
    "X59n1096_002:0547c23": "塵(好惡平平亦計十八塵并上十八受都合三十六煩惱)復歷三世共成百",
    "X59n1096_002:0547c24": "八五百四十種受未暇撿配九十八使三界見惑",
    "X59n1096_002:0548a01": "有八十八使三界思惑有十使如下所明此皆由",
    "X59n1096_002:0548a02": "不了真心妄致紛動役惱眾生往來生死。",
    "X59n1096_002:0548a03": "若入安般觀法心所漸息乃至九次第定還歸一真",
    "X59n1096_002:0548a04": "清淨心中此清淨心名為佛性名真常法身無心之",
    "X59n1096_002:0548a05": "心無相之相如是觀察名為淨心。",
    "X59n1096_002:0548a06": "安般觀即數息觀如下本篇翻辨九次第者即四",
    "X59n1096_002:0548a07": "禪四空處并滅盡定也還下攝末歸本也以修諸",
    "X59n1096_002:0548a08": "禪定發真智慧斷除結惑則委彼不起復性旋湛",
    "X59n1096_002:0548a09": "故曰清淨心也此心既覺故曰佛性又非變滅故",
    "X59n1096_002:0548a10": "曰真常法身實無覺之覺不象之象故曰無心之",
    "X59n1096_002:0548a11": "心無相之相也起信云以遠離微細念故得見心",
    "X59n1096_002:0548a12": "性心即常住名究竟覺是故修多羅說若有眾生",
    "X59n1096_002:0548a13": "能觀無念則為向佛智故藏師釋云在因地時雖",
    "X59n1096_002:0548a14": "未離念能觀如是無念道理說此能觀為向佛智",
    "X59n1096_002:0548a15": "以是證知佛地無念此是舉因望果說也如是下",
    "X59n1096_002:0548a16": "結歸淨心。",
    "X59n1096_002:0548a17": "偈曰。",
    "X59n1096_002:0548a18": "　廢緣託淨境　　正命自養身　　諦觀虗空心",
    "X59n1096_002:0548a19": "　隨分得解脫　　貪瞋若欲起　　觀空以止遏",
    "X59n1096_002:0548a20": "　河沙煩惱根　　定力能斷割",
    "X59n1096_002:0548a21": "癈緣下既觀身心差變妄受輪轉當宜癈滅塵緣",
    "X59n1096_002:0548a22": "安心淨境淨境者即諸三昧也正命者當以淨智",
    "X59n1096_002:0548a23": "通除三業中五邪四邪活命住清淨正命以養身",
    "X59n1096_002:0548a24": "也身若恊下韻應作活字諦觀下以空滅有則能",
    "X59n1096_002:0548b01": "廢眾緣緣不妄生隨分得脫若又觀空而不滯空",
    "X59n1096_002:0548b02": "方名真解脫。",
    "X59n1096_002:0548b03": "　專定不修智　　小乘非大慧　　雖復苦身行",
    "X59n1096_002:0548b04": "　徒自歷年歲　　定慧平等修　　方知佛性體",
    "X59n1096_002:0548b05": "　直至大涅槃　　何況世間諦",
    "X59n1096_002:0548b06": "專定下以定但伏除慧方真斷故勸修智也又三",
    "X59n1096_002:0548b07": "乘之人雜有智慧而慧非大焉徒自苦形彌歷年",
    "X59n1096_002:0548b08": "數定慧下示雙修謂若定慧雙運離於偏修則名",
    "X59n1096_002:0548b09": "平等由平等故一性無二即名見佛性體矣直下",
    "X59n1096_002:0548b10": "舉勝況劣也以定慧故能至佛果況世間諦乎。",
    "X59n1096_002:0548b12": "淨心誡觀發真鈔中本"
}