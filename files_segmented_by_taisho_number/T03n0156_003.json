{
    "T03n0156_003:0136b13": "大方便佛報恩經卷第三",
    "T03n0156_003:0136b15": "失譯人名在後漢錄",
    "T03n0156_003:0136b16": "5 論議品論議品第五",
    "T03n0156_003:0136b17": "爾時如來為母摩耶夫人并諸天眾說法九",
    "T03n0156_003:0136b18": "十日，閻浮提中亦九十日不知如來所在。",
    "T03n0156_003:0136b19": "大目揵連神力第一，盡其神力，於十方推",
    "T03n0156_003:0136b20": "求，亦復不知；阿那律陀天眼第一，遍觀十",
    "T03n0156_003:0136b21": "方三千大千世界，亦復不見；乃至五百大弟",
    "T03n0156_003:0136b22": "子，不見如來，心懷憂惱。優填大王戀慕如來，",
    "T03n0156_003:0136b23": "心懷愁毒，即以牛頭栴檀，摽像如來所有",
    "T03n0156_003:0136b24": "色身，禮事供養，如佛在時，無有異也。",
    "T03n0156_003:0136b25": "爾時大王召諸六師，卜問如來為何所在。爾",
    "T03n0156_003:0136b26": "時六師即作是言：「大王！當知瞿曇沙門正是",
    "T03n0156_003:0136b27": "幻術所化作耳。幻化之法，體無真實。大王！當",
    "T03n0156_003:0136b28": "知我等經書四圍陀典說言：『千年二千年",
    "T03n0156_003:0136b29": "當有一幻人出世。』瞿曇沙門正是其人。」",
    "T03n0156_003:0136c01": "爾時，阿那律陀往詣大王所，白言：「大王！當知",
    "T03n0156_003:0136c02": "如來近在忉利天，却後七日當還閻浮提。」王",
    "T03n0156_003:0136c03": "聞是語，心生歡喜，宣令國土，掃灑燒香，懸",
    "T03n0156_003:0136c04": "繒幡蓋競共集聚，設眾供養種種餚饍、華香、",
    "T03n0156_003:0136c05": "伎樂。",
    "T03n0156_003:0136c06": "爾時六師見眾人集聚，設諸供養，種種餚饍。",
    "T03n0156_003:0136c07": "六師問言：「汝等諸人設是供養，欲請國王",
    "T03n0156_003:0136c08": "耶？王子耶？」答言：「非也。」「若不爾者，為請大",
    "T03n0156_003:0136c09": "臣耶？婆羅門居士耶？若不爾者，親族會",
    "T03n0156_003:0136c10": "耶？」答言：「非也。欲請於佛。」六師問言：「佛者",
    "T03n0156_003:0136c11": "是誰？」答言：「一切智人。」復言：「一切智人為",
    "T03n0156_003:0136c12": "是誰？」答言：「大慈悲父。汝不知耶？白淨王",
    "T03n0156_003:0136c13": "種，豪尊第一，從劫初已來，嫡嫡相承，作轉輪",
    "T03n0156_003:0136c14": "王。近來二世不作轉輪王，雖不作轉輪王，",
    "T03n0156_003:0136c15": "而作閻浮提王。兄弟三人，其最長者號曰淨",
    "T03n0156_003:0136c16": "飯王；其次弟名曰斛飯王；其最小者名曰",
    "T03n0156_003:0136c17": "甘露飯王。淨飯王生二子，長者名悉達，小",
    "T03n0156_003:0136c18": "者名難陀。斛飯王復生二子，長者名提婆",
    "T03n0156_003:0136c19": "達，小者名阿難。甘露飯王生一女，名甘露",
    "T03n0156_003:0136c20": "味女。爾時大兄悉達太子出城觀看，見老病",
    "T03n0156_003:0136c21": "死患，憂思不食。悲念人生當有此患，無貴",
    "T03n0156_003:0136c22": "無賤，有形之類，無免此者。即夜踰出宮城，菩",
    "T03n0156_003:0136c23": "提樹下苦行六年，然後得成一切智，故號",
    "T03n0156_003:0136c24": "一切智人。獨悟成佛，具十力、四無所畏、",
    "T03n0156_003:0136c25": "十八不共法乃至一切種智。其生七日，母命",
    "T03n0156_003:0136c26": "便終，生忉利天。佛為母說法經九十日，",
    "T03n0156_003:0136c27": "却後一七當還閻浮提。」爾時六師聞是語已，",
    "T03n0156_003:0136c28": "心生嫉妬，憂恚苦惱。即時六師徒眾集聚，共",
    "T03n0156_003:0136c29": "論議言：「瞿曇沙門若還閻浮提者，一切人民",
    "T03n0156_003:0137a01": "皆當捨我，供養瞿曇。我等孤窮，恐當不濟。」",
    "T03n0156_003:0137a02": "爾時六師復作是念：「我等今當速往多人眾",
    "T03n0156_003:0137a03": "中，唱如是言：『諸人當知！瞿曇沙門實無所",
    "T03n0156_003:0137a04": "知。黃口小兒，近出釋氏宮，菩提樹下自",
    "T03n0156_003:0137a05": "言得一切種智。當知此則虛妄之言。所以",
    "T03n0156_003:0137a06": "然者，阿耆達王來請瞿曇，所施供養唯是",
    "T03n0156_003:0137a07": "馬麥，瞿曇不知為惡而便受請，當知非一",
    "T03n0156_003:0137a08": "切智也。』復次，問於阿難：『安居餘有幾日在？』",
    "T03n0156_003:0137a09": "阿難言：『餘有七日在。』復次，問於阿難：『祇桓",
    "T03n0156_003:0137a10": "中何以多烏鳥聲？』阿難言：『眾鳥𠲜食。適",
    "T03n0156_003:0137a11": "生一七，其母命終。』以是事故，當知是薄相",
    "T03n0156_003:0137a12": "人，亦是極惡之人。所以然者，生已喪其母",
    "T03n0156_003:0137a13": "故。又復非慈孝、非供養，目下朝夜供給而",
    "T03n0156_003:0137a14": "反捐棄，入於深山。亦是無恩分人，父王為",
    "T03n0156_003:0137a15": "納娶瞿夷，竟不行婦人之禮，令憍曇彌受",
    "T03n0156_003:0137a16": "大苦惱。是故當知不知恩不念恩。瞿曇沙",
    "T03n0156_003:0137a17": "門，徒眾無尊卑，五百弟子各稱第一。師",
    "T03n0156_003:0137a18": "既無法，弟子亦無修行之業。乃至知數其",
    "T03n0156_003:0137a19": "人陀驃比丘亦稱第一，聰明智慧舍利弗亦",
    "T03n0156_003:0137a20": "入其中，訥鈍槃特比丘亦入其中；乃至少",
    "T03n0156_003:0137a21": "欲之人耶輸陀羅比丘尼亦入其中，舍衛城",
    "T03n0156_003:0137a22": "中婬亂不善蓮華色女亦入其中；乃至稚小",
    "T03n0156_003:0137a23": "無智均提小兒亦入其中，乃至極老須跋陀",
    "T03n0156_003:0137a24": "羅年百二十亦入其中；乃至豪尊諸釋種亦",
    "T03n0156_003:0137a25": "入其中，極下賤王舍城中擔糞穢人亦入其",
    "T03n0156_003:0137a26": "中。是故，當知瞿曇法中，猥雜競共入中，皆",
    "T03n0156_003:0137a27": "無尊卑，不可恭敬。譬如大風吹諸樹葉，聚在",
    "T03n0156_003:0137a28": "一處，瞿曇佛法亦復如是。譬如眾鳥隨逐",
    "T03n0156_003:0137a29": "世間人所遺棄衣服飲食，瞿曇徒眾隨取食",
    "T03n0156_003:0137b01": "之。汝等諸人，今日云何欲請瞿曇？」眾人聞",
    "T03n0156_003:0137b02": "已，譬如大地不可虧動。大眾渴仰如來，雖",
    "T03n0156_003:0137b03": "聞六師作如是說，心如金剛，無有增減，渴",
    "T03n0156_003:0137b04": "仰如來，如渴須飲。却後一七，如來從天來，下",
    "T03n0156_003:0137b05": "至閻浮提。無量百千諸天隨從如來，放大光",
    "T03n0156_003:0137b06": "明；神力感動，作天伎樂百千萬種。乃至一",
    "T03n0156_003:0137b07": "切天，一切龍、鬼神、乾闥婆、緊那羅、摩睺羅伽、人、",
    "T03n0156_003:0137b08": "非人等，一切大眾皆悉雲集，禮拜供養。爾",
    "T03n0156_003:0137b09": "時優填大王大眾圍遶，遠迎如來，頭面禮足，",
    "T03n0156_003:0137b10": "却住一面。",
    "T03n0156_003:0137b11": "爾時六師徒眾集聚，復作是念：「我等今者衰",
    "T03n0156_003:0137b12": "禍將至。雖復眾人之中唱說此言而不信受。",
    "T03n0156_003:0137b13": "今當復往天人大眾之中，宣令如是，可知清",
    "T03n0156_003:0137b14": "白。」爾時六師作是念已，與其徒眾八千人",
    "T03n0156_003:0137b15": "俱，前後圍遶，往詣大眾，到已却坐一面。",
    "T03n0156_003:0137b16": "爾時復有一乾闥婆子，名曰闥婆摩羅，彈",
    "T03n0156_003:0137b17": "七寶琴，往詣如來所，頭面禮足，却住一面，鼓",
    "T03n0156_003:0137b18": "樂絃歌出微妙音——其音和雅，悅可眾心。聲聞",
    "T03n0156_003:0137b19": "辟支佛等，不覺動身起舞，須彌山王湧沒",
    "T03n0156_003:0137b20": "低昂。",
    "T03n0156_003:0137b21": "爾時如來即入有相三昧，以三昧力令其琴",
    "T03n0156_003:0137b22": "聲遠聞三千大千世界——其音具足演說苦、空、",
    "T03n0156_003:0137b23": "無常、不淨、無我。放逸眾生聞此妙音具足演",
    "T03n0156_003:0137b24": "說如來知恩報恩，久於無量阿僧祇劫孝養",
    "T03n0156_003:0137b25": "父母。一切眾生皆隨聲至閻浮提，往到佛",
    "T03n0156_003:0137b26": "所，頭面禮足，却坐一面。",
    "T03n0156_003:0137b27": "爾時大眾瞻仰如來，目不暫捨。如來爾時三",
    "T03n0156_003:0137b28": "昧宴默，一切大眾亦皆默然。於大眾中，有",
    "T03n0156_003:0137b29": "七寶塔從地踊出，住在空中，無數幢幡而",
    "T03n0156_003:0137c01": "懸其上，百千寶鈴不鼓自鳴，微風吹動，出微",
    "T03n0156_003:0137c02": "妙音。",
    "T03n0156_003:0137c03": "爾時大眾見此寶塔從地踊出，心生疑網：",
    "T03n0156_003:0137c04": "「以何因緣，有此寶塔從地踊出？」諸聲聞眾舍",
    "T03n0156_003:0137c05": "利弗等，盡思度量，亦復不知。舊住娑婆世",
    "T03n0156_003:0137c06": "界菩薩摩訶薩，乃至彌勒菩薩亦復不知。",
    "T03n0156_003:0137c07": "爾時六師作是念：「復何因緣，有此寶塔？若",
    "T03n0156_003:0137c08": "有人來問我者，而我不知。若不知者，云何",
    "T03n0156_003:0137c09": "復名一切知見？」復作是念：「瞿曇何不速為大",
    "T03n0156_003:0137c10": "眾敷演斯事？」",
    "T03n0156_003:0137c11": "爾時如來出于三昧。釋提桓因、忉利天王",
    "T03n0156_003:0137c12": "即以天衣敷師子座。爾時如來即昇此座，結",
    "T03n0156_003:0137c13": "加趺坐，如須彌山王處于大海。",
    "T03n0156_003:0137c14": "爾時彌勒菩薩觀察眾心，咸皆有疑，自亦未",
    "T03n0156_003:0137c15": "了。即從座起，往到佛前，頭面禮足，合掌向",
    "T03n0156_003:0137c16": "佛，而作是言：「世尊！以何因緣有此寶塔從",
    "T03n0156_003:0137c17": "地踊出？」",
    "T03n0156_003:0137c18": "佛告彌勒菩薩：「乃往過去不可思議阿僧祇",
    "T03n0156_003:0137c19": "劫有佛出世，號毗婆尸如來、應供、正遍知、明",
    "T03n0156_003:0137c20": "行足、善逝、世間解、無上士、調御丈夫、天人師、佛、",
    "T03n0156_003:0137c21": "世尊，出現於世，教化無量百千萬億阿僧祇",
    "T03n0156_003:0137c22": "眾生，皆令堅固阿耨多羅三藐三菩提。其佛",
    "T03n0156_003:0137c23": "滅後，於像法中，有國名波羅奈。其波羅奈大",
    "T03n0156_003:0137c24": "王聰叡仁賢，常以正法治國，不枉人民。王主",
    "T03n0156_003:0137c25": "六十小國、八百聚落。王了無子。王自供養奉",
    "T03n0156_003:0137c26": "事山神、樹神、一切神祇，經十二年不懈不息，",
    "T03n0156_003:0137c27": "求索有子。第一夫人便覺有娠，十月足滿生",
    "T03n0156_003:0137c28": "一男兒。其子端正，人相具足。生已召諸大臣、",
    "T03n0156_003:0137c29": "諸小國王，占相吉凶，即為立字。以其太子性",
    "T03n0156_003:0138a01": "善不瞋，名曰忍辱。忍辱太子其年長大，好",
    "T03n0156_003:0138a02": "喜布施，聰明慈仁，於諸眾生等生慈心。爾時",
    "T03n0156_003:0138a03": "大王有六大臣，其性暴惡，姧詭佞諂，枉橫",
    "T03n0156_003:0138a04": "無道，人民厭患。時六大臣自知於行有違，常",
    "T03n0156_003:0138a05": "懷嫉妬，憎惡太子。",
    "T03n0156_003:0138a06": "「爾時大王身嬰重病，苦惱顦顇，命在旦夕。",
    "T03n0156_003:0138a07": "忍辱太子往告諸臣：『父王困篤，今當奈何？』",
    "T03n0156_003:0138a08": "諸臣聞已，心生瞋恚，報太子言：『王命不久。",
    "T03n0156_003:0138a09": "何以故？欲求妙藥，不可得故，是以當知命",
    "T03n0156_003:0138a10": "去不遠。』太子聞已，心生苦惱，悶絕躃地。",
    "T03n0156_003:0138a11": "「時六大臣即入靜室，共謀議言：『忍辱太子不",
    "T03n0156_003:0138a12": "除去者，我等終不得安隱也。』作是念已，第一",
    "T03n0156_003:0138a13": "大臣言：『忍辱太子無事可除。』一臣復言：『我",
    "T03n0156_003:0138a14": "有方便能除去之。』即往太子所，報太子言：『臣",
    "T03n0156_003:0138a15": "向在外，於六十小國八百聚落中求覓藥草，",
    "T03n0156_003:0138a16": "了不能得。』太子問言：『所求藥草為是何物？』",
    "T03n0156_003:0138a17": "大臣報言：『太子當知，求藥草者，正是從生",
    "T03n0156_003:0138a18": "至終不瞋人眼睛及其人髓。若得此藥，得",
    "T03n0156_003:0138a19": "全王命；若不得者，命在不久。於諸國土無",
    "T03n0156_003:0138a20": "有此人。』太子聞已，心生憂惱，即報大臣：『今",
    "T03n0156_003:0138a21": "我身者似是其人。何以故？我從生已來未",
    "T03n0156_003:0138a22": "曾有瞋。』大臣言：『太子若是其人者，此事亦",
    "T03n0156_003:0138a23": "難。何以故？天下所重莫若己身。』太子言：",
    "T03n0156_003:0138a24": "『不如諸臣所言也。但使父王病得損者，假",
    "T03n0156_003:0138a25": "使捨百千身，亦不為難，況我今日此穢身也？』",
    "T03n0156_003:0138a26": "大臣報言：『如此之事，隨太子意。』",
    "T03n0156_003:0138a27": "「爾時忍辱太子心生歡喜，而作是念：『若使此",
    "T03n0156_003:0138a28": "藥能除父王病者，宜應速辦此事。』忍辱太子",
    "T03n0156_003:0138a29": "即入宮中，到其母所，頭面禮足，合掌向母，",
    "T03n0156_003:0138b01": "而作是言：『今者此身，欲為父王作治病藥。",
    "T03n0156_003:0138b02": "恐其身命不得存立，是故與母共別。願母",
    "T03n0156_003:0138b03": "莫憂苦，戀慕其子。』其母聞是語已，心生悶絕，",
    "T03n0156_003:0138b04": "忘失四方，譬如人噎，又不得咽，不能勸進，",
    "T03n0156_003:0138b05": "又不得吐，不能勸止。即前抱其太子，悶絕，",
    "T03n0156_003:0138b06": "以冷水灑面，良久乃穌。爾時太子白其母",
    "T03n0156_003:0138b07": "言：『父王身命，須臾之間，不得久停。宜時速",
    "T03n0156_003:0138b08": "辦，令王服之。』爾時太子即呼大臣、諸小國王，",
    "T03n0156_003:0138b09": "於大眾中，即宣此言：『我身今者與大眾別。』爾",
    "T03n0156_003:0138b10": "時大臣即呼旃陀羅，斷骨出髓，剜其兩目。",
    "T03n0156_003:0138b11": "「爾時大臣即擣此藥，奉上大王。王即服之，病",
    "T03n0156_003:0138b12": "得除差。病既差已，問諸大臣：『汝等於何",
    "T03n0156_003:0138b13": "得此妙藥，除我患苦，得全身命？』大臣白王：",
    "T03n0156_003:0138b14": "『今此藥者，忍辱太子之所辦耳。非諸臣力所",
    "T03n0156_003:0138b15": "堪辦也。』王聞是語，心驚毛竪，微聲問諸臣",
    "T03n0156_003:0138b16": "言：『忍辱太子今在何所？』大臣答言：『太子今",
    "T03n0156_003:0138b17": "者在外，身體傷損，命不云遠。』王聞是語，舉聲",
    "T03n0156_003:0138b18": "大哭：『怪哉！怪哉！』自投於地，塵土坌身：『如我",
    "T03n0156_003:0138b19": "今者，實自無情。云何乃能服此子藥？』往到子",
    "T03n0156_003:0138b20": "所，其命已終。王及夫人及諸臣民，無量大眾",
    "T03n0156_003:0138b21": "前後圍遶。其母懊惱，投身死尸：『以我宿世有",
    "T03n0156_003:0138b22": "諸過惡，今令子身受是苦也。今我身者，何不",
    "T03n0156_003:0138b23": "碎末如塵，乃令我子喪失身命。』爾時父王及",
    "T03n0156_003:0138b24": "諸小王即以牛頭栴檀香木，積以成𧂐，闍維",
    "T03n0156_003:0138b25": "太子所有身骨，復以七寶起塔供養。」",
    "T03n0156_003:0138b26": "爾時世尊告彌勒菩薩善男子等大眾：「當知",
    "T03n0156_003:0138b27": "爾時波羅奈大王者，今現我父悅頭檀是；爾",
    "T03n0156_003:0138b28": "時母者，今現我母摩耶是；忍辱太子者，今我",
    "T03n0156_003:0138b29": "身是。菩薩於無量阿僧祇劫孝養父母，衣被、",
    "T03n0156_003:0138c01": "飲食、房舍、臥具，乃至身肉骨髓，其事如是，以",
    "T03n0156_003:0138c02": "此因緣自致成佛。今此寶塔從地踊出者，即",
    "T03n0156_003:0138c03": "是我為其父母捨此骨髓及其身命，即於此",
    "T03n0156_003:0138c04": "處起塔供養。我今成佛，即踊現其前。」",
    "T03n0156_003:0138c05": "爾時大眾中無量人、天、諸龍、鬼神，聞是語已，",
    "T03n0156_003:0138c06": "悲喜交集，淚下滿目，異口同音讚歎如來百",
    "T03n0156_003:0138c07": "千功德，尋時發於阿耨多羅三藐三菩提心；",
    "T03n0156_003:0138c08": "復有無量百千眾生發聲聞、辟支佛心；復",
    "T03n0156_003:0138c09": "有無量人得須陀洹果乃至阿羅漢道；復有",
    "T03n0156_003:0138c10": "無量百千萬億菩薩摩訶薩，不久當得阿耨",
    "T03n0156_003:0138c11": "多羅三藐三菩提。是故，當知如來今者真是",
    "T03n0156_003:0138c12": "孝養父母。",
    "T03n0156_003:0138c13": "復次，菩薩本知母人之德，以其本願如是，生",
    "T03n0156_003:0138c14": "如來身。以生如來，滿本願故，不堪受其禮",
    "T03n0156_003:0138c15": "故，因其將終。爾時大眾異口同音讚歎摩",
    "T03n0156_003:0138c16": "耶：「善哉摩耶！得生如來，天人世間無與等",
    "T03n0156_003:0138c17": "者。」",
    "T03n0156_003:0138c18": "爾時闥婆摩羅即從座起，偏袒右肩，胡跪合",
    "T03n0156_003:0138c19": "掌，而白佛言：「世尊！摩耶夫人修何功德？以",
    "T03n0156_003:0138c20": "何因緣得生如來？」",
    "T03n0156_003:0138c21": "佛言：「善聽！吾當為汝分別解說。」佛言：「乃",
    "T03n0156_003:0138c22": "往過去久遠不可計劫，有佛出世，號毘婆",
    "T03n0156_003:0138c23": "尸如來、應供、正遍知、明行足、善逝、世間解、無上",
    "T03n0156_003:0138c24": "士、調御丈夫、天人師、佛、世尊，出現於世，乃",
    "T03n0156_003:0138c25": "至正法、像法滅已。爾時有國號波羅奈。去城",
    "T03n0156_003:0138c26": "不遠有山，名曰聖所遊居，以有百千辟支佛",
    "T03n0156_003:0138c27": "住此山中故，無量五通神仙亦住其中。以",
    "T03n0156_003:0138c28": "多仙聖止住其中故，號聖遊居山。其山",
    "T03n0156_003:0138c29": "有一仙人住在南窟，復有一仙住在北窟。二",
    "T03n0156_003:0139a01": "山中間有一泉水，其泉水邊有一平石。",
    "T03n0156_003:0139a02": "「爾時南窟仙人在此石上，浣衣洗足已，便還",
    "T03n0156_003:0139a03": "所止。去後未久，有一雌鹿來飲泉水。次第",
    "T03n0156_003:0139a04": "到浣衣處，即飲是石上浣垢衣汁。飲此衣垢",
    "T03n0156_003:0139a05": "汁已，迴頭反顧，自舐小便處。",
    "T03n0156_003:0139a06": "「爾時雌鹿尋便懷妊，月滿產生。鹿產生法，要",
    "T03n0156_003:0139a07": "還向本得胎處。即還水邊，住本石上，悲鳴宛",
    "T03n0156_003:0139a08": "轉，產生一女。爾時仙人聞此鹿悲鳴大喚。爾",
    "T03n0156_003:0139a09": "時南窟仙人聞是鹿大悲鳴聲，心生憐愍，即",
    "T03n0156_003:0139a10": "出往看，見此雌鹿產生一女。爾時鹿母宛轉",
    "T03n0156_003:0139a11": "舐之，見仙人往，便捨而去。",
    "T03n0156_003:0139a12": "「爾時仙人見此女兒，形相端正，人相具足。見",
    "T03n0156_003:0139a13": "是事已，心生憐愍，即以草衣裹拭將還，採眾",
    "T03n0156_003:0139a14": "妙果，隨時將養，漸漸長大，至年十四。其父愛",
    "T03n0156_003:0139a15": "念，常使宿火，令不斷絕。忽於一日，心不謹慎，",
    "T03n0156_003:0139a16": "便使火滅。其父苦責數已，語其女言：『我長",
    "T03n0156_003:0139a17": "身已來，未曾使此火滅。汝今日云何令滅？",
    "T03n0156_003:0139a18": "北窟有火，汝可往取。』",
    "T03n0156_003:0139a19": "「爾時鹿女即隨父教，往詣北窟。步步舉足皆",
    "T03n0156_003:0139a20": "生蓮華，隨其蹤跡，行伍次第，如似街陌。往",
    "T03n0156_003:0139a21": "至北窟，從彼仙人乞求少火。爾時仙人見此",
    "T03n0156_003:0139a22": "女人福德，如是足下生於蓮華，報言：『欲得",
    "T03n0156_003:0139a23": "火者，汝當右遶我窟，滿足七匝。』行伍次第了",
    "T03n0156_003:0139a24": "了分明，隨其舉足，皆生蓮華。遶七匝已，語",
    "T03n0156_003:0139a25": "其女言：『欲得火者，復當在此右邊還歸去者。",
    "T03n0156_003:0139a26": "當與汝火。』",
    "T03n0156_003:0139a27": "「爾時鹿女為得火故，隨教而去。其女去後未",
    "T03n0156_003:0139a28": "久之間，波羅奈王將諸大臣，百千萬眾，前後",
    "T03n0156_003:0139a29": "圍遶，千乘萬騎，入山遊獵，馳逐群鹿。波羅奈",
    "T03n0156_003:0139b01": "王獨乘名象，往到北窟仙人所，見其蓮華遶",
    "T03n0156_003:0139b02": "窟行列。爾時大王心生歡喜，歎言：『善哉！善哉！",
    "T03n0156_003:0139b03": "大德神仙！大仙導師！福德巍巍，其事如是！』",
    "T03n0156_003:0139b04": "「爾時仙人即白王言：『大王！當知此蓮華者，非",
    "T03n0156_003:0139b05": "我所能。』王言：『非大師者，是誰所為。』報言：『大王！",
    "T03n0156_003:0139b06": "是南窟仙人生育一女，姿容端正，人相具足，",
    "T03n0156_003:0139b07": "世間難有。其女行時，隨其足下皆生蓮華。』王",
    "T03n0156_003:0139b08": "聞是語，心生歡喜，即往南窟，見彼仙人，頭面",
    "T03n0156_003:0139b09": "禮足。爾時仙人即出問訊：『大王！遠涉途路，",
    "T03n0156_003:0139b10": "得無疲極。』爾時大王報仙人言：『聞君有女，欲",
    "T03n0156_003:0139b11": "求婚姻。』",
    "T03n0156_003:0139b12": "「爾時仙人報大王言：『貧身有此一女，稚小",
    "T03n0156_003:0139b13": "無知，未有所識。少小已來住此深山，未閑",
    "T03n0156_003:0139b14": "人事，服草食果。王今云何乃欲顧錄？又此",
    "T03n0156_003:0139b15": "女者，畜生所生。』即以上事向王具說。王言：",
    "T03n0156_003:0139b16": "『雖爾無苦。』問其父言：『鹿女者今在何許？』報",
    "T03n0156_003:0139b17": "言大王：『在此草窟。』爾時大王即入窟中，見",
    "T03n0156_003:0139b18": "其鹿女，心生歡喜。即以沐浴香湯，名衣上",
    "T03n0156_003:0139b19": "服，百寶瓔珞莊嚴其身，乘大名象，百千導從，",
    "T03n0156_003:0139b20": "作倡伎樂，還歸本國。爾時鹿女從生已來，",
    "T03n0156_003:0139b21": "未曾見如此大眾，心驚怖懼。",
    "T03n0156_003:0139b22": "「爾時其父上高山頂，遙看其女，目不暫捨，",
    "T03n0156_003:0139b23": "而作是念：『我今遙觀我女，遠去不現，當還",
    "T03n0156_003:0139b24": "本處，悲號懊惱，流淚滿目。我生育此女",
    "T03n0156_003:0139b25": "未有所知，與我遠別。』復作是念：『我今住此，",
    "T03n0156_003:0139b26": "不應餘轉。何以故？若我女反顧後望不見",
    "T03n0156_003:0139b27": "我者，令女憂苦。』竚立良久，女去不現，竟",
    "T03n0156_003:0139b28": "不迴顧。",
    "T03n0156_003:0139b29": "「爾時其父心生恚恨，而作是言：『畜生所生，",
    "T03n0156_003:0139c01": "故不妄也。我小長養，今得成人。為王所",
    "T03n0156_003:0139c02": "念，而反孤棄。』即入窟中誦持呪術而呪其女：",
    "T03n0156_003:0139c03": "『王若遇汝薄者，皎然不論。若王以禮待接汝",
    "T03n0156_003:0139c04": "者，當令退沒，不果所願。』",
    "T03n0156_003:0139c05": "「爾時波羅奈王到宮殿已，拜為第一，名曰鹿",
    "T03n0156_003:0139c06": "母夫人。諸小國王、百官、群臣皆來朝賀。王",
    "T03n0156_003:0139c07": "見此已，心生歡喜。未久數日，便覺有娠。王自",
    "T03n0156_003:0139c08": "供養夫人，床臥飲食皆令細軟。至滿十月，",
    "T03n0156_003:0139c09": "望其生男，紹係國位。月滿產生，生一蓮華。",
    "T03n0156_003:0139c10": "仙人呪力令王瞋恚，而作是言：『畜生所生，",
    "T03n0156_003:0139c11": "故不妄也。』王即退其夫人職，其蓮華者使人",
    "T03n0156_003:0139c12": "遺棄。其後數日，波羅奈王將諸群臣入後",
    "T03n0156_003:0139c13": "園中，遊戲觀看，作倡伎樂，鬪其象馬，并諸",
    "T03n0156_003:0139c14": "力士。中有第一大力士，踉䠙顛蹶，以足蹴",
    "T03n0156_003:0139c15": "地，地皆震動，動蓮華池。其華池邊有大珊",
    "T03n0156_003:0139c16": "瑚，於珊瑚下有一蓮華迸墮水中。其華",
    "T03n0156_003:0139c17": "紅赤，有妙光明。王見此華，心生歡喜，問群",
    "T03n0156_003:0139c18": "臣言：『如此華者，未曾有也。』即使使者入池取",
    "T03n0156_003:0139c19": "之。其華具足有五百葉，於一葉下有一童男，",
    "T03n0156_003:0139c20": "面首端正，形狀妙好。爾時使者即前白王：『此",
    "T03n0156_003:0139c21": "蓮華者未曾有也。大王！當知其蓮華者具五",
    "T03n0156_003:0139c22": "百葉，於一葉下有一天童男。』王聞此語，心驚",
    "T03n0156_003:0139c23": "毛竪，慨歎所以，問使者言：『審實爾耶？此",
    "T03n0156_003:0139c24": "非是我鹿母夫人所生華也？』即問青衣：『鹿",
    "T03n0156_003:0139c25": "母夫人所生華者，遺棄何處？』答言：『大王！埋",
    "T03n0156_003:0139c26": "此池邊大珊瑚下。』王審實其事，知鹿母",
    "T03n0156_003:0139c27": "夫人所生。王自入宮，向鹿母夫人自責悔過，",
    "T03n0156_003:0139c28": "而作是言：『我實愚癡無智，不識賢良，橫生",
    "T03n0156_003:0139c29": "惡賤，違逆夫人。』懺謝訖已，還復本位。王大",
    "T03n0156_003:0140a01": "歡喜，召諸群臣、諸小國王并諸婆羅門相師，",
    "T03n0156_003:0140a02": "一切集會。抱五百太子，使諸相師占相吉",
    "T03n0156_003:0140a03": "凶，卦曰：『道德所歸，國蒙其福。若在家者，四海",
    "T03n0156_003:0140a04": "顒顒，鬼神保之；若出家者，必斷生死，超度欲",
    "T03n0156_003:0140a05": "流，越生死海，獲得三明六通，具四道果。』王",
    "T03n0156_003:0140a06": "聞是語，遂增歡喜，即遍宣令國土，選取五百",
    "T03n0156_003:0140a07": "乳母。",
    "T03n0156_003:0140a08": "「爾時鹿母夫人白大王言：『王莫耗擾國土，召",
    "T03n0156_003:0140a09": "諸乳母。王宮中自有五百夫人。諸夫人者",
    "T03n0156_003:0140a10": "妬我生男。王今可以一太子與一夫人，令",
    "T03n0156_003:0140a11": "其乳哺，非其子耶？』王報夫人：『五百夫人常懷",
    "T03n0156_003:0140a12": "嫉妬，惱害鹿母。鹿母今者欲令我鞭打杖策，",
    "T03n0156_003:0140a13": "擯出驅遣，奪其命者，不逆夫人。夫人今者云",
    "T03n0156_003:0140a14": "何於怨嫌中放捨？此事甚難及也。又復能",
    "T03n0156_003:0140a15": "開天地之恩，以其太子與諸夫人。』",
    "T03n0156_003:0140a16": "「爾時五百夫人心大歡喜：『鹿母夫人施我安",
    "T03n0156_003:0140a17": "隱快樂，云何復能以太子與我？』歡喜無量。",
    "T03n0156_003:0140a18": "爾時無量百千大眾聞是事已，心生歡喜，皆",
    "T03n0156_003:0140a19": "發道心。",
    "T03n0156_003:0140a20": "「爾時大王報夫人言：『未曾有也！吾不及汝。』夫",
    "T03n0156_003:0140a21": "人言：『貪恚所生，皆由嫉妬。諫惡以忍，諫怒",
    "T03n0156_003:0140a22": "以順。我從生已來未曾與物共諍，諸夫人",
    "T03n0156_003:0140a23": "者自生惱害。譬如有人夜行見杌，便起賊想，",
    "T03n0156_003:0140a24": "或起惡鬼之想。尋時驚怖，四散馳走，或投高",
    "T03n0156_003:0140a25": "巖，或覆水火，荊棘叢林傷壞身體。因妄",
    "T03n0156_003:0140a26": "想故，禍害如是。一切眾生亦復如是，自生自",
    "T03n0156_003:0140a27": "死，如蠶處繭，如蛾赴燈，無驅馳者。一切眾",
    "T03n0156_003:0140a28": "惡從妄想起，諸夫人者亦復如是。我今不",
    "T03n0156_003:0140a29": "應與彼群愚，起諸諍訟。』五百夫人即前禮鹿",
    "T03n0156_003:0140b01": "母夫人，自謝悔過，奉事鹿母，如蒙賢聖，如",
    "T03n0156_003:0140b02": "母姉妹，所養太子，如所生不異。「時五百太",
    "T03n0156_003:0140b03": "子年漸長大。一一太子力敵一千，隣國反",
    "T03n0156_003:0140b04": "叛不賓屬者，自往伐之；不起四兵，國土安隱；",
    "T03n0156_003:0140b05": "天神歡喜，風雨以時，人民豐壤熾盛。時五",
    "T03n0156_003:0140b06": "百太子乘大名象，林野觀看；遊戲自恣，快樂",
    "T03n0156_003:0140b07": "難量；父母愛念，如護眼目。「爾時五百太子",
    "T03n0156_003:0140b08": "年漸長大，於後一時集一處，坐蓮華池邊，",
    "T03n0156_003:0140b09": "見其形容，水底影現。時諸太子共相謂言：",
    "T03n0156_003:0140b10": "『一切諸法，如幻如化，如夢所見，如水中形，",
    "T03n0156_003:0140b11": "體無真實。我等今者，亦復如是。雖復豪尊，處",
    "T03n0156_003:0140b12": "在深宮，五欲自恣。壯年美色不可久保；物成",
    "T03n0156_003:0140b13": "有敗，人生有死；少壯不久，會當有老；飯食",
    "T03n0156_003:0140b14": "不節，會得有病；百年壽命，會當有死。』諸太子",
    "T03n0156_003:0140b15": "即愁憂不樂，不能飲食，即還宮殿，白父母言：",
    "T03n0156_003:0140b16": "『世界皆苦，無可樂者。父母今者，聽我等出家。』",
    "T03n0156_003:0140b17": "王報太子：『生老病死，一切共有，汝何以獨",
    "T03n0156_003:0140b18": "愁？』白父王言：『不能復以死受生，勞我精神，",
    "T03n0156_003:0140b19": "周遍五道。』王不忍拒，即便聽許。母報子言：",
    "T03n0156_003:0140b20": "『汝出家者，莫捨我遠去，可於後園。其中清淨，",
    "T03n0156_003:0140b21": "林木茂盛，四事供養，不令乏少。』「時諸太子即",
    "T03n0156_003:0140b22": "便出家，受其母請，住後園中。一一太子皆得",
    "T03n0156_003:0140b23": "辟支佛道，如是次第四百九十九太子皆得",
    "T03n0156_003:0140b24": "道果。往詣宮中，至父母前，報言父母：『出家",
    "T03n0156_003:0140b25": "利益，今已獲得。』時諸比丘身昇虛空，東踊西",
    "T03n0156_003:0140b26": "沒，西踊東沒，南踊北沒，北踊南沒。或作",
    "T03n0156_003:0140b27": "大身滿虛空中，復以一身作無量身；或身",
    "T03n0156_003:0140b28": "上出水，身下出火；身下出水，身上出火。為",
    "T03n0156_003:0140b29": "其父母作種種神變已，即便燒身，取般泥洹。",
    "T03n0156_003:0140c01": "時鹿母夫人收取身骨，於後園中，即起四百",
    "T03n0156_003:0140c02": "九十九塔供養。最小太子過九十日已，亦得",
    "T03n0156_003:0140c03": "辟支佛道，亦為父母現大神變，現神變已即",
    "T03n0156_003:0140c04": "取泥洹。爾時其母收取身骨，起塔供養。「爾",
    "T03n0156_003:0140c05": "時鹿母夫人燒眾名香，作妙伎樂，日日入後",
    "T03n0156_003:0140c06": "園中，供養是五百辟支佛塔。於其塔前愁",
    "T03n0156_003:0140c07": "憂不樂，而作是言：『我雖生是五百太子，雖",
    "T03n0156_003:0140c08": "復出家，而無一人能發菩提之心。』即立誓",
    "T03n0156_003:0140c09": "願：『我供養是五百辟支佛，并起五百塔，供養",
    "T03n0156_003:0140c10": "舍利功德，悉以迴向普及一切眾生。令我來",
    "T03n0156_003:0140c11": "世不用多生諸子，而不能發菩提之心，但生",
    "T03n0156_003:0140c12": "一子能發道心，現世出家，得一切智。』」",
    "T03n0156_003:0140c13": "佛告阿難：「爾時鹿母夫人者，今摩耶夫人",
    "T03n0156_003:0140c14": "是。摩耶夫人供養五百辟支佛，及修無量善",
    "T03n0156_003:0140c15": "業，是故今者得生如來身。」佛說此法時，有",
    "T03n0156_003:0140c16": "無量百千人天，得初道果乃至四果。有無量",
    "T03n0156_003:0140c17": "眾生，發阿耨多羅三藐三菩提心。",
    "T03n0156_003:0140c18": "爾時阿難白佛言：「世尊！摩耶夫人過去世時",
    "T03n0156_003:0140c19": "造何業行，生畜生中為鹿女也？」佛告阿難：",
    "T03n0156_003:0140c20": "「善聽！吾當為汝分別解說摩耶夫人宿世行",
    "T03n0156_003:0140c21": "業因緣。乃往過去無量阿僧祇劫，爾時有佛",
    "T03n0156_003:0140c22": "出世，號毘婆尸如來、應供、正遍知、明行足、善",
    "T03n0156_003:0140c23": "逝、世間解、無上士、調御丈夫、天人師、佛、世尊，",
    "T03n0156_003:0140c24": "在世教化。滅度之後，於像法中，爾時有國號",
    "T03n0156_003:0140c25": "波羅奈。其國有一婆羅門，唯生一女。其父",
    "T03n0156_003:0140c26": "命終，婆羅門婦養育此女，年轉長大。其家",
    "T03n0156_003:0140c27": "唯有一果園，其母以女守園，自往求食。既自",
    "T03n0156_003:0140c28": "食已，後為其女而送食分，日日如是。其母",
    "T03n0156_003:0140c29": "一日而便稽遲，過時不與。其女悒遲，飢渴",
    "T03n0156_003:0141a01": "所逼，而便恚心言：『我母今日何因緣故，不",
    "T03n0156_003:0141a02": "與我食，不來見看。』乃至煩惋再三，尋復恚言：",
    "T03n0156_003:0141a03": "『我母今者不如畜生。我見畜獸野鹿，子飢渴",
    "T03n0156_003:0141a04": "時，心不捨離。』如是未久，母持食至。正欲飲",
    "T03n0156_003:0141a05": "食，有一辟支佛沙門，從南方來，飛空北過。",
    "T03n0156_003:0141a06": "爾時其女見此比丘，心生歡喜，即起合掌，頭",
    "T03n0156_003:0141a07": "面作禮，即便請之，為敷淨座，取好妙華，減",
    "T03n0156_003:0141a08": "其食分，奉施比丘。比丘食已，為說妙法，示教",
    "T03n0156_003:0141a09": "利喜。爾時其女即發願言：『願我來世，遭遇",
    "T03n0156_003:0141a10": "賢聖，禮事供養，使我面首端正，尊榮豪貴，若",
    "T03n0156_003:0141a11": "經行時，蓮華承足。』」",
    "T03n0156_003:0141a12": "佛告阿難：「爾時女者，鹿母夫人是。以其一",
    "T03n0156_003:0141a13": "食，淨華覆上，施辟支佛，五百世中尊榮豪貴，",
    "T03n0156_003:0141a14": "衣食自然，蓮華承足。願力因緣，今得值五",
    "T03n0156_003:0141a15": "百辟支佛禮事供養。爾時以一惡言，不知其",
    "T03n0156_003:0141a16": "恩，毀罵其母，喻如畜生，以是惡口因緣，五",
    "T03n0156_003:0141a17": "百身中生鹿腹中。」佛告阿難：「人生世間，禍",
    "T03n0156_003:0141a18": "從口生，當護於口，甚於猛火。猛火熾然能燒",
    "T03n0156_003:0141a19": "一世，惡口熾然燒無數世；猛火熾然燒世",
    "T03n0156_003:0141a20": "間財，惡口熾然燒七聖財。是故阿難！一",
    "T03n0156_003:0141a21": "切眾生禍從口出。口舌者，鑿身之斧，滅身之",
    "T03n0156_003:0141a22": "禍。」佛說此經時，有千優婆塞、優婆夷慎護",
    "T03n0156_003:0141a23": "口過，即得初果。復有無量比丘、比丘尼得",
    "T03n0156_003:0141a24": "初道果乃至四果；無量人天皆發阿耨多羅",
    "T03n0156_003:0141a25": "三藐三菩提心，乃至辟支佛心。一切大眾聞",
    "T03n0156_003:0141a26": "佛說法，歡喜奉行，作禮而去。",
    "T03n0156_003:0141a27": "爾時世尊與阿難入王舍城，乞食已，還出城，",
    "T03n0156_003:0141a28": "於城門外有大深坑。時王舍城人擔持大",
    "T03n0156_003:0141a29": "小便利，棄是坑中，天雨惡水亦入其中。爾",
    "T03n0156_003:0141b01": "時此洸水中有一虫，其形似人，眾多手足，",
    "T03n0156_003:0141b02": "遙見如來，擎頭出水，視於如來，流淚滿目。如",
    "T03n0156_003:0141b03": "來見已，愍而哀傷，慘然不悅，即還耆闍崛",
    "T03n0156_003:0141b04": "山。爾時，阿難敷尼師檀。如來坐上，結加趺",
    "T03n0156_003:0141b05": "坐。爾時，阿難觀察眾心，問如來言：「世尊！向",
    "T03n0156_003:0141b06": "所見洸𡱁中虫者，先世造何業行？生此",
    "T03n0156_003:0141b07": "水中，為幾時耶？復於何時當得解脫？」佛告阿",
    "T03n0156_003:0141b08": "難及諸大眾：「汝等善聽！當為汝說。阿難！乃往",
    "T03n0156_003:0141b09": "過去無量千劫，爾時有佛出興于世。教化已",
    "T03n0156_003:0141b10": "周，遷神涅槃。滅度之後，於像法中有一婆",
    "T03n0156_003:0141b11": "羅門，造立僧房，供養眾僧。時有檀越多送",
    "T03n0156_003:0141b12": "酥油，時有客比丘來。爾時知事維那心生瞋",
    "T03n0156_003:0141b13": "恚，嫌客僧來多，隱匿酥油，停持不與。客",
    "T03n0156_003:0141b14": "眾僧言：『何不付酥油蜜耶？』維那答言：『汝客",
    "T03n0156_003:0141b15": "我舊。』客比丘言：『此是檀越施現前僧。』爾時",
    "T03n0156_003:0141b16": "維那兇惡可畏，即便罵詈：『汝何不噉屎尿",
    "T03n0156_003:0141b17": "也！云何從我乃索酥油。』以此惡言，從是已",
    "T03n0156_003:0141b18": "來九十億劫，常生於是洸水之中。爾時維",
    "T03n0156_003:0141b19": "那者，今此洸水中虫，是由過去世發一惡言，",
    "T03n0156_003:0141b20": "訶罵眾僧，無量千世住此屎中。」佛告諸弟",
    "T03n0156_003:0141b21": "子：「當護於口，口之過患，甚於猛火。父母眾",
    "T03n0156_003:0141b22": "僧，宜應讚歎軟語，常念其恩。眾僧者，出三",
    "T03n0156_003:0141b23": "界之福田；父母者，三界內最勝福田。何以故？",
    "T03n0156_003:0141b24": "眾僧之中，有四雙、八輩、十二賢士，供之得福，",
    "T03n0156_003:0141b25": "進可成道。父母者，十月懷抱，推乾去濕，乳",
    "T03n0156_003:0141b26": "哺長大，教誨技藝，隨時將養，及其出家修",
    "T03n0156_003:0141b27": "得解脫，度生死海，自利兼利一切眾生。」佛",
    "T03n0156_003:0141b28": "告阿難：「父母、眾僧是一切眾生種二福田，",
    "T03n0156_003:0141b29": "所謂人天、泥洹、解脫妙果，因之得成。」佛說此",
    "T03n0156_003:0141c01": "經時，無量百千眾生、人及非人，或得初果，乃",
    "T03n0156_003:0141c02": "至四果，或發阿耨多羅三藐三菩提心，或發",
    "T03n0156_003:0141c03": "聲聞辟支佛心，各各合掌禮佛右遶，歡喜",
    "T03n0156_003:0141c04": "而去。",
    "T03n0156_003:0141c05": "復次，波羅奈國有一輔相婆羅門，其家大富，",
    "T03n0156_003:0141c06": "多饒財寶，金銀琉璃、珊瑚虎珀、象馬牛羊、",
    "T03n0156_003:0141c07": "田業僮僕，在所充足。年過八十，生一男兒，",
    "T03n0156_003:0141c08": "妙色端正，人相具足。父母歡喜，召諸相師",
    "T03n0156_003:0141c09": "占相吉凶，為其立字，號曰均提。年始七歲，",
    "T03n0156_003:0141c10": "父母愛念，放令出家，往詣剎提利因提羅山，",
    "T03n0156_003:0141c11": "至如來所。爾時如來四眾圍遶，為諸天龍、",
    "T03n0156_003:0141c12": "鬼神、大眾廣說世論及出世間之法。時婆",
    "T03n0156_003:0141c13": "羅門白佛言：「世尊！垂老之年生育此兒，",
    "T03n0156_003:0141c14": "世尊大慈普覆一切，今以此兒為佛弟子。」",
    "T03n0156_003:0141c15": "佛言：「善來比丘！鬚髮自落，袈裟著身。」佛為",
    "T03n0156_003:0141c16": "說法，示教利喜，即得道果，三明六通，具八解",
    "T03n0156_003:0141c17": "脫。",
    "T03n0156_003:0141c18": "爾時阿難觀察眾心咸皆有疑，即從坐起，整",
    "T03n0156_003:0141c19": "衣服，偏袒右肩，叉手合掌，白佛言：「世尊！均",
    "T03n0156_003:0141c20": "提沙彌，過去世時，作何功德？修何行業？",
    "T03n0156_003:0141c21": "值遇世尊獲得道果，何以速疾？」",
    "T03n0156_003:0141c22": "佛告阿難：「均提沙彌非適今也。過去世時，",
    "T03n0156_003:0141c23": "供養父母眾僧，修妙功德，遇善知識，今得",
    "T03n0156_003:0141c24": "道果。」阿難白佛言：「願佛說之。」佛告阿難：",
    "T03n0156_003:0141c25": "「善聽！乃往過去無量千歲，有佛出世，號毘",
    "T03n0156_003:0141c26": "婆尸，在世教化，利益天人。化緣已周，遷神涅",
    "T03n0156_003:0141c27": "槃。滅度之後，於正法中，有一年少比丘，",
    "T03n0156_003:0141c28": "通達三藏——所謂阿毘曇藏、毘尼藏、修多",
    "T03n0156_003:0141c29": "羅藏——面首端正，人相具足，辯才說法，有妙音",
    "T03n0156_003:0142a01": "聲，多人所識，剎利、婆羅門之所供養。時有",
    "T03n0156_003:0142a02": "一比丘，形體麤醜，人相不豐，加復音聲鈍",
    "T03n0156_003:0142a03": "重，常好讚歎三寶。爾時三藏年少比丘見",
    "T03n0156_003:0142a04": "其聲惡，即便毀罵，而作是言：『如是音聲，不",
    "T03n0156_003:0142a05": "如狗吠。』時老比丘言：『汝何以見毀罵也？汝",
    "T03n0156_003:0142a06": "不識我耶？』三藏年少言：『我識汝，汝是毘",
    "T03n0156_003:0142a07": "婆尸佛正法中摩訶羅老比丘，何以不識？』摩",
    "T03n0156_003:0142a08": "訶羅言：『我所作已辦，梵行已立，不受後有。』",
    "T03n0156_003:0142a09": "三藏比丘聞是語已，心驚毛竪。爾時摩訶",
    "T03n0156_003:0142a10": "羅即舉右手，放大光明，普照十方。爾時三",
    "T03n0156_003:0142a11": "藏即前，頭面接足禮敬，求哀懺悔：『而我",
    "T03n0156_003:0142a12": "愚癡，不識賢聖，作是惡業。令我來世得近",
    "T03n0156_003:0142a13": "善友，值遇聖師，漏盡結解，亦如大德。』」佛告阿",
    "T03n0156_003:0142a14": "難：「爾時，三藏比丘以一惡言訶罵上座，五",
    "T03n0156_003:0142a15": "百身中，常作狗身。」一切大眾聞佛說法，皆驚",
    "T03n0156_003:0142a16": "戰悚，俱發聲言：「怪哉！怪哉！世間毒禍莫",
    "T03n0156_003:0142a17": "先於口。」爾時，無量百千人皆立誓願，而說",
    "T03n0156_003:0142a18": "偈言：",
    "T03n0156_003:0142a19": "「假使熱鐵輪，　　在我頂上旋，",
    "T03n0156_003:0142a20": "終不為此苦，　　而發於惡言。",
    "T03n0156_003:0142a21": "假使熱鐵輪，　　在我頂上旋，",
    "T03n0156_003:0142a22": "終不為此苦，　　毀聖及善人。」",
    "T03n0156_003:0142a23": "佛告阿難：「舍利弗者，於諸眾生為善知識，晝",
    "T03n0156_003:0142a24": "夜六時，常以道眼觀五道眾生，所應度者，尋",
    "T03n0156_003:0142a25": "往度之。",
    "T03n0156_003:0142a26": "「爾時，摩竭提二國中間有五百賈客，經過",
    "T03n0156_003:0142a27": "嶮路。時估客主將一白狗。爾時伴主初夜",
    "T03n0156_003:0142a28": "煑肉作食。於後夜時，狗偷食之。明日，伴主",
    "T03n0156_003:0142a29": "欲早飲食，求之不得，飢渴所逼，瞋恚內發，",
    "T03n0156_003:0142b01": "手自持刀，斷狗四足，投身坑中，捨之而去。其",
    "T03n0156_003:0142b02": "狗宛轉，受大苦惱。時舍利弗於初夜時，道眼",
    "T03n0156_003:0142b03": "遙見。過夜至旦，著衣持鉢入城乞食已，往",
    "T03n0156_003:0142b04": "詣嶮路，至彼狗所，持食與之。因為說法，示教",
    "T03n0156_003:0142b05": "利喜。狗聞法已，慚愧不樂，却後一七，罪畢",
    "T03n0156_003:0142b06": "得出生於人中。」",
    "T03n0156_003:0142b07": "佛告阿難：「爾時白狗者，今均提沙彌是。由",
    "T03n0156_003:0142b08": "過去世毀罵賢聖，墮在惡道。由尋能改，慙愧",
    "T03n0156_003:0142b09": "懺悔，發誓願故，得遇善友。遇善友故，罪畢得",
    "T03n0156_003:0142b10": "出生於人中。遇佛世尊，即得漏盡。」佛告阿難：",
    "T03n0156_003:0142b11": "「當念父母及善知識恩！是故知恩，常當報恩。",
    "T03n0156_003:0142b12": "善知識者是大因緣。」佛說此法時，無量百千",
    "T03n0156_003:0142b13": "眾生發阿耨多羅三藐三菩提心，乃至聲聞",
    "T03n0156_003:0142b14": "辟支佛心。一切大眾，聞佛說法，歡喜踊躍，",
    "T03n0156_003:0142b15": "作禮而去。",
    "T03n0156_003:0142b16": "大方便佛報恩經卷第三"
}