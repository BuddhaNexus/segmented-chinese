{
    "X22n0400_003:0130b01": "無量壽經起信論卷下",
    "X22n0400_003:0130b02": "菩薩戒弟子　彭際清　述",
    "X22n0400_003:0130b03": "佛說無量壽經卷下",
    "X22n0400_003:0130b04": "三輩往生第二十二",
    "X22n0400_003:0130b05": "佛告阿難。其有眾生生彼國者。皆悉住於正定之聚。",
    "X22n0400_003:0130b06": "所以者何。彼佛國中無諸邪聚。及不定聚。十方恒沙",
    "X22n0400_003:0130b07": "諸佛如來。皆共讚歎無量壽佛威神功德不可思議。",
    "X22n0400_003:0130b08": "諸有眾生聞其名號。信心歡喜。乃至一念至心迴向。",
    "X22n0400_003:0130b09": "願生彼國。即得往生。住不退轉。唯除五逆。誹謗正法。",
    "X22n0400_003:0130b10": "佛告阿難。十方世界諸天人民。其有至心願生彼國",
    "X22n0400_003:0130b11": "凡有三輩。其上輩者。捨家棄欲而作沙門。發菩提心。",
    "X22n0400_003:0130b12": "一向專念無量壽佛。修諸功德。願生彼國。此等眾生",
    "X22n0400_003:0130b13": "臨壽終時。無量壽佛與諸大眾。現其人前。即隨彼佛",
    "X22n0400_003:0130b14": "往生其國。便於七寶華中自然化生。住不退轉。智慧",
    "X22n0400_003:0130b15": "勇猛。神通自在。是故阿難。其有眾生。欲於今世見無",
    "X22n0400_003:0130b16": "量壽佛。應發無上菩提之心。修行功德。願生彼國。其",
    "X22n0400_003:0130b17": "中輩者。十方世界諸天人民。其有至心願生彼國。雖",
    "X22n0400_003:0130b18": "不能行作沙門。大修功德。當發無上菩提之心。一向",
    "X22n0400_003:0130b19": "專念無量壽佛。多少修善。奉持齋戒。起立塔像。飯食",
    "X22n0400_003:0130b20": "沙門。懸繒然燈。散華燒香。以此迴向。願生彼國。其人",
    "X22n0400_003:0130b21": "臨終。無量壽佛化現其身。光明相好。具如真佛。與諸",
    "X22n0400_003:0130b22": "大眾現其人前。即隨化佛往生其國。住不退轉。功德",
    "X22n0400_003:0130b23": "智慧。次如上輩者也。其下輩者。十方世界諸天人民。",
    "X22n0400_003:0130b24": "其有至心欲生彼國。假使不能作諸功德。當發無上",
    "X22n0400_003:0130c01": "菩提之心。一向專意。乃至十念念無量壽佛。願生其",
    "X22n0400_003:0130c02": "國。若聞深法。歡喜信樂。不生疑惑。乃至一念念於彼",
    "X22n0400_003:0130c03": "佛。以至誠心願生其國。此人臨終。夢見彼佛。亦得往",
    "X22n0400_003:0130c04": "生。功德智慧。次如中輩者也。",
    "X22n0400_003:0130c05": "右明往生正因。即前文十方眾生信樂發願迴向",
    "X22n0400_003:0130c06": "等願所攝。首言一念至心迴向。即得往生。行者誠",
    "X22n0400_003:0130c07": "能於一念信入。何須更論種種功勳。一切眾生流",
    "X22n0400_003:0130c08": "浪生死。惟此一念。更無二念。乃至發真歸元。成等",
    "X22n0400_003:0130c09": "正覺。惟此一念。亦無二念。大智度論云。行般若波",
    "X22n0400_003:0130c10": "羅蜜者。一念中能散十方一切如恒河沙等三千",
    "X22n0400_003:0130c11": "大千世界大地諸山微塵。一念之力。不可思議。如",
    "X22n0400_003:0130c12": "是念佛。即念是佛。即佛是心。非內非外。無縛無脫。",
    "X22n0400_003:0130c13": "盡山河大地十方虗空。無一芥子許不是無量壽",
    "X22n0400_003:0130c14": "佛現身說法處。乃至離即離非。頓入如來大光明",
    "X22n0400_003:0130c15": "藏。經中略說等差者。為方便接引故。其上輩專屬",
    "X22n0400_003:0130c16": "沙門。一切眾生由愛渴故。因有幻身。由幻身故。因",
    "X22n0400_003:0130c17": "有國土。捨家棄欲。愛渴淨故。幻身亦淨。幻身淨故。",
    "X22n0400_003:0130c18": "國土亦淨。大般若經云。菩薩摩訶薩志性好遊諸",
    "X22n0400_003:0130c19": "佛國土。應遠離居家。故知出家為淨土正因。以能",
    "X22n0400_003:0130c20": "遠離不淨故。次言發菩提心。大般若經善現言。如",
    "X22n0400_003:0130c21": "來常說菩提。以何義故名為菩提。佛言。證法空義。",
    "X22n0400_003:0130c22": "證真如義。證實際義。證法性義。證法界義。假立名",
    "X22n0400_003:0130c23": "相。施設言說。能真實覺。最上勝妙。故名菩提。不可",
    "X22n0400_003:0130c24": "破壞。不可分別。故名菩提。是知菩提心者。諸佛之",
    "X22n0400_003:0131a01": "本源。眾生之慧命。纔發此心。已成佛道。以與佛智。",
    "X22n0400_003:0131a02": "不思議智。不可稱智。大乘廣智。無等無倫最上勝",
    "X22n0400_003:0131a03": "智。相應故。如舍利子白佛言。頗有初心勝後心不。",
    "X22n0400_003:0131a04": "世尊告曰。阿羅漢獨覺諸無漏心。雖離自心一切",
    "X22n0400_003:0131a05": "煩惱。而不能化無量有情。皆令發心捨諸煩惱。菩",
    "X22n0400_003:0131a06": "薩初發大菩提心。雖於自身煩惱未斷。而能普化",
    "X22n0400_003:0131a07": "無量有情。皆令發心捨諸煩惱。輾轉饒益無量有",
    "X22n0400_003:0131a08": "情。是為初心勝後心義。次言一向專念無量壽佛。",
    "X22n0400_003:0131a09": "念佛有二。一觀相。如觀經云。諸佛如來是法界身。",
    "X22n0400_003:0131a10": "入一切眾生心想中。心想佛時。是心即是三十二",
    "X22n0400_003:0131a11": "相。八十隨形好。是心作佛。是心是佛。諸佛正徧知",
    "X22n0400_003:0131a12": "海。從心想生。是故應當一心諦觀彼佛。想彼佛者。",
    "X22n0400_003:0131a13": "先當想像。閉目開目。見一寶像。如閻浮檀金色。坐",
    "X22n0400_003:0131a14": "彼華上。見像坐已。心眼得開。了了分明。見極樂國",
    "X22n0400_003:0131a15": "七寶莊嚴。寶地寶池。寶樹行列。諸天寶幔彌覆其",
    "X22n0400_003:0131a16": "上。眾寶羅網滿虗空中。具如經說。問。既是心是佛",
    "X22n0400_003:0131a17": "何須更立他佛。執相而求。翻成邪道。答。此為初機",
    "X22n0400_003:0131a18": "權示方便。假彼勝緣。成我淨土。然即相非相。同歸",
    "X22n0400_003:0131a19": "寂滅。妙觀自在。現量無餘。所以大集經云。若欲成",
    "X22n0400_003:0131a20": "就諸佛現前三昧。隨所念處即見如來。如取清油",
    "X22n0400_003:0131a21": "淨水水晶明鏡。用是四物。觀己面像。善惡好醜。影",
    "X22n0400_003:0131a22": "現分明。而彼現像。不從四物出。亦非餘處來。非自",
    "X22n0400_003:0131a23": "然有。非人造作。當知彼像無所從來。亦無所去。無",
    "X22n0400_003:0131a24": "生無滅。無有住所。菩薩亦爾。即復思惟。今此佛者。",
    "X22n0400_003:0131b01": "從何所來。而我是身。復從何出。觀彼如來。竟無來",
    "X22n0400_003:0131b02": "處。及以去處。我身亦爾。本無出處。豈有轉還。如是",
    "X22n0400_003:0131b03": "窮盡細微。情忘分別。豁然無寄。頓徹本來。是為觀",
    "X22n0400_003:0131b04": "佛中道了義。一持名。如何彌陀經云。若有善男子。",
    "X22n0400_003:0131b05": "善女人。聞說阿彌陀佛。執持名號。若一日。若二日。",
    "X22n0400_003:0131b06": "若三日。若四日。若五日。若六日。若七日。一心不亂。",
    "X22n0400_003:0131b07": "其人臨命終時。阿彌陀佛與諸聖眾。現在其前。是",
    "X22n0400_003:0131b08": "人終時。心不顛倒。即得往生阿彌陀佛極樂國土。",
    "X22n0400_003:0131b09": "須知持名一法。最為簡要。行者初發心時。貴有定",
    "X22n0400_003:0131b10": "課。每日或千聲。或萬聲。或十萬聲。從少至多。由散",
    "X22n0400_003:0131b11": "入定。隨其念力。俱可往生。問。名字性空。云何持者",
    "X22n0400_003:0131b12": "即得往生。答。以性空故。故得往生。若有所得。便成",
    "X22n0400_003:0131b13": "繫縛。眾生以有所得心。輪轉無盡。今此佛名。不從",
    "X22n0400_003:0131b14": "想生。非和合有。即是諸法實相。故知持名功德不",
    "X22n0400_003:0131b15": "可思議。然念佛不難。一心為難。直須念念分明。心",
    "X22n0400_003:0131b16": "心絕待。如是四威儀中。乃至上牀下牀。大小便利。",
    "X22n0400_003:0131b17": "俱不得捨。一切是非得失愛憎喜怒關頭。惟一佛",
    "X22n0400_003:0131b18": "名。了然超越。久久成熟。見思自落。三昧現前。是為",
    "X22n0400_003:0131b19": "念佛究竟了義。次言修諸功德願生彼國者。行者",
    "X22n0400_003:0131b20": "既發菩提心。當修菩薩行。於世出世間。所有一毫",
    "X22n0400_003:0131b21": "之善。乃至無邊功德。悉以深心至誠心。迴向極樂。",
    "X22n0400_003:0131b22": "亦得名為一向專念。不必棄捨有為。乃名專念。以",
    "X22n0400_003:0131b23": "佛性徧一切處。有棄有捨。不名念佛故。如觀經言。",
    "X22n0400_003:0131b24": "欲生彼國者。當修三福。一者孝養父母。奉事師長。",
    "X22n0400_003:0131c01": "慈心不殺。修十善業。二者受持三歸。具足眾戒。不",
    "X22n0400_003:0131c02": "犯威儀。三者發菩提心。深信因果。讀誦大乘。勸進",
    "X22n0400_003:0131c03": "行者。如此三事。名為淨業。此兼五眾而言。上中二",
    "X22n0400_003:0131c04": "輩所修功德。足以攝之。昔袁中郎晚歲專修淨業。",
    "X22n0400_003:0131c05": "著西方合論。既卒。其弟小修夢遊淨土。見中郎在",
    "X22n0400_003:0131c06": "焉。語之曰。我淨願雖深。情染未盡。初生此間邊地。",
    "X22n0400_003:0131c07": "今居淨土矣。終以乘急戒緩。僅地居。不得與大士",
    "X22n0400_003:0131c08": "升虗空寶閣。幸夙生智慧猛利。又曾作論。讚嘆如",
    "X22n0400_003:0131c09": "來不可思議度生之力。感得飛行自在。遊諸剎土。",
    "X22n0400_003:0131c10": "聽佛說法。此實為勝。使吾生時嚴持戒律。尚不止",
    "X22n0400_003:0131c11": "此。大都乘戒俱急生品最高。次戒急生最穩。若有",
    "X22n0400_003:0131c12": "乘無戒。多為業力所牽。流入天龍八部去。予所親",
    "X22n0400_003:0131c13": "見多矣。語具珂雪齋外集中。故知淨土資糧。全憑",
    "X22n0400_003:0131c14": "功德。功德之基。莫先持戒。以戒淨則心淨。心淨則",
    "X22n0400_003:0131c15": "土淨故。復明發願者。須早晚向西禮拜。如朝帝主。",
    "X22n0400_003:0131c16": "日近日親。發深重誓。願命終時決定往生。慈照宗",
    "X22n0400_003:0131c17": "主有勸人發願偈。最為深切。偈云。萬法從心生。萬",
    "X22n0400_003:0131c18": "法從心滅。我佛大沙門。常作如是說。持戒無信願。",
    "X22n0400_003:0131c19": "不得生淨土。唯得人天福。福盡受輪回。輾轉難脫",
    "X22n0400_003:0131c20": "離。看經無慧眼。不識佛深意。後世得聰明。亂心難",
    "X22n0400_003:0131c21": "出離。不如念佛好。現世無名利。行坐不多羅。則是",
    "X22n0400_003:0131c22": "阿彌陀。發願持戒力。迴向生樂國。如是名行持。千",
    "X22n0400_003:0131c23": "中不失一。釋迦金口說。彌陀親攝受。諸佛皆護念。",
    "X22n0400_003:0131c24": "諸天善護持。見此念佛人。與佛不相遠。應當坐道",
    "X22n0400_003:0132a01": "場。轉於大法輪。普度無邊眾。譬如貧家女。腹孕轉",
    "X22n0400_003:0132a02": "輪王。諸天常愛護。貧女自不知。腹中有貴子。今此",
    "X22n0400_003:0132a03": "念佛人。其意亦如是。憶佛常念佛。不久當成佛。諸",
    "X22n0400_003:0132a04": "佛善護持。其人自不知。我當生淨土。却要來後世。",
    "X22n0400_003:0132a05": "再得生人中。譬如貧人家。地內有伏藏。藏神常守",
    "X22n0400_003:0132a06": "護。不令其有失。貧人自不知。家內有寶藏。逐日趁",
    "X22n0400_003:0132a07": "客作。求衣食自濟。今此念佛人。其意亦如是。不知",
    "X22n0400_003:0132a08": "念佛人。具足如來藏。自說我無分。反要生人中。譬",
    "X22n0400_003:0132a09": "如病人家。自有真妙藥。不知妙藥性。不能自治病。",
    "X22n0400_003:0132a10": "每日牀枕邊。病苦受無量。今此念佛人。其意亦如",
    "X22n0400_003:0132a11": "是。不知念佛心。能滅貪嗔癡。能為大醫王。能為大",
    "X22n0400_003:0132a12": "寶藏。利濟一切人。能為大法王。覆護一切眾。將為",
    "X22n0400_003:0132a13": "是凡夫。不得生淨土。且自持齋戒。後世願為人。輾",
    "X22n0400_003:0132a14": "轉更修行。方可生彼國。多見修行人。常作如是說。",
    "X22n0400_003:0132a15": "不稱彌陀願。不合淨土經。邪見障覆心。畢竟難出",
    "X22n0400_003:0132a16": "離。非是他人障。皆是自障心。今世不得生。一蹉是",
    "X22n0400_003:0132a17": "百蹉。勸汝修行人。信我如來說。佛無不實語。豈是",
    "X22n0400_003:0132a18": "虗誑言。但當自精勤。一心求淨土。因風吹於火。用",
    "X22n0400_003:0132a19": "力不消多。幸有念佛心。回願超三界。逢寶不取寶。",
    "X22n0400_003:0132a20": "遇食苦長飢。咄哉大丈夫。不見真實意。我今略勸",
    "X22n0400_003:0132a21": "讚。輾轉傳與人。伏我廣流通。作於如來使。真是諸",
    "X22n0400_003:0132a22": "佛子。真名報佛恩。普願如說行。同生極樂國。如是",
    "X22n0400_003:0132a23": "誠言。可謂披肝露膽。諸修行人並應信受。中下二",
    "X22n0400_003:0132a24": "輩功德有殊。而同發菩提。同一念佛。同願往生。故",
    "X22n0400_003:0132b01": "臨終見佛往生。等無差別。維摩詰語長者子云。汝",
    "X22n0400_003:0132b02": "等便發阿耨多羅三藐三菩提心。是即出家。是名",
    "X22n0400_003:0132b03": "具足。當知念佛之人。亦復如是。是故。不發菩提。一",
    "X22n0400_003:0132b04": "切願行。無從發起。有願無行。如瘠土之材。不成普",
    "X22n0400_003:0132b05": "蔭。有行無願。如覂駕之馬。無所適歸。行願相資。導",
    "X22n0400_003:0132b06": "以念力。則如草木之滋。更逢甘雨。騏驥之馭。重遇",
    "X22n0400_003:0132b07": "王良。疾滿菩提。徑登極樂。問臨終見佛。為是自佛。",
    "X22n0400_003:0132b08": "為是他佛。若他佛者。心外取佛。即成魔業。若自佛",
    "X22n0400_003:0132b09": "者。想力所成。虗妄不實。云何往生。答。自佛他佛。總",
    "X22n0400_003:0132b10": "成戲論。人我相忘。自他不異。諸佛法身。湛然常寂。",
    "X22n0400_003:0132b11": "以本願故。感應道交。即自即他。無虗無實。唯一真",
    "X22n0400_003:0132b12": "如。周徧法界。眾生依於業緣。幻有分段。如居屋下。",
    "X22n0400_003:0132b13": "不見天日。念力誠堅。幻緣斯淨。如撤屋蔀。天日豁",
    "X22n0400_003:0132b14": "然。任運往生。還同本得。首楞嚴經云。一切世間生",
    "X22n0400_003:0132b15": "死相續。生從順習。死從變流。純想即飛。必生天上。",
    "X22n0400_003:0132b16": "若飛心中兼福兼慧。及與淨願。自然心開。見十方",
    "X22n0400_003:0132b17": "佛。一切淨土。隨願往生。故知眾生想力不可思議。",
    "X22n0400_003:0132b18": "問。前發願言。但得聞名。便獲利益。此何獨約往生",
    "X22n0400_003:0132b19": "而論。答。聞名雖獲利益。然未得往生。終非究竟。以",
    "X22n0400_003:0132b20": "生死未斷故。何如一念往生。直超三界。其為利益。",
    "X22n0400_003:0132b21": "孰可比倫。問。觀經下品。俱係生時積惡。末後回心。",
    "X22n0400_003:0132b22": "此云惟除五逆謗法。何以不同。答。如實回心。一念",
    "X22n0400_003:0132b23": "念佛。無不往生。以佛本願力故。但恐障深罪重。善",
    "X22n0400_003:0132b24": "友難逢。信願難發。日光皓皓。不照生盲。恒河滔滔。",
    "X22n0400_003:0132c01": "難消渴鬼。是可懼也。",
    "X22n0400_003:0132c02": "十方稱嘆第二十三",
    "X22n0400_003:0132c03": "佛告阿難。無量壽佛威神無極。十方世界無量無邊",
    "X22n0400_003:0132c04": "不可思議諸佛如來。莫不稱嘆。於彼東方恒河沙佛",
    "X22n0400_003:0132c05": "國。無量無數諸菩薩眾。皆悉往詣無量壽佛所。恭敬",
    "X22n0400_003:0132c06": "供養。及諸菩薩聲聞之眾。聽受經法。宣布道化。南西",
    "X22n0400_003:0132c07": "北方四維上下亦復如是。爾時世尊而說頌曰。",
    "X22n0400_003:0132c08": "　東方諸佛國　　其數如恒沙　　彼土菩薩眾",
    "X22n0400_003:0132c09": "　往覲無量覺　　南西北四維　　上下亦復然",
    "X22n0400_003:0132c10": "　彼土菩薩眾　　往覲無量覺　　一切諸菩薩",
    "X22n0400_003:0132c11": "　各齎天妙華　　寶香無價衣　　供養無量覺",
    "X22n0400_003:0132c12": "　咸然奏天樂　　暢發和雅音　　歌嘆最勝尊",
    "X22n0400_003:0132c13": "　供養無量覺　　究達神通慧　　遊入深法門",
    "X22n0400_003:0132c14": "　具足功德藏　　妙智無等倫　　慧日朗世間",
    "X22n0400_003:0132c15": "　消除生死雲　　恭敬遶三匝　　稽首無上尊",
    "X22n0400_003:0132c16": "　見彼嚴淨土　　微妙難思議　　因發無量心",
    "X22n0400_003:0132c17": "　願我國亦然　　應時無量尊　　動容發欣笑",
    "X22n0400_003:0132c18": "　口出無數光　　徧照十方國　　迴光圍繞身",
    "X22n0400_003:0132c19": "　三匝從頂入　　一切天人眾　　踊躍皆歡喜",
    "X22n0400_003:0132c20": "　大士觀世音　　整服稽首問　　白佛何緣笑",
    "X22n0400_003:0132c21": "　唯然願說意　　梵聲猶雷震　　八音暢妙響",
    "X22n0400_003:0132c22": "　當授菩薩記　　今說仁諦聽　　十方來正士",
    "X22n0400_003:0132c23": "　吾悉知彼願　　志求嚴淨土　　受決當作佛",
    "X22n0400_003:0132c24": "　覺了一切法　　猶如夢幻響　　滿足諸妙願",
    "X22n0400_003:0133a01": "　必成如是剎　　知法如電影　　究竟菩薩道",
    "X22n0400_003:0133a02": "　具諸功德本　　受決當作佛　　道達諸法性",
    "X22n0400_003:0133a03": "　一切空無我　　專求淨佛土　　必成如是剎",
    "X22n0400_003:0133a04": "　諸佛告菩薩　　令覲安養佛　　聞法樂受行",
    "X22n0400_003:0133a05": "　疾得清淨處　　至彼嚴淨國　　便速得神通",
    "X22n0400_003:0133a06": "　必於無量尊　　受記成等覺　　其佛本願力",
    "X22n0400_003:0133a07": "　聞名欲往生　　皆悉到彼國　　自致不退轉",
    "X22n0400_003:0133a08": "　菩薩興至願　　願己國無異　　普念度一切",
    "X22n0400_003:0133a09": "　名顯滿十方　　奉事億如來　　飛化徧諸剎",
    "X22n0400_003:0133a10": "　恭敬歡喜去　　還到安養國　　若人無善心",
    "X22n0400_003:0133a11": "　不得聞此經　　清淨有戒者　　乃獲聞正法",
    "X22n0400_003:0133a12": "　曾更見世尊　　則能信此事　　謙敬聞奉行",
    "X22n0400_003:0133a13": "　踊躍大歡喜　　聲聞或菩薩　　莫能究聖心",
    "X22n0400_003:0133a14": "　如來智慧海　　深廣無涯底　　假使一切人",
    "X22n0400_003:0133a15": "　具足皆得道　　淨慧知本空　　億劫思佛智",
    "X22n0400_003:0133a16": "　窮力極講說　　盡壽猶不知　　佛慧無邊際",
    "X22n0400_003:0133a17": "　壽命甚難得　　佛世亦難值　　人有信慧難",
    "X22n0400_003:0133a18": "　若聞精進求　　聞法能不忘　　則我善親友",
    "X22n0400_003:0133a19": "　是故當發意　　設滿世界火　　必過要聞法",
    "X22n0400_003:0133a20": "　會當成佛道　　廣度生死流",
    "X22n0400_003:0133a21": "右明諸佛稱歎。及十方菩薩往修供養。受記作佛。",
    "X22n0400_003:0133a22": "即前文無量諸佛悉稱我名。及他方菩薩聞名得",
    "X22n0400_003:0133a23": "忍。諸願所攝。覺了一切法下十二句。是為淨土正",
    "X22n0400_003:0133a24": "修行路。先達法性。本來無我。則一切空寂。不與佛",
    "X22n0400_003:0133b01": "土而生違礙。次建妙願。具諸功德。則一切圓成。不",
    "X22n0400_003:0133b02": "於自心而生限量。有志淨土者。須從此證入。世有",
    "X22n0400_003:0133b03": "執心是土。不信淨土者。不知由心穢故。斯現穢土。",
    "X22n0400_003:0133b04": "由心淨故。斯現淨土。若無淨土。應無淨心。既不疑",
    "X22n0400_003:0133b05": "心。何復疑土。亦有執心是佛。不肯念佛者。不知未",
    "X22n0400_003:0133b06": "了之心。終不成佛。未成之佛。何由了心。惟了心者。",
    "X22n0400_003:0133b07": "方名成佛。必念佛者。方能了心。是諸菩薩。若已授",
    "X22n0400_003:0133b08": "記。今授記。當授記。尚乃從一佛國。至一佛國。承事",
    "X22n0400_003:0133b09": "如來。嚴淨國土。爾是何人。敢逃化外。更有雖聞經",
    "X22n0400_003:0133b10": "法。而自生鄙劣。絕意往生者。不知一種佛名。除八",
    "X22n0400_003:0133b11": "十億劫生死之罪。具足無上功德。佛有誠言。安可",
    "X22n0400_003:0133b12": "不信。當知疑根未斷。即是罪根。信力圓時。全成福",
    "X22n0400_003:0133b13": "力。故云。若人無善心。不得聞此經。又云。更曾見世",
    "X22n0400_003:0133b14": "尊。則能信此事。大眾珍重。莫負提撕。",
    "X22n0400_003:0133b15": "補處菩薩第二十四",
    "X22n0400_003:0133b16": "佛告阿難。彼國菩薩。皆當究竟一生補處。除其本願",
    "X22n0400_003:0133b17": "為眾生故。以弘誓功德而自莊嚴。普欲度脫一切眾",
    "X22n0400_003:0133b18": "生。阿難。彼佛國中諸聲聞眾。身光一尋。菩薩光明照",
    "X22n0400_003:0133b19": "百由旬。有二菩薩最尊第一。威神光明。普照三千大",
    "X22n0400_003:0133b20": "千世界。阿難白佛。彼二菩薩其號云何。佛言。一名觀",
    "X22n0400_003:0133b21": "世音。二名大勢至。此二菩薩於是國土修菩薩行。命",
    "X22n0400_003:0133b22": "終轉化。生彼佛國。阿難。其有眾生生彼國者。皆悉具",
    "X22n0400_003:0133b23": "足三十二相。智慧成滿。深入諸法。究暢要妙。神通無",
    "X22n0400_003:0133b24": "礙。諸根明利。其鈍根者。成就二忍。其利根者。得不可",
    "X22n0400_003:0133c01": "計無生法忍。又彼菩薩乃至成佛。不受惡趣。神通自",
    "X22n0400_003:0133c02": "在。常識宿命。除生他方五濁惡世。示現同彼。如我國",
    "X22n0400_003:0133c03": "也。",
    "X22n0400_003:0133c04": "右明菩薩聲聞究竟成佛。即前文諸菩薩天人種",
    "X22n0400_003:0133c05": "種殊勝。及不更惡道諸願所攝。觀音勢至二菩薩。",
    "X22n0400_003:0133c06": "常侍無量壽側。亦從本師轉輪。故知東西二土。交",
    "X22n0400_003:0133c07": "相造化。娑婆為華。極樂為果。果必因華。華不異果。",
    "X22n0400_003:0133c08": "何以故。諸佛菩薩依於眾生而起菩提。依於菩提",
    "X22n0400_003:0133c09": "而成淨土。若無穢者。淨亦不成。以菩提心不自起",
    "X22n0400_003:0133c10": "故。是則不離眾生有淨土。不離淨土有眾生。淨土",
    "X22n0400_003:0133c11": "眾生。心心作佛。眾生淨土。念念往生。故觀音云誦",
    "X22n0400_003:0133c12": "持大悲神呪。若不生諸佛國土者。我誓不成正覺。",
    "X22n0400_003:0133c13": "勢至云。攝念佛人。歸於淨土。皆與無量壽同一願",
    "X22n0400_003:0133c14": "故。",
    "X22n0400_003:0133c15": "菩薩出供第二十五",
    "X22n0400_003:0133c16": "佛語阿難。彼國菩薩承佛威神。一食之頃。往詣十方",
    "X22n0400_003:0133c17": "無量世界。恭敬供養諸佛世尊。隨心所念。華香伎樂",
    "X22n0400_003:0133c18": "衣葢幢幡。無數無量供養之具。自然化生。應念即至。",
    "X22n0400_003:0133c19": "珍妙殊特。非世所有。輙以奉散諸佛。及諸菩薩聲聞",
    "X22n0400_003:0133c20": "之眾。在虗空中。化成華葢。光色昱爍。香氣普熏。其華",
    "X22n0400_003:0133c21": "周圓四百里者。如是轉倍。乃覆三千大千世界。隨其",
    "X22n0400_003:0133c22": "前後。以次化沒。其諸菩薩僉然欣悅。於虗空中共奏",
    "X22n0400_003:0133c23": "天樂。以微妙音歌歎佛德。聽受經法。歡喜無量。供養",
    "X22n0400_003:0133c24": "佛已。未食之前。忽然輕舉。還其本國。",
    "X22n0400_003:0134a01": "右明菩薩出諸供具。普供諸佛。即前文供養諸佛。",
    "X22n0400_003:0134a02": "及所欲如意諸願所攝。",
    "X22n0400_003:0134a03": "無量說法第二十六",
    "X22n0400_003:0134a04": "佛語阿難。無量壽佛為諸聲聞菩薩天人頒宣法時。",
    "X22n0400_003:0134a05": "都悉集會七寶講堂。廣宣道教。演暢妙法。莫不歡喜。",
    "X22n0400_003:0134a06": "心解得道。即時四方自然風起。吹七寶樹。出五音聲。",
    "X22n0400_003:0134a07": "無量妙華隨風四散。自然供養。如是不絕。一切諸天。",
    "X22n0400_003:0134a08": "皆齎天上百千華香。萬種伎樂。供養其佛。及諸菩薩",
    "X22n0400_003:0134a09": "聲聞之眾。普散華香。奏諸音樂。前後來往更相開避。",
    "X22n0400_003:0134a10": "當斯之時。熈怡快樂。不可勝言。",
    "X22n0400_003:0134a11": "右明無量壽佛為眾說法。即前文隨願聞法諸願",
    "X22n0400_003:0134a12": "所攝。問。無量說法。為是純說一乘。為是兼說三乘。",
    "X22n0400_003:0134a13": "若純說一乘者。何得尚有聲聞眾等。若兼說三乘",
    "X22n0400_003:0134a14": "者。何云二乘不生彼國。答。純是一乘。別無三乘豈",
    "X22n0400_003:0134a15": "獨佛在七寶講堂。純是一乘。乃至一一華中。一一",
    "X22n0400_003:0134a16": "光中。風聲水聲。諸音樂聲。亦純說一乘。更無三乘。",
    "X22n0400_003:0134a17": "如妙法蓮華經云。十方世界中尚無二乘。何況有",
    "X22n0400_003:0134a18": "三。特以眾生根智有差。所聞各異。所證不同。故前",
    "X22n0400_003:0134a19": "文言。或聞佛聲。或聞法聲。或聞僧聲。或寂靜聲。空",
    "X22n0400_003:0134a20": "無我聲。乃至甘露灌頂等聲。其得聞者。或證須陀",
    "X22n0400_003:0134a21": "洹果。斯陀含果。阿那含果。阿羅漢果。乃至不退轉",
    "X22n0400_003:0134a22": "地菩薩。具如他譯本說。是即順餘佛土。寄四果名。",
    "X22n0400_003:0134a23": "實則決定成佛。不取有餘涅槃。以能回小向大故。",
    "X22n0400_003:0134a24": "佛本願故。",
    "X22n0400_003:0134b01": "菩薩功德第二十七",
    "X22n0400_003:0134b02": "佛告阿難。生彼佛國諸菩薩等。所可講說。常宣正法。",
    "X22n0400_003:0134b03": "隨順智慧。無違無失。於其國土。所有萬物。無我所心。",
    "X22n0400_003:0134b04": "無染著心。去來進止。情無所係。隨意自在。無所適莫。",
    "X22n0400_003:0134b05": "無彼無我。無競無訟。於諸眾生。得大慈悲饒益之心。",
    "X22n0400_003:0134b06": "柔潤調伏。無忿恨心。離葢清淨。無厭怠心。等心。勝心。",
    "X22n0400_003:0134b07": "深心。定心。愛法樂法喜法之心。滅諸煩惱。離惡趣心。",
    "X22n0400_003:0134b08": "究竟一切菩薩所行。具足成就無量功德。得深禪定。",
    "X22n0400_003:0134b09": "諸通明慧。遊志七覺。修心佛法。肉眼清徹。靡不分了。",
    "X22n0400_003:0134b10": "天眼通達。無量無限。法眼觀察。究竟諸道。慧眼見真。",
    "X22n0400_003:0134b11": "能度彼岸。佛眼具足。覺了法性。以無礙智。為人演說。",
    "X22n0400_003:0134b12": "等觀三界。空無所有。志求佛法。具諸辯才。除滅眾生",
    "X22n0400_003:0134b13": "煩惱之患。從如來生。解法如如。善知集滅音聲方便。",
    "X22n0400_003:0134b14": "不欣世語。樂在正論。修諸善本。志崇佛道。知一切法",
    "X22n0400_003:0134b15": "皆悉寂滅。生身煩惱。二餘俱盡。聞甚深法。心不疑懼。",
    "X22n0400_003:0134b16": "常能修行。其大悲者。深遠微妙。靡不覆載。究竟一乘。",
    "X22n0400_003:0134b17": "至於彼岸。決斷疑網。慧由心出。於佛教法。該羅無外。",
    "X22n0400_003:0134b18": "智慧如大海。三昧如山王。慧光明淨。超踰日月。清白",
    "X22n0400_003:0134b19": "之法。具足圓滿。猶如雪山。照諸功德。等一淨故。猶如",
    "X22n0400_003:0134b20": "大地。淨穢好惡無異心故。猶如淨水。洗除塵勞諸垢",
    "X22n0400_003:0134b21": "染故。猶如火王。燒滅一切煩惱薪故。猶如大風。行諸",
    "X22n0400_003:0134b22": "世界。無障礙故。猶如虗空。於一切有。無所著故。猶如",
    "X22n0400_003:0134b23": "蓮華。於諸世間。無染汙故。猶如大乘。運載羣萌。出生",
    "X22n0400_003:0134b24": "死故。猶如重雲。振大法雷。覺未覺故。猶如大雨。雨甘",
    "X22n0400_003:0134c01": "露法潤眾生故。如金剛山。眾魔外道。不能動故。如梵",
    "X22n0400_003:0134c02": "天王。於諸善法。最上首故。如尼拘類樹。普覆一切故。",
    "X22n0400_003:0134c03": "如優曇盋華。希有難遇故。如金翅鳥。威伏外道故。如",
    "X22n0400_003:0134c04": "眾遊禽。無所藏積故。猶如牛王。無能勝故。猶如象王。",
    "X22n0400_003:0134c05": "善調伏故。如獅子王。無所畏故。曠若虗空。大慈等故。",
    "X22n0400_003:0134c06": "摧滅嫉心。不忌勝故。專樂求法。心無厭足。常欲廣說。",
    "X22n0400_003:0134c07": "志無疲倦。擊法鼓。建法幢。曜慧日。除癡闇。修六和敬。",
    "X22n0400_003:0134c08": "常行法施。志勇精進。心不退弱。為世燈明。最勝福田。",
    "X22n0400_003:0134c09": "常為師導。等無憎愛。唯樂正道。無餘欣戚。拔諸欲刺",
    "X22n0400_003:0134c10": "以安羣生。功慧殊勝。莫不尊敬。滅三垢障。遊諸神通。",
    "X22n0400_003:0134c11": "因力。緣力。意力。願力。方便之力。常力。善力。定力。慧力。",
    "X22n0400_003:0134c12": "多聞之力。施戒忍辱精進禪定智慧之力。正念止觀",
    "X22n0400_003:0134c13": "諸通明力。如法調伏諸眾生力。如是等力。一切具足。",
    "X22n0400_003:0134c14": "身色相好。功德辯才。具足莊嚴。無與等者。恭敬供養",
    "X22n0400_003:0134c15": "無量諸佛。常為諸佛所共稱歎。究竟菩薩諸波羅蜜。",
    "X22n0400_003:0134c16": "修空無相無願三昧。不生不滅諸三昧門。遠離聲聞",
    "X22n0400_003:0134c17": "緣覺之地。阿難。彼諸菩薩成就如是無量功德。我但",
    "X22n0400_003:0134c18": "為汝略言之耳。若廣說者。百千萬劫不能窮盡。",
    "X22n0400_003:0134c19": "右總明菩薩所有行業以盡前意。如是功德。如是",
    "X22n0400_003:0134c20": "願力。如是智慧。如是神通。不離諸佛。普度羣生。為",
    "X22n0400_003:0134c21": "欲嚴淨一切佛土故。為欲成就普賢大願故。是諸",
    "X22n0400_003:0134c22": "菩薩。莫非十地位中一生補處。五濁眾生。名且不",
    "X22n0400_003:0134c23": "聞。況乃得遇。今以念佛因緣。生彼國已。徧參知識。",
    "X22n0400_003:0134c24": "同覲法王。不歷僧祇。頓階不退。如斯方便。希有難",
    "X22n0400_003:0135a01": "逢。粉骨碎身。莫酬罔極。問。諸佛各有四土。謂凡聖",
    "X22n0400_003:0135a02": "同居土。方便有餘土。實報莊嚴土。常寂光土。今往",
    "X22n0400_003:0135a03": "生者當居何土。答。藕益法師云。若執持名號。未斷",
    "X22n0400_003:0135a04": "見思。隨其或散或定。於同居土。分三輩九品。若持",
    "X22n0400_003:0135a05": "至事一心不亂。見思任運先落。則生方便有餘淨",
    "X22n0400_003:0135a06": "土。若至理一心不亂。豁破無明一品乃至四十九",
    "X22n0400_003:0135a07": "品。則生實報莊嚴淨土。若無明斷盡。則是上上實",
    "X22n0400_003:0135a08": "報。究竟寂光。據此約現果而論。既生彼國。即同居",
    "X22n0400_003:0135a09": "淨土。亦具上三淨土。因無量壽佛勝願所攝故。無",
    "X22n0400_003:0135a10": "量壽佛勝願。國土嚴淨故。所以超出十方同居。百",
    "X22n0400_003:0135a11": "分不及一。千分不及一。乃至優波尼沙陀分亦不",
    "X22n0400_003:0135a12": "及一。",
    "X22n0400_003:0135a13": "勸進往生第二十八",
    "X22n0400_003:0135a14": "佛告彌勒菩薩。諸天人等。無量壽國聲聞菩薩。功德",
    "X22n0400_003:0135a15": "智慧不可稱說。又其國土微妙安樂清淨若此。何不",
    "X22n0400_003:0135a16": "力為善。念道之自然。著於無上下。洞達無邊際。宜各",
    "X22n0400_003:0135a17": "勤精進。努力自求之。必得超絕去。往生安樂國。橫截",
    "X22n0400_003:0135a18": "五惡道。惡道自然閉。昇道無窮極。易往而無人。何不",
    "X22n0400_003:0135a19": "棄世事。勤行求道德。可得極長生。壽樂無有極。然世",
    "X22n0400_003:0135a20": "人薄俗。共諍不急之事。於此劇惡極苦之中。勤身營",
    "X22n0400_003:0135a21": "務。以自給濟。無尊無卑。無貧無富。少長男女。共憂錢",
    "X22n0400_003:0135a22": "財。有無同然。憂思適等。屏營愁苦。累念積慮。為心走",
    "X22n0400_003:0135a23": "使。無有安時。有田憂田。有宅憂宅。牛馬六畜奴婢錢",
    "X22n0400_003:0135a24": "財衣食什物。復共憂之。重思累息。憂念愁怖。橫為非",
    "X22n0400_003:0135b01": "常水火盜賊怨家債主。焚漂劫奪。消散磨滅。憂毒忪",
    "X22n0400_003:0135b02": "忪。無有解時。結憤心中。不離憂惱。心堅意固。適無縱",
    "X22n0400_003:0135b03": "捨。或坐摧碎。身亡命終。棄捐之去。莫誰隨者。世間人",
    "X22n0400_003:0135b04": "民父子兄弟夫婦家室中外親屬。當相敬愛。無相憎",
    "X22n0400_003:0135b05": "嫉。有無相通。無得貪惜。言色常和。莫相違戾。或時心",
    "X22n0400_003:0135b06": "諍。有所恚怒。今世恨意。微相憎嫉。後世轉劇。至成大",
    "X22n0400_003:0135b07": "怨。皆當對生。更相報復。人在世間愛欲之中。獨生獨",
    "X22n0400_003:0135b08": "死。獨去獨來。苦樂之地。身自當之。無有代者。善惡變",
    "X22n0400_003:0135b09": "化。殃福異處。生死常道。轉相嗣立。或父哭子。或子哭",
    "X22n0400_003:0135b10": "父。兄弟夫婦。更相哭泣。顛倒上下。無常根本。皆當過",
    "X22n0400_003:0135b11": "去。不可常保。如此之人。蒙冥抵突。不信經法。心無遠",
    "X22n0400_003:0135b12": "慮。各欲快意。癡惑愛欲。不達於道德。迷沒於瞋怒。貪",
    "X22n0400_003:0135b13": "狠於財色。坐之不得道。當更惡趣苦。生死無窮已。哀",
    "X22n0400_003:0135b14": "哉甚可傷。佛告彌勒菩薩諸天人等。我今語汝。世間",
    "X22n0400_003:0135b15": "之事。人用是故。坐不得道。當熟思計。遠離眾惡。擇其",
    "X22n0400_003:0135b16": "善者。勤而行之。愛欲榮華。不可常保。皆當別離。無可",
    "X22n0400_003:0135b17": "樂者。遇佛在世。當勤精進。其有至願生安樂國者。可",
    "X22n0400_003:0135b18": "得智慧明達。功德殊勝。勿得隨心所欲。虧負經戒。在",
    "X22n0400_003:0135b19": "人後也。儻有疑意。不解經者。可具問佛。當為說之。彌",
    "X22n0400_003:0135b20": "勒菩薩長跪白言。佛威神尊重。所說快善。聽佛經語。",
    "X22n0400_003:0135b21": "貫心思之。世人實爾。今佛慈愍。顯示大道。諸天人民",
    "X22n0400_003:0135b22": "蠕動之類。皆蒙慈恩。解脫憂苦。佛語教戒。甚深甚善。",
    "X22n0400_003:0135b23": "智慧明見八方上下去來今事。莫不究暢。佛為法王。",
    "X22n0400_003:0135b24": "尊超眾聖。普為一切天人之師。隨心所願。皆令得道。",
    "X22n0400_003:0135c01": "今得值佛。復聞無量壽聲。靡不歡喜。心得開明。佛告",
    "X22n0400_003:0135c02": "彌勒。汝言是也。若有慈敬於佛者。實為大善。天下久",
    "X22n0400_003:0135c03": "久乃復有佛。今我於此世作佛。演說經法。宣布道教。",
    "X22n0400_003:0135c04": "斷諸疑網。拔愛欲之本。杜眾惡之源。游步三界。無所",
    "X22n0400_003:0135c05": "罣礙。典攬智慧。眾道之要。執持綱維。昭然分明。開示",
    "X22n0400_003:0135c06": "五趣。度未度者。決正生死泥洹之道。彌勒當知。汝從",
    "X22n0400_003:0135c07": "無數劫來。修菩薩行。欲度眾生。其已久遠。從汝得道。",
    "X22n0400_003:0135c08": "至於泥洹。不可稱數。汝及十方諸天人民一切四眾",
    "X22n0400_003:0135c09": "永劫已來。輾轉五道。憂畏勤苦。不可具言。乃至今世。",
    "X22n0400_003:0135c10": "生死不絕。與佛相值。聽受經法。又復得聞無量壽佛。",
    "X22n0400_003:0135c11": "快哉甚善。吾助爾喜。汝今亦可自厭生死。老病痛苦。",
    "X22n0400_003:0135c12": "惡露不淨。無可樂者。宜自決斷。端身正行。益作諸善。",
    "X22n0400_003:0135c13": "修已潔淨。洗除心垢。言行忠信。表裏相應。人能自度。",
    "X22n0400_003:0135c14": "轉相拯濟。精明求願。積累善本。雖一世勤苦。亦須臾",
    "X22n0400_003:0135c15": "之間。後生無量壽國。快樂無極。長與道德合明。永拔",
    "X22n0400_003:0135c16": "生死根本。無復貪恚愚癡苦惱之患。欲壽一劫百劫",
    "X22n0400_003:0135c17": "千億萬劫。自在隨意。皆可得之。無為自然。次於泥洹",
    "X22n0400_003:0135c18": "之道。汝等宜各精進。求心所願。無得疑惑中悔。自為",
    "X22n0400_003:0135c19": "過咎。生彼邊地七寶宮殿。五百歲中受諸厄也。彌勒",
    "X22n0400_003:0135c20": "白言。受佛重誨。專精修學。如教奉行。不敢有疑。",
    "X22n0400_003:0135c21": "右明世人以欲因緣。受苦無量。為令行者心生厭",
    "X22n0400_003:0135c22": "離。速求出苦故。如大涅槃經言。菩薩摩訶薩觀諸",
    "X22n0400_003:0135c23": "眾生。為色聲香味觸故。從昔無量無數劫來。常受",
    "X22n0400_003:0135c24": "苦惱。一一眾生。一劫之中。所積身骨。如王舍城毗",
    "X22n0400_003:0136a01": "富羅山。所飲乳汁。如四海水。身所出血。多四海水。",
    "X22n0400_003:0136a02": "父母兄弟妻子眷屬。命終哭泣。所出目淚。多四大",
    "X22n0400_003:0136a03": "海。盡地草木為四寸籌。以數父母。亦不能盡。無量",
    "X22n0400_003:0136a04": "劫來。或在地獄畜生餓鬼。所受行苦。不可稱計。摶",
    "X22n0400_003:0136a05": "此大地猶如棗等易可窮極。生死難盡。原其所自。",
    "X22n0400_003:0136a06": "皆由不能一心念佛。求生無欲國土。遂至從迷入",
    "X22n0400_003:0136a07": "迷。愈趨愈下。如來大慈悲憫。為說此經。教人斷欲",
    "X22n0400_003:0136a08": "因緣。一心念佛。直往西方。橫截惡道。一切世人以",
    "X22n0400_003:0136a09": "欲為樂。不知是苦。智者觀之。唯苦無樂。所以者何。",
    "X22n0400_003:0136a10": "以有為樂。無即是苦。不知有者無所因故。以得為",
    "X22n0400_003:0136a11": "樂。失即是苦。不知得者失所因故。以聚為樂。散即",
    "X22n0400_003:0136a12": "是苦。不知聚者散所因故。以生為樂。滅即是苦。不",
    "X22n0400_003:0136a13": "知生者滅所因故。是知無有即無無。無得即無失。",
    "X22n0400_003:0136a14": "無聚即無散。無生即無滅。是名極樂。是名淨土。斯",
    "X22n0400_003:0136a15": "二法者。孰真孰妄。何去何從。定應自決。莫更因循",
    "X22n0400_003:0136a16": "一失人身。萬劫淪墮。",
    "X22n0400_003:0136a17": "五惡五善第二十九",
    "X22n0400_003:0136a18": "佛告彌勒。汝等能於此世。端心正意。不作眾惡。甚為",
    "X22n0400_003:0136a19": "至德。十方世界最無倫匹。所以者何。諸佛國土天人",
    "X22n0400_003:0136a20": "之類。自然作善。不大為惡。易可開化。今我於此世間",
    "X22n0400_003:0136a21": "作佛。處於五惡五痛五燒之中。為最劇苦。教化羣生。",
    "X22n0400_003:0136a22": "令捨五惡。令去五痛。令離五燒。降化其意。令持五善。",
    "X22n0400_003:0136a23": "獲其福德。度世長壽泥洹之道。何等五惡。何等五痛。",
    "X22n0400_003:0136a24": "何等五燒。何等消化五惡。令持五善。獲其福德。度世",
    "X22n0400_003:0136b01": "長壽泥洹之道。其一惡者。諸天人民蠕動之類。欲為",
    "X22n0400_003:0136b02": "眾惡。莫不皆然。強者伏弱。轉相尅賊。殘害殺戮。迭相",
    "X22n0400_003:0136b03": "吞噬。不知修善。惡逆無道。後受殃罰。自然趣向。神明",
    "X22n0400_003:0136b04": "記識。犯者不赦。故有貧窮下賤。乞丐孤獨。聾盲瘖瘂。",
    "X22n0400_003:0136b05": "愚癡弊惡。至有尫狂不逮之屬。世有常道。王法牢獄。",
    "X22n0400_003:0136b06": "不肯畏慎。為惡入罪。受其殃罰。求望解脫。難得免出。",
    "X22n0400_003:0136b07": "壽終後世。尤深尤劇。入其幽冥轉生受身。故有自然",
    "X22n0400_003:0136b08": "三塗。無量苦惱。轉貿其身。改形易道。所受壽命。或長",
    "X22n0400_003:0136b09": "或短。當獨值向。相共從生。更相報復。無有止已。殃惡",
    "X22n0400_003:0136b10": "未盡。不得相離。展轉其中。無有出期。難得解脫。痛不",
    "X22n0400_003:0136b11": "可言。是為一大惡一痛一燒。勤苦如是。譬如大火焚",
    "X22n0400_003:0136b12": "燒人身。人能於中。一心制意。端身正行。獨作諸善。不",
    "X22n0400_003:0136b13": "為眾惡者。身獨度脫。獲其福德。度世上天泥洹之道。",
    "X22n0400_003:0136b14": "是為一大善也。其二惡者。世間人民父子兄弟室家",
    "X22n0400_003:0136b15": "夫婦。都無義理。不順法度。奢淫驕縱。各欲快意。任心",
    "X22n0400_003:0136b16": "自恣。更相欺惑。佞諂不忠。巧言諛媚。嫉賢謗善。陷入",
    "X22n0400_003:0136b17": "怨枉。主上不明。任用臣下。臣下自在。機偽多端。臣欺",
    "X22n0400_003:0136b18": "其君。子欺其父。兄弟夫婦。中外知識。更相欺誑。各懷",
    "X22n0400_003:0136b19": "貪欲。瞋恚愚癡。欲自厚己。欲貪多有。尊卑上下。心俱",
    "X22n0400_003:0136b20": "同然。破家亡身。不顧前後。天神尅識。別其名籍。壽終",
    "X22n0400_003:0136b21": "神逝。下入惡道。故有自然三塗。無量苦惱。展轉其中。",
    "X22n0400_003:0136b22": "世世累劫。無有世期。難得解脫。痛不可言。是為二大",
    "X22n0400_003:0136b23": "惡二痛二燒。勤苦如是。譬如大火焚燒人身。人能於",
    "X22n0400_003:0136b24": "中。一心制意。端身正行。獨作諸善。不為眾惡者。身得",
    "X22n0400_003:0136c01": "度說。獲其福德。度世上天泥洹之道。是為二大善也。",
    "X22n0400_003:0136c02": "其三惡者。世間人民相因寄生。處年壽命。無能幾何。",
    "X22n0400_003:0136c03": "不善之人。常懷邪惡。但念婬泆。煩滿胷中。愛欲交亂。",
    "X22n0400_003:0136c04": "坐起不安。盼睞細色。邪態外逸。自妻厭憎。私妄出入。",
    "X22n0400_003:0136c05": "費損家財。事為非法。恣心快意。極身作樂。或於親屬",
    "X22n0400_003:0136c06": "不避尊卑。家室中外。患而苦之。亦復不畏王法禁令。",
    "X22n0400_003:0136c07": "如是之惡。著於人鬼。日月照見。神明記識。故有自然",
    "X22n0400_003:0136c08": "三塗。無量苦惱。展轉其中。世世累劫。無有出期。難得",
    "X22n0400_003:0136c09": "解脫。痛不可言。是為三大惡三痛三燒。勤苦如是。譬",
    "X22n0400_003:0136c10": "如大火焚燒人身。人能於中。一心制意。端身正行。獨",
    "X22n0400_003:0136c11": "作諸善。不為眾惡者。身獨度脫。獲其福德。度世上天",
    "X22n0400_003:0136c12": "泥洹之道。是為三大善也。其四惡者。世間人民不念",
    "X22n0400_003:0136c13": "修善。轉相教令。共為眾惡。兩舌惡口妄言綺語。讒賊",
    "X22n0400_003:0136c14": "鬬亂。憎嫉善人。不孝二親。輕慢師長。朋友無信。難得",
    "X22n0400_003:0136c15": "誠實。尊貴自大。謂己有道。不畏天地神明日月。自用",
    "X22n0400_003:0136c16": "偃蹇。謂可常爾。如是眾惡。天神記識。壽命終盡。諸惡",
    "X22n0400_003:0136c17": "所歸。自然迫促。共趣奪之。又其名籍。記在神明。殃咎",
    "X22n0400_003:0136c18": "牽引。無從捨離。但得前行。入於火鑊。身心摧碎。精神",
    "X22n0400_003:0136c19": "痛苦。當斯之時。悔復何及。故有自然三塗。無量苦惱。",
    "X22n0400_003:0136c20": "展轉其中。世世累劫。無有出期。難得解脫。痛不可言。",
    "X22n0400_003:0136c21": "是為四大惡四痛四燒。勤苦如是。譬如大火焚燒人",
    "X22n0400_003:0136c22": "身。人能於中。一心制意。端身正行。獨作諸善。不為眾",
    "X22n0400_003:0136c23": "惡。身獨度脫。獲其福德。度世上天泥洹之道。是為四",
    "X22n0400_003:0136c24": "大善也。其五惡者。世間人民徙倚懈惰。不肯作善。治",
    "X22n0400_003:0137a01": "身修業。家室眷屬。飢寒困苦。父母教誨。瞋目怒應。言",
    "X22n0400_003:0137a02": "令不和。違戾反逆。譬如怨家。不如無子。耽酒嗜美。飲",
    "X22n0400_003:0137a03": "食無度。肆心蕩逸魯扈抵突。不識人情。強欲抑制。見",
    "X22n0400_003:0137a04": "人有善。妒嫉惡之。無義無禮。無所顧難。心常念惡。口",
    "X22n0400_003:0137a05": "常言惡。身常行惡。曾無一善。不信先聖諸佛經法。不",
    "X22n0400_003:0137a06": "信行道可得度世。不信死後神明更生。不信作善得",
    "X22n0400_003:0137a07": "善。為惡得惡。欲殺真人。鬬亂眾僧。欲害父母兄弟眷",
    "X22n0400_003:0137a08": "屬。六親憎惡。願令其死。大命將終。悔懼交至。不豫修",
    "X22n0400_003:0137a09": "善。臨窮方悔。悔之於後。將何及乎。天地之間。五道分",
    "X22n0400_003:0137a10": "明。恢廓窈冥。浩浩茫茫。善惡報應。禍福相承。身自當",
    "X22n0400_003:0137a11": "之。無誰代者。善人行善。從樂入樂。從明入明。惡人行",
    "X22n0400_003:0137a12": "惡。從苦入苦。從冥入冥。誰能知者。獨佛知耳。教語開",
    "X22n0400_003:0137a13": "示。信用者少。生死不休。惡道不絕。如是世人。難可具",
    "X22n0400_003:0137a14": "盡。故有自然三塗。無量苦惱。展轉其中。世世累劫無",
    "X22n0400_003:0137a15": "有出期。難得解脫。痛不可言。是為五大惡五痛五燒。",
    "X22n0400_003:0137a16": "勤苦如是。譬如大火焚燒人身。人能於中。一心制意。",
    "X22n0400_003:0137a17": "端身正念。言行相副。所作至誠。所語如語。心口不轉。",
    "X22n0400_003:0137a18": "獨作諸善。不為眾惡。身獨度脫。獲其福德。度世上天",
    "X22n0400_003:0137a19": "泥洹之道。是為五大善也。",
    "X22n0400_003:0137a20": "右明善惡報應。如影隨形。即觀無量壽經教人深",
    "X22n0400_003:0137a21": "信因果之旨。多有愚人不信因果。諺云。種粟得糧。",
    "X22n0400_003:0137a22": "種蘭得香。凡事盡然。況於善惡。乃至念天得天。念",
    "X22n0400_003:0137a23": "佛得佛。即以一念為因。還以一念為果。何以故。十",
    "X22n0400_003:0137a24": "世古今不離當念故。五惡之義。特準他經。配以十",
    "X22n0400_003:0137b01": "惡。其一惡者。殺業所攝。其二惡者。盜貪所攝。其三",
    "X22n0400_003:0137b02": "惡者。婬業所攝。其四惡者。妄語兩舌惡口綺語所",
    "X22n0400_003:0137b03": "攝。其五惡者。瞋恚邪見所攝。反是即為五善。亦名",
    "X22n0400_003:0137b04": "十善。如他譯本云。諸欲往生阿彌陀佛國者。雖不",
    "X22n0400_003:0137b05": "能大精進。禪定。持經戒。大要當作善。一者不得殺",
    "X22n0400_003:0137b06": "生。二者不得盜竊。三者不得婬泆。四者不得調欺。",
    "X22n0400_003:0137b07": "五者不得飲酒。六者不得兩舌。七者不得惡口。八",
    "X22n0400_003:0137b08": "者不得妄言。九者不得嫉妒。十者不得貪饕。不得",
    "X22n0400_003:0137b09": "慳惜。不得瞋怨。不得愚癡。不得隨心嗜欲。不得中",
    "X22n0400_003:0137b10": "悔。不得狐疑。當作孝順。當作至誠忠信。當信受佛",
    "X22n0400_003:0137b11": "經。當信作善。後世得福。奉持如是之法。不虧失者。",
    "X22n0400_003:0137b12": "在心所願。可得往生阿彌陀佛國。十善本為天業。",
    "X22n0400_003:0137b13": "今以念佛因緣。迴向極樂。即轉天業而成淨業。何",
    "X22n0400_003:0137b14": "以故。念佛之人能轉惡業。何有天業而不能轉。",
    "X22n0400_003:0137b15": "重重誨勉第三十",
    "X22n0400_003:0137b16": "佛告彌勒。吾語汝等。是世五惡。勤苦若此。五痛五燒。",
    "X22n0400_003:0137b17": "展轉相生。但作眾惡。不修善本。皆悉自然入諸惡趣。",
    "X22n0400_003:0137b18": "或其現世先被殃病。求死不得。求生不得。罪惡所招。",
    "X22n0400_003:0137b19": "示眾見之。身死隨行。入三惡道。苦毒無量。自相燋然。",
    "X22n0400_003:0137b20": "皆由貪著財色。不能施惠。癡欲所迫。隨心思想。煩惱",
    "X22n0400_003:0137b21": "結縛。無有解已。厚己諍利。無所省錄。富貴榮華。當時",
    "X22n0400_003:0137b22": "快意。不能忍辱。不務修善。威勢無幾。隨以磨滅。身坐",
    "X22n0400_003:0137b23": "勞苦。久後大劇。天道施張。自然糾舉。綱維羅網。上下",
    "X22n0400_003:0137b24": "相應。煢煢忪忪。當入其中。古今有是。痛哉可傷。世間",
    "X22n0400_003:0137c01": "如是。佛皆哀之。以威神力。摧滅眾惡。悉令就善。棄捐",
    "X22n0400_003:0137c02": "所思。奉持經戒。受行道法。無所違失。終得度世泥洹",
    "X22n0400_003:0137c03": "之道。佛言。汝今諸天人民及後世人。得佛經語。當熟",
    "X22n0400_003:0137c04": "思之。能於其中端心正行。主上為善。率化其下。轉相",
    "X22n0400_003:0137c05": "勅令。各自端守。尊聖敬善。仁慈博愛。佛語教誨。無敢",
    "X22n0400_003:0137c06": "虧負。當求度世。拔斷生死眾惡之本。當離三塗無量",
    "X22n0400_003:0137c07": "憂怖苦痛之道。汝等於是廣植德本。布恩施惠。勿犯",
    "X22n0400_003:0137c08": "道禁。忍辱精進。一心智慧。轉相教化。為德立善。正心",
    "X22n0400_003:0137c09": "正意。齋戒清淨。一日一夜。勝在無量壽國為善百歲。",
    "X22n0400_003:0137c10": "所以者何。彼佛國土無為自然。皆積眾善。無毫髮之",
    "X22n0400_003:0137c11": "惡。於此修善十日十夜。勝於他方諸佛國中為善千",
    "X22n0400_003:0137c12": "歲。所以者何。他方佛國為善者多。為惡者少。福德自",
    "X22n0400_003:0137c13": "然。無造惡之地。唯此間多惡。無有自然。勤苦求欲。轉",
    "X22n0400_003:0137c14": "相欺紿。心勞形困。飲苦食毒。如是惡務。未嘗寧息。吾",
    "X22n0400_003:0137c15": "哀汝等天人之類。苦心誨喻。教令修善。隨宜開導。授",
    "X22n0400_003:0137c16": "與經法。莫不承用。在意所願。皆令得道。佛所遊履。國",
    "X22n0400_003:0137c17": "邑丘聚靡不蒙化。天下和順。日月清明。風雨以時。灾",
    "X22n0400_003:0137c18": "厲不起。國豐民安。兵戈無用。崇德興仁。務修禮讓。我",
    "X22n0400_003:0137c19": "哀愍汝等諸天人民。甚於父母念子。今我於此世作",
    "X22n0400_003:0137c20": "佛降化五惡。消除五痛。絕滅五燒。以善攻惡。拔生死",
    "X22n0400_003:0137c21": "之苦。令獲五德。升無為之安。吾去世後。經道漸滅。人",
    "X22n0400_003:0137c22": "民諂偽。復為眾惡。五燒五痛。還如前法。久後轉劇。不",
    "X22n0400_003:0137c23": "可悉說。我但為汝略言之耳。汝等各善思之。轉相教",
    "X22n0400_003:0137c24": "誡。如佛經法。無得犯也。法是彌勒菩薩合掌白言。佛",
    "X22n0400_003:0138a01": "所說甚善。世人實爾。如來普慈哀愍。悉令度脫。受佛",
    "X22n0400_003:0138a02": "重誨。不敢違失。",
    "X22n0400_003:0138a03": "右復引申前意。教人為善去惡。精心求度。世出世",
    "X22n0400_003:0138a04": "間。法法不同。莫不以為善去惡而為基本。淨土。即",
    "X22n0400_003:0138a05": "至善之地。求生淨土。乃止於至善之功。不入淨土",
    "X22n0400_003:0138a06": "之門。善不可得而圓。惡不可得而盡。何以故。眾生",
    "X22n0400_003:0138a07": "無始積習。熏染識田。結成五濁。如不淨器。糞蛆滿",
    "X22n0400_003:0138a08": "中。少加蕩滌。便成美食。臭穢如故。生淨土已。見佛",
    "X22n0400_003:0138a09": "聞法。證無生忍。既杜惡源。斯獲善本。然後回入塵",
    "X22n0400_003:0138a10": "勞。宏宣正教。攝諸眾生。往生極樂。是為善與人同。",
    "X22n0400_003:0138a11": "是謂明明德於天下。問。禪者恒言無善。儒言至善。",
    "X22n0400_003:0138a12": "何以不同。答。有善之善。對惡而名。惡既不立。善亦",
    "X22n0400_003:0138a13": "不居。唯一真心。徧周法界。恒沙萬德。寂爾周圓。聖",
    "X22n0400_003:0138a14": "不可知。所過者化。無善之善。斯為至善。至如口但",
    "X22n0400_003:0138a15": "說空。行在有中。惡業熾然。妄稱無善。是行尸肉。是",
    "X22n0400_003:0138a16": "地獄渣。吾末如何。佛所不度。",
    "X22n0400_003:0138a17": "禮佛現光第三十一",
    "X22n0400_003:0138a18": "佛告阿難。汝起更整衣服。合掌恭敬。禮無量壽佛。於",
    "X22n0400_003:0138a19": "是阿難起整衣服。正身西面。恭敬合掌。五體投地。禮",
    "X22n0400_003:0138a20": "無量壽佛。白言。世尊。願見彼佛安樂國土。及諸菩薩",
    "X22n0400_003:0138a21": "聲聞大眾。說是語已。即時無量壽佛放大光明。普照",
    "X22n0400_003:0138a22": "一切諸佛世界。金剛圍山。須彌山王。大小諸山。一切",
    "X22n0400_003:0138a23": "所有。皆同一色。譬如劫水彌滿世界。其中萬物沈沒",
    "X22n0400_003:0138a24": "不現。滉瀁浩瀚。唯見大水。彼佛光明亦復如是。聲聞",
    "X22n0400_003:0138b01": "菩薩一切光明。皆悉隱蔽。唯見佛光。明耀顯赫。爾時",
    "X22n0400_003:0138b02": "阿難即見無量壽佛。威德巍巍。如須彌山王。高出一",
    "X22n0400_003:0138b03": "切諸世界上。相好光明。靡不照耀。此會四眾一時悉",
    "X22n0400_003:0138b04": "見。彼見此土。亦復如是。爾時佛告阿難及慈氏菩薩。",
    "X22n0400_003:0138b05": "汝見彼國從地已上至淨居天。其中所有微妙嚴淨",
    "X22n0400_003:0138b06": "自然之物。為悉見不。阿難對曰。唯然。已見。汝寧復聞",
    "X22n0400_003:0138b07": "無量壽佛大音宣布一切世界。化眾生不。阿難對曰。",
    "X22n0400_003:0138b08": "唯然。已聞。彼國人民。乘百千由旬七寶宮殿。無所障",
    "X22n0400_003:0138b09": "礙。徧至十方供養諸佛。汝復見不。對曰。已見。彼國人",
    "X22n0400_003:0138b10": "民有胎生者。汝復見不。對曰。已見。其胎生者所處宮",
    "X22n0400_003:0138b11": "殿。或百由旬。或五百由旬。各於其中受諸快樂。如忉",
    "X22n0400_003:0138b12": "利天上。亦皆自然。",
    "X22n0400_003:0138b13": "右明無量光明徧照一切。極樂娑婆。同一法界。本",
    "X22n0400_003:0138b14": "無彼此。安有東西。山河大地。皆是眾生目眚所成。",
    "X22n0400_003:0138b15": "若能一念入佛境界者。無量光明普周塵剎。三塗",
    "X22n0400_003:0138b16": "六道同時解脫。不獨阿難以佛威加被。得見佛身。",
    "X22n0400_003:0138b17": "及諸依正。即今末法眾生。但能入此法門。不離當",
    "X22n0400_003:0138b18": "念。疾得見佛。華嚴經云。諸佛一似大圓鏡。我身猶",
    "X22n0400_003:0138b19": "若摩尼珠。諸佛法身入我體。我身常入諸佛軀。是",
    "X22n0400_003:0138b20": "知諸佛眾生。本來不二。名為見佛。實無見者。何以",
    "X22n0400_003:0138b21": "故。不可於一體中互相見故。胎生者。謂處蓮胎中。",
    "X22n0400_003:0138b22": "經久乃開。不如化生者。即得見佛聞法故。",
    "X22n0400_003:0138b23": "疑惑胎生第三十二",
    "X22n0400_003:0138b24": "爾時慈氏菩薩白佛言。世尊。何因何緣。彼國人民胎",
    "X22n0400_003:0138c01": "生化生。佛告慈氏。若有眾生以疑惑心。修諸功德。願",
    "X22n0400_003:0138c02": "生彼國。不了佛智。不思議智。不可稱智。大乘廣智。無",
    "X22n0400_003:0138c03": "等無倫最上勝智。於此諸智疑惑不信。然猶信罪福。",
    "X22n0400_003:0138c04": "修習善本。願生其國。此諸眾生。生彼宮殿。壽五百歲。",
    "X22n0400_003:0138c05": "常不見佛。不聞經法。不見菩薩聲聞聖眾。是故於彼",
    "X22n0400_003:0138c06": "國土。謂之胎生。若有眾生。明信佛智乃至勝智。作諸",
    "X22n0400_003:0138c07": "功德。信心迴向。此諸眾生。於七寶華中自然化生。跏",
    "X22n0400_003:0138c08": "趺而坐。須臾之頃。身相光明。智慧功德。如諸菩薩。具",
    "X22n0400_003:0138c09": "足成就。復次慈氏。他方諸大菩薩。發心欲見無量壽",
    "X22n0400_003:0138c10": "佛。恭敬供養。及諸菩薩聲聞聖眾。彼菩薩等。命終得",
    "X22n0400_003:0138c11": "生無量壽國。於七寶華中自然化生。彌勒當知。彼化",
    "X22n0400_003:0138c12": "生者。智慧勝故。其胎生者。皆無智慧。於五百歲中。常",
    "X22n0400_003:0138c13": "不見佛。不聞經法。不見菩薩諸聲聞眾。無由供養於",
    "X22n0400_003:0138c14": "佛。不知菩薩法式。不得修習功德。當知此人宿世之",
    "X22n0400_003:0138c15": "時。無有智慧。疑惑所致。佛告彌勒。譬如轉輪聖王。有",
    "X22n0400_003:0138c16": "七寶牢獄。種種莊嚴。張設牀帳。懸諸繒葢。若有諸小",
    "X22n0400_003:0138c17": "王子得罪於王。輙內彼獄中。繫以金鏁。供養飯食。衣",
    "X22n0400_003:0138c18": "服牀蓐。華香妓樂。如轉輪王。無所乏少。於意云何。此",
    "X22n0400_003:0138c19": "諸王子寧樂彼處不。對曰。不也。但種種方便。求諸大",
    "X22n0400_003:0138c20": "力。欲自勉出。佛告彌勒。此諸眾生亦復如是。以疑惑",
    "X22n0400_003:0138c21": "佛智故。生彼七寶宮殿。無有刑罰。乃至一念惡事。但",
    "X22n0400_003:0138c22": "於五百歲中。不見三寶。不得供養。修諸善本。以此為",
    "X22n0400_003:0138c23": "苦。雖有餘樂。猶不樂彼處。若此眾生識其本罪。深自",
    "X22n0400_003:0138c24": "悔責。求離彼處。即得如意。往詣無量壽所。恭敬供養。",
    "X22n0400_003:0139a01": "亦得徧至無數無量諸餘佛所。修諸功德。彌勒當知。",
    "X22n0400_003:0139a02": "其有菩薩生疑惑者。為失大利。是故應當明信諸佛",
    "X22n0400_003:0139a03": "無上智慧。",
    "X22n0400_003:0139a04": "右明發願求生。須了佛智乃至勝智。方名真信。方",
    "X22n0400_003:0139a05": "得見佛。以一切智不離自心。無我無我所。凡聖一",
    "X22n0400_003:0139a06": "如。共同此智。全信自心具一切智。本來成佛。不於",
    "X22n0400_003:0139a07": "心外。別有信佛之心。如是迴向。是名唯心淨土。疾",
    "X22n0400_003:0139a08": "得見佛。若於自心諸智。猶滯疑情。不免心外見佛。",
    "X22n0400_003:0139a09": "雖修眾善。乘願往生。不得見佛。以不契佛智故。所",
    "X22n0400_003:0139a10": "以如來不思議境界經云。三世一切諸佛。皆無所",
    "X22n0400_003:0139a11": "有。惟依自心。菩薩若能了知諸佛及一切法。皆唯",
    "X22n0400_003:0139a12": "心量。得隨順忍。或入初地。捨身速生妙喜世界。或",
    "X22n0400_003:0139a13": "生極樂淨佛土中。是則了知心量。不涉程途。一切",
    "X22n0400_003:0139a14": "功德。具足成就。又如寶積經。佛告淨飯王言。一切",
    "X22n0400_003:0139a15": "諸法。皆是佛法。於此一切法。無動無搖。無取無捨。",
    "X22n0400_003:0139a16": "是名陀羅尼門。何以故。一切諸法離自性故。大王。",
    "X22n0400_003:0139a17": "今可於此法中而安其心。勿信於他。時淨飯王等",
    "X22n0400_003:0139a18": "七萬釋種。得無生法忍。世尊現微笑而說偈曰。釋",
    "X22n0400_003:0139a19": "種決定智。是故於佛法。決定心安住。依於無所得。",
    "X22n0400_003:0139a20": "當得上菩提。曉知一切法。人中命終已。得生安樂",
    "X22n0400_003:0139a21": "國。面奉無量壽。無畏成菩提。故知有決定智。方能",
    "X22n0400_003:0139a22": "決定信。有決定信。方能決定生。慎勿以疑惑心而",
    "X22n0400_003:0139a23": "失大利。",
    "X22n0400_003:0139a24": "菩薩往生第三十三",
    "X22n0400_003:0139b01": "彌勒菩薩。白佛言。世尊。於此世界有幾所不退菩薩。",
    "X22n0400_003:0139b02": "生彼佛國。佛告彌勒。於此世界六十七億不退菩薩。",
    "X22n0400_003:0139b03": "往生彼國。一一菩薩已曾供養無數諸佛。次如彌勒",
    "X22n0400_003:0139b04": "者也。諸小行菩薩及修習少功德者。不可稱計。皆當",
    "X22n0400_003:0139b05": "往生。不但我剎諸菩薩等往生彼國。他方佛土亦復",
    "X22n0400_003:0139b06": "如是。其第一佛名曰遠照。彼有百八十億菩薩皆當",
    "X22n0400_003:0139b07": "往生。其第二佛名曰寶藏。彼有九十億菩薩皆當往",
    "X22n0400_003:0139b08": "生。其第三佛名曰無量音。彼有二百二十億菩薩皆",
    "X22n0400_003:0139b09": "當往生。其第四佛名曰甘露味。彼有二百五十億菩",
    "X22n0400_003:0139b10": "薩皆當往生。其第五佛名曰龍勝。彼有十四億菩薩",
    "X22n0400_003:0139b11": "皆當往生。其第六佛名曰勝力。彼有萬四千菩薩皆",
    "X22n0400_003:0139b12": "當往生。其第七佛名曰師子。彼有五百菩薩皆當往",
    "X22n0400_003:0139b13": "生。其第八佛名曰離垢光。彼有八十億菩薩皆當往",
    "X22n0400_003:0139b14": "生。其第九佛名曰德首。彼有六十億菩薩皆當往生。",
    "X22n0400_003:0139b15": "其第十佛名曰妙德山。彼有六十億菩薩皆當往生。",
    "X22n0400_003:0139b16": "其第十一佛名曰人王。彼有十億菩薩皆當往生。其",
    "X22n0400_003:0139b17": "第十二佛名曰無上華。彼有無數不可稱計諸菩薩",
    "X22n0400_003:0139b18": "眾皆不退轉。智慧勇猛。已曾供養無量諸佛。於七日",
    "X22n0400_003:0139b19": "中。即能攝取百千億劫大士所修堅固之法。斯等菩",
    "X22n0400_003:0139b20": "薩皆當往生。其第十三佛名曰無畏。彼有七百九十",
    "X22n0400_003:0139b21": "億大菩薩眾諸小菩薩及比丘等不可稱計。皆當往",
    "X22n0400_003:0139b22": "生。不但此十四佛國中諸菩薩等當往生也。十方世",
    "X22n0400_003:0139b23": "界無量佛國。其往生者。亦復如是。甚多無數。我但說",
    "X22n0400_003:0139b24": "十方諸佛名號。及菩薩比丘生彼國者。晝夜一劫尚",
    "X22n0400_003:0139c01": "未能盡。我今為汝略說之耳。",
    "X22n0400_003:0139c02": "右明往生菩薩不可計數。皆是如來願力所持。光",
    "X22n0400_003:0139c03": "明所攝。所以智者大師臨終。令門人唱無量壽佛。",
    "X22n0400_003:0139c04": "及觀經題目。合掌讚曰。四十八願。莊嚴淨土。華池",
    "X22n0400_003:0139c05": "寶樹。易往無人。火車相現。一念改悔。尚得往生。況",
    "X22n0400_003:0139c06": "戒定熏修。聖行道力。實不唐捐。言訖。稱三寶名。奄",
    "X22n0400_003:0139c07": "然而逝。唐法照上五臺。入大聖竹林寺。見文殊普",
    "X22n0400_003:0139c08": "賢二大菩薩。問修行之要。文殊曰。諸修行門無如",
    "X22n0400_003:0139c09": "念佛。我於過去劫中。因念佛故。得一切種智。是故",
    "X22n0400_003:0139c10": "一切諸法。般若波羅蜜多。甚深禪定。乃至諸佛正",
    "X22n0400_003:0139c11": "徧知海。皆從念佛而生。照云。當云何念。文殊曰。此",
    "X22n0400_003:0139c12": "世界西有阿彌陀佛。彼佛願力不可思議。汝當繼",
    "X22n0400_003:0139c13": "念。令無間斷。命終之時。決定往生。二大菩薩因與",
    "X22n0400_003:0139c14": "授記曰。汝以念佛不思議故。畢竟證無土覺。若善",
    "X22n0400_003:0139c15": "男女願疾出離。應當念佛。慧日泛舶渡海。達天竺。",
    "X22n0400_003:0139c16": "至健馱羅國。東北大山有觀音像。日乃七日叩頭。",
    "X22n0400_003:0139c17": "又斷食畢命為期。至七日夜。忽見觀音現紫金身。",
    "X22n0400_003:0139c18": "坐寶蓮華。垂手摩頂曰。汝欲傳法。自利利他。惟念",
    "X22n0400_003:0139c19": "西方極樂世界阿彌陀佛。當知淨土法門。勝過諸",
    "X22n0400_003:0139c20": "行。他如天親無量壽論。馬鳴起信論。智者十疑論。",
    "X22n0400_003:0139c21": "以及永明天如楚石蓮池諸大德。所有述作。莫不",
    "X22n0400_003:0139c22": "殷勤讚歎。導往西方。決無欺世悞人之事。何況我",
    "X22n0400_003:0139c23": "等生當像季。法弱魔強。獨力修行。豈無錯路。若復",
    "X22n0400_003:0139c24": "徘徊不信。深戀塵勞。如蛾赴燈。如魚處涸。曾不需",
    "X22n0400_003:0140a01": "時。大苦隨後。各宜猛省。無待他求。",
    "X22n0400_003:0140a02": "獨留此經第三十四",
    "X22n0400_003:0140a03": "佛告彌勒。其有得聞彼佛名號。歡喜踴躍。乃至一念。",
    "X22n0400_003:0140a04": "當知此人為得大利。則是具足無上功德。是故彌勒。",
    "X22n0400_003:0140a05": "設有大火充滿三千大千世界。要當過此。聞是經法。",
    "X22n0400_003:0140a06": "歡喜信樂。受持讀誦。如說修行。所以者何。多有菩薩",
    "X22n0400_003:0140a07": "欲聞此經而不能得。若有眾生聞此經者。於無上道",
    "X22n0400_003:0140a08": "終不退轉。是故應當專心信受。持誦說行。吾今為諸",
    "X22n0400_003:0140a09": "眾生說此經法。令見無量壽佛。及其國土一切所有。",
    "X22n0400_003:0140a10": "所當為者。皆可求之。無得以我滅度之後。復生疑惑。",
    "X22n0400_003:0140a11": "當來之世。經道滅盡。我以慈悲哀愍。特留此經止住",
    "X22n0400_003:0140a12": "百歲。其有眾生值斯經者。隨意所願。皆可得度。如來",
    "X22n0400_003:0140a13": "興世。難值難見。諸佛經道。難得難聞。菩薩勝法諸波",
    "X22n0400_003:0140a14": "羅蜜。得聞亦難。遇善知識。聞法能行。此亦為難。若聞",
    "X22n0400_003:0140a15": "斯經。信樂受持。難中之難。無過此難。是故。我法如是。",
    "X22n0400_003:0140a16": "作如是說。如是教。應當信順。如法修行。",
    "X22n0400_003:0140a17": "四。釋流通分者。自此至終。名流通分。此經具無量",
    "X22n0400_003:0140a18": "壽全身。亦具一切諸佛全身。於此信入。即具一切",
    "X22n0400_003:0140a19": "佛智。故曰聞此經者。於無上道永不退轉。至經藏",
    "X22n0400_003:0140a20": "滅盡。此經獨留。眾生遇者。皆可得度。是知三乘十",
    "X22n0400_003:0140a21": "二分教。一網全收。更無餘法。所以佛慈加被。殊異",
    "X22n0400_003:0140a22": "餘經。奉勸後賢。普同信受。",
    "X22n0400_003:0140a23": "聞經獲益第三十五",
    "X22n0400_003:0140a24": "爾時世尊說此經法。無量眾生皆發無上正覺之心。",
    "X22n0400_003:0140b01": "萬二千那由他人得清淨法眼。二十二億諸天人民",
    "X22n0400_003:0140b02": "得阿那含果。八十萬比丘漏盡意解。四十億菩薩得",
    "X22n0400_003:0140b03": "不退轉。以弘誓功德而自莊嚴。於將來世當成正覺。",
    "X22n0400_003:0140b04": "爾時三千大千世界六種震動。大光普照十方國土。",
    "X22n0400_003:0140b05": "百千音樂自然而作。無量妙華紛紛而降。佛說經已。",
    "X22n0400_003:0140b06": "彌勒菩薩及十方來諸菩薩眾。長老阿難。諸大聲聞。",
    "X22n0400_003:0140b07": "一切大眾。靡不歡喜。",
    "X22n0400_003:0140b08": "聞經之益。如是不可思議。皆是無量壽本願力故。",
    "X22n0400_003:0140b09": "亦以本師威神加被故。凡有眾生遇斯經者。其所",
    "X22n0400_003:0140b10": "獲益亦當如是。如云發無上菩提之心。乃至於將",
    "X22n0400_003:0140b11": "來世當成正覺。各在當人。非為分外。即今靈山一",
    "X22n0400_003:0140b12": "會。不異曩時。無量法音。熾然常說。但能深信。決定",
    "X22n0400_003:0140b13": "往生。化導有情。普成正覺。",
    "X22n0400_003:0140b14": "五迴向極樂",
    "X22n0400_003:0140b15": "釋經已竟。教旨粗明。普與羣生。迴向極樂。繫以偈",
    "X22n0400_003:0140b16": "曰。",
    "X22n0400_003:0140b17": "　覺海周圓徧十虗　　諸佛國土從中現",
    "X22n0400_003:0140b18": "　如影如響亦如電　　畢竟安住常寂光",
    "X22n0400_003:0140b19": "　歸命西方大導師　　我此身心不可得",
    "X22n0400_003:0140b20": "　平等清淨絕思議　　幻出光中一一華",
    "X22n0400_003:0140b21": "　一一華中一一佛　　普現一切眾生前",
    "X22n0400_003:0140b22": "　佛身無量眾無邊　　交參寶網惟心見",
    "X22n0400_003:0140b23": "　願我命終正智彰　　上品蓮華生彼國",
    "X22n0400_003:0140b24": "　七寶堂前擊法鼓　　聞中獲盡陀羅尼",
    "X22n0400_003:0140c01": "　奏諸天樂散天華　　供養百億恒沙佛",
    "X22n0400_003:0140c02": "　於諸佛前受記已　　疾滿普賢大願王",
    "X22n0400_003:0140c03": "　還入娑婆度眾生　　一彈指頃成極樂",
    "X22n0400_003:0140c04": "　我今念佛佛念我　　我佛一體非去來",
    "X22n0400_003:0140c05": "　須彌可碎海可塵　　我此願王無動轉",
    "X22n0400_003:0140c07": "無量壽經起信論卷下(終)",
    "X22n0400_003:0140c14": "無量壽經起信論後序",
    "X22n0400_003:0140c15": "知歸子撰無量壽經起信論。既成。予得而讀之。為之",
    "X22n0400_003:0140c16": "讚歎曰。是能旋轉萬流。歸於淨土者乎。知歸子邀予",
    "X22n0400_003:0140c17": "宿其家。屬筆點刊。翼日而竟。是夜夢乘人輿。度大橋",
    "X22n0400_003:0140c18": "梁。既歸家。室中忽聞佛香。滿二日。予之於知歸子法",
    "X22n0400_003:0140c19": "事中出聲誦彌陀佛號也。先夢入一金地。禮拜七佛",
    "X22n0400_003:0140c20": "像。翼日偕知歸子入文昌禪院。殿中供佛七。柱上揭",
    "X22n0400_003:0140c21": "七佛揭。予出外。嘗夢眾星聚為寶塔。橫亘天中。比歸",
    "X22n0400_003:0140c22": "乃知先妣為予誦彌陀佛號。硃填畫塔。滿而焚之。即",
    "X22n0400_003:0140c23": "是夜矣。子之默誦彌陀佛號。凡三度。初度以四大若",
    "X22n0400_003:0140c24": "欲解散時。一念彌陀。色身頓得堅固。再度於萬人如",
    "X22n0400_003:0141a01": "海中。以拙酬應故。回光念佛。一念彌陀。人我相頓入",
    "X22n0400_003:0141a02": "平等。三度以刊定起信論歸。發歡喜心念佛。一念彌",
    "X22n0400_003:0141a03": "陀。頓證入前念不生後念不滅三昧。因知念佛法門。",
    "X22n0400_003:0141a04": "但得一念相應。有不可思議功德。況念念相應者哉。",
    "X22n0400_003:0141a05": "知歸子以予識淨土香氣。既屬予刊定。得屬予序之。",
    "X22n0400_003:0141a06": "予諾為後序。序曰。知歸子本願。以度生故。述此論。或",
    "X22n0400_003:0141a07": "有眾生。忽起妄見。以為由知歸子之願。其將空却此",
    "X22n0400_003:0141a08": "方眾生耶。予解釋之曰。文殊師利不云乎。十方諸佛",
    "X22n0400_003:0141a09": "世界一一諸佛。說法教化。各度恒沙眾生。皆入涅槃。",
    "X22n0400_003:0141a10": "於眾生界。亦不增不減。何以故。眾生定相不可得故。",
    "X22n0400_003:0141a11": "或有眾生不通文字般若。自憾不能讀知歸子起信",
    "X22n0400_003:0141a12": "論。得開悟。予安慰之曰。文殊師利有偈曰。一念淨心",
    "X22n0400_003:0141a13": "是菩提。勝造恒沙七寶塔。寶塔究盡塔為塵。一念淨",
    "X22n0400_003:0141a14": "心成正覺。實能精研此一偈。有所信入。知歸子起信",
    "X22n0400_003:0141a15": "之指。盡在是矣。偈見賢首宗五臺無著禪師傳中。流",
    "X22n0400_003:0141a16": "傳未廣。望見者聞者。持誦書寫。為修淨土者作眼目。",
    "X22n0400_003:0141a17": "知歸子之願也。是為序。乾隆三十九年春二月吳汪",
    "X22n0400_003:0141a18": "縉謹序"
}