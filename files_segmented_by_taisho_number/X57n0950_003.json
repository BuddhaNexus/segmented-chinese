{
    "X57n0950_003:0013a03": "金園集卷下",
    "X57n0950_003:0013a05": "天竺寺懺主慈雲大師　勑諡法寶大法師　述",
    "X57n0950_003:0013a06": "住持傳天台教觀五世法孫慈明大師(慧觀)重編",
    "X57n0950_003:0013a07": "誡酒肉慈慧法門(并序)誡五辛篇",
    "X57n0950_003:0013a08": "熾盛光道場念誦儀中誡勸檀越文改祭修齋疑",
    "X57n0950_003:0013a09": "疏文",
    "X57n0950_003:0013a10": "改祭修齋決疑頌(并序)野廟誌",
    "X57n0950_003:0013a11": "三衣辨惑篇",
    "X57n0950_003:0013a12": "誡酒肉慈慧法門(并序)",
    "X57n0950_003:0013a13": "斯偈者出楞伽經央崛經涅槃經薩遮尼乾經阿含",
    "X57n0950_003:0013a14": "經正法念經華嚴十惡經諸大小乘典因看讀時錄",
    "X57n0950_003:0013a15": "之成偈一百首目為誡酒肉慈慧法門徧示未聞足",
    "X57n0950_003:0013a16": "以為誡幸願信者遲迴細讀深思現業大懼來報銅",
    "X57n0950_003:0013a17": "鐵火湯豈易勝受也。",
    "X57n0950_003:0013a18": "　南無佛法僧　　大慈三寶海　　我今欲依教",
    "X57n0950_003:0013a19": "　普勸諸眾生　　莫殺莫食肉　　同蘊仁慈行",
    "X57n0950_003:0013a20": "　無病保長齡　　未來成佛道　　諸佛大菩薩",
    "X57n0950_003:0013a21": "　常為救眾生　　捨頭目身命　　不計河沙數",
    "X57n0950_003:0013a22": "　代鴿棄王身　　全螘委龍命　　流水濟枯魚",
    "X57n0950_003:0013a23": "　薩埵充飢虎　　歷劫徧行慈　　慈善力成就",
    "X57n0950_003:0013a24": "　佛無一切心　　唯有慈心在　　若有行慈者",
    "X57n0950_003:0013b01": "　不殺不食肉　　仰願佛威神　　世世常加護",
    "X57n0950_003:0013b02": "　殺生佛所說　　即殺自父母　　亦殺自妻女",
    "X57n0950_003:0013b03": "　兄弟及姉妹　　一切男女攝　　皆曾為父母",
    "X57n0950_003:0013b04": "　生生所受胎　　從之稟遺體　　受一畜生形",
    "X57n0950_003:0013b05": "　骨血如山海　　一一類中身　　生生不可計",
    "X57n0950_003:0013b06": "　輪迴六道間　　展轉為親屬　　故食諸眾生",
    "X57n0950_003:0013b07": "　名食父母肉　　又觀一切身　　悉是我本體",
    "X57n0950_003:0013b08": "　自肉及他肉　　其實是一肉　　如舍前後住",
    "X57n0950_003:0013b09": "　亦名為我舍　　當知食肉人　　即食自身肉",
    "X57n0950_003:0013b10": "　佛觀如來藏　　佛界眾生界　　一界無二界",
    "X57n0950_003:0013b11": "　一切肉一肉　　伎兒暫變易　　元是一人身",
    "X57n0950_003:0013b12": "　若欲殺眾生　　當起諸佛想　　獵師屠兒輩",
    "X57n0950_003:0013b13": "　及捕魚鳥人　　眾生遙見者　　皆生必死怖",
    "X57n0950_003:0013b14": "　謂此惡心人　　貪利及肉味　　手持利刀箭",
    "X57n0950_003:0013b15": "　念欲殺我身　　飛翔及潛竄　　驚怖而遠避",
    "X57n0950_003:0013b16": "　常與諸眾生　　起大冤對想　　一切惜身命",
    "X57n0950_003:0013b17": "　人畜等無殊　　若欲食眾生　　先試割身肉",
    "X57n0950_003:0013b18": "　死是極大苦　　誰能不畏之　　但當自觀身",
    "X57n0950_003:0013b19": "　云何食他肉　　為利殺眾生　　以財網諸肉",
    "X57n0950_003:0013b20": "　二俱得殺業　　死墮叫喚獄　　汝聽殺生者",
    "X57n0950_003:0013b21": "　死墮地獄處　　鐵城高八萬　　四千由旬量",
    "X57n0950_003:0013b22": "　長廣亦復然　　滿中猛火炎　　表裏皆洞赤",
    "X57n0950_003:0013b23": "　銅狗守四門　　獄卒聲雷震　　兩眼如電光",
    "X57n0950_003:0013b24": "　驅汝殺生人　　入中而受苦　　力士執鐵矛",
    "X57n0950_003:0013c01": "　矛身長一丈　　利刃闊八寸　　望胸撞罪人",
    "X57n0950_003:0013c02": "　胸入背上出　　苦痛不堪聞　　千萬億歲中",
    "X57n0950_003:0013c03": "　受斯極大苦　　汝聽食肉人　　死墮阿鼻獄",
    "X57n0950_003:0013c04": "　鐵屋亦高廣　　八萬由旬量　　四門猛火炎",
    "X57n0950_003:0013c05": "　南北皆交徹　　鐵牆鐵羅網　　鐵枷鐵杻械",
    "X57n0950_003:0013c06": "　一一火燒之　　皆令其洞赤　　食肉受斯苦",
    "X57n0950_003:0013c07": "　億百千萬歲　　汝聽煑肉人　　墮鑊湯地獄",
    "X57n0950_003:0013c08": "　一萬有二千　　深廣由旬量　　晝夜猛火然",
    "X57n0950_003:0013c09": "　涌涌湯常沸　　於中受大苦　　一萬七千歲",
    "X57n0950_003:0013c10": "　汝聽炙肉人　　墮熱鐵牀獄　　其獄有八千",
    "X57n0950_003:0013c11": "　縱廣由旬量　　牀下猛火燒　　罪人臥其上",
    "X57n0950_003:0013c12": "　心肝肉焦爛　　一萬二千歲　　汝聽切肉人",
    "X57n0950_003:0013c13": "　死墮斫剉獄　　五百大力士　　利刀斬罪人",
    "X57n0950_003:0013c14": "　萬段至微塵　　業風吹更活　　如是終復始",
    "X57n0950_003:0013c15": "　一萬二千歲　　汝聽養群鷄　　為貪肥肉者",
    "X57n0950_003:0013c16": "　一鷄於一日　　計食五百蟲　　主人當半罪",
    "X57n0950_003:0013c17": "　同鷄墮地獄　　其獄盛熱糞　　八萬由旬量",
    "X57n0950_003:0013c18": "　人鷄俱入中　　滿五千萬歲　　汝聽捕獵人",
    "X57n0950_003:0013c19": "　安鏘及設弶　　罥索安陷穽　　利刃放鷹犬",
    "X57n0950_003:0013c20": "　四邊競圍合　　逼逐殺眾生　　死墮鐵軸獄",
    "X57n0950_003:0013c21": "　方丈一萬釘　　驅上輪一帀　　徧體萬釘刺",
    "X57n0950_003:0013c22": "　舉身悉交徹　　苦痛不可忍　　百千萬歲中",
    "X57n0950_003:0013c23": "　受斯對報苦　　殺生食肉者　　從諸地獄出",
    "X57n0950_003:0013c24": "　受餓羅剎身　　師子犲虎狼　　猫狸鴟梟鷲",
    "X57n0950_003:0014a01": "　唯捕新血肉　　眾生各藏護　　不令其得便",
    "X57n0950_003:0014a02": "　飢火常燒心　　念念思他肉　　由是惡熏習",
    "X57n0950_003:0014a03": "　大慈種永斷　　設得生人中　　殘疾命短促",
    "X57n0950_003:0014a04": "　愚癡謗因果　　死還墮地獄　　佛說此語時",
    "X57n0950_003:0014a05": "　無量諸羅剎　　悲號誓斷肉　　及護斷肉人",
    "X57n0950_003:0014a06": "　汝今聞此經　　云何不改過　　徒勞生為人",
    "X57n0950_003:0014a07": "　不及食人鬼　　慎莫燒山野　　慎莫破堤塘",
    "X57n0950_003:0014a08": "　莫伐有巢樹　　莫燒含蠧薪　　若見殺眾生",
    "X57n0950_003:0014a09": "　方便常救護　　南無十方佛　　大智德世尊",
    "X57n0950_003:0014a10": "　我欲勸眾生　　捨酒求明慧　　如佛之所說",
    "X57n0950_003:0014a11": "　飲酒多過患　　八萬塵勞門　　三十五種失",
    "X57n0950_003:0014a12": "　悉以酒為本　　汝等應諦觀　　酒酣心眩亂",
    "X57n0950_003:0014a13": "　六識盡昏迷　　君臣乖樽節　　父子絕尊卑",
    "X57n0950_003:0014a14": "　母女亂其風　　禮檢不能制　　如舍婆提國",
    "X57n0950_003:0014a15": "　有鴦掘摩羅　　酒醉淫泆母　　因慈殺其父",
    "X57n0950_003:0014a16": "　母復通外情　　將刀復害之　　亦如莎伽陀",
    "X57n0950_003:0014a17": "　神通大羅漢　　因游支提國　　漸到跋陀村",
    "X57n0950_003:0014a18": "　彼有大毒龍　　字菴婆羅提　　其龍甚暴惡",
    "X57n0950_003:0014a19": "　侵害彼村人　　羅漢神通力　　降伏毒龍已",
    "X57n0950_003:0014a20": "　村人思報恩　　多設蘇乳糜　　有女設糜已",
    "X57n0950_003:0014a21": "　憂其發冷病　　遂取水色酒　　奉上大羅漢",
    "X57n0950_003:0014a22": "　羅漢謂是水　　飲已酒力發　　迷酒倒寺門",
    "X57n0950_003:0014a23": "　衣鉢棄餘處　　醒時用神力　　能伏大毒龍",
    "X57n0950_003:0014a24": "　醉後如死人　　不能伏蝦蟇　　世尊命羅漢",
    "X57n0950_003:0014b01": "　及諸比丘眾　　至彼羅漢所　　因茲制酒戒",
    "X57n0950_003:0014b02": "　正法念經說　　閻羅責置人　　將驅入地獄",
    "X57n0950_003:0014b03": "　先說如是偈　　酒能亂人心　　令人如羊等",
    "X57n0950_003:0014b04": "　不知作不作　　如是應捨酒　　若酒醉之人",
    "X57n0950_003:0014b05": "　如死人無異　　若欲常不死　　彼人應捨酒",
    "X57n0950_003:0014b06": "　酒是諸過處　　常能不饒益　　一切惡道階",
    "X57n0950_003:0014b07": "　黑闇所在處　　飲酒到地獄　　亦到餓鬼處",
    "X57n0950_003:0014b08": "　行於畜生業　　是酒過所誑　　酒為毒中毒",
    "X57n0950_003:0014b09": "　地獄中地獄　　病中之大病　　是佛之所說",
    "X57n0950_003:0014b10": "　若人飲酒者　　無因緣歡喜　　無因緣而瞋",
    "X57n0950_003:0014b11": "　無因緣作惡　　於佛所生癡　　壞世出世事",
    "X57n0950_003:0014b12": "　燒解脫如火　　所謂酒一法　　若人能捨酒",
    "X57n0950_003:0014b13": "　正行於法戒　　彼到第一處　　無死無生處",
    "X57n0950_003:0014b14": "　莫飲無明酒　　能為眾苦因　　聲聞住明脫",
    "X57n0950_003:0014b15": "　猶是醉歸人　　若有病苦時　　應當觀病本",
    "X57n0950_003:0014b16": "　從癡有愛生　　習業招病果　　耆婆盡道術",
    "X57n0950_003:0014b17": "　尚不能救療　　豈有世藥酒　　而能差我病",
    "X57n0950_003:0014b18": "　酒為放逸根　　不飲閉惡道　　寧捨百千身",
    "X57n0950_003:0014b19": "　不毀犯酒戒　　寧使身乾枯　　終不飲此酒",
    "X57n0950_003:0014b20": "　假使毀犯戒　　壽命滿百年　　不如護禁戒",
    "X57n0950_003:0014b21": "　即時身摩滅　　決定能使差　　我猶故不飲",
    "X57n0950_003:0014b22": "　況今不定知　　為差為不差　　作是決定心",
    "X57n0950_003:0014b23": "　心生大歡喜　　即獲見真諦　　所患即消除",
    "X57n0950_003:0014b24": "　汝聽釀酒家　　死墮醎糟獄　　亦墮沸灰中",
    "X57n0950_003:0014c01": "　一萬八千歲　　汝聽沽清酒　　死墮酒池獄",
    "X57n0950_003:0014c02": "　滿中如洋銅　　入其中受苦　　汝聽飲酒人",
    "X57n0950_003:0014c03": "　死墮灌口獄　　手自酌銅汁　　晝夜灌其口",
    "X57n0950_003:0014c04": "　汝聽人將酒　　逼勸持戒人　　死入冰池獄",
    "X57n0950_003:0014c05": "　八千萬歲苦　　皮肉皆破裂　　日夜百死生",
    "X57n0950_003:0014c06": "　然後五百生　　生輒無兩臂　　汝聽或強力",
    "X57n0950_003:0014c07": "　或時因戲笑　　持酒與僧尼　　強伏令其飲",
    "X57n0950_003:0014c08": "　死墮截膝獄　　六百萬歲中　　五百大力士",
    "X57n0950_003:0014c09": "　常截其兩膝　　乃至過酒器　　五百世無手",
    "X57n0950_003:0014c10": "　常作螘蝨形　　曲蛆及蠅蚋　　癡孰無知蟲",
    "X57n0950_003:0014c11": "　一一五百世　　汝聽吉陀婆　　沽酒梳墮井",
    "X57n0950_003:0014c12": "　羅漢飲其水　　八萬聖皆醉　　由是惱聖人",
    "X57n0950_003:0014c13": "　死墮鋸床獄　　八萬大劫中　　常受鋸解苦",
    "X57n0950_003:0014c14": "　後出得為人　　其身長三尺　　顏貌青黑色",
    "X57n0950_003:0014c15": "　耳鼻孔閉塞　　無眼脣褰縮　　手足無十指",
    "X57n0950_003:0014c16": "　何況破戒心　　持酒逼他飲　　多見世愚人",
    "X57n0950_003:0014c17": "　逼他食酒肉　　自不能清淨　　都無羞耻心",
    "X57n0950_003:0014c18": "　復將不淨食　　凌逼破他戒　　寧可斷人命",
    "X57n0950_003:0014c19": "　莫破他善心　　殺命一死生　　未必至三趣",
    "X57n0950_003:0014c20": "　破戒失人天　　及失解脫法　　汝聽斷酒肉",
    "X57n0950_003:0014c21": "　所得福德利　　有人持七寶　　國城妻子施",
    "X57n0950_003:0014c22": "　不如斷酒肉　　千萬分之一　　乃至滿大千",
    "X57n0950_003:0014c23": "　七寶持布施　　不如斷酒肉　　千萬分之一",
    "X57n0950_003:0014c24": "　假使為求福　　鍛金以為人　　其數百千萬",
    "X57n0950_003:0015a01": "　持用廣布施　　不如斷酒肉　　千萬分之一",
    "X57n0950_003:0015a02": "　假使有佛子　　造幡華寶蓋　　滿三千大千",
    "X57n0950_003:0015a03": "　持用供養佛　　不如斷酒肉　　千萬分之一",
    "X57n0950_003:0015a04": "　犯之罪既重　　持之福亦深　　善惡長形對",
    "X57n0950_003:0015a05": "　苦樂鎮相尋　　及健速迴首　　早計各悛心",
    "X57n0950_003:0015a06": "　莫待無常到　　如瓶滿自沉　　勉哉須努力",
    "X57n0950_003:0015a07": "　同待七寶林",
    "X57n0950_003:0015a08": "此偈並出諸經凡讀誦者常須保護若有輕慢即是",
    "X57n0950_003:0015a09": "輕慢諸大乘等經得罪非少。",
    "X57n0950_003:0015a10": "誡五辛篇",
    "X57n0950_003:0015a11": "近因病起靜坐閑念今之道俗多以不急而犯佛禁",
    "X57n0950_003:0015a12": "謂五辛之屬不利腹口無故噉食空為道障深為苦",
    "X57n0950_003:0015a13": "也遂搜其事以示後徒言五辛者一蒜二韮三葱四",
    "X57n0950_003:0015a14": "薤五形具即興蕖也慈愍三藏云此土闕第五辛甞",
    "X57n0950_003:0015a15": "於于闐國見其根狀猶蔓菁其臭如蒜訛謂芸臺及",
    "X57n0950_003:0015a16": "芸荽等非辛數也梵網經云若佛子不得食五辛大",
    "X57n0950_003:0015a17": "蒜革葱慈葱蘭葱興蕖是五種辛一切食中不得食",
    "X57n0950_003:0015a18": "若故食者犯輕垢罪疏依名苑解云大蒜是胡葱革",
    "X57n0950_003:0015a19": "葱是韮蘭葱是小蒜慈葱是今之葱也興蕖是息菜",
    "X57n0950_003:0015a20": "陸機草木蟲魚疏解息菜狀似蔓菁根其華紫赤色",
    "X57n0950_003:0015a21": "可食此與慈愍解興蕖狀同是知此方亦似有也楞",
    "X57n0950_003:0015a22": "伽經云大慧如是一切葱韮臭穢不淨能障聖道亦",
    "X57n0950_003:0015a23": "障世間人天淨處何況諸佛淨土果報又云大慧求",
    "X57n0950_003:0015a24": "聖道者酒肉葱韮及與蒜薤能葷之味悉不應食佛",
    "X57n0950_003:0015b01": "頂經云一切眾生食甘故生食毒故死是諸眾生求",
    "X57n0950_003:0015b02": "三摩提當斷世間五種辛菜是五種辛熟食發婬生",
    "X57n0950_003:0015b03": "啖增恚如是世界食辛之人縱能宣說十二部經十",
    "X57n0950_003:0015b04": "方天仙嫌其臭穢咸皆遠離諸餓鬼等因彼食次舐",
    "X57n0950_003:0015b05": "其唇吻常與鬼住福德日消長無利益是食辛人修",
    "X57n0950_003:0015b06": "三摩地菩薩天仙十方善神不來守護大力魔王伺",
    "X57n0950_003:0015b07": "得其便現作佛身來為說法非毀禁戒讚婬怒癡命",
    "X57n0950_003:0015b08": "終自作魔王眷屬受魔福盡墮無間獄如是諸大乘",
    "X57n0950_003:0015b09": "經咸說五辛為聖道障及諸呪部悉斷五辛非一兩",
    "X57n0950_003:0015b10": "經說其損害三藏云食辛之者墮大地獄尚失人天",
    "X57n0950_003:0015b11": "況得聖果及生淨土今見道俗都不誡慎自謂無罪",
    "X57n0950_003:0015b12": "又見俗家僧寺齋食之中任其厨人恣安薤菜以助",
    "X57n0950_003:0015b13": "香味或生或熟往往純將為菜故意食啖口氣臭穢",
    "X57n0950_003:0015b14": "誦經禮佛殊不自疑又經稱善神聞氣悉皆遠離云",
    "X57n0950_003:0015b15": "何施主返將供佛誠謂苦哉如此供養空費財物尚",
    "X57n0950_003:0015b16": "不免地獄何況得福今評此物未足助其滋味以充",
    "X57n0950_003:0015b17": "口腹何故苦愛食之空招果報願聞此說細詳佛經",
    "X57n0950_003:0015b18": "一切食中悉不得食重述頌曰。",
    "X57n0950_003:0015b19": "　五辛佛所說　　障道定無疑　　梵網招輕垢",
    "X57n0950_003:0015b20": "　楞伽損大慈　　人天猶尚失　　淨土固難期",
    "X57n0950_003:0015b21": "　生啖增嗔念　　熟食發婬思　　講經十二部",
    "X57n0950_003:0015b22": "　天仙悉捨離　　善神不守護　　惡鬼得便宜",
    "X57n0950_003:0015b23": "　薜茘唼脣吻　　魔羅現佛像　　福德因消滅",
    "X57n0950_003:0015b24": "　業障更彌滋　　地獄銅兼鐵　　輪迴網復羈",
    "X57n0950_003:0015c01": "　無端耽草味　　殃禍大堪悲",
    "X57n0950_003:0015c02": "熾盛光道場念誦儀中誡勸檀越文",
    "X57n0950_003:0015c03": "夫修福慧之門置於菩提之道實難實易得旨即易",
    "X57n0950_003:0015c04": "失旨則難如善鑽搖醍醐可獲其不善者漿猶難得",
    "X57n0950_003:0015c05": "此亦如是善用心者一華一香功等虗空一偈一句",
    "X57n0950_003:0015c06": "累滅道成其不善者人天近果尚失何況菩薩勝因",
    "X57n0950_003:0015c07": "夫沙門者名世間眼世間盲瞑即須導之不然則非",
    "X57n0950_003:0015c08": "沙門如來遺囑令無慳恡法財施人既奉聖言故斯",
    "X57n0950_003:0015c09": "誡勸近見檀越之家深有信向請僧歸舍設食讀經",
    "X57n0950_003:0015c10": "望其福慧勞力損財無善儀則敬慢不分是非寧別",
    "X57n0950_003:0015c11": "或倚恃豪富或放縱矜高反言衣食庇廕門僧請喚",
    "X57n0950_003:0015c12": "道場便為恩幸趨瞻失節朗責明訶鋪設法筵穩便",
    "X57n0950_003:0015c13": "驅使門僧無識恐失依棲苦事先為免勞施主縱有",
    "X57n0950_003:0015c14": "法則豈敢輒言檀越不詢門僧不說訛謬之疏自此",
    "X57n0950_003:0015c15": "滋彰不掃廳堂便張法席未斷葷穢輒請聖賢至於",
    "X57n0950_003:0015c16": "迎像延尊殊不避坐旋踵致敬事同彷彿儒典所謂",
    "X57n0950_003:0015c17": "過尊之位必趨況其三寶荊谿大師云凡建道場應",
    "X57n0950_003:0015c18": "先嚴淨然後請像世人口云求道滅障置道場時令",
    "X57n0950_003:0015c19": "愚童慢竪猥服躶形云將像來取像去以此觀之可",
    "X57n0950_003:0015c20": "悲之甚又云雖置道場慠慢尊像及招罪累滅障良",
    "X57n0950_003:0015c21": "難又經云佛滅度後供養像者與在世無別云何世",
    "X57n0950_003:0015c22": "人視同土木迎之大慢禮時薄敬而恠無福報者可",
    "X57n0950_003:0015c23": "弗暫思又石壁大師云斷奠齋筵不如禮席誠哉此",
    "X57n0950_003:0015c24": "言誰肯暫聽徒喪財力實無福報故使世間貧窮者",
    "X57n0950_003:0016a01": "多富足者少由此而然今勸檀越常親有識請問佛",
    "X57n0950_003:0016a02": "法甚深福慧云何修行下氣低心屈膝接足敬奉為",
    "X57n0950_003:0016a03": "師凡設法筵先往取則嚴灑廳舘齋潔身心名香異",
    "X57n0950_003:0016a04": "華珍菓美食預備支儲請迎懃重承接眾僧虔想十",
    "X57n0950_003:0016a05": "方三世眾聖來入我家慚悚驚惶如僕奉大家如婆",
    "X57n0950_003:0016a06": "羅門事火遵依法式不得師心勿憚勤勞事事供給",
    "X57n0950_003:0016a07": "皆可意裁此事千條不可盡說今略示五事粗可行",
    "X57n0950_003:0016a08": "持。",
    "X57n0950_003:0016a09": "第一欲陳法會家中長幼盡須同心去其酒肉五",
    "X57n0950_003:0016a10": "辛等物施主每日隨僧禮佛陳吐懺悔。",
    "X57n0950_003:0016a11": "第二當僧齋次躬須給侍不得坐於僧上稱是主",
    "X57n0950_003:0016a12": "人放縱談笑。",
    "X57n0950_003:0016a13": "第三佛前供養須倍於僧凡聖等心事事精細。",
    "X57n0950_003:0016a14": "第四盡其所惜施佛及僧勿得隱細用麤世世招",
    "X57n0950_003:0016a15": "失意果報。",
    "X57n0950_003:0016a16": "第五道場緩急不得使僧此是福田翻為奴僕豈",
    "X57n0950_003:0016a17": "可得乎。",
    "X57n0950_003:0016a18": "我今此說智者知之或有愚者為檀越之家嫌難遵",
    "X57n0950_003:0016a19": "奉門僧無識見有揀眾之言恐為所鄙不能盡行吾",
    "X57n0950_003:0016a20": "知此文將被火滅願　十方三寶及有識者同力護",
    "X57n0950_003:0016a21": "持誡勸檀越敬三寶文。",
    "X57n0950_003:0016a22": "改祭修齋疏文",
    "X57n0950_003:0016a23": "謹於當鄉保安田蚕人口靈廟之宇啟建金光明道",
    "X57n0950_003:0016a24": "場齋僧供佛轉誦大乘意者迴易每年拜祭餚酒之",
    "X57n0950_003:0016b01": "會以為清淨之齊俾福等神祇兼利安人畜今晨建",
    "X57n0950_003:0016b02": "首特具疏牋者。",
    "X57n0950_003:0016b03": "原夫抱草救焚義由愚極益薪止沸事匪知幾太顛",
    "X57n0950_003:0016b04": "倒於常情頗乖違於物理實喻造殃求福奪命祈恩",
    "X57n0950_003:0016b05": "翻將久禍之基擬作長生之術釋典以濟魚飼虎真",
    "X57n0950_003:0016b06": "為仁壽之方儒經以殺豕存羊豈是谷神之籙當斯",
    "X57n0950_003:0016b07": "時也淳風尚簡正教未行且敦姬孔之儀遂播蒸甞",
    "X57n0950_003:0016b08": "之禮洎乎梁朝改祭一邦為齋戒之場顏氏訓家萬",
    "X57n0950_003:0016b09": "代奉歸依之式人移世變俗薄時澆為善者孤積惡",
    "X57n0950_003:0016b10": "者眾周風更續梁制遂亡尚迷於黍稷非馨豈悟於",
    "X57n0950_003:0016b11": "幡華是善爭鋒競銳累豆加籩寧知乎謟祭乖儀孰",
    "X57n0950_003:0016b12": "謂乎淫風敗禮尚違孔制安順佛慈今則鄉老傾誠",
    "X57n0950_003:0016b13": "廟巫投懇與象神而盟誓易祭為齋對諸佛以要期",
    "X57n0950_003:0016b14": "捨邪歸正蓋聞天地之理正觀日月之德正明天地",
    "X57n0950_003:0016b15": "和而萬物遂生日月運而四時合節二儀既測百慮",
    "X57n0950_003:0016b16": "可窮神物司幽人倫主顯人神之心交感幽顯之道",
    "X57n0950_003:0016b17": "遂通儻人不敬神則禍福之端何託苟幽不合顯則",
    "X57n0950_003:0016b18": "禘甞之禮徒施既神假人靈須神從人願人今歸佛",
    "X57n0950_003:0016b19": "願神亦同歸佛若度人願神亦同度我佛者萬德之",
    "X57n0950_003:0016b20": "慈流莫異十方之悲濟無窮猶杲日之運太虗山谷",
    "X57n0950_003:0016b21": "同照若霶雨之飛長野草木共霑振神通也雷懾邪",
    "X57n0950_003:0016b22": "徒揚法音也風馳正教席上之四王受命座間之八",
    "X57n0950_003:0016b23": "部分符俾化極六虗使恩周萬彚故兇徒稱號天祠",
    "X57n0950_003:0016b24": "之金像低頭稚子呼名曠野之鬼神稽首我等人祇",
    "X57n0950_003:0016c01": "共慶獲聽餘音鄉里同緣遭逢像運覺生死之路遠",
    "X57n0950_003:0016c02": "終也何歸悟塗炭之苦長悠哉莫返今欲裁妍補醜",
    "X57n0950_003:0016c03": "改往修來掃灑神祠莊嚴佛會易短舞作威儀之相",
    "X57n0950_003:0016c04": "變長歌為方等之音器滿潔粢盤盈素品抽棘去伊",
    "X57n0950_003:0016c05": "蘭之種焚茨植簷蔔之根溪澗之毛血不流樹上之",
    "X57n0950_003:0016c06": "鳥鴟罷噪豕羊遂性鱗羽樂天頓改村坊全同淨土",
    "X57n0950_003:0016c07": "伏乞　十方諸佛衛八部以俱臨十地眾僧統三乘",
    "X57n0950_003:0016c08": "而並降愍我投然之子願施救苦之恩先懺三塗次",
    "X57n0950_003:0016c09": "祈五福仰惟嚴祠陰宰靈境冥官昔同受祭之神今",
    "X57n0950_003:0016c10": "共改齋之聖暫迴俊造諦察善言敢據佛經願聞神",
    "X57n0950_003:0016c11": "聽且九居之形未脫必三塗之理無差殺畜為神神",
    "X57n0950_003:0016c12": "豈免將來之對斷葷因佛佛乃開改往之懺門既悟",
    "X57n0950_003:0016c13": "前非莫生後悔杯盤餚酒歆饗片時形影仇讎纏綿",
    "X57n0950_003:0016c14": "浩劫鄉戶等蚕憂公賦田為糇粮惟希陰隲之恩寧",
    "X57n0950_003:0016c15": "懼幽關之事亡我無所靡神不宗出三物以詛斯陳",
    "X57n0950_003:0016c16": "異位而饗彼或烹或剝或灸或燔亘村之羶火交煙",
    "X57n0950_003:0016c17": "徧野之痛聲接韻洎乎祀祊臨尊莫不兼子保妻誰",
    "X57n0950_003:0016c18": "知於畏死貪生與人無別肯悟於殺他活己比畜何",
    "X57n0950_003:0016c19": "殊拔刃臨頭豈不念呼時認主舉籩就口而不思及",
    "X57n0950_003:0016c20": "暮還家養之也猶子比兒殺之也摧羽崩角尚解銜",
    "X57n0950_003:0016c21": "環報主豈無彈鋏懷怨乞三寶提携已殞者皆令解",
    "X57n0950_003:0016c22": "脫對百神斷約未傷者永收逍遙齋既洗心懺希滅",
    "X57n0950_003:0016c23": "罪晝感日光之照達闍王之業性無生夜通金皷之",
    "X57n0950_003:0016c24": "音同信相之疑根永拔仰迴功德全施廟靈加自在",
    "X57n0950_003:0017a01": "於神通保優游於仙宅昔受嘉魚旨酒尚降祉以穰",
    "X57n0950_003:0017a02": "穰今霑甘露醍醐更垂休而穆穆秉心莫二錫祐無",
    "X57n0950_003:0017a03": "疆十雨五風望長成於報歲齋僧供佛敢誓答於有",
    "X57n0950_003:0017a04": "秋仍願蚕富田豐于囊于槖生涯益廣我陸我阿眉",
    "X57n0950_003:0017a05": "壽者皆滿百年嬰孩者咸敦五福妻良子孝兄順弟",
    "X57n0950_003:0017a06": "恭泛愛親仁利用崇德　聖宋常安於今日仁君永",
    "X57n0950_003:0017a07": "福於萬年庶績咸熙百官盡美諸天龍鬼護國護民",
    "X57n0950_003:0017a08": "法界含生離苦得樂者也眾等下情不任虔切祝望",
    "X57n0950_003:0017a09": "之至謹疏。",
    "X57n0950_003:0017a10": "改祭修齋決疑頌(并序)",
    "X57n0950_003:0017a11": "近見多改祭祀競修齋福斷肉止殺正信念佛甚為",
    "X57n0950_003:0017a12": "希有其間或未知損益者妄生破毀便言在俗祭祀",
    "X57n0950_003:0017a13": "為先或云齋戒不能救急見蔬食念佛我但持心聞",
    "X57n0950_003:0017a14": "善惡因緣來世誰受於是善根未深者被斯惑亂多",
    "X57n0950_003:0017a15": "退初心今為斷疑引經明證并作偈頌令易憶持依",
    "X57n0950_003:0017a16": "此誠言莫信邪說然世人疑慮是故無量今但從要",
    "X57n0950_003:0017a17": "略書十頌。",
    "X57n0950_003:0017a18": "第一疑有鬼無鬼能禍能福耶。",
    "X57n0950_003:0017a19": "釋曰經說六道鬼居其一何疑無鬼耶阿含經云",
    "X57n0950_003:0017a20": "一切所居舍宅街巷道陌屠坊市肆及諸山塚皆",
    "X57n0950_003:0017a21": "有鬼神但不能利害於人譬喻經云天下鬼神不",
    "X57n0950_003:0017a22": "能活人不能殺人亦不能令人富貴貧窮但隨人",
    "X57n0950_003:0017a23": "衰劣而作恠崇希望祭祀若求福必定無也世俗",
    "X57n0950_003:0017a24": "不知空被誑或殺生造惡頌曰。",
    "X57n0950_003:0017b01": "　鬼神隨處有　　謟誑世間人　　祭鬼都無福",
    "X57n0950_003:0017b02": "　空增殺業因",
    "X57n0950_003:0017b03": "第二疑現見世人病患祭祀獲安何言無福耶。",
    "X57n0950_003:0017b04": "釋曰世人貧病災福皆屬因果非鬼能為是鬼為",
    "X57n0950_003:0017b05": "禍蓋從邪信所招謟求而得辯正論云舊鬼教新",
    "X57n0950_003:0017b06": "鬼興恠求食初往二家轉磨上碓其家事佛不信",
    "X57n0950_003:0017b07": "是恠俱云善神助我盡日舂磨數斛米麥都不得",
    "X57n0950_003:0017b08": "食後入邪信之家令白狗上空中而行其家大恠",
    "X57n0950_003:0017b09": "殺狗設食因茲得飽當知信佛不要信恠設使見",
    "X57n0950_003:0017b10": "恠但專念佛其恠自息頌曰。",
    "X57n0950_003:0017b11": "　正信天龍護　　邪神豈奈何　　但知常念佛",
    "X57n0950_003:0017b12": "　災恠自消磨",
    "X57n0950_003:0017b13": "第三疑家眷死後祭祀得食不得食耶。",
    "X57n0950_003:0017b14": "釋曰若墮餓鬼祭祀之時或有得食若在燄口之",
    "X57n0950_003:0017b15": "鬼雖祭亦不得食阿含經云若為死人布施祭祀",
    "X57n0950_003:0017b16": "者若死入餓鬼中得食若生餘處必不得食也六",
    "X57n0950_003:0017b17": "道萬品受報差殊父母死亡豈皆作鬼世人不識",
    "X57n0950_003:0017b18": "一向祭祀甚無理也頌曰。",
    "X57n0950_003:0017b19": "　人死隨前業　　升沉六道殊　　如何純祭祀",
    "X57n0950_003:0017b20": "　須道世人愚",
    "X57n0950_003:0017b21": "第四疑祭祀之法廣在禮經天子七廟諸侯五廟大",
    "X57n0950_003:0017b22": "夫卿士至於庶人皆同祭祀圓丘方澤上下神明國",
    "X57n0950_003:0017b23": "之常典云何勸令斷祭奈太傷國風乎。",
    "X57n0950_003:0017b24": "釋曰祭禮出其俗典斷祭據其佛經俗典則未逃",
    "X57n0950_003:0017c01": "殺害佛經則唯尚慈悲殺害則報在三塗慈悲則",
    "X57n0950_003:0017c02": "果成萬德以善改惡導淺令深佛度眾生無不皆",
    "X57n0950_003:0017c03": "爾今人既信佛教須修佛慈不可更殺眾生稱佛",
    "X57n0950_003:0017c04": "弟子況復時俗不獨祭先靡神不宗實謂淫祀不",
    "X57n0950_003:0017c05": "修明德唯事殺生可悲之深略談難盡故昔梁武",
    "X57n0950_003:0017c06": "帝勑天下斷祭止殺蓋遵佛教豈獨今日也幸有",
    "X57n0950_003:0017c07": "齋福正好競修足可利於存亡亦免傷於物命何",
    "X57n0950_003:0017c08": "勞苦執祀典經乎頌曰。",
    "X57n0950_003:0017c09": "　殺牛慙禴祭　　黍稷本非馨　　齋誦真明德",
    "X57n0950_003:0017c10": "　何勞執禮經",
    "X57n0950_003:0017c11": "第五疑祭祀之家及彼師巫得何罪報耶。",
    "X57n0950_003:0017c12": "釋曰如毗尼律中說迦留陀夷身證羅漢被婆羅",
    "X57n0950_003:0017c13": "門婦殺之因過去曾為祭主今廟祀是也有五百",
    "X57n0950_003:0017c14": "商人共宰一羊同來乞願殺羊祭祀已俱墮地獄",
    "X57n0950_003:0017c15": "世世已來常被羊殺其五百人亦因彼婦被波斯",
    "X57n0950_003:0017c16": "匿王所殺且五百人共殺一命并其祀主今證聖",
    "X57n0950_003:0017c17": "果受報未盡何況一人殺多物命又晉時巴丘縣",
    "X57n0950_003:0017c18": "有師巫姓舒名禮為人祭祀死墮熱殺地獄舉體",
    "X57n0950_003:0017c19": "焦爛還魄自說又寶藏經廣說祭祀之報不能備",
    "X57n0950_003:0017c20": "引頌曰。",
    "X57n0950_003:0017c21": "　殺他還自殺　　影響逐形聲　　鬼飽都無福",
    "X57n0950_003:0017c22": "　空招墮火坑",
    "X57n0950_003:0017c23": "第六疑今若改祭自古已來還有報驗耶。",
    "X57n0950_003:0017c24": "釋曰此事感驗非一今為略引晉有張應本事俗",
    "X57n0950_003:0018a01": "神皷舞淫祀咸和八年妻病禱祭罄竭妻曰今病",
    "X57n0950_003:0018a02": "日困求鬼無益乞作佛事應便許之請僧曇鎧明",
    "X57n0950_003:0018a03": "當設齋夜夢神人責應不早嚴淨見鎧隨後曰始",
    "X57n0950_003:0018a04": "欲發心未可責之眠覺連夜秉火設座因茲廢神",
    "X57n0950_003:0018a05": "事佛其妻病愈後張應身死墮鑊湯地獄因前改",
    "X57n0950_003:0018a06": "祭善神來救遂得解脫還魂自說又顏氏家訓云",
    "X57n0950_003:0018a07": "梁世江陵劉氏以賣鱓羮為業後生一兒頭是鱓",
    "X57n0950_003:0018a08": "自頸已下方為人耳又王克為永嘉郡守有人餉",
    "X57n0950_003:0018a09": "羊集賓欲讌而羊繩解來投一客先跪兩拜便入",
    "X57n0950_003:0018a10": "衣中此客竟不言之固無救請須臾宰羊為[夕/肉]先",
    "X57n0950_003:0018a11": "行至客一臠入口便下皮肉周行徧體痛楚號叫",
    "X57n0950_003:0018a12": "方便說之遂作羊鳴而死梁孝元在江州有人為",
    "X57n0950_003:0018a13": "望蔡縣令經劉敬躬亂縣廨被焚寄寺而住民將",
    "X57n0950_003:0018a14": "牛酒作禮縣令以牛繫柱屏除佛像鋪設牀座於",
    "X57n0950_003:0018a15": "堂上接賓未殺之頃牛解徑來至階而拜縣令大",
    "X57n0950_003:0018a16": "笑命左右宰之飲噉醉飽便臥簷下稍醒而覺體",
    "X57n0950_003:0018a17": "痒爬搔癮胗因爾成白癩病經十許年死又梁世",
    "X57n0950_003:0018a18": "有人常以鷄卵白和沐云使髮光每沐輒破二三",
    "X57n0950_003:0018a19": "十枚臨死髮中但聞啾啾數千鷄鶵聲楚痛篤病",
    "X57n0950_003:0018a20": "而死又顏氏家訓云齊國有一家甚豪侈非手殺",
    "X57n0950_003:0018a21": "牛則噉之不美年三十許病篤大見牛來舉體如",
    "X57n0950_003:0018a22": "被刀刺叫呼而終江陵高偉隨吾入齊凡數年向",
    "X57n0950_003:0018a23": "幽州淀中捕魚後病每見群魚齧之而死又宋有",
    "X57n0950_003:0018a24": "陳安居父母信釋教旦夕齋誦有伯事神神影滿",
    "X57n0950_003:0018b01": "宅後伯死絕嗣父令安居紹伯家舍便廢淫祀其",
    "X57n0950_003:0018b02": "神遂禍安居三年篤病執志不迴常誓曰若使我",
    "X57n0950_003:0018b03": "殺生祭祀寧生自臠割四體終不殺命安居身亡",
    "X57n0950_003:0018b04": "席君歎曰此人事佛大德人也壽當九十三歲遂",
    "X57n0950_003:0018b05": "放令還其伯殺害祭祀欺誑百姓罪宜墮苦此例",
    "X57n0950_003:0018b06": "非一不能盡書頌曰。",
    "X57n0950_003:0018b07": "　迴邪生正信　　臭草出栴檀　　逢難須堅固",
    "X57n0950_003:0018b08": "　安居志好攀",
    "X57n0950_003:0018b09": "第七疑改祭之後忽遇災禍既已捨神求誰救護耶。",
    "X57n0950_003:0018b10": "釋曰但每日一心稱念觀世音菩薩一切災難一",
    "X57n0950_003:0018b11": "切病痛牢獄賊盜水火風雷虎狼毒蛇蟲藥呪詛",
    "X57n0950_003:0018b12": "皆不能害請觀音經中佛勑諸大天龍藥叉一切",
    "X57n0950_003:0018b13": "威猛神將晝夜守護受持觀世音菩薩名者諸惡",
    "X57n0950_003:0018b14": "鬼神尚不能以惡眼視之況復加害梁朝有沙門",
    "X57n0950_003:0018b15": "名僧融為一家毀除神影勸受五戒被其鬼將領",
    "X57n0950_003:0018b16": "鬼兵來責融融專念觀音一聲未絕忽見神人以",
    "X57n0950_003:0018b17": "金剛杵擬其鬼眾一時走散身上甲冑化為灰粉",
    "X57n0950_003:0018b18": "又僧融曾勸夫婦二人受戒後為賊所累夫遂逃",
    "X57n0950_003:0018b19": "避其婦繫獄融教至心稱觀世音更無餘法婦人",
    "X57n0950_003:0018b20": "依語感枷杻三木自然釋脫獄門自開因是免難",
    "X57n0950_003:0018b21": "其事非一不可備論頌曰。",
    "X57n0950_003:0018b22": "　專持菩薩號　　八部護君身　　急難隨聲應",
    "X57n0950_003:0018b23": "　唯除不信人",
    "X57n0950_003:0018b24": "第八疑自來殺生祭祀所有罪業作何功德而得消",
    "X57n0950_003:0018c01": "滅耶。",
    "X57n0950_003:0018c02": "釋曰但各書寫供養金光明經迴此功德與彼怨",
    "X57n0950_003:0018c03": "家將來無對如張居道殺生忽被怨家取去冥關",
    "X57n0950_003:0018c04": "許寫此經怨家解脫居道放還但將所贖經文安",
    "X57n0950_003:0018c05": "家中供養每日精勤稱此經題名目及三寶名自",
    "X57n0950_003:0018c06": "然家中眷屬安隱財帛增多一切天龍皆來護宅",
    "X57n0950_003:0018c07": "一切災橫邪鬼悉不敢害請至信此言終不虗也",
    "X57n0950_003:0018c08": "頌曰。",
    "X57n0950_003:0018c09": "　法寶真良藥　　眾生自不甞　　書持并供養",
    "X57n0950_003:0018c10": "　世世上天堂",
    "X57n0950_003:0018c11": "第九疑凡修齋福并讀誦經典當迴向家宅何等神",
    "X57n0950_003:0018c12": "明凡有幾位耶。",
    "X57n0950_003:0018c13": "釋曰迴向天龍善神閻羅冥官山川境邑一切神",
    "X57n0950_003:0018c14": "明家中土地神護宅善神并先代亡靈墮在惡道",
    "X57n0950_003:0018c15": "者除此以外其餘家中雜雜鬼神並不須事之亦",
    "X57n0950_003:0018c16": "不須迴向此等皆非汝家所事悉名邪謟切信此",
    "X57n0950_003:0018c17": "言頌曰。",
    "X57n0950_003:0018c18": "　作福常迴施　　天龍善鬼神　　威光常覆護",
    "X57n0950_003:0018c19": "　使汝免災迍",
    "X57n0950_003:0018c20": "第十疑既不許祭祀或家眷死亡墮在鬼趣云何施",
    "X57n0950_003:0018c21": "其飲食耶。",
    "X57n0950_003:0018c22": "釋曰經有方法今當普示請各依行如此施食得",
    "X57n0950_003:0018c23": "福無量如供養百千俱胝諸佛功德正等每日將",
    "X57n0950_003:0018c24": "淨器盛一器淨飯唯除瓷器及鐵器不得用經中",
    "X57n0950_003:0019a01": "銅器最上其器不須至大即是盂器之屬也每日",
    "X57n0950_003:0019a02": "至暮時以淨水灌其飯上令滿以左手擎之以右",
    "X57n0950_003:0019a03": "手舉頭指其器中誦呪七徧已彈指七下將飯傾",
    "X57n0950_003:0019a04": "於淨地不得近桃李樹下傾己而作是言我今普",
    "X57n0950_003:0019a05": "施一切餓鬼依草附木孤魂滯魄勝劣鬼神清淨",
    "X57n0950_003:0019a06": "法食無遮無礙隨意飽滿或能更為稱三寶名等",
    "X57n0950_003:0019a07": "其呪曰。",
    "X57n0950_003:0019a08": "曩謨薩嚩怛他(一)[薩/子]嚩跢路(引)枳帝(二)唵(三)三(去)跋",
    "X57n0950_003:0019a09": "囉(四)三跋囉(五)吽(六)",
    "X57n0950_003:0019a10": "此施法食不獨令家先眷屬得食普令一切餓鬼飽",
    "X57n0950_003:0019a11": "滿利益甚深普勸若僧若俗若男若女盡行此法頌",
    "X57n0950_003:0019a12": "曰。",
    "X57n0950_003:0019a13": "　鬼道常飢渴　　當生憐愍心　　能蠲口中食",
    "X57n0950_003:0019a14": "　佛贊福田深",
    "X57n0950_003:0019a15": "野廟誌",
    "X57n0950_003:0019a16": "蚩蚩小氓舉事罔有不悖去仁就殺俾我且壽醨德",
    "X57n0950_003:0019a17": "淫祀睠我且福山海之俗偏其弊之道傍之樹茂干",
    "X57n0950_003:0019a18": "他者疑其有神輙裁紙以贄其下山麓之水淵干他",
    "X57n0950_003:0019a19": "者測其有靈乃列豆以旅其湄里能言者宗以為巫",
    "X57n0950_003:0019a20": "巫乃肆我無識首拜于水樹正名質事至於屋室形",
    "X57n0950_003:0019a21": "容以緒無端焉有疾且憂旱潦之作歸禍于茲始乃",
    "X57n0950_003:0019a22": "一室漸而後乃百室始乃小牲不已後乃大牲年或",
    "X57n0950_003:0019a23": "三四其祀貧躓之夫若為其事神乎於戲家不聊生",
    "X57n0950_003:0019a24": "禍出非鬼吾弗能救歟且樹之始胡不自神待人而",
    "X57n0950_003:0019b01": "神也水之始胡不自靈待人而靈也神之既歆其血",
    "X57n0950_003:0019b02": "食胡不尚其玉帛能化紙為財胡不變土為食何食",
    "X57n0950_003:0019b03": "人之貴而財人之賤反常之甚焉已而已而吾聞之",
    "X57n0950_003:0019b04": "矣積善之家必有餘慶積不善之家必有餘殃神遠",
    "X57n0950_003:0019b05": "乎哉惟心所載靈遠乎哉惟人所在而競愚於水樹",
    "X57n0950_003:0019b06": "也。",
    "X57n0950_003:0019b07": "三衣辨惑篇",
    "X57n0950_003:0019b08": "佛制法衣但三一曰安陀會二曰鬱多羅僧三曰僧",
    "X57n0950_003:0019b09": "伽梨此三法衣定是出家之服非在家者所被僧祇",
    "X57n0950_003:0019b10": "云三衣者賢聖沙門標識非俗人所為智論云佛聖",
    "X57n0950_003:0019b11": "弟子住於中道故著三衣外道裸形無耻白衣多貪",
    "X57n0950_003:0019b12": "重著雜阿含云修四無量者並剃髮服三法衣而出",
    "X57n0950_003:0019b13": "家也據斯以知定非俗服世云梵網經有通俗著者",
    "X57n0950_003:0019b14": "人見彼經廣列王臣道俗盡得受戒應教身所著袈",
    "X57n0950_003:0019b15": "裟等言便令士女受菩薩戒者著七條衣觀彼經文",
    "X57n0950_003:0019b16": "未心全爾袈裟正翻為染或翻臥具據翻染者秪是",
    "X57n0950_003:0019b17": "通制道俗受戒須服壞色恐其染同特艶乖於法制",
    "X57n0950_003:0019b18": "乃云應教身所著染皆使壞色或有風俗不可盡制",
    "X57n0950_003:0019b19": "而出家菩薩必須染壞故復文云比丘應與俗服有",
    "X57n0950_003:0019b20": "異何曾通俗著七條衣或翻臥具者南山云三衣總",
    "X57n0950_003:0019b21": "名梵網經云被九條七條五條袈裟即其文也若爾",
    "X57n0950_003:0019b22": "者又何妨袈裟之語別在出家亦即文云比丘皆應",
    "X57n0950_003:0019b23": "與俗服有異尋天台及藏法師章疏俱作染壞義釋",
    "X57n0950_003:0019b24": "並無通俗三衣之說雖方等經中通俗修懺入道場",
    "X57n0950_003:0019c01": "時許著三衣但是單縫(平聲)不許却刺(七迹反)佛言此三",
    "X57n0950_003:0019c02": "衣者一名單縫二名俗服荊溪師云若却刺者即是",
    "X57n0950_003:0019c03": "大僧受持之衣是故此衣應須別造世有借出家人",
    "X57n0950_003:0019c04": "衣深為未可故知雖三衣非出家服(出輔行記)信其梵網",
    "X57n0950_003:0019c05": "若已許著方等何故要須單縫乃至阿含佛令取阿",
    "X57n0950_003:0019c06": "難鬱多羅僧與婆四吒女著等此出自聖意暫爾赴",
    "X57n0950_003:0019c07": "機滅後下凡須依定制一切戒律涅槃重宣最後之",
    "X57n0950_003:0019c08": "言方為揩定三衣許俗彼經無文餘或云攘災免厄",
    "X57n0950_003:0019c09": "許與小片至如戲女暫挂獵師假被或云得四寸而",
    "X57n0950_003:0019c10": "飲食斯充挂一片而羅剎不噉蓋顯三衣之功用非",
    "X57n0950_003:0019c11": "許四民之受持出家閑邪之人尚昧持衣之軌在塵",
    "X57n0950_003:0019c12": "煩雜之眾寧知奉法之儀南山云若受用有方則不",
    "X57n0950_003:0019c13": "生罪戾必領納乖式便自陷深愆一生無衣覆身一",
    "X57n0950_003:0019c14": "死自負聖責何慮無惡道分觀斯之言自坐深過忍",
    "X57n0950_003:0019c15": "將非法誤累在家更有愆妄不能緘默多見道俗競",
    "X57n0950_003:0019c16": "挂絡子濫觴久矣滋彰近矣且三衣五納制聽二典",
    "X57n0950_003:0019c17": "絡子名狀出自何文設以三衣破片而迴作者比丘",
    "X57n0950_003:0019c18": "衣損秪合補治令不失受持豈容被其破片更立異",
    "X57n0950_003:0019c19": "名何殊遭賊失衣比丘乎或云院內執作暫挂無妨",
    "X57n0950_003:0019c20": "者安陀會正是院內之衣何不著耶至於俗家弟子",
    "X57n0950_003:0019c21": "若免災厄不應常挂袈裟之片若許常挂何不全許",
    "X57n0950_003:0019c22": "三衣而但許一片耶南山引僧祗龍著袈裟免金翅",
    "X57n0950_003:0019c23": "難乃云必不順教則所被無力袈娑違教尚云無力",
    "X57n0950_003:0019c24": "況今絡子持新裁染公然製造若名若體全是非法",
    "X57n0950_003:0020a01": "驗知被挂得罪無福今略書三種違教之咎庶幾讀",
    "X57n0950_003:0020a02": "之宥過無大必改為善一者絡子名體都無所載制",
    "X57n0950_003:0020a03": "聽二教一切所無既乏五功濫參三賤違教之責冥",
    "X57n0950_003:0020a04": "報非虗二者制聽二教唯佛一人自菩薩聲聞述而",
    "X57n0950_003:0020a05": "不作今既自制絡子仁者便是佛耶三者隨外道輩",
    "X57n0950_003:0020a06": "非佛者流南山云以雜色線縫於衣上作條幅者是",
    "X57n0950_003:0020a07": "外道法結偷闌遮況乎造非法衣殊乖先制非外道",
    "X57n0950_003:0020a08": "輩斯何人哉幸願四方道人行大乘者讀文尋意莫",
    "X57n0950_003:0020a09": "守己情擔麻棄金殊非智者革弊從正斯則達人應",
    "X57n0950_003:0020a10": "知無上佛乘解無道俗傳持之軌誠在律儀涅槃扶",
    "X57n0950_003:0020a11": "律談常正在於此律範若壞法假誰傳豈生為人不",
    "X57n0950_003:0020a12": "護眼目斷常住命非旃陀羅耶昔靜靄法師值周武",
    "X57n0950_003:0020a13": "行虐自恨不能護法出家奚為乃坐石奮刀徧身剖",
    "X57n0950_003:0020a14": "肉引膓挂樹以手捧心而卒嗚呼古賢護法其若是",
    "X57n0950_003:0020a15": "乎我等既斆未能宜守法制莫致毀損殃墜自他矣",
    "X57n0950_003:0020a16": "景德四年丁未十月二十二日東掖山傳天台教觀",
    "X57n0950_003:0020a17": "沙門(遵式)撰述。",
    "X57n0950_003:0020a19": "金園集卷下(終)"
}