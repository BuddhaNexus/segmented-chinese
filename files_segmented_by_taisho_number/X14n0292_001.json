{
    "X14n0292_001:0603a03": "楞嚴經擊節自序",
    "X14n0292_001:0603a05": "釋迦老子。播弄唇舌。四十九年。橫說竪說。顯說密說。",
    "X14n0292_001:0603a06": "百般伎倆。皆是弄人的圈套。千樣鉗鎚。無非鍊鋼鐵",
    "X14n0292_001:0603a07": "的家風。令人塞在胸中。嘔吐不了。皆成藥病。若是上",
    "X14n0292_001:0603a08": "根利智。必須裂開圈套。撲破疑團。從自己胸襟。一一",
    "X14n0292_001:0603a09": "流出。棄其舊而開其新。始自蓋天蓋地。大凡看教。須",
    "X14n0292_001:0603a10": "得真實工夫到家。自有真實受用。參須實參。悟須實",
    "X14n0292_001:0603a11": "悟。宗乘教語。必得如來真旨。莫執文會義。隨語生解。",
    "X14n0292_001:0603a12": "直透詮旨。契會本心。無師之智現前。天真之道不昧。",
    "X14n0292_001:0603a13": "消歸自己。冥合無遺。即不見有文字絲毫之相。大涅",
    "X14n0292_001:0603a14": "槃經云。聞說大涅槃。一字一句。不作字相。不作句相。",
    "X14n0292_001:0603a15": "不作文相。不作佛相。不作說相。如是義者。名無相相。",
    "X14n0292_001:0603a16": "楞嚴經者。如來縱橫妙辯。吐納虗空。舌底鋒鋩。神奇",
    "X14n0292_001:0603a17": "變化。綿綿密密。如空谷響。全體是楞嚴大定。全體是",
    "X14n0292_001:0603a18": "大寂滅海中流出。恣肆汪洋。語言揮灑。如激懸河。埋",
    "X14n0292_001:0603a19": "鋒弢頴。每變每奇。莫測其淺深。融心融見。迷者之所",
    "X14n0292_001:0603a20": "忙然。心無是非之域。見無是非之境。觸境即心。是非",
    "X14n0292_001:0603a21": "雙忘也。由是乎真精妙覺明性之中。向發乎如來大",
    "X14n0292_001:0603a22": "機大用。密權示迹。至聖埀象。豈無為哉。是以克窮精",
    "X14n0292_001:0603a23": "蘊。即言調而洞徹宗猷。契宗猷而頓明心見。一味之",
    "X14n0292_001:0603a24": "膏。分河暫起。見無多方。心無邪岐。常觀如來微妙之",
    "X14n0292_001:0603b01": "辯。大露真心於言表。顯真心於隨緣。示真心於直言。",
    "X14n0292_001:0603b02": "皆如來所發乎心。語音變化之法。鼓舞文章之妙。擴",
    "X14n0292_001:0603b03": "心見而齊物我。了言說而非實義。則雖酬酢萬變。言",
    "X14n0292_001:0603b04": "動千殊。皆如來自住三摩地中。一經之奧。可以一貫",
    "X14n0292_001:0603b05": "而無遺矣。是以心見之融為蛇畫足。析根析境。能所",
    "X14n0292_001:0603b06": "皆忘。而頑空虗靜之徒。不能隨事隨機。精察如來之妙",
    "X14n0292_001:0603b07": "辯。以致其本然無動之心。空知解而蕩見聞。掃情識",
    "X14n0292_001:0603b08": "而截妄想。天機觸發。萬慮皆空。顯縱奪之奇。行殺活",
    "X14n0292_001:0603b09": "之妙。唯一舌變之奇。猶龍神之雨。是故殫智慮。弊精",
    "X14n0292_001:0603b10": "力。而莫究其見也。搜玄樞。極法藏。而莫竟其說也。析",
    "X14n0292_001:0603b11": "隣虗。創精見。而莫既其心也。夫言一而已矣。特然顯",
    "X14n0292_001:0603b12": "露。渾然一體。觸境融心。如珠走盤。周流無滯。和聲吐",
    "X14n0292_001:0603b13": "露。橫拈倒弄。皆所陳心。豈可字字而求焉。句句而鳩",
    "X14n0292_001:0603b14": "焉。趣風傳響。疑滯豁然。莫為文字所障。持循講習者。",
    "X14n0292_001:0603b15": "日就支離。而無真實見地。互起根見之疑。如識臭物",
    "X14n0292_001:0603b16": "為栴檀。張瓦礫為南金。是以高明慼額。拊膺而抱痛。",
    "X14n0292_001:0603b17": "膏肓痼疾。神醫斂手而傍觀。若以親證雖成。而皆現",
    "X14n0292_001:0603b18": "於民生日用。是以功非專。則不能悟。心非悟。則不能",
    "X14n0292_001:0603b19": "以化。悟非真。則不能以通。見非悟。則不能以融。窮變",
    "X14n0292_001:0603b20": "化於千言。顯一心於萬法。轉辯轉精。愈窮愈妙。皆是",
    "X14n0292_001:0603b21": "悟後功為神用。至易至簡。虗圓妙應者也。",
    "X14n0292_001:0603c06": "楞嚴經擊節",
    "X14n0292_001:0603c08": "明　大韶　著",
    "X14n0292_001:0603c09": "於時世尊頂放百寶無畏光明(至)歸來佛所。",
    "X14n0292_001:0603c10": "如來說法。先表真體。而放光明。化佛跏趺於舌流",
    "X14n0292_001:0603c11": "出神光。宣說呪語。以顯不思議之神變。非識可到",
    "X14n0292_001:0603c12": "思議可及也。",
    "X14n0292_001:0603c13": "阿難見佛頂禮悲泣恨無始來。",
    "X14n0292_001:0603c14": "觀如來這般大作略。大辯才。大機括。大作用。必有",
    "X14n0292_001:0603c15": "根本發來。無窮變化。縱奪神奇。而大暢本懷。莫不",
    "X14n0292_001:0603c16": "由最初發起一念。而吞吐長江。激流懸瀑。氣運天",
    "X14n0292_001:0603c17": "成。須於文字上。點出如來法眼。光明遍處。語語含",
    "X14n0292_001:0603c18": "金吐玉。須識玉之真體。放言落筆。靡不貫彼精微。",
    "X14n0292_001:0603c19": "凡言而不自識其主。安知先得乎心之於至正者。",
    "X14n0292_001:0603c20": "乃可欲推之與天下同之。心於未動。難識於真。動",
    "X14n0292_001:0603c21": "則神變莫測。變則語之無定。何能識其主乎。真主",
    "X14n0292_001:0603c22": "未識。安能於文字中辯心辯相。而於水中辯乳。是",
    "X14n0292_001:0603c23": "以纔生念起。華彩便彰。風骨盡露。如游龍振海。雲",
    "X14n0292_001:0603c24": "氣四生。乘時應機。變化千般。其神何所不之。其言",
    "X14n0292_001:0604a01": "何所不捷。不從思議中流將出來。而顯大機大用。",
    "X14n0292_001:0604a02": "皆從一念根源發起。至於千念萬念。而為貫華妙",
    "X14n0292_001:0604a03": "旨。殆不可以擬議而生。須從真實地上履去。而為",
    "X14n0292_001:0604a04": "無定之念生矣。無定之語流矣。無定之跡現矣。如",
    "X14n0292_001:0604a05": "來之真面目露矣。諸佛心光亦皆如是。眾生本來",
    "X14n0292_001:0604a06": "無有二相。是以阿難啟請。十方如來。得成菩提妙",
    "X14n0292_001:0604a07": "奢摩它。三摩禪那。最初方便之要。而為發起之源。",
    "X14n0292_001:0604a08": "世尊便云當初發心。於我法中見何勝相。然則辯",
    "X14n0292_001:0604a09": "論如來宗旨。須識法中旨趣。方可機教相扣。而識",
    "X14n0292_001:0604a10": "其問處。方知答處無訛。是故阿難纔見如來開口",
    "X14n0292_001:0604a11": "動舌。問其法中見何勝相。即云我見如來三十二",
    "X14n0292_001:0604a12": "相。勝妙殊絕。形體映徹。猶如瑠璃。非是欲愛所生。",
    "X14n0292_001:0604a13": "世尊又云汝等當知。一切眾生。皆由不知此為常",
    "X14n0292_001:0604a14": "住真心。性淨明體。看他兩個。一個指為三十二相。",
    "X14n0292_001:0604a15": "一個指為常住真心。殊不知皆是如來舌端上。吐",
    "X14n0292_001:0604a16": "出光明。種種變化。真體互融。性相平等。權實雙行。",
    "X14n0292_001:0604a17": "同時啐啄。風稜之露。語脉一貫。還能分別得為相",
    "X14n0292_001:0604a18": "乎。得為心乎。得成菩提乎。妙奢摩它三摩禪那乎。",
    "X14n0292_001:0604a19": "如來之用神奇。不啻變化之權為妙。須知無變真",
    "X14n0292_001:0604a20": "體。皆從一念真源發來。而為三摩禪那。或為三十",
    "X14n0292_001:0604a21": "二相。或為常住真心。即此三變其文矣。是故世尊",
    "X14n0292_001:0604a22": "令其直心酬我。須知法脉真宗。如雞犀之枕。文彩",
    "X14n0292_001:0604a23": "隨緣。立躋神妙。以應萬機。能令此中灑灑。直造如",
    "X14n0292_001:0604a24": "來真實之地那。能應來機之鋒刃那。可謂世尊極",
    "X14n0292_001:0604b01": "見得徹透。莫不從一念這點血脉。神融骨洽。莫現",
    "X14n0292_001:0604b02": "乎隱。莫顯乎微。而為最初方便。故能一滴之水。而",
    "X14n0292_001:0604b03": "擾長河為酥酪。得自己之愉快。而貽諸人之愉快",
    "X14n0292_001:0604b04": "那。",
    "X14n0292_001:0604b05": "佛告阿難如汝所說真所愛樂(至)實居身內。",
    "X14n0292_001:0604b06": "凡看如來之法。不是死死看定文字穿鑿的。如來",
    "X14n0292_001:0604b07": "是活潑潑地。問阿難當汝發心。緣於三十二相。將",
    "X14n0292_001:0604b08": "何所見。誰為愛樂。阿難言。如是愛樂。用我心目。佛",
    "X14n0292_001:0604b09": "言如汝所說。真所愛樂。因于心目。若不識知心目",
    "X14n0292_001:0604b10": "所在。則不能降伏塵勞。如來點綴極奇。用法極密。",
    "X14n0292_001:0604b11": "故先鑿開頂上一竅。放出光明。令一切眾生。照見",
    "X14n0292_001:0604b12": "自家面目。所以道其如汝所說。此一說字。賊之所",
    "X14n0292_001:0604b13": "在獲矣。心目之處見矣。三十二相明矣。可見如來",
    "X14n0292_001:0604b14": "不從擬議流將出來。而說一大藏不費纖毫之力。",
    "X14n0292_001:0604b15": "唯言說盡千古事業。此說字便是如來大辯才處。",
    "X14n0292_001:0604b16": "大機括處。大作用處。大禪定處。出生諸佛處。露十",
    "X14n0292_001:0604b17": "方諸佛法身處。見一切眾生本來面目處。徹透一",
    "X14n0292_001:0604b18": "經血脉處。露真見之踪處。故不居於身內。亦非內",
    "X14n0292_001:0604b19": "外中間。故無識心分別想相之妄。是諸佛之真相",
    "X14n0292_001:0604b20": "一切眾生之本源。是為涅槃元清淨體。清淨妙淨",
    "X14n0292_001:0604b21": "明心者也。眾生悟此。而識自己空劫已前之面目。",
    "X14n0292_001:0604b22": "十方諸佛亦皆如是。所以不涉連纖。全無窠臼。學",
    "X14n0292_001:0604b23": "人若於隨文逐義。迷於真眼。阿難好不伶利。就云",
    "X14n0292_001:0604b24": "青蓮華眼。亦在佛面。而十種異生。同將識心。故居",
    "X14n0292_001:0604c01": "身內。浮根四塵。秪在我面。可謂阿難。點得真妄源",
    "X14n0292_001:0604c02": "頭極清。如是方可沂流。直泛如來大寂滅海。而過",
    "X14n0292_001:0604c03": "七徵八還之關。豈在鈎章棘句。展露言鋒那。",
    "X14n0292_001:0604c04": "佛告阿難汝今現坐如來講堂(至)得遠瞻見。",
    "X14n0292_001:0604c05": "釋迦老子。大暢本懷。衡鑑在懸。風雷在握。胸含太",
    "X14n0292_001:0604c06": "虗。縱橫顛倒。奇正詭異。露出自家面目出來。令一",
    "X14n0292_001:0604c07": "切眾生堪騐。還識得在甚麼處。能見如來面目來。",
    "X14n0292_001:0604c08": "故云直心詶我。心言直故。乃至終始地位。釋迦老",
    "X14n0292_001:0604c09": "子不假擬議吐露出來。但是用到心言直處。就不",
    "X14n0292_001:0604c10": "識心言真面目。皆從真實地上發來。一念起處理",
    "X14n0292_001:0604c11": "會。毫無假借。舉至賾而無遺。隨應變而無盡。元不",
    "X14n0292_001:0604c12": "曾改換真面目處。心無真到。則風飛雷動奮迅激",
    "X14n0292_001:0604c13": "昂。神變無定。幾微瞬息。即今世尊問曰。汝今堂中。",
    "X14n0292_001:0604c14": "先何所見。阿難就云。我在堂中。先見如來。畢竟要",
    "X14n0292_001:0604c15": "識阿難在甚麼處。能見如來。決不在於儀容色相",
    "X14n0292_001:0604c16": "之間。趂此追風逐電之舌。點出如來之眼。親見如",
    "X14n0292_001:0604c17": "來面目飛空之象。豈可於眼中之見。而覔如來雲",
    "X14n0292_001:0604c18": "雷之相耶。可謂阿難甚是伶俐。已親御其所適果",
    "X14n0292_001:0604c19": "如來也。孰能視天下之相。莫不競同焉。故與一切",
    "X14n0292_001:0604c20": "眾生平等。一切眾生。各各盡露諸佛之相。學人若",
    "X14n0292_001:0604c21": "於隨文逐義。不能識如來真面目處。即不能識自",
    "X14n0292_001:0604c22": "己真面目矣。尚有根見之疑。著乎胸中。未得心言",
    "X14n0292_001:0604c23": "直處之神化錯過久矣。不能具識如來之眼。如來",
    "X14n0292_001:0604c24": "用處血脉不斷者。猶如獨繭抽絲。一根到底。無斷",
    "X14n0292_001:0605a01": "續處。無隔礙處。如來這個決竅。終不與人道破。須",
    "X14n0292_001:0605a02": "得真實自得徹悟這個關棙子。方得如來一大藏",
    "X14n0292_001:0605a03": "教。盡底掀翻。皆入我殻中矣。方識如來千古雄心。",
    "X14n0292_001:0605a04": "傳真相於數十萬言。未嘗有一剩語來。也須是個",
    "X14n0292_001:0605a05": "人使得。",
    "X14n0292_001:0605a06": "爾時世尊在大眾中舒金色臂(至)無有是處。",
    "X14n0292_001:0605a07": "性無不用。用則便見。即今言其性者多。悟其性者",
    "X14n0292_001:0605a08": "鮮矣。悟則必能真見。見則必知自用。用則方知自",
    "X14n0292_001:0605a09": "心。不假他人之力。故有法身智身之別。身心不同",
    "X14n0292_001:0605a10": "之用。前文顯於智體。此文獨顯法身。傳輝寫液。不",
    "X14n0292_001:0605a11": "離規矩之外。觀機適務。而識物外之形。如來調獅",
    "X14n0292_001:0605a12": "御象。應規入矩。爽爽有一種風味。還識如來在甚",
    "X14n0292_001:0605a13": "麼處見。阿難纔見如來。舒臂摩阿難頂。就云在堂",
    "X14n0292_001:0605a14": "不見如來。能見林泉。無有是處。昔崔瑗仕北濟相。",
    "X14n0292_001:0605a15": "善章艸書。媚趣過之。點畫精微。神變無礙。如利金",
    "X14n0292_001:0605a16": "百鍊。美玉天姿。可謂氷寒於水也。",
    "X14n0292_001:0605a17": "阿難稽首而白佛言我聞如來。",
    "X14n0292_001:0605a18": "心無不用。用處無不是心者。用則能見其相。不用",
    "X14n0292_001:0605a19": "則不能見其形之動相也。心有所動。則形俱運。無",
    "X14n0292_001:0605a20": "有不動之心。心無不動之相。阿難喻如燈光。而照",
    "X14n0292_001:0605a21": "室外。世尊就點在歸林宿齋。是為外動之相現矣。",
    "X14n0292_001:0605a22": "世間所露之心。莫不皆以飲食。而日用之心動乎。",
    "X14n0292_001:0605a23": "飲食之動。用於心。人人皆亦如之。豈非一人食之。",
    "X14n0292_001:0605a24": "眾皆同焉。故與歸林宿齋。同一現其體相。食有四",
    "X14n0292_001:0605b01": "種。一粗段及微細食。二觸食。三意思食。四識食。閻",
    "X14n0292_001:0605b02": "浮提人。以麫飯腐肉為粗段。按摩澡浴拭膏為微",
    "X14n0292_001:0605b03": "細食。",
    "X14n0292_001:0605b04": "阿難白佛言世尊如佛所言不見內故(一章)。",
    "X14n0292_001:0605b05": "切不可以阿難為未入道者。你看並無一字虗發。",
    "X14n0292_001:0605b06": "半隱半露。心與眼根。暗暗發明。阿難言。此了知心。",
    "X14n0292_001:0605b07": "既不知內。而能見外。如我思忖。潛伏根裏。取琉璃",
    "X14n0292_001:0605b08": "碗。合其兩眼。彼根隨見。隨即分別。不見內者。為在",
    "X14n0292_001:0605b09": "根故。分明矚外。無障礙者。潛根內故。阿難祗道個",
    "X14n0292_001:0605b10": "根裏。是為眼根乎。而為舌根乎。彼根隨見者。莫非",
    "X14n0292_001:0605b11": "眼根乎。隨即分別者。莫非舌根乎。又云。不見內者。",
    "X14n0292_001:0605b12": "為在根故。非謂舌根乎。又云分明矚外。無障礙者。",
    "X14n0292_001:0605b13": "此非眼根。是以阿難所辯心目之處。未嘗有一字",
    "X14n0292_001:0605b14": "之訛。佛言彼人當以瑠璃籠眼。當見山河。見瑠璃",
    "X14n0292_001:0605b15": "不。阿難言。實見瑠璃。此非眼見。原非有差。世尊明",
    "X14n0292_001:0605b16": "闢其汝心若同瑠璃合者。阿難暗暗露其心目之",
    "X14n0292_001:0605b17": "處。即今還點得出不。詞鋒景煥。不能程其艶言。非",
    "X14n0292_001:0605b18": "隨見隨分別之舌根乎。",
    "X14n0292_001:0605b19": "阿難白佛言世尊我今又作如是思惟(一章)。",
    "X14n0292_001:0605b20": "阿難亦以文字變化。而顯心目之處。故云腑臟在",
    "X14n0292_001:0605b21": "中。竅穴居外。有藏則暗。有竅則明。此竅穴者。非指",
    "X14n0292_001:0605b22": "口門而已。故心露則明。又云開眼見明。名為見外。",
    "X14n0292_001:0605b23": "閉眼見暗。名為見內。此指眼根之處。如來云。既開",
    "X14n0292_001:0605b24": "眼見明。何不見面。見面若成。此了知心。及與眼根。",
    "X14n0292_001:0605c01": "乃在虗空。若在虗空。即應如來今見汝面。亦是汝",
    "X14n0292_001:0605c02": "身。此阿難自見語語不由他人。故開眼見明。何不",
    "X14n0292_001:0605c03": "見自己之面乎。即自如來語語吐露。皆虗空也。今",
    "X14n0292_001:0605c04": "見汝面。亦是汝身。若汝執言。身眼兩覺。豈有二知",
    "X14n0292_001:0605c05": "矣。",
    "X14n0292_001:0605c06": "阿難言我常聞佛開示四眾由心生故(一章)。",
    "X14n0292_001:0605c07": "搴文囿之菁華。齅大義之薝蔔。是故心生法現。即",
    "X14n0292_001:0605c08": "今檢點那一句是生的心。那一句是現的法。那一",
    "X14n0292_001:0605c09": "句不是心。那一句不是法。見非所生之心。心非所",
    "X14n0292_001:0605c10": "見之眼。而眼實能見。其心生即種種法生矣。豈在",
    "X14n0292_001:0605c11": "思惟之體。而隨所合處。而在內外中間十九界七",
    "X14n0292_001:0605c12": "塵合。",
    "X14n0292_001:0605c13": "阿難白佛言世尊我亦聞佛與文殊等。",
    "X14n0292_001:0605c14": "阿難常占在活潑潑地。如珠走盤。如盤走珠。諸法",
    "X14n0292_001:0605c15": "王子。談實相時。世尊亦言不在內外中間。既云談",
    "X14n0292_001:0605c16": "實相時。實相是為何法。而云內外中間。內無所見。",
    "X14n0292_001:0605c17": "外無知故。中何為在。表則無定。豈於眼識而分別",
    "X14n0292_001:0605c18": "乎。而兼二耶。",
    "X14n0292_001:0605c19": "阿難白佛言世尊我昔見佛與大目連。",
    "X14n0292_001:0605c20": "物在則有心在。心不著物。心物皆成。烏有物有則",
    "X14n0292_001:0605c21": "心在矣。豈有無心之物耶。若物無心。豈能水陸飛",
    "X14n0292_001:0605c22": "行。",
    "X14n0292_001:0605c23": "爾時阿難在大眾中即從座起。",
    "X14n0292_001:0605c24": "闡提者。以不具信根等故。彌淚車此云邊地。乃闡",
    "X14n0292_001:0606a01": "提報生處也。能獲奢摩他。即隳報地也。從面門放",
    "X14n0292_001:0606a02": "種種寶光。即表口門所放之光也。即是涅槃元清",
    "X14n0292_001:0606a03": "淨體。而無識心想相。不居身內。不被識精能生諸",
    "X14n0292_001:0606a04": "緣也。不被遺失元明之體者。唯悟口中言說。而為",
    "X14n0292_001:0606a05": "涅槃真體無識無想。故無妄心分別。若有纖毫識",
    "X14n0292_001:0606a06": "精一動。則元明之體全體皆妄。雖終日被妄所迷",
    "X14n0292_001:0606a07": "失元明之體。枉入諸趣。不自覺知。如來舉臂屈指。",
    "X14n0292_001:0606a08": "示其真性。阿難以推窮尋逐。故如來咄之此非汝",
    "X14n0292_001:0606a09": "心。",
    "X14n0292_001:0606a10": "阿難白佛言世尊我佛寵弟心愛佛故(一章)。",
    "X14n0292_001:0606a11": "心識運變。厥理無恒。解惑相翻。澄神虗照。一念之",
    "X14n0292_001:0606a12": "動。勿用於識。無始用得熟故。分別覺觀之時。勿用",
    "X14n0292_001:0606a13": "識於色香味觸之中。應機如響。猶谷風之隨嘯虎。",
    "X14n0292_001:0606a14": "慶雲之逐騰龍。縱然內守幽閑。亦為法塵分別影",
    "X14n0292_001:0606a15": "事。此二障非為真心。若清淨妙淨明心如虗空。而",
    "X14n0292_001:0606a16": "分別覺觀。有分別性。真汝心矣。九次不成聖果。以",
    "X14n0292_001:0606a17": "妄想分別未悟真定故。昔庾信唯愛寒山寺碑。人",
    "X14n0292_001:0606a18": "問北方何如。信曰唯寒山寺一片石堪共語。",
    "X14n0292_001:0606a19": "阿難聞已重復悲淚五體投地。",
    "X14n0292_001:0606a20": "阿難之多喻如來從胸湧出之光。以釋阿難。是故",
    "X14n0292_001:0606a21": "真見非眼。盲人非是無心。燈光能顯於色。如開道",
    "X14n0292_001:0606a22": "眼之光。唯說之食。能飽於法味。如子而得於父。皆",
    "X14n0292_001:0606a23": "從胸湧出。而惠我三昧矣。",
    "X14n0292_001:0606a24": "阿難雖復得聞是言與諸大眾。",
    "X14n0292_001:0606b01": "世尊如大冶紅爐。而百加煅鍊於眾生。而眾生不",
    "X14n0292_001:0606b02": "加煅鍊者。真是眾生。陳那所悟。客塵旅亭。虗空寂",
    "X14n0292_001:0606b03": "然者。如來以開合舒拳飛光左右。法身所現。無有",
    "X14n0292_001:0606b04": "不動之相。念念生滅。安有不動之心。以動豈為是",
    "X14n0292_001:0606b05": "境。虗空豈得寂然。頭自動搖。心無舒卷。豈能遺失",
    "X14n0292_001:0606b06": "而為顛倒行事耶(一卷乞)。",
    "X14n0292_001:0606b07": "已前七徵文字。三次表顯。初曰頂放百寶光明。次",
    "X14n0292_001:0606b08": "曰面門所放之光。三曰從胸湧出寶光。皆不離如",
    "X14n0292_001:0606b09": "來舌端上。吐出語語。皆是白毫相光。令一切眾生",
    "X14n0292_001:0606b10": "各各自騐。復引觀河之見。次釋根見不生滅性。如",
    "X14n0292_001:0606b11": "第二月。",
    "X14n0292_001:0606b12": "阿難即從座起禮佛合掌長跪白佛。",
    "X14n0292_001:0606b13": "伏羲畫八卦。而形其體。軒轅興靈龜而彰其彩。易",
    "X14n0292_001:0606b14": "曰。羣龍無首吉。庖丁不見全牛者。如來以金臂相",
    "X14n0292_001:0606b15": "輪兜羅綿之正倒。法身現處。人皆忽之。是故色心",
    "X14n0292_001:0606b16": "諸緣。諸所緣法。唯心之所現乎。然發海潮之音。皆",
    "X14n0292_001:0606b17": "是妙明真精之所現相。豈為晦昧為空。汝身汝心",
    "X14n0292_001:0606b18": "同一虗空。如外洎山河虗空大地。咸是妙明真心。",
    "X14n0292_001:0606b19": "不雜妄想。豈能晦昧耶。",
    "X14n0292_001:0606b20": "阿難承佛悲救深誨垂泣叉手(至)為我宣說。",
    "X14n0292_001:0606b21": "心無緣而不起。法非心而不生。心隨事起。法逐緣",
    "X14n0292_001:0606b22": "生。法亦緣而心亦緣矣。因指見月。因聲得心。聲如",
    "X14n0292_001:0606b23": "旅亭。由分別而見於心。心如緣影。法亦緣矣。不可",
    "X14n0292_001:0606b24": "離分別而覔於心。亦不可分別都無。而昧為冥諦。",
    "X14n0292_001:0606c01": "阿難所悟圓音。為圓滿心地。如來以分別為心。示",
    "X14n0292_001:0606c02": "其真實用法之幻。須知語為真實之心。",
    "X14n0292_001:0606c03": "今當示於無所還地(至)名可憐愍。",
    "X14n0292_001:0606c04": "如來把一見字。如一柄金剛王劍。能斬一切見聞",
    "X14n0292_001:0606c05": "覺知。能截斷見與見緣。闢其根境相對。掃其內外",
    "X14n0292_001:0606c06": "中間。塞斷擬議卜度。方可耀神劍之鋒鋩。須格物",
    "X14n0292_001:0606c07": "而致知。如來不意胸中有許多話境。於舌上點綴。",
    "X14n0292_001:0606c08": "露其華彩。令人觀之。不離本地風光。布將出來。此",
    "X14n0292_001:0606c09": "大講堂。洞開東方。日輪升天。則有明曜。諸變化相。",
    "X14n0292_001:0606c10": "風喉忽轉。前境皆空。孤峰獨翠。唯見如來風骨飄",
    "X14n0292_001:0606c11": "然。蒼蒼翠靄。如蜻蜓點水。不涉塵滓那。",
    "X14n0292_001:0606c12": "阿難我雖識此見性無還(至)誰為物象。",
    "X14n0292_001:0606c13": "阿難已具慧眼。見於初禪。阿那律已具天眼。諸菩",
    "X14n0292_001:0606c14": "薩已明佛眼。眾生祗得肉眼。然則法眼未具難覔",
    "X14n0292_001:0606c15": "文中之性。即今如來語中布境。日月之宮。七金之",
    "X14n0292_001:0606c16": "山。雲騰鳥飛。風動塵起。艸木人畜。咸物非汝。即今",
    "X14n0292_001:0606c17": "還能分柝得。誰是我體耶。誰為物象耶。境為誰布。",
    "X14n0292_001:0606c18": "物是誰云。孰是境中主。孰為物象中之我。還有人",
    "X14n0292_001:0606c19": "能描寫這境象出來。分析得釋迦老子與阿難鼻",
    "X14n0292_001:0606c20": "孔。誰為我。誰為他。物與境而並笑。人與象而共談。",
    "X14n0292_001:0606c21": "似揚州人共語便音態露。羅山云。大凡唱教。須會",
    "X14n0292_001:0606c22": "目前生死殺活及識言中真主。可得褒揚殺人刀",
    "X14n0292_001:0606c23": "活人劍。上古之機鋒。識取今人之面目。",
    "X14n0292_001:0606c24": "阿難極汝見源從日月宮(至)誠汝見性。",
    "X14n0292_001:0607a01": "如來津津而不置□胸中不□有許多境象。皆於",
    "X14n0292_001:0607a02": "舌端上露其華彩。令人觀之無地。描之無形。其無",
    "X14n0292_001:0607a03": "形之境。露其真相。雲騰鳥飛。風動塵起。樹木山川。",
    "X14n0292_001:0607a04": "草芥人畜之類。同阿難見精所矚。即今學佛之士。",
    "X14n0292_001:0607a05": "辯論種種之物。何者是物之性。何為同汝之見精",
    "X14n0292_001:0607a06": "乎。",
    "X14n0292_001:0607a07": "若見是物則汝亦可見吾之見若同見者名為見吾",
    "X14n0292_001:0607a08": "(至)取我求實。",
    "X14n0292_001:0607a09": "啟心奔繹。如來忽變忽奇。吐石含金。輕搖利吻之",
    "X14n0292_001:0607a10": "舌。追風逐電。絡繹新聲。而決不在於牝牡驪黃之",
    "X14n0292_001:0607a11": "間。而聲應氣求之處。亦猶五色之有紅紫。八音之",
    "X14n0292_001:0607a12": "有鄭衛。寫圖聲韻。鵠雪須分。描不見之宏詞。辯音",
    "X14n0292_001:0607a13": "聲之體會。不見雲騫。詞鋒景煥。若同見者。名為見",
    "X14n0292_001:0607a14": "吾。此為能見之精。則汝亦可見吾之見。而非物之",
    "X14n0292_001:0607a15": "能見乎。已明見分之精。不可混於不見之地也。若",
    "X14n0292_001:0607a16": "見是物。則汝亦可見吾之見。吾不見時。何不見吾",
    "X14n0292_001:0607a17": "不見之處。此非見精可比也。乃如來吐出不見之",
    "X14n0292_001:0607a18": "地來。與一切人尋見。而能見不見於如來口中重",
    "X14n0292_001:0607a19": "重布見。故如來示不見之時。而一切人不能見者。",
    "X14n0292_001:0607a20": "而無能見之人。豈無不見之地乎。然則有見之能",
    "X14n0292_001:0607a21": "觀。而非不見之能見。若能見於不見之地。則知能",
    "X14n0292_001:0607a22": "見之見非見。不見之見而為見也。若不見之見。而",
    "X14n0292_001:0607a23": "能見之。自然非彼不見之相。而還見之乎。是以露",
    "X14n0292_001:0607a24": "出個不見之地來。而分別見不見之相。而不見分",
    "X14n0292_001:0607b01": "別於見。其同見者何物。其不見者為誰。云何既云",
    "X14n0292_001:0607b02": "不見。而誰為見乎。而能分別見不見之相。既云同",
    "X14n0292_001:0607b03": "見。而又不能分別見相。故云若不見吾不見之地。",
    "X14n0292_001:0607b04": "自然非物之能見也。阿難不悟能見之見。而見於",
    "X14n0292_001:0607b05": "如來不見之地。豈可以不見之地。而為能見之見",
    "X14n0292_001:0607b06": "者乎。若能見不見之地。云何非汝耶。是以覺範曰。",
    "X14n0292_001:0607b07": "世尊開示見不見之相。即當了知真性。不當更求",
    "X14n0292_001:0607b08": "分別也。又則汝今見物之時。汝既見物。物亦見汝。",
    "X14n0292_001:0607b09": "體性紛雜。而不知世尊融心之秘語混見而明心。",
    "X14n0292_001:0607b10": "又曰。若汝見時。見性周徧。非汝而誰耶。昔趙簡子",
    "X14n0292_001:0607b11": "有臣曰周舍。立於門下三日。簡子使問之。對曰。願",
    "X14n0292_001:0607b12": "為諤諤之臣。筆墨摻牘從君之過。簡子居則與之",
    "X14n0292_001:0607b13": "居。出則與之出。居無幾何。而周舍死。後與大夫。飲",
    "X14n0292_001:0607b14": "於洪波之臺。酒酣。簡子涕泣。諸大夫皆出走。曰臣",
    "X14n0292_001:0607b15": "有罪。而不自知。簡子曰。大夫皆無罪。昔日商紂默",
    "X14n0292_001:0607b16": "默而亡。武王諤諤而昌。今自周舍而死。吾未甞聞",
    "X14n0292_001:0607b17": "吾過也。吾亡無日矣。是以寡人泣也。",
    "X14n0292_001:0607b18": "阿難白佛言世尊若此見性必我非餘(一章)。",
    "X14n0292_001:0607b19": "此心之分用。各有其處。運法之岐。身心各別。阿難",
    "X14n0292_001:0607b20": "疑見體既能周徧。空體而能舒縮乎。而夾令斷絕",
    "X14n0292_001:0607b21": "乎。世尊云。諸塵各屬前塵。見有舒縮。空體無定。無",
    "X14n0292_001:0607b22": "定之空。能方能圓。隨器而現。但除器方。空體無方。",
    "X14n0292_001:0607b23": "不應更除虗空方相所在。一切眾生迷己為物。若",
    "X14n0292_001:0607b24": "能轉物而為誰乎。易云。羣龍無首吉。晉文公逐麋",
    "X14n0292_001:0607c01": "而失之。問農夫老古曰。吾麋何在。老古以足指曰",
    "X14n0292_001:0607c02": "如是往。公曰寡人問子以足指何也。老古振衣而",
    "X14n0292_001:0607c03": "起曰。一不意人君如此也。虎豹之居也。厭閑而近",
    "X14n0292_001:0607c04": "人故得。魚鱉之居也。厭深而之淺故得。諸侯厭眾",
    "X14n0292_001:0607c05": "而亡其國。於是文公恐歸。遇欒武子。子曰獵得獸",
    "X14n0292_001:0607c06": "乎。而有悅色。文公曰。寡人而失之。得善言故有悅",
    "X14n0292_001:0607c07": "色。子曰。其人安在乎。曰吾未與來也。子曰居上位",
    "X14n0292_001:0607c08": "而不恤其下驕也。緩令急誅暴也。取人之言而棄",
    "X14n0292_001:0607c09": "其身盜也。文公曰還載考古與俱歸。",
    "X14n0292_001:0607c10": "阿難白佛言世尊若此見精必我妙性(至)開發未悟。",
    "X14n0292_001:0607c11": "阿難分別用處之幽微。而辯身心之妙用。見精既",
    "X14n0292_001:0607c12": "非我體。身心復是何物。即今身心分別有實。彼見",
    "X14n0292_001:0607c13": "實無分別。何故云物能見我。見既非心。身心復是",
    "X14n0292_001:0607c14": "何物。向下發明身心。",
    "X14n0292_001:0607c15": "佛告阿難今汝所言見在汝前。",
    "X14n0292_001:0607c16": "如來弄這許多圈套。瞞昧天下人。疑殺天下人。遊",
    "X14n0292_001:0607c17": "戲語中之景。描摹舌上乾坤。融今貫古。踢海搏空。",
    "X14n0292_001:0607c18": "露出個無影中之手眼。萬象裏析出精明。橫手所",
    "X14n0292_001:0607c19": "指。橫口所陳。是見非見而融心。即樹非樹而呈見。",
    "X14n0292_001:0607c20": "即今陰者是林。明者是日。礙者是壁。通者是空。是",
    "X14n0292_001:0607c21": "萬象中析出精明耶。是指端上剖出精見耶。是見",
    "X14n0292_001:0607c22": "精明元耶。古德云。海底泥牛銜月走。巖前石虎抱",
    "X14n0292_001:0607c23": "兒眠。鉄蛇鑽入金剛眼。崑崙騎象鷺鷥牽。高峰云。",
    "X14n0292_001:0607c24": "內有一句能縱能奪。能殺能活。有人檢點得出。一",
    "X14n0292_001:0608a01": "生參學事畢。即今陰者是林。明者是日。礙者是壁。",
    "X14n0292_001:0608a02": "通者是空。內有一句。能縱能活。能殺能奪。若人檢",
    "X14n0292_001:0608a03": "點得出。許諸人具一隻眼。覺範云。以是意而推之。",
    "X14n0292_001:0608a04": "眾生日用皆平等究竟覺。於是中無毫髮為緣為",
    "X14n0292_001:0608a05": "對。緣對且不可得。何從從有生死哉。所謂真語如",
    "X14n0292_001:0608a06": "所如說五語真妄一如而已。世尊每曰如大火聚。",
    "X14n0292_001:0608a07": "謂是故也。世尊之法施。可謂不貲。既以密說。而又",
    "X14n0292_001:0608a08": "正言。若樹即見。復云何樹。此密說也。於其自住三",
    "X14n0292_001:0608a09": "摩地中。見與見緣。此正言也。深味而細觀之。兩者",
    "X14n0292_001:0608a10": "同一寂滅。何以知之。以樹見不可分故。世尊意令",
    "X14n0292_001:0608a11": "阿難自悟明之。然觀覺範亦止說一邊。亦未盡釋",
    "X14n0292_001:0608a12": "經中之旨。此身心同運。豈不見經文中。汝可微細",
    "X14n0292_001:0608a13": "披剝萬象。析出精明。淨妙見元。指陳示我。又云舉",
    "X14n0292_001:0608a14": "手所指縱目所觀。與其真見同共發明。即今細細分",
    "X14n0292_001:0608a15": "析。孰為析出精明。孰是剖出精見。孰為舉手所指。",
    "X14n0292_001:0608a16": "不可混亂。不可分岐。全體作用。尤分境見之疑。析",
    "X14n0292_001:0608a17": "出精明。然為體用之分。一經精華。此篇更奇。變化",
    "X14n0292_001:0608a18": "無窮。神妙莫測。精微玄奧。如孫武之用兵。殺活自",
    "X14n0292_001:0608a19": "由。縱橫無礙。旋轉乾坤之手眼。鬼神莫測之樞機。",
    "X14n0292_001:0608a20": "神彩煥然。總饒真趣。",
    "X14n0292_001:0608a21": "子夏問孔子曰。顏回之為人奚若。子曰。回之仁賢",
    "X14n0292_001:0608a22": "於丘也。曰子貢之為人奚若。子曰。賜之辨賢於丘",
    "X14n0292_001:0608a23": "也。曰子路之為人奚若。子曰。由之勇賢於丘也。曰",
    "X14n0292_001:0608a24": "子張之為人奚若。子曰師之莊賢於丘也。子夏避",
    "X14n0292_001:0608b01": "席而問曰。然則四子者何為事夫子。曰居吾語汝。",
    "X14n0292_001:0608b02": "夫回能仁而不能反。賜能辨而不能訥。由能勇而",
    "X14n0292_001:0608b03": "不能怯。師能莊而不能同。兼四子之有以易吾。吾",
    "X14n0292_001:0608b04": "弗許也。此其所以事吾而不貳也。",
    "X14n0292_001:0608b05": "文殊師利法王子愍諸四眾在大眾中(至)有是非是。",
    "X14n0292_001:0608b06": "水中之乳難辯。語中之心難分。殊曰。大眾不悟如",
    "X14n0292_001:0608b07": "來發明二種精見。色空是義。故有驚怖。物象見精。",
    "X14n0292_001:0608b08": "元是何物。於其中間。無是非是。世尊弄這許多圈",
    "X14n0292_001:0608b09": "套。一場敗缺。却被文殊覰破漏逗。識出根源。世尊",
    "X14n0292_001:0608b10": "被問。如老鼠入牛角。無有轉身處。實情吐露於文",
    "X14n0292_001:0608b11": "殊面前。此是十方如來。諸大菩薩。自住三摩地中。",
    "X14n0292_001:0608b12": "若是并所想相。如虗空華。本無所有。可見如來千",
    "X14n0292_001:0608b13": "言活句。皆是作聲。肝膓盡吐。融貫一心。風驚霧起。",
    "X14n0292_001:0608b14": "馳蕩不休。香象所負。非驢所堪。是故鴉鳴鵲噪。皆",
    "X14n0292_001:0608b15": "讀楞嚴。松濤谷響。分心分見。會見歸心。劍去久矣。",
    "X14n0292_001:0608b16": "覔見尋心。新羅鷂過。若非文殊檢點。則被釋迦老",
    "X14n0292_001:0608b17": "子幻到未來劫有甚了期。說到於此不覺絕倒。抱",
    "X14n0292_001:0608b18": "玉者聯肩。握珠者踵武耳。",
    "X14n0292_001:0608b19": "文殊吾今問汝如汝文殊更有文殊是文殊者為無",
    "X14n0292_001:0608b20": "文殊(至)出指非指。",
    "X14n0292_001:0608b21": "還識得世尊這個問頭。落在甚麼處。疑殺天下人。",
    "X14n0292_001:0608b22": "如汝文殊。更有文殊。是文殊者。為無文殊。文殊答",
    "X14n0292_001:0608b23": "曰。如是世尊。我真文殊。無是文殊。何以故。若有是",
    "X14n0292_001:0608b24": "者。則二文殊矣。然我今日。非無文殊。於中實無是",
    "X14n0292_001:0608c01": "非二相。然則世尊所問。如汝等四句語。及文殊所",
    "X14n0292_001:0608c02": "答真文殊。無是非二相。即今於中檢點。孰是孰非。",
    "X14n0292_001:0608c03": "孰真孰假。可謂文殊點出眼來覰看。即今文殊現",
    "X14n0292_001:0608c04": "在。何故如來有此一問。文殊有此所答。若謂文殊",
    "X14n0292_001:0608c05": "即真。不別如來所問。若謂文殊即非。亦要辯明於",
    "X14n0292_001:0608c06": "如來。世尊不致空自喪身失命。檢點將來。若道鼻",
    "X14n0292_001:0608c07": "孔元非兩樣。即今如來自如來。文殊自文殊。若謂",
    "X14n0292_001:0608c08": "是一。如來不可謂文殊。文殊不可謂如來也。分別",
    "X14n0292_001:0608c09": "分別看。不可文殊作如來。如來作文殊也。亦不可",
    "X14n0292_001:0608c10": "以筆尖頭上點出文殊。亦不可謂。如來口中露出",
    "X14n0292_001:0608c11": "文殊之相。離此二途。任爾道看。昔高峰已悟拖死",
    "X14n0292_001:0608c12": "屍句。雪巖云。日間浩浩時還作得主麼。答云作得",
    "X14n0292_001:0608c13": "主。睡夢中作得主。答云作得主。正睡無夢無想。無",
    "X14n0292_001:0608c14": "見無聞。主在甚麼處。到這裏直得無言可對。無理",
    "X14n0292_001:0608c15": "可申。五歲方破疑團。覺範曰離是非相無增語故。",
    "X14n0292_001:0608c16": "如一真精妙覺明性之中。離是非二見。無剩語故。",
    "X14n0292_001:0608c17": "如來揀定是非是義。昭然示之。如塗毒鼓。遠近聞",
    "X14n0292_001:0608c18": "者皆喪。出是非是。結擇精見色空是非是義也。昔",
    "X14n0292_001:0608c19": "夏馥以聲名。為中官所忌。遂被誣陷。詔下州郡。捕",
    "X14n0292_001:0608c20": "為黨魁。馥乃自翦鬚變形。為冶家傭。親突煙炭。形",
    "X14n0292_001:0608c21": "貌毀瘁。弟靜於涅陽市遇馥不識。聞其言聲。乃覺",
    "X14n0292_001:0608c22": "而拜之。",
    "X14n0292_001:0608c23": "阿難白佛言世尊誠如法王所說。",
    "X14n0292_001:0608c24": "阿難疑外道。亦談真我。徧滿十方。常說自然。有何",
    "X14n0292_001:0609a01": "差別。復請開示。世尊即以分別明暗空塞之見。而",
    "X14n0292_001:0609a02": "為自然耶。因緣耶。見性耶。阿難可於明暗空塞之",
    "X14n0292_001:0609a03": "間。一一分明指出因緣自然見性來看。何者是精",
    "X14n0292_001:0609a04": "覺妙明之體。所放光明。而照見空塞明暗乎。還是",
    "X14n0292_001:0609a05": "明暗空塞而分別因緣自然乎。文殊一日令善財",
    "X14n0292_001:0609a06": "採藥。是藥者採將來。善財徧觀大地。無不是藥者。",
    "X14n0292_001:0609a07": "却來白曰。無有不是藥者。殊曰。是藥者採將來。善",
    "X14n0292_001:0609a08": "財遂於地上拈一莖艸。度與文殊。殊接得在手。呈",
    "X14n0292_001:0609a09": "起示眾曰。此藥亦能殺人。亦能活人。",
    "X14n0292_001:0609a10": "阿難白佛言世尊必妙覺性。",
    "X14n0292_001:0609a11": "釋迦老子鼓兩片皮。終日與人分見分心。把數千",
    "X14n0292_001:0609a12": "言。融作一見。塞斷一切人咽喉。令人囫圇吞吐。前",
    "X14n0292_001:0609a13": "說吾不見時。何不見吾不見之處。今說見見之時。",
    "X14n0292_001:0609a14": "見非是見。或謂三種光。四種見。而得於見。然則境",
    "X14n0292_001:0609a15": "無能動之見。見無能動之心。心有能觀之功為見。",
    "X14n0292_001:0609a16": "見無能動之相為影。影為心之所露。見為心之分",
    "X14n0292_001:0609a17": "別。故能露於境者分別。能分別於見者為心。心中",
    "X14n0292_001:0609a18": "不可無動。動則不可無心。故有可觀之跡。而有能觀",
    "X14n0292_001:0609a19": "之影。象跡圓音。豈無能觀之見。而見境中之象。以",
    "X14n0292_001:0609a20": "心融見。以見融心。豈可以思議心。而格不思議之",
    "X14n0292_001:0609a21": "語乎。謂之見見之時。是故見中分見。而融不思議",
    "X14n0292_001:0609a22": "之見者。故曰見非是見。不可混於可觀之見也。彼",
    "X14n0292_001:0609a23": "此相離。故曰見猶離見。見之所不能及者。還為誰",
    "X14n0292_001:0609a24": "耶。可於此處分別看。宿習忽現。不覺淋漓滿紙。昔",
    "X14n0292_001:0609b01": "索虗靜。不應州郡之命。太守陰澹常造焉。經日忘",
    "X14n0292_001:0609b02": "返。退而歎曰。世人之所有餘者性中富貴也。而目",
    "X14n0292_001:0609b03": "好五色。耳玩音聲。先生棄眾人之所收。收眾人之",
    "X14n0292_001:0609b04": "所棄。味無味於恍惚之際。兼重玄於眾妙之內。宅",
    "X14n0292_001:0609b05": "不彌畝。而志忽九州。形居塵俗。而棲心天外。雖黔",
    "X14n0292_001:0609b06": "婁之高遠。莊生之不顧。蔑以加也。遂諡為玄居先",
    "X14n0292_001:0609b07": "生。",
    "X14n0292_001:0609b08": "阿難白佛言世尊如佛世尊(一章)。",
    "X14n0292_001:0609b09": "如來云。我四十九年。未嘗曾說一字。即今一見而",
    "X14n0292_001:0609b10": "說千言。最初云。若不識知心目所在。則不能降伏",
    "X14n0292_001:0609b11": "塵勞。已經細細分析。見中之心。心中之見。於中可",
    "X14n0292_001:0609b12": "與一一拈將出來。誰為見中之心。誰是心中之見。",
    "X14n0292_001:0609b13": "釋迦老子惑亂人心。終日分心分見。及至於今。又",
    "X14n0292_001:0609b14": "說個妄見分別。由二顛倒。當處發生。當業輪轉。燈",
    "X14n0292_001:0609b15": "光圓影。皆屬眚觀。見病為影。揑所成故。此喻見之",
    "X14n0292_001:0609b16": "不明。揑所成故。前後自語相違。然則若非見而能",
    "X14n0292_001:0609b17": "融於心。安得見如來嘵嘵之辯。而懸解於文字之",
    "X14n0292_001:0609b18": "外。脫於文字之表。如來家活大。門戶大。法性寬。波",
    "X14n0292_001:0609b19": "瀾濶。為一大爐鞴。終日烹佛烹祖。煅鍊一切眾生。",
    "X14n0292_001:0609b20": "故以一見字為一金剛王劍。縱橫殺活。斬砍自由。",
    "X14n0292_001:0609b21": "如淮陰破楚。連下七十餘城。莫敢當其鋒利者。如",
    "X14n0292_001:0609b22": "來以一見而融數千之語。點綴文詞。揑見融心。伎",
    "X14n0292_001:0609b23": "倆纔盡。直如太虗纖雲。了無所有。皆是一切眾生。",
    "X14n0292_001:0609b24": "當處出生。當業輪轉。復以二喻以釋於見。別業同",
    "X14n0292_001:0609c01": "分。目眚燈光。以見病為眚。見亦非病。以揑見故為",
    "X14n0292_001:0609c02": "眚。若離燈見。眚影皆空。見與見緣。覺見俱為眚故。",
    "X14n0292_001:0609c03": "是以若能分別覺緣。此實為之真見。見眚俱消。燈",
    "X14n0292_001:0609c04": "影皆滅。故曰覺非眚中。真見元不在覺。揑見之妄",
    "X14n0292_001:0609c05": "已空。不祥元無見故。是以十類眾生。唯認見聞覺",
    "X14n0292_001:0609c06": "知。不悟分別覺緣。彼見真精。性非根見。根見之疑",
    "X14n0292_001:0609c07": "以釋。如來獨露融心之辯。巧說密說如海水之一",
    "X14n0292_001:0609c08": "滴。為濤為瀾。為波為淵。觀其吐納。如夙將登壇。而",
    "X14n0292_001:0609c09": "極風雲之思。餘霞散綺。初蕋之含芳。皆如來辭諺",
    "X14n0292_001:0609c10": "之述。豈有妄能和合於生死耶。揑見如幻影。生死",
    "X14n0292_001:0609c11": "如空華。無妄而能合和。自能分別為真見耳。",
    "X14n0292_001:0609c12": "阿難汝雖先悟本覺妙明性非因緣。",
    "X14n0292_001:0609c13": "如來云。未嘗與明暗通塞和合。未嘗不與明暗通",
    "X14n0292_001:0609c14": "塞和合。亦是兩頭語。通身露出於明暗通塞之上。",
    "X14n0292_001:0609c15": "而分別明暗通塞者誰。故入明暗通塞。而諦觀誰",
    "X14n0292_001:0609c16": "為是見。而念念分別通塞明暗耶。趙州和尚。一日",
    "X14n0292_001:0609c17": "在東司上。見文遠過。遂喚云文遠。遠應喏。州云東",
    "X14n0292_001:0609c18": "司上不可與你說佛法。",
    "X14n0292_001:0609c19": "阿難汝猶未明一切浮塵諸幻化相當處出生隨處",
    "X14n0292_001:0609c20": "滅盡幻妄稱相。",
    "X14n0292_001:0609c21": "釋迦老子。與阿難問答。數千轉語。阿難不能下一",
    "X14n0292_001:0609c22": "轉語。截斷老和尚舌根。塞住咽喉。直說到未來劫。",
    "X14n0292_001:0609c23": "有甚了期。被仰山道如來禪。祖師禪。禪到於今。總",
    "X14n0292_001:0609c24": "是一切眾生咽喉中。流出來的。浮塵諸幻化相。當",
    "X14n0292_001:0610a01": "處出生。隨處滅盡。窮盡五陰。六入十二處十八界",
    "X14n0292_001:0610a02": "還知這兩句說的。盡底欣翻。已前數千語句。令一",
    "X14n0292_001:0610a03": "切眾生無不喪身失命。釋迦老子揑見尋心。弄一",
    "X14n0292_001:0610a04": "切人。七顛八倒。雖然如是。佳餚弗食。焉知其味。至",
    "X14n0292_001:0610a05": "道弗學。安識其深。古人道覿面相呈。猶是鈍漢。口",
    "X14n0292_001:0610a06": "喃喃地。不消一钁。會麼。不是禪。不是道。不是佛。不",
    "X14n0292_001:0610a07": "是法。是甚麼靈鋒寶劍。常露現前。亦能殺人。亦能",
    "X14n0292_001:0610a08": "活人。若能操持。一任操持。若也出場。定當須箇漢",
    "X14n0292_001:0610a09": "始得。梵語塞健陀。此云陰。又云蘊鉢羅吠奢。此云",
    "X14n0292_001:0610a10": "入。阿也怛那此云處。駄都此云界。以其能盖覆真",
    "X14n0292_001:0610a11": "性曰陰。根取塵曰入。根塵相生而成曰處。根塵識",
    "X14n0292_001:0610a12": "三互相因而立曰界。然陰入與處界。皆非實有。故",
    "X14n0292_001:0610a13": "下文一一破之。若知陰入處界生滅去來本如來",
    "X14n0292_001:0610a14": "藏妙真如性。則迷悟生死了不可得。"
}