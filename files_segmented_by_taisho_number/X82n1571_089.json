{
    "X82n1571_089:0494a15": "五燈全書卷第八十九",
    "X82n1571_089:0494a17": "京都聖感禪寺住持(臣)僧　(超永)　編輯",
    "X82n1571_089:0494a18": "京都古華嚴寺住持(臣)僧　(超揆)　較閱　進",
    "X82n1571_089:0494a19": "呈",
    "X82n1571_089:0494a20": "　　臨濟宗",
    "X82n1571_089:0494a21": "　　　南嶽下三十六世隨錄",
    "X82n1571_089:0494a22": "荊門圭山五眼毓禪師禮三際通薙染。一日通指菊",
    "X82n1571_089:0494a23": "花。示之曰。黃花有意通消息。祇許禪人獨自觀。師有",
    "X82n1571_089:0494a24": "省。依通十載。咨決心要。通一日問。如何是法身句。師",
    "X82n1571_089:0494b01": "曰。白馬將軍跨。通曰。如何是法身向上句。師曰。雪山",
    "X82n1571_089:0494b02": "擎玉柱。即呈偈曰。雪山擎玉柱。錦水泛清灘。白馬將",
    "X82n1571_089:0494b03": "軍跨。當陽破祖關。通為印證　上堂。經寒雪嶺已多",
    "X82n1571_089:0494b04": "年。覩著明星似眼穿。東土西天今古煥。皆提拄杖現",
    "X82n1571_089:0494b05": "家傳。靈山拈花。也是這個。少林面壁。也是這個。天下",
    "X82n1571_089:0494b06": "老和尚。接物利生。總不出這個。若也會得。許汝等共",
    "X82n1571_089:0494b07": "相提持。其或未然。山僧與汝等。通個消息。擲拄杖曰。",
    "X82n1571_089:0494b08": "劫火洞然猶不壞。巍巍獨露太虗前(三際通嗣)。",
    "X82n1571_089:0494b09": "益州紫谿古高源禪師宜都舒氏子。年二十。禮三際",
    "X82n1571_089:0494b10": "通薙染。執侍巾瓶。有省。通問。臨濟在黃檗得力。在大",
    "X82n1571_089:0494b11": "愚得力。師曰。借屍還魂。通頷之。一日室中問。如何是",
    "X82n1571_089:0494b12": "陝府鐵牛。通打曰。者畜生。師作牛鳴而出(三際通嗣)。",
    "X82n1571_089:0494b13": "陝西寧夏海寶林我鑑禪師川北聞州侯氏子。上堂。",
    "X82n1571_089:0494b14": "初冬草木色離披。梧葉追風落向西。雖是上方霜令",
    "X82n1571_089:0494b15": "逼。笑看冰雪浸僧衣。若也會得。何勞再話重關。其或",
    "X82n1571_089:0494b16": "未然。未到盡驚山險峻。行來方識路高低　上堂。桃",
    "X82n1571_089:0494b17": "顏舒暢。朝昏嘯月吟風。柳眼新瞠。勘念去途過客。致",
    "X82n1571_089:0494b18": "使園林池沼。居然共演無生。行脚高流。驀地禪關直",
    "X82n1571_089:0494b19": "透。豎拂子曰是即是。猶未踏著向上一竅在。擲拂子。",
    "X82n1571_089:0494b20": "下座　除夕小參。月盡三冬。歲窮五九。公案現成。戌",
    "X82n1571_089:0494b21": "亥子丑。東村燒錢。西舍奠酒。林下衲僧。本無新舊。大",
    "X82n1571_089:0494b22": "眾且道。事合作麼生良久曰。辭年柳戴千枝翠。迎歲",
    "X82n1571_089:0494b23": "梅簪一樹花　康熙己未。從河西歸西安。住大興善",
    "X82n1571_089:0494b24": "寺。二月初六日未時。禮佛畢。忽然索紙。書偈曰。登山",
    "X82n1571_089:0494c01": "足疾忽為魔。必欲登山可奈何。此去直將空四大。笑",
    "X82n1571_089:0494c02": "看白骨起成痾。歸方丈。侍僧問其意如何。師笑而不",
    "X82n1571_089:0494c03": "答。端坐而逝。茶毗火光熾空。舍利無數。世壽六十八。",
    "X82n1571_089:0494c04": "僧臘四十八(易菴師嗣)。",
    "X82n1571_089:0494c05": "宕水聞心敞禪師宕水羅氏子。參開山國。問如何修",
    "X82n1571_089:0494c06": "道。師曰。道本圓明。不屬修證。國曰。既不屬修證。道從",
    "X82n1571_089:0494c07": "何立。師曰。立即非道。國曰。即今事作麼生。師曰。事即",
    "X82n1571_089:0494c08": "不似。國曰。你為甚麼隨波逐浪。師曰。久已風恬浪淨。",
    "X82n1571_089:0494c09": "國乃印證　上堂。策杖騰騰識故鄉。風塵滿面慣經",
    "X82n1571_089:0494c10": "常。歸家一句全拋露。覿體明明絕覆藏。所以頭頭上",
    "X82n1571_089:0494c11": "顯。物物上明。只因不了。諸聖出來。廣開方便。無一處",
    "X82n1571_089:0494c12": "無一時。不與揭露當陽。若是個英靈漢子。直向千聖",
    "X82n1571_089:0494c13": "未出世以前。一坐坐斷。目前無法。意在目前。乃震威",
    "X82n1571_089:0494c14": "一喝曰。盡山河大地。情與無情。被山僧一喝。百雜碎",
    "X82n1571_089:0494c15": "了也。何故。自是不歸歸便得。五湖烟景有誰爭(快雪國嗣)。",
    "X82n1571_089:0494c16": "果州卓存來禪師南部孫氏子。徧參諸方。後依本源",
    "X82n1571_089:0494c17": "液。一日見壁上畫之無二字。有省　上堂。舉國師三",
    "X82n1571_089:0494c18": "喚侍者因緣畢。師曰。國師婆心太切。落七落八。侍者",
    "X82n1571_089:0494c19": "大難承當。承言者喪。殊不照顧旁觀者哂。何以故。字",
    "X82n1571_089:0494c20": "經三寫。烏焉成馬(本源液嗣)。",
    "X82n1571_089:0494c21": "果州報恩西履祖禪師出州韓氏子。上堂。天上鳶飛。",
    "X82n1571_089:0494c22": "水底魚躍。覿面相逢。築著磕著。且道如何龜毛兔角",
    "X82n1571_089:0494c23": "　問。不出不入一著子。合付阿誰。師曰。切忌承當。曰",
    "X82n1571_089:0494c24": "恁麼則某甲退身有分。師曰。逢人切莫恁麼舉(本源液嗣)。",
    "X82n1571_089:0495a01": "烏龍龍泉冰源亮禪師南浦魏氏子。首參萬峰明於",
    "X82n1571_089:0495a02": "雙桂。有省。迨明辭世。師禮塔曰。某甲今日來遲。時雲",
    "X82n1571_089:0495a03": "嶠水。在旁曰。禮拜久矣。師曰。和尚智鑑分明。是賊識",
    "X82n1571_089:0495a04": "賊。遂出受衣拂　上堂。舉世尊陞座文殊白椎因緣",
    "X82n1571_089:0495a05": "畢。師曰。瞿曇自起自倒。文殊起模畵樣。說甚麼法王",
    "X82n1571_089:0495a06": "法如是。總之儱侗不像。山僧重闢龍泉。緇素敦請說",
    "X82n1571_089:0495a07": "法。設有人致問。便曰。未上座時。勘破了也。至今瓦解",
    "X82n1571_089:0495a08": "冰消(雲嶠水嗣)。",
    "X82n1571_089:0495a09": "古閬峩雪慧禪師上堂。平田淺草。種月扶犂。野岸橫",
    "X82n1571_089:0495a10": "橋。量水打碓。頭頭合用。物物全彰。古佛家風。是閒破",
    "X82n1571_089:0495a11": "具。山僧今日向諸人面前。撒沙拋土。大似不識好惡。",
    "X82n1571_089:0495a12": "然有一樁大事。且要諸人擔荷。且道是甚麼事。遂舉",
    "X82n1571_089:0495a13": "袈裟角曰。一絲纔挂體。越格自風流(嘯宗密嗣)。",
    "X82n1571_089:0495a14": "福清黃檗慧門沛禪師同安康氏子。幼奇穎。雖習舉",
    "X82n1571_089:0495a15": "業。恒有出塵之志。年十七應。郡試過。南康報親寺覩。",
    "X82n1571_089:0495a16": "寺額欣然曰。世出世法。無非報親。何必世榮乎。遂投",
    "X82n1571_089:0495a17": "禮時明得度。雪峰彌於法屬。每激發。以出家須明心",
    "X82n1571_089:0495a18": "要。師信受服膺。勤於參究。一日病中。聞僧舉三不是",
    "X82n1571_089:0495a19": "語有省。往質彌。彌曰。此非汝放身命處。又明年隨落",
    "X82n1571_089:0495a20": "髮。詣黃檗琦。受具戒。琦曰。來自何方。師曰。泉州報親。",
    "X82n1571_089:0495a21": "曰。欲為何事。曰欲求佛法。曰我這裏一法也無。師曰。",
    "X82n1571_089:0495a22": "正好著力。琦默器之。一日問。南泉斬猫話。聲未絕。被",
    "X82n1571_089:0495a23": "琦一踏踏倒。直得前後際斷。礙膺之物。一時冰釋。大",
    "X82n1571_089:0495a24": "笑趨出。琦命堂中領眾。師辭以福薄。願擔飯供眾。時",
    "X82n1571_089:0495b01": "值嚴冬。芒履踏雪中。足皆龜裂。不覺厭苦。琦應長樂",
    "X82n1571_089:0495b02": "之龍泉。遂安西堂。解制辭還溫陵。居誌公洞二載。值",
    "X82n1571_089:0495b03": "時艱。益自韜晦。或炊爨不給恬如也。琦召師。住師子",
    "X82n1571_089:0495b04": "巖。居八載。不事外緣。琦應扶桑請。舉師繼席。而記莂",
    "X82n1571_089:0495b05": "焉　上堂。一春到來。燒痕轉綠。萬木萠芽。風和日旭。",
    "X82n1571_089:0495b06": "突出達磨眼睛。豁開波斯鼻孔。祇皆本有風光。弗從",
    "X82n1571_089:0495b07": "別處流露。諸兄弟。還知這個時節麼。若知。不離于座。",
    "X82n1571_089:0495b08": "現諸威儀。不起片念。坐斷須彌。一機通。千機萬機圓",
    "X82n1571_089:0495b09": "活。一處明。千處萬處耿潔。優游行住白雲中。遙聽前",
    "X82n1571_089:0495b10": "山噪百舌。且道是何腔調。喝一喝　上堂。潺湲溪畔。",
    "X82n1571_089:0495b11": "冰珠點綴。峭壁峰前。霜花錯落。時節推移。陽昇陰伏。",
    "X82n1571_089:0495b12": "片念未生前。全機顯露。毫端闡演處。法法施呈。不勞",
    "X82n1571_089:0495b13": "雕琢。本體現成。靜猶止水。動若行雲。束虗空為一棒。",
    "X82n1571_089:0495b14": "棒他不著。集諸音為一喝。喝他不及。把住也。千山寒",
    "X82n1571_089:0495b15": "色。放開也。八面玲瓏。且道放開好把住好。根塵迥脫",
    "X82n1571_089:0495b16": "渾無物。舒卷臨時總自由　時閩海多警。常住寥落。",
    "X82n1571_089:0495b17": "師率眾躬耕。勉衲子以為道忘軀。提持向上一著。深",
    "X82n1571_089:0495b18": "錐痛拶。故學者咸思自奮。忘其苦澹。沾法乳者。率多",
    "X82n1571_089:0495b19": "高明之士。甲辰。省覲受業於圭峰。檀越周樸園銓部。",
    "X82n1571_089:0495b20": "懇留住持。師雖勉應。已澹世緣。凡上堂小參。皆謝絕。",
    "X82n1571_089:0495b21": "九月中示疾。眾為延醫診視。師終却之。大眾詣榻前",
    "X82n1571_089:0495b22": "求開示。師便掌曰。是開示。不是開示。一僧曰。末後句",
    "X82n1571_089:0495b23": "聻。師舉筆疾書曰。末後句。無可說。誰是知音。清風明",
    "X82n1571_089:0495b24": "月。命侍者取湯。沐浴剃髮。跏趺而逝。時康熙甲辰十",
    "X82n1571_089:0495c01": "月初六日也。世壽五十。僧臘三十。窆全身于黃檗之",
    "X82n1571_089:0495c02": "左麓(隱元琦嗣)。",
    "X82n1571_089:0495c03": "福州黃檗虗白願禪師參徑山容。問水既無筋。因甚",
    "X82n1571_089:0495c04": "長流不斷。師曰。只為源頭有據。問佛祖公案。猶空中",
    "X82n1571_089:0495c05": "紙鷂。向甚處收取綫索。師曰。抽牽全在裏頭人。問鵬",
    "X82n1571_089:0495c06": "搏峰。與晏坐峰相交。且道說個甚麼。師曰。一人傳虗。",
    "X82n1571_089:0495c07": "萬人傳實。問風扇大野。畢竟作何形色。師曰。只好聞",
    "X82n1571_089:0495c08": "名。不可見面。問望江亭上垂機。誰是知音。師曰。沒面",
    "X82n1571_089:0495c09": "目漢。後謁黃檗琦。機契室中。命師繼席　上堂。法昌",
    "X82n1571_089:0495c10": "搬羅漢圍爐。人貧智短。靈雲見桃花悟道。馬瘦毛長。",
    "X82n1571_089:0495c11": "雖然各見一邊。未免互相鈍置。山僧今日開爐。不用",
    "X82n1571_089:0495c12": "如何若何。只要諸人著些精彩。稍涉遲疑。灼破面門。",
    "X82n1571_089:0495c13": "頭顱粉碎。祇如心不是佛。智不是道。劒去久矣。方乃",
    "X82n1571_089:0495c14": "刻舟。又作麼生。不為於三條椽下。七尺單前。仔細摸",
    "X82n1571_089:0495c15": "索看。忽然摸著鼻孔。便知道不遠人。喝一喝　問。天",
    "X82n1571_089:0495c16": "上月正圓。人間月方半。且道如何是真月。師以拂子",
    "X82n1571_089:0495c17": "打圓相示之。曰月落後。又如何相見。師曰。明日來。向",
    "X82n1571_089:0495c18": "你道。僧拂袖而出。師曰。看脚下　頌經首[米-木+八]字曰。阿",
    "X82n1571_089:0495c19": "誰策起兩莖眉。斜插當陽古石碑。以字不成八不是。",
    "X82n1571_089:0495c20": "管教千眼莫能窺(隱元琦嗣)。",
    "X82n1571_089:0495c21": "雪峰聖壽即非一禪師示眾。舉世尊拈花。頌曰。大小",
    "X82n1571_089:0495c22": "瞿曇不奈何。花枝拈起當風播。一場敗闕少人知。獨",
    "X82n1571_089:0495c23": "被飲光親笑破(隱元琦嗣)。",
    "X82n1571_089:0495c24": "福建慶城草菴現禪師上堂。說佛說法。昨已無端問",
    "X82n1571_089:0496a01": "主問賓。翻成鈍置。若一向舉揚宗乘。未免法堂前草",
    "X82n1571_089:0496a02": "深。古人到這裏。事不獲已。曲為今時。垂半偈一言。或",
    "X82n1571_089:0496a03": "拈槌豎拂。或輥毬打鼓。架箭擎乂。或終日閉門。長年",
    "X82n1571_089:0496a04": "面壁。單提直指。大用全機。檢點將來。總屬建化門中",
    "X82n1571_089:0496a05": "事。畢竟宗乘如何舉揚。驀豎拄杖曰。誰敢問著。問著",
    "X82n1571_089:0496a06": "便打折汝腰　上堂。石霜道。休去歇去。一念萬年去。",
    "X82n1571_089:0496a07": "寒灰枯木去。古廟香爐去。一條白練去。雲峰道不休",
    "X82n1571_089:0496a08": "去。不歇去。業識茫茫去。七顛八倒去。十二街頭閙浩",
    "X82n1571_089:0496a09": "浩地聲色裏坐臥去。三家村裏盈衢塞路荊棘裏游",
    "X82n1571_089:0496a10": "戲去。刀山劒樹劈腹剖心。爐炭鑊湯皮開肉爛去。雲",
    "X82n1571_089:0496a11": "峰與麼道。可謂千江有水千江月。石霜與麼道。依然",
    "X82n1571_089:0496a12": "萬里無雲萬里天。仔細檢點將來。一人大似死了不",
    "X82n1571_089:0496a13": "得活。一人大似活了不得死。山僧這裏。不管你休不",
    "X82n1571_089:0496a14": "休歇不歇。饑即喫飯去。倦即安眠去。熱則乘凉去。寒",
    "X82n1571_089:0496a15": "即向火去。若向這裏會。却便會得古人見處。古人見",
    "X82n1571_089:0496a16": "處即且置。慶城見處作麼生。良久曰。莫將容易會。便",
    "X82n1571_089:0496a17": "作等閒看　上堂。佛說一切法。為度一切心。我無一",
    "X82n1571_089:0496a18": "切心。何用一切法。釋迦老子太無端。四十九年已漏",
    "X82n1571_089:0496a19": "洩。那堪達磨又西來。直指人心成迂曲。從茲五位設",
    "X82n1571_089:0496a20": "君臣。九十七種呈醜拙。鑑咦遂成一字關。心識打作",
    "X82n1571_089:0496a21": "兩個橛。縱饒七事漫隨身。未免于今成途轍。祖宗田",
    "X82n1571_089:0496a22": "地任分爭。直得七花兼八裂。舉今舉古鑠中泥。說妙",
    "X82n1571_089:0496a23": "說元眼裏屑。或時瞬目或揚眉。或豎一拳垂一足。激",
    "X82n1571_089:0496a24": "揚宗旨立化門。競把烏龜證作鱉。若人于此便承當。",
    "X82n1571_089:0496b01": "敢保斯人猶未徹。我今以楔而出楔。且道是說是不",
    "X82n1571_089:0496b02": "說。若道是說。說甚麼。若道不說。說不輟。說與不說且",
    "X82n1571_089:0496b03": "置。敢問現前大眾。即今還有心也無。汝若無心我也",
    "X82n1571_089:0496b04": "休。休笑山僧太饒舌(亘信彌嗣)。",
    "X82n1571_089:0496b05": "泉州雪峰如幻弘禪師惠安劉氏子。幼補邑庠。卓有",
    "X82n1571_089:0496b06": "文譽。年二十七。身嬰劇疾。因讀維摩經。發心出俗。後",
    "X82n1571_089:0496b07": "于惠邑道中。遇黃檗彌。言下錐劄。頓起疑情。力事參",
    "X82n1571_089:0496b08": "究。依彌十有餘載。深入堂奧。一日彌問。簷前雨滴聲。",
    "X82n1571_089:0496b09": "點點不落別處。畢竟落在甚麼處。師曰。落在鼻孔裏。",
    "X82n1571_089:0496b10": "彌頷之。命居西堂　頌殃窟產難因緣曰。為郎憔悴",
    "X82n1571_089:0496b11": "却羞郎。萬轉千回懶下床。佳信忽傳消舊恨。朝來對",
    "X82n1571_089:0496b12": "鏡理紅籹　頌馬祖翫月因緣曰。好鳥雙棲占一枝。",
    "X82n1571_089:0496b13": "高飛健翮獨稱奇。若教言下分斤兩。笑殺江西馬簸",
    "X82n1571_089:0496b14": "箕　頌城東老母因緣曰。生平不喜佛陀耶。阿母風",
    "X82n1571_089:0496b15": "流出當家。十指縫間無避處。看來猶是眼中花　晚",
    "X82n1571_089:0496b16": "年。退居山麓高岡惠泉側。預誡逝期。而寂(亘信彌嗣)。",
    "X82n1571_089:0496b17": "北京海會明覺憨璞聰禪師南閩邵武連氏子。其母",
    "X82n1571_089:0496b18": "庭前夜坐。見星入懷感孕。後紅光葢室。師生焉。年十",
    "X82n1571_089:0496b19": "五。出家天王寺。二十五歲。耻州縣庸碌僧不足尚。慨",
    "X82n1571_089:0496b20": "然動參學之念。由是詣南海普陀。圓具足戒。入武林",
    "X82n1571_089:0496b21": "瓶窑。見永覺賢。教從萬法歸一做工夫。迄一年。如蚊",
    "X82n1571_089:0496b22": "子咬鐵牛。直無下嘴處。次參東山爾密澓。驀然有省。",
    "X82n1571_089:0496b23": "晚詣方丈。白其所得。澓頷之。上天台。與通玄奇老人",
    "X82n1571_089:0496b24": "問答投機。命職維那。因飯中咬著沙。頓徹洞山雪峰",
    "X82n1571_089:0496c01": "淘米公案。其膺頓釋。作偈呈方丈。奇深肯之。繼謁百",
    "X82n1571_089:0496c02": "癡元于長慶。受記莂焉。時順治戊子夏也。出住臨安",
    "X82n1571_089:0496c03": "錦山。錢塘廣福。嗣因門人化被金臺。都紳士削牘。請",
    "X82n1571_089:0496c04": "師住南海會寺。師之名。傳聞。",
    "X82n1571_089:0496c05": "帝庭矣。丁酉秋。",
    "X82n1571_089:0496c06": "世祖章皇帝　駕幸海會。方丈賜坐。問佛法公案。應",
    "X82n1571_089:0496c07": "機甚契。被。",
    "X82n1571_089:0496c08": "旨。命入萬善殿結制。特　賜紫衣銀印勅書。加明覺",
    "X82n1571_089:0496c09": "禪師之號。己亥冬。",
    "X82n1571_089:0496c10": "詔命愍忠寺結制。庚子秋。疏請歸南。八月奉。",
    "X82n1571_089:0496c11": "俞旨辭行。辛丑入閩。邵武郡侯紳矜等。請住安國",
    "X82n1571_089:0496c12": "　上堂。舉起拄杖曰。縵天布網。欲羅冲漢金鵬。以拄杖",
    "X82n1571_089:0496c13": "作釣勢曰。四海垂鈎。意圖揚波錦鯉。所以知識唱導。",
    "X82n1571_089:0496c14": "意不在言。豎拂敲床。提持閫外。德山見僧便棒。掀翻",
    "X82n1571_089:0496c15": "靈蛇舊宅。臨濟見僧便喝。震碎鬼窟黑山。假使言前",
    "X82n1571_089:0496c16": "薦得。猶是認影迷頭。句下翻身。早涉程途萬里。更於",
    "X82n1571_089:0496c17": "參究。大似丙丁求火。直下承當。祇恐不是玉。是玉也",
    "X82n1571_089:0496c18": "大奇。萬善恁麼道。莫謂壓良為賤。只解把住。不解放",
    "X82n1571_089:0496c19": "行。雖然如是。三十年後。此話大行。或有英靈子道。上",
    "X82n1571_089:0496c20": "上機人來。和尚作麼勘驗。超羣須是英靈漢。敵勝還",
    "X82n1571_089:0496c21": "他師子兒。下座　上堂。天寒地凍。衲子寒毛卓豎。暖",
    "X82n1571_089:0496c22": "室商量。便落無記磕睡。所以雪竇道。藤蘿松下。塊石",
    "X82n1571_089:0496c23": "枕頭。這般漢正好喚起來。頂[寧*頁]三千。腦後八百。敵生",
    "X82n1571_089:0496c24": "死軍之甲冑。戰煩惱陣之戈矛。若是皮下有血者。聊",
    "X82n1571_089:0497a01": "聞舉著。通身汗下。慶快無疑。於此穩坐神靈之臺。秘",
    "X82n1571_089:0497a02": "密之府。如[感*鳥][感*鳥]獨守空流相似。山僧撥轉船頭。別棹",
    "X82n1571_089:0497a03": "烟波去也。驀豎拄杖曰。木上座。適纔遊遍恒河沙國",
    "X82n1571_089:0497a04": "土。上至三十三天。下至水輪空際。一念回頭。坐在諸",
    "X82n1571_089:0497a05": "人眉睫上。揚聲大呌曰。南贍部洲人失火。帶累東勝",
    "X82n1571_089:0497a06": "神洲人奔馳。甚生怖畏。幸遇文殊菩薩曰。汝等俱是",
    "X82n1571_089:0497a07": "癡眾生。何必生大恐怖呌喚馳走。但能息心妄想。三",
    "X82n1571_089:0497a08": "毒業火。自然頓滅。便乃合掌曰。我等獲遇佛乘。指我",
    "X82n1571_089:0497a09": "入解脫之門。甚生難遭之想。從今已後。永不退屈也。",
    "X82n1571_089:0497a10": "遂卓拄杖曰。木上座。與爾作證明　問。如何是奪人",
    "X82n1571_089:0497a11": "不奪境。師曰。林中鳥語新。野徑人踪滅。曰如何是奪",
    "X82n1571_089:0497a12": "境不奪人。師曰。落花流水去。漁父拾將來。曰如何是",
    "X82n1571_089:0497a13": "人境兩俱奪。師曰。目前無闍黎。座上無老僧。曰如何",
    "X82n1571_089:0497a14": "是人境俱不奪。師曰。白雲何處去。明月落誰家　師",
    "X82n1571_089:0497a15": "住安國六載。修葺頺廢一新。丙午臘月八日。戒期圓",
    "X82n1571_089:0497a16": "滿集。大眾付遺囑。散衣鉢。十三日午時。索筆書偈曰。",
    "X82n1571_089:0497a17": "今年五十七。捏碎娘生鼻。一生受用中。無得亦無失。",
    "X82n1571_089:0497a18": "昨夜兩個泥牛鬬入海。直至如今無消息。咦。真消息。",
    "X82n1571_089:0497a19": "今朝西廊打倒東廊壁。收拾傀儡歸去來。莫教特地",
    "X82n1571_089:0497a20": "成狼藉。放筆右脇而逝。世壽五十七。僧臘三十九。塔",
    "X82n1571_089:0497a21": "于本山寺右。語錄十六卷。行世(百癡元嗣)。",
    "X82n1571_089:0497a22": "興化府獅山西明蓮峰素禪師莆田柯氏子。童稚時。",
    "X82n1571_089:0497a23": "見山水。便發出塵之想。二十七歲。投國懽。禮逸叟脫",
    "X82n1571_089:0497a24": "白。甞閱雪峰錄。看到投子指一片石曰三世諸佛總",
    "X82n1571_089:0497b01": "在裏許。參究半載。疑情不破。上曹山。問寶華忍。忍拈",
    "X82n1571_089:0497b02": "棒。師一觸有省。後參金粟元於建州百山。鍼芥相合。",
    "X82n1571_089:0497b03": "受記莂焉　住後上堂。大道直如弦。大機疾如箭。不",
    "X82n1571_089:0497b04": "動一毫端。千化與萬變。本無利鈍人。祇要當機薦。杲",
    "X82n1571_089:0497b05": "日懸空。薰風撲面。程路迢迢。不隔條線。枝頭鳥語兩",
    "X82n1571_089:0497b06": "三聲。錯落飛花紅片片　佛誕上堂。生本無生無不",
    "X82n1571_089:0497b07": "生。指天指地最分明。藍園一段風流事。要假兒孫脚",
    "X82n1571_089:0497b08": "下行。豎拂子曰。釋迦生也。大眾還見麼。擲拂下座",
    "X82n1571_089:0497b09": "　上堂。有一人。日餐萬物不道飽。有一人。從古至今。不",
    "X82n1571_089:0497b10": "喫一物。不道饑。這二人。阿那個合受人天供養　中",
    "X82n1571_089:0497b11": "秋上堂。松風清山澗冽。八月秋何處熱。天熱有時涼。",
    "X82n1571_089:0497b12": "人熱無間歇。欲間歇。回頭須見靈山月。這片月。也不",
    "X82n1571_089:0497b13": "圓也不缺。亘古亘今照世間。不待今宵始皎潔。遂顧",
    "X82n1571_089:0497b14": "視左右曰。汝等諸人還見麼。眾皆罔措。師下座。一時",
    "X82n1571_089:0497b15": "打散　問。文殊是七佛之師。因甚出女子定不得。師",
    "X82n1571_089:0497b16": "曰。官不容鍼。曰罔明是下方菩薩。因甚出得女子定。",
    "X82n1571_089:0497b17": "師曰。私通車馬。曰文殊與罔明。得失在何處。師打曰。",
    "X82n1571_089:0497b18": "汝試指出看。僧擬議。師便喝　老僧問。人天交接。兩",
    "X82n1571_089:0497b19": "得相見。且道見個甚麼。師向鼻孔一捏曰。會麼。曰不",
    "X82n1571_089:0497b20": "會。師曰。八十年來空白首　問。萬念方興。念從何起。",
    "X82n1571_089:0497b21": "師曰。百花叢裏過。一葉不沾身。曰一念未起。念從何",
    "X82n1571_089:0497b22": "止。師曰。無處摸索　問。猛虎不食其子。因甚蜻蜓自",
    "X82n1571_089:0497b23": "咬尾巴。師曰。求人不如求己(百癡元嗣)。",
    "X82n1571_089:0497b24": "浦城就山古門真禪師潮陽潘氏子。年十九。投大草",
    "X82n1571_089:0497c01": "菴為僧。初參黃檗琦。示以倒却門前剎竿話。久無入",
    "X82n1571_089:0497c02": "處。一日入方丈。求開示。琦豎拳曰。會麼。師曰不會。琦",
    "X82n1571_089:0497c03": "便掌。師作禮。琦曰。下坡不走。快便難逢。師罔措。明年",
    "X82n1571_089:0497c04": "回漳州岱山寺。一晚與同參。在山門外。師舉倒却門",
    "X82n1571_089:0497c05": "前剎竿。聲未絕。同參將師劈面一掌。遂有省。後依金",
    "X82n1571_089:0497c06": "粟元。一晚元下堂勘驗。問曰。好一堂古佛。為甚麼不",
    "X82n1571_089:0497c07": "見放光。師便一喝。當下通身慶快。遂成偈曰。[囗@力]地一",
    "X82n1571_089:0497c08": "聲元有據。廓然脫落了無依。眼空四海明端的。者段",
    "X82n1571_089:0497c09": "風光只自知。師後主馬峰薦福善政諸剎。有各會語",
    "X82n1571_089:0497c10": "錄。行世(百癡元嗣)。",
    "X82n1571_089:0497c11": "興化府曹山萬壽千指光禪師上堂。拈拄杖卓一下。",
    "X82n1571_089:0497c12": "召東邊師僧。僧舉首。復以拄杖卓一下。召西邊師僧。",
    "X82n1571_089:0497c13": "僧舉首。乃擲下拄杖曰。將此深心奉塵剎。是則名為",
    "X82n1571_089:0497c14": "報佛恩　上堂。道源不遠。性海非遙。喝一喝曰。元來",
    "X82n1571_089:0497c15": "只在這裏。又曰。這裏是個甚麼。趙州栢樹子。楊岐三",
    "X82n1571_089:0497c16": "脚驢。復喝一喝曰。逢人不得錯舉　上堂。一塵入正",
    "X82n1571_089:0497c17": "受。塵塵三昧起。乃擊拂子一下曰。者個是一塵。喚甚",
    "X82n1571_089:0497c18": "麼作正受。又擊一下曰。者個是正受。喚甚麼作一塵。",
    "X82n1571_089:0497c19": "會麼。不是心佛不是物。禪板蒲團齊[跳-兆+孛]跳。乃喝一喝",
    "X82n1571_089:0497c20": "曰。若不喝住。幾乎撞翻三世諸佛　上堂。千說萬說。",
    "X82n1571_089:0497c21": "不如親見一面。喚作拳頭則觸。不喚作拳頭則背。是",
    "X82n1571_089:0497c22": "何物見不見。盞子撲落地。碟子成七片　上堂。一理",
    "X82n1571_089:0497c23": "足萬事周。一塵起大地收。喝一喝曰。若明得者一喝。",
    "X82n1571_089:0497c24": "盡大地皎皎然。更無一物為障為礙。雖然如是。喪我",
    "X82n1571_089:0498a01": "兒孫。復喝一喝　上堂。桃花紅李花白。正是春風二",
    "X82n1571_089:0498a02": "月節。有來由沒端的。新羅國裏火星飛。元來是北俱",
    "X82n1571_089:0498a03": "蘆洲打生鐵。復舉慧忠國師喚侍者。侍者應諾。如是",
    "X82n1571_089:0498a04": "三喚三應。國師曰。將謂吾辜負汝。却是汝辜負吾。師",
    "X82n1571_089:0498a05": "曰。好一場曲調。賡和分明。直得山河作舞。大地同音。",
    "X82n1571_089:0498a06": "甚麼處是國師辜負侍者處。甚麼處是侍者辜負國",
    "X82n1571_089:0498a07": "師處。喝一喝曰。姹女已歸霄漢去。獃郎猶向火邊棲",
    "X82n1571_089:0498a08": "　問。喫金牛飯。孤峰頂上安眠。飲曹山酒。十字街頭",
    "X82n1571_089:0498a09": "倒臥。是甚麼人境界。師便打。僧便喝。師又打。僧作女",
    "X82n1571_089:0498a10": "人拜。師曰。我將謂汝是個人　問。如何是曹山境。師",
    "X82n1571_089:0498a11": "曰。萬松不改舊時顏。曰如何是境中人。師曰。坐底坐。",
    "X82n1571_089:0498a12": "立底立　問。如何是趙州茶。師曰普。曰如何是雲門",
    "X82n1571_089:0498a13": "餅。師曰苦。曰餅茶俱喫時如何。師曰。毒殺闍黎(百癡元嗣)。",
    "X82n1571_089:0498a14": "興化石室伏虎巖月川即禪師莆田人。張姓。母周氏。",
    "X82n1571_089:0498a15": "產師前一夜。異光滿室。髫齡便頴超邁倫。壯則夜夜",
    "X82n1571_089:0498a16": "篝燈讀異書。風雨無間。試每前矛。丙戌年。遂謝絕藝",
    "X82n1571_089:0498a17": "苑。棄除筆墨。入壺山南泉披剃。徧參叢席。後與金粟",
    "X82n1571_089:0498a18": "元投機。受付囑焉。回莆住西山之雙峰巖。繼住雪巖。",
    "X82n1571_089:0498a19": "後住石室伏虎巖　開爐上堂。四十九年。止啼黃葉。",
    "X82n1571_089:0498a20": "西天東土。接響承虗。據實而論。諸佛諸祖。無開口地。",
    "X82n1571_089:0498a21": "即上座。從何處說起大道。由來平似掌。奚須爐竈另",
    "X82n1571_089:0498a22": "安排。舉拄杖曰。未免隨例看火添柴。若是真金不變",
    "X82n1571_089:0498a23": "色。任教鈍鐵也成材。光爍爍絕疑猜。拋撒諸人眼裏",
    "X82n1571_089:0498a24": "來。喝一喝曰。是甚麼。也須仔細　上堂。打散大眾。抝",
    "X82n1571_089:0498b01": "折拄杖。拍手大笑曰。今日小出大遇　上堂。行徧高",
    "X82n1571_089:0498b02": "山路嶮巇。到來平地反危疑。莫言風景他山好。血灑",
    "X82n1571_089:0498b03": "杜鵑呌不歸。歸歸。便到故鄉田地。猶欠頂門一槌",
    "X82n1571_089:0498b04": "　上堂。架箭立牌。擎叉舞劒。都是鹵莽伎倆。嚇騙小兒。",
    "X82n1571_089:0498b05": "若是堂堂正正。八字打開。喫粥者任他喫粥。喫茶者",
    "X82n1571_089:0498b06": "任他喫茶。石橋無隔礙。大道沒遮攔。一切人驀直行",
    "X82n1571_089:0498b07": "去。處處綠楊堪繫馬。家家有路透長安　上堂。未開",
    "X82n1571_089:0498b08": "口已前。佛法盡布大地也。豎拳豎拂。土上加泥。說要",
    "X82n1571_089:0498b09": "說元。霜中摸雪。三世諸佛。何曾知有。歷代祖師。徒勞",
    "X82n1571_089:0498b10": "饒舌。這裏只管種菜鋤茄。豈暇眼中著屑。遂以拂子",
    "X82n1571_089:0498b11": "自摑口曰。老僧口門齒折　師誕上堂。世尊四月初",
    "X82n1571_089:0498b12": "八。山僧十月初八。均一初八。一個鑄金。一個燒鐵。一",
    "X82n1571_089:0498b13": "個度盡恒沙。一個自救不了。為甚釋迦說。奇哉一切",
    "X82n1571_089:0498b14": "眾生。具有如來智慧德相。喝一喝曰。一任峩嵋山積",
    "X82n1571_089:0498b15": "雪。依然滄海水東流　上堂。西風吹細雨。落葉滿空",
    "X82n1571_089:0498b16": "庭。不語燈花墜。停鍼泪自零。且道有甚麼事關切。放",
    "X82n1571_089:0498b17": "不下提不起。炯炯綿綿在眼前。愁人只怕愁人聽",
    "X82n1571_089:0498b18": "　小參。龍潭滅紙燭。德山暗地生光。鹽官索犀牛。侍者",
    "X82n1571_089:0498b19": "轉身有路。雖是借途經過。也要自家作活。至于擒獰",
    "X82n1571_089:0498b20": "龍捉猛虎。未為分外。若事過心涼。景移物轉。莫怪山",
    "X82n1571_089:0498b21": "僧舌頭無力　示眾。從無量劫來。流浪生死。如蕩子",
    "X82n1571_089:0498b22": "離鄉。一日遠一日。何時得返。喝一喝曰。有誰阻你",
    "X82n1571_089:0498b23": "　問。佛法都要上根上器人。得下劣人無他分了。師曰。",
    "X82n1571_089:0498b24": "誰家不見樓頭月。多少松風塞耳聽　問。如何是和",
    "X82n1571_089:0498c01": "尚家風。師曰。半邊竹筧通流水。幾片閒雲過遠山。曰",
    "X82n1571_089:0498c02": "和尚以境示人。師曰。失却一隻眼　師看月次。僧問。",
    "X82n1571_089:0498c03": "同一個月。有時明。有時暗。有時圓。有時缺。是如何。師",
    "X82n1571_089:0498c04": "曰。你問是第二月。曰如何是第一月。師曰。照天照地。",
    "X82n1571_089:0498c05": "(百癡元嗣)。",
    "X82n1571_089:0498c07": "五燈全書卷第八十九",
    "X82n1571_089:0498c09": "五燈全書卷第八十九補遺",
    "X82n1571_089:0498c11": "　　臨濟宗",
    "X82n1571_089:0498c12": "　　　南嶽下第三十六世隨錄",
    "X82n1571_089:0498c13": "福建寧德玉象龍華無得寧禪師出隊小參。乘熏風",
    "X82n1571_089:0498c14": "訪明月。踏遍雲霞何卓越。昨夜西巖太白峰。放光動",
    "X82n1571_089:0498c15": "地千山悅。且道悅個甚麼。一人有慶。萬人樂業　冬",
    "X82n1571_089:0498c16": "夜小參。陰消陽長。化運推遷。枯木生花。道人活計。莫",
    "X82n1571_089:0498c17": "學鑽龜打瓦。要知時節因緣。語默動靜。須得其宜。舉",
    "X82n1571_089:0498c18": "措施為。應當回互不回互。撞頭磕額人無數(隱元琦嗣)。",
    "X82n1571_089:0498c19": "閩南超山良冶樂禪師小參。千山突兀。萬木蒼翠。門",
    "X82n1571_089:0498c20": "外鷄啼。堂前狗吠。一一天真。本無忌諱。無忌諱。大開",
    "X82n1571_089:0498c21": "兩眼對青天。莫向閒時打瞌睡　僧問。路逢達道人。",
    "X82n1571_089:0498c22": "不將語默對。未審將甚麼對。師曰。不是拳打。便是脚",
    "X82n1571_089:0498c23": "踢(隱元琦嗣)。",
    "X82n1571_089:0498c24": "福州聖泉中柱砥禪師小參。前十五日。玉兔金烏劈",
    "X82n1571_089:0499a01": "箭急。後十五日。泥牛入海無消息。正當十五日。個個",
    "X82n1571_089:0499a02": "眼橫與鼻直。此事由來本現成。何須特地去尋覔(隱元",
    "X82n1571_089:0499a03": "琦嗣)。",
    "X82n1571_089:0499a04": "福建福廬時學[(臨-品+(必-心))/王]禪師上堂。個事無藏□當。陽脫體",
    "X82n1571_089:0499a05": "真。四維山色秀。遍地野花新。三十年前□作境會。三",
    "X82n1571_089:0499a06": "十年後。了物惟心。到者裏莫作等閒。是□□□□□",
    "X82n1571_089:0499a07": "悉麼。長恨春光無覔處。今朝轉入此山來(亘信彌嗣)。",
    "X82n1571_089:0499a08": "福建泉州招慶重眉況禪師同安蔡氏子。示眾。碧□",
    "X82n1571_089:0499a09": "醉日舖千錦。綠柳隨風布萬條。觸目都來成現事。何",
    "X82n1571_089:0499a10": "須開口話時韶。無一物不為諸人啟圓通妙門。無一",
    "X82n1571_089:0499a11": "時不為諸人闡正法眼藏。何須更待山僧鼓兩片皮。",
    "X82n1571_089:0499a12": "假饒搆得將來。亦是劍去久矣(亘信彌嗣)。"
}