{
    "X88n1646_007:0196b10": "居士傳七",
    "X88n1646_007:0196b12": "傅大士傳",
    "X88n1646_007:0196b13": "傅大士者。名翕。號善慧。義烏人也。齊建武四年生於",
    "X88n1646_007:0196b14": "雙林鄉傅宣慈家。十六納劉氏女曰妙光。生二子曰",
    "X88n1646_007:0196b15": "普建．普成。會有天竺嵩頭陀訪之曰。吾與汝毗婆尸",
    "X88n1646_007:0196b16": "佛所發誓。今兜率宮衣鉢見在。何日當還。因命臨水",
    "X88n1646_007:0196b17": "觀影。見圓光寶蓋。大士笑曰。鑪韛之所多鈍鐵。良醫",
    "X88n1646_007:0196b18": "之門足病人。度生為急。何思彼樂乎。嵩指松山頂曰。",
    "X88n1646_007:0196b19": "此可棲也。大士躬耕而居之。有人盜菽麥瓜果。大士",
    "X88n1646_007:0196b20": "即與籃籠盛去。日常營作。夜歸行道。見釋迦．金粟．定",
    "X88n1646_007:0196b21": "光三如來放光襲其體。自謂得首楞嚴定。苦行七年",
    "X88n1646_007:0196b22": "欲導群品。梁武帝時遣弟子奉書詣闕曰。雙林樹下",
    "X88n1646_007:0196b23": "當來解脫善慧大士白國主救世菩薩。條上中下善",
    "X88n1646_007:0196b24": "希能受持。其上善略以虗懷為本。不著為宗。無相為",
    "X88n1646_007:0196c01": "因。涅槃為果。其中善略以治身為本。治國為宗。天上",
    "X88n1646_007:0196c02": "人間果報安樂。其下善略以護養眾生勝殘去殺。普",
    "X88n1646_007:0196c03": "令百姓皆稟六齋。今聞皇帝崇法欲申論義。未遂襟",
    "X88n1646_007:0196c04": "懷。故遣弟子傅暀告白。太樂令何昌以書進。詔遣迎",
    "X88n1646_007:0196c05": "至。武帝問從來師事何人。答曰。從無所從。來無所來。",
    "X88n1646_007:0196c06": "師事亦爾。異日武帝請講金剛經。大士纔陞座。以尺",
    "X88n1646_007:0196c07": "揮案一下便下座。帝愕然。大士曰。陛下會不。曰不會。",
    "X88n1646_007:0196c08": "大士曰。大士講經竟。一日講經次。帝至。眾皆起。大士",
    "X88n1646_007:0196c09": "端坐不動。眾報曰。聖駕臨此。何不起。大士曰。法地若",
    "X88n1646_007:0196c10": "動。一切不安。尋還双林著心王銘云。觀心空王。元妙",
    "X88n1646_007:0196c11": "難測。無形無相。有大神力。能滅千災。成就萬德。體性",
    "X88n1646_007:0196c12": "雖空。能施法則。觀之無形。呼之有聲。為大法將。心戒",
    "X88n1646_007:0196c13": "傳經。水中鹽味。色裏膠青。決定是有。不見其形。心王",
    "X88n1646_007:0196c14": "亦爾。身內居停。面門出入。應物隨情。自在無礙。所作",
    "X88n1646_007:0196c15": "皆成。了本識心。識心見佛。是心是佛。是佛是心。念念",
    "X88n1646_007:0196c16": "佛心。佛心念佛。欲得早成。戒心自律。淨律淨心。心即",
    "X88n1646_007:0196c17": "是佛。除此心王。更無別佛。欲求成佛。莫染一物。心性",
    "X88n1646_007:0196c18": "雖空。貪嗔體實。入此法門。端坐成佛。到彼岸已。得波",
    "X88n1646_007:0196c19": "羅蜜。慕道真士。自觀自心。知佛在內。不向外尋。即心",
    "X88n1646_007:0196c20": "即佛。即佛即心。心明識佛。曉了識心。離心非佛。離佛",
    "X88n1646_007:0196c21": "非心。非佛莫測。無所堪任。執空滯寂。於此漂沉。諸佛",
    "X88n1646_007:0196c22": "菩薩。非此安心。明心大士。悟此元音。身心性妙。用無",
    "X88n1646_007:0196c23": "更改。是故智者。放心自在。莫言心王。空無體性。能使",
    "X88n1646_007:0196c24": "色身。作邪作正。非有非無。隱顯不定。心性離空。能凡",
    "X88n1646_007:0197a01": "能聖。是故相勸。好自防慎。剎那造作。還復漂沈。清淨",
    "X88n1646_007:0197a02": "心智。如世黃金。般若法藏。並在身心。無為法寶。非淺",
    "X88n1646_007:0197a03": "非深。諸佛菩薩。了此本心。有緣遇者。非去來今。又有",
    "X88n1646_007:0197a04": "偈曰。夜夜抱佛眠。朝朝還共起。起坐鎮相隨。語嘿同",
    "X88n1646_007:0197a05": "居止。纖毫不相離。如身影相似。欲識佛去處。祇這語",
    "X88n1646_007:0197a06": "聲是。又曰。有物先天地。無形本寂寥。能為萬象主。不",
    "X88n1646_007:0197a07": "逐四時凋。又曰。空手把鋤頭。步行騎水牛。人從橋上",
    "X88n1646_007:0197a08": "過。橋流水不流。太建元年嵩頭陀先於柯山靈巖寺",
    "X88n1646_007:0197a09": "入滅。大士曰。嵩公兜率待我。不可留也。四月二十四",
    "X88n1646_007:0197a10": "日示眾曰。此身眾苦所集。甚可厭惡。須慎三業。精修",
    "X88n1646_007:0197a11": "六度。若墜地獄。卒難得出。弟子曰。師之發迹可得聞",
    "X88n1646_007:0197a12": "乎。曰。我從第四天來。為度汝等。次補釋迦。大品云。有",
    "X88n1646_007:0197a13": "菩薩從兜率天來。諸根猛利。疾與般若相應。即吾身",
    "X88n1646_007:0197a14": "是也。言訖趺坐而終。年七十三(五燈會元．佛祖通載)。",
    "X88n1646_007:0197a15": "知歸子曰。初祖入梁。機不契。去而之少林。人以此為",
    "X88n1646_007:0197a16": "梁武惜。然當時如寶誌公．傅大士並傳佛心印。闡大",
    "X88n1646_007:0197a17": "乘法。徘徊於梁。而梁武執著福罪因緣。貪圖小果。醉",
    "X88n1646_007:0197a18": "有為佛事。沈湎不醒。一微戞漢遮葢本真。皎日當空",
    "X88n1646_007:0197a19": "覆盆絕照。豈不哀哉。菩薩深慈。眾生迷倒。於大士傳",
    "X88n1646_007:0197a20": "可觀焉。",
    "X88n1646_007:0197a21": "汪大紳云。自家屋裏人。說自家屋裏話。讀之通身",
    "X88n1646_007:0197a22": "毛孔皆笑。朱子於大士偈盖甞有取焉。予安得遊",
    "X88n1646_007:0197a23": "朱子之門。日夕饜飫家常話乎○五宗興而說法",
    "X88n1646_007:0197a24": "如雷。連那即心即佛。送他一拳。連那萬象主。與他",
    "X88n1646_007:0197b01": "一脚。傅大士竟成老婆禪去矣。門外漢試猜看。畢",
    "X88n1646_007:0197b02": "竟是同是別。"
}