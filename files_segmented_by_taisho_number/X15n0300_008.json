{
    "X15n0300_008:0190c08": "大佛頂如來密因修證了義諸菩薩萬行首楞嚴經",
    "X15n0300_008:0190c09": "纂註卷第八",
    "X15n0300_008:0190c10": "唐　天竺沙門　般剌密諦　譯",
    "X15n0300_008:0190c11": "唐　烏萇國沙門彌伽釋迦譯語",
    "X15n0300_008:0190c12": "唐菩薩戒弟子前正議大夫同中",
    "X15n0300_008:0190c13": "書門下平章事清河房融筆受",
    "X15n0300_008:0190c14": "明　[橘矛+隹]李沙門　真界　纂註",
    "X15n0300_008:0190c15": "此明證果漸次也。前令識妄無因。此復令除妄本",
    "X15n0300_008:0190c16": "者。謂識妄無因方堪修斷故。此即於本因亂想立",
    "X15n0300_008:0190c17": "三漸次以修斷也。下經云是人即獲無生法忍者。",
    "X15n0300_008:0190c18": "即除六亂妄想而入三摩地也。從是漸修隨所發",
    "X15n0300_008:0190c19": "行安立聖位者。乾慧即聖位也。而岳師判獲無生",
    "X15n0300_008:0190c20": "忍為初住。又指初住已上為聖位。斯皆失此經本",
    "X15n0300_008:0190c21": "旨。逐他經所說也。蓋他經有指初住獲無生忍。或",
    "X15n0300_008:0190c22": "指八地獲無生忍。隨經所說各各不同。殊不知此",
    "X15n0300_008:0190c23": "經云獲無生忍即得入三摩地。由得入三摩地即",
    "X15n0300_008:0190c24": "階乾慧。故知乾慧即聖位也。故想陰文云從是凡",
    "X15n0300_008:0191a01": "身上歷菩薩六十聖位。岳師又解三增進為通明",
    "X15n0300_008:0191a02": "修行。五十五位名別示凡聖。不以第三增進而成",
    "X15n0300_008:0191a03": "乾慧。非惟經文前後不接。亦使乾慧起自無因也。",
    "X15n0300_008:0191a04": "況下經云如是皆以三增進故善能成就五十五",
    "X15n0300_008:0191a05": "位真菩提路。豈可不以第三增進成乾慧地乎。又",
    "X15n0300_008:0191a06": "經云從乾慧心至等覺已。是覺始獲金剛心中初",
    "X15n0300_008:0191a07": "乾慧地。蓋從初心進至等覺。等覺還得初心。故云",
    "X15n0300_008:0191a08": "獲初乾慧。岳師又謂此經有二乾慧。曰信前乾慧。",
    "X15n0300_008:0191a09": "金剛乾慧。以經云金剛心中初乾慧故。而不知總",
    "X15n0300_008:0191a10": "結文云是種種地皆以金剛觀察等漸次深入。則",
    "X15n0300_008:0191a11": "知信前乾慧即金剛乾慧。非有二乾慧也。況後經",
    "X15n0300_008:0191a12": "云從互用中能入菩薩金剛乾慧。豈信前乾慧非",
    "X15n0300_008:0191a13": "金剛乾慧耶。岳師又解五十五位真菩提路云乾",
    "X15n0300_008:0191a14": "慧非真。則因心不真矣。何能究竟無上妙覺哉。且",
    "X15n0300_008:0191a15": "初信文云從真妙圓重發真妙。豈乾慧非真耶。然",
    "X15n0300_008:0191a16": "下註皆依經正意解釋。此恐欲知會解與今註異",
    "X15n0300_008:0191a17": "同。故茲辨析。",
    "X15n0300_008:0191a18": "阿難如是眾生一一類中(至)具足如斯虗妄亂想。",
    "X15n0300_008:0191a19": "此結示顛倒亂想之所起也。各具。即互具。十二顛",
    "X15n0300_008:0191a20": "倒。即動顛倒至殺顛倒。以一一類心。妄種皆具。云",
    "X15n0300_008:0191a21": "各各具。此皆顛倒妙圓而生。故如揑目亂華發生",
    "X15n0300_008:0191a22": "也。然此結示顛倒亂想所起者。將乘之立三漸次",
    "X15n0300_008:0191a23": "修斷以復其本也。故下即於本因亂想立三漸次。",
    "X15n0300_008:0191a24": "不然。則漸次地位無因而起矣。",
    "X15n0300_008:0191b01": "汝今修證佛三摩地(至)三者增進違其現業。",
    "X15n0300_008:0191b02": "此牒前問而示修斷之法也。初二句。牒前所問。於",
    "X15n0300_008:0191b03": "是下。示修斷法。夫欲修證佛三摩地。必於二顛倒",
    "X15n0300_008:0191b04": "因及六亂妄想。立三漸次修斷。而後可證佛三摩",
    "X15n0300_008:0191b05": "地。如淨器毒蜜。須湯水灰香洗淨。然後可貯甘露",
    "X15n0300_008:0191b06": "也。云何下。徵列修斷三相。言漸次者。謂欲刳正性。",
    "X15n0300_008:0191b07": "必先除助因。欲違現業。必先持戒以刳正性。故云",
    "X15n0300_008:0191b08": "漸次也。",
    "X15n0300_008:0191b09": "云何助因阿難如是世界(至)為第一增進修行漸次。",
    "X15n0300_008:0191b10": "此示食辛之過以戒斷也。四食者。人間段食。謂所",
    "X15n0300_008:0191b11": "飡必有分段。鬼神觸食。但歆觸而飽。禪天思食。食",
    "X15n0300_008:0191b12": "至或但思之而飽。識天識食。既無形色但以識想。",
    "X15n0300_008:0191b13": "此直明眾生皆依食住。而因食戒斷五辛。不必他",
    "X15n0300_008:0191b14": "引也。五辛。內助婬恚。外引邪魅。故名助因。五辛者。",
    "X15n0300_008:0191b15": "楞伽經云。葱。蒜。韭。薤。興渠也。應法師云。興渠梵音",
    "X15n0300_008:0191b16": "訛也。正云興宜。慈愍三藏云。根如蘿蔔。出土辛臭。",
    "X15n0300_008:0191b17": "慈愍冬至彼土。不見其苗。則此方無。故不翻也。",
    "X15n0300_008:0191b18": "云何正性阿難如是眾生(至)清淨律儀執心不起。",
    "X15n0300_008:0191b19": "此令持淨戒以刳正性也。不飲酒。防亂之至。不噉",
    "X15n0300_008:0191b20": "生。防殺之至。律中五果皆須火淨。示不噉生氣也。",
    "X15n0300_008:0191b21": "婬如毒蛇怨賊者。能害法身殺慧命故也。執身使",
    "X15n0300_008:0191b22": "無身犯。執心使無思犯也。",
    "X15n0300_008:0191b23": "禁戒成就則於世間(至)亦於世間不還宿債。",
    "X15n0300_008:0191b24": "婬殺相襲。偷劫相負。由無禁遏。故禁戒成就。則二",
    "X15n0300_008:0191c01": "業永無。酬償亦息。",
    "X15n0300_008:0191c02": "是清淨人修三摩地(至)第二增進修行漸次。",
    "X15n0300_008:0191c03": "此指前禁戒成就清淨之人。修三摩地。現生即得",
    "X15n0300_008:0191c04": "神通無礙也。是則下。結名。",
    "X15n0300_008:0191c05": "云何現業阿難如是清淨(至)於外六塵不多流逸。",
    "X15n0300_008:0191c06": "此明違現業之因也。蓋根塵不偶。方違現業。故指",
    "X15n0300_008:0191c07": "此不多流逸。是違現業之因。亦是入正定之因也。",
    "X15n0300_008:0191c08": "因不流逸旋元自歸(至)是人即獲無生法忍。",
    "X15n0300_008:0191c09": "因心不流逸。返流全一。即違現業。獲無生忍也。流",
    "X15n0300_008:0191c10": "則分湛合塵。則根塵相織。為六亂妄想。起現前業。",
    "X15n0300_008:0191c11": "不流。則根塵不偶。返流全一。故得違其現業也。然",
    "X15n0300_008:0191c12": "返流全一等。亦是因戒生定。十方國土等。即因定",
    "X15n0300_008:0191c13": "發慧。以得定慧之心快然安隱。故如來淨妙之性",
    "X15n0300_008:0191c14": "映現其中。而獲無生忍。又前云。汝今修證佛三摩",
    "X15n0300_008:0191c15": "地。於是本因元所亂想。立三漸次。方得除滅。此既",
    "X15n0300_008:0191c16": "返流全一。獲無生忍。即除六想而入三摩地矣。下",
    "X15n0300_008:0191c17": "云。從是漸修安立聖位。即依三摩地而修。漸斷本",
    "X15n0300_008:0191c18": "因。增進聖位。後云。是覺始獲金剛心中初乾慧地。",
    "X15n0300_008:0191c19": "即還證佛三摩地。究盡本因。窮盡妙覺也。是知此",
    "X15n0300_008:0191c20": "所入者。下所修者。究竟之所證者。皆佛三摩地。故",
    "X15n0300_008:0191c21": "前云修證佛三摩地也。",
    "X15n0300_008:0191c22": "從是漸修隨所發行(至)第三增進修行漸次。",
    "X15n0300_008:0191c23": "明依無生忍心修證聖位也。蓋業淨性明。乃可發",
    "X15n0300_008:0191c24": "行升進聖位。五十五位。即於無生忍中各隨行相",
    "X15n0300_008:0192a01": "立名。使觀其名義。知所進修也。然此三種漸次。即",
    "X15n0300_008:0192a02": "前所示修行三決定義也。何者。以除助因。刳正性。",
    "X15n0300_008:0192a03": "即攝心為戒。至違現業。返流獲忍。即因戒生定。因",
    "X15n0300_008:0192a04": "定發慧故也。其從是漸修隨所發行安立聖位。至",
    "X15n0300_008:0192a05": "如是重重單複十二等。亦即依定慧進修。至定慧",
    "X15n0300_008:0192a06": "圓明銷滅諸漏成無上道。則知三種漸次。及單複",
    "X15n0300_008:0192a07": "十二。亦無越戒定慧三。故下結云。是種種地。皆以",
    "X15n0300_008:0192a08": "金剛止觀漸次深入也。",
    "X15n0300_008:0192a09": "阿難是善男子欲愛乾枯(至)未與如來法流水接。",
    "X15n0300_008:0192a10": "此即攝前所得。成乾慧地也。欲愛乾枯。即前心無",
    "X15n0300_008:0192a11": "貪婬。根境不偶。即前塵既不緣根無所偶。現前殘",
    "X15n0300_008:0192a12": "質不復續生者。蓋以欲愛潤業。根境造業。生死相",
    "X15n0300_008:0192a13": "續。惟此而已。則欲枯境謝。違其現業。故殘質不續",
    "X15n0300_008:0192a14": "也。執心虗明純是智慧者。即前返流全一六用不",
    "X15n0300_008:0192a15": "行也。以全一。故執心虗明。六用不行。故智慧純淨。",
    "X15n0300_008:0192a16": "慧性明圓瑩十方界者。即前六用不行十方國土",
    "X15n0300_008:0192a17": "皎然清淨也。乾有下。明乾慧義。以欲乾發慧。故名",
    "X15n0300_008:0192a18": "乾慧。又因心未與果智相接。名乾慧也。即以此心",
    "X15n0300_008:0192a19": "為信方便。",
    "X15n0300_008:0192a20": "信者。純真無妄之謂信。又相應之謂信。以中道心",
    "X15n0300_008:0192a21": "純真無妄。則因心與果覺相應。故等妙雖懸。可以",
    "X15n0300_008:0192a22": "徑造也。",
    "X15n0300_008:0192a23": "即以此心中中流入(至)中道純真名信心住。",
    "X15n0300_008:0192a24": "即以此心。即乾慧心。言中中等者。謂心則止觀不",
    "X15n0300_008:0192b01": "偏。境則空有不著。以此進趨。妙心開發。故云中中",
    "X15n0300_008:0192b02": "流入。圓妙開敷。即從乾慧真妙圓心。重發此真妙",
    "X15n0300_008:0192b03": "信心也。以真妙信心。不隨空有生心。故一切妄想。",
    "X15n0300_008:0192b04": "滅盡無餘。妄想無餘。中道純真。妙信常住。名信心",
    "X15n0300_008:0192b05": "住。後位由此增進。更無別法。但隨位依真妙性。淨",
    "X15n0300_008:0192b06": "治惑習。使纖塵不立。即登妙覺也。言流入者。進趨",
    "X15n0300_008:0192b07": "之貌也。",
    "X15n0300_008:0192b08": "真信明了一切圓通(至)得無遺忘名念心住。",
    "X15n0300_008:0192b09": "真信明了一切圓通者。謂真性明圓。則一切浮塵",
    "X15n0300_008:0192b10": "幻相。化成無上知覺也。由性明圓故。故陰處界三",
    "X15n0300_008:0192b11": "不能為礙。無數劫中習氣皆現在前憶念無遺也。",
    "X15n0300_008:0192b12": "妙圓純真真精發化(至)進趣真淨名精進心。",
    "X15n0300_008:0192b13": "妙圓通性。既純既真。則真精洞發。化無始習。通一",
    "X15n0300_008:0192b14": "精明。惟一精明而進趨真淨。行無雜糅。故名精進。",
    "X15n0300_008:0192b15": "心精現前純以智慧名慧心住。",
    "X15n0300_008:0192b16": "妄習既化。故心精現前。而進趨云為。純智無習矣。",
    "X15n0300_008:0192b17": "執持智明周徧寂湛寂妙常凝名定心住。",
    "X15n0300_008:0192b18": "慧既純明。以定執持。使周徧寂湛。寂妙之體。常凝",
    "X15n0300_008:0192b19": "不變。乃名定心。",
    "X15n0300_008:0192b20": "定光發明明性深入惟進無退名不退心。",
    "X15n0300_008:0192b21": "以定持慧。至於寂湛。故定光發明。由此又能深入",
    "X15n0300_008:0192b22": "明性。故惟進無退也。",
    "X15n0300_008:0192b23": "心進安然保持不失十方如來氣分交接名護法心。",
    "X15n0300_008:0192b24": "既能深入明性。安然趨進。又能保持不失。則與十",
    "X15n0300_008:0192c01": "方如來氣分相接。是謂護法。即理法也。",
    "X15n0300_008:0192c02": "覺明保持能以妙力(至)重重相入名迴向心。",
    "X15n0300_008:0192c03": "保持覺明不失。即護法心也。能以妙力迴佛慈光",
    "X15n0300_008:0192c04": "者。迴果向因也。向佛安住者。迴因向果也。因果交",
    "X15n0300_008:0192c05": "參。光相互攝。故譬雙鏡相入。而名迴向心也。",
    "X15n0300_008:0192c06": "心光密迴獲佛常凝(至)得無遺失名戒心住。",
    "X15n0300_008:0192c07": "迴向既成。獲佛常凝妙淨。安住無為。故無遺失。常",
    "X15n0300_008:0192c08": "凝則對境不動。妙淨則涉塵不染。而戒心成矣。",
    "X15n0300_008:0192c09": "住戒自在能遊十方所去隨願名願心住。",
    "X15n0300_008:0192c10": "對境無動。涉塵不染。是謂住戒自在。無動無染。則",
    "X15n0300_008:0192c11": "無適不可。故能遊十方所去隨願也。修行之初。必",
    "X15n0300_008:0192c12": "枯絕欲愛。使心性虗明。然後能入妙圓真性。真性",
    "X15n0300_008:0192c13": "明圓。細習乃現。因現遂化。使純智無習。又持之以",
    "X15n0300_008:0192c14": "定。使寂湛發光。深入明性。護持不失。斯能迴佛慈",
    "X15n0300_008:0192c15": "光。獲佛淨戒。而涉塵不染。所去隨願。此十信之序",
    "X15n0300_008:0192c16": "也。",
    "X15n0300_008:0192c17": "從信趨入。生如來家。依無住智。永不退還。名住。",
    "X15n0300_008:0192c18": "阿難是善男子以真方便(至)圓成一心名發心住。",
    "X15n0300_008:0192c19": "此躡前成後也。初三句躡前。以真方便發此十心",
    "X15n0300_008:0192c20": "者。謂依乾慧真妙圓心為進趨方便。顯發十信心",
    "X15n0300_008:0192c21": "心。心精下成後。謂十心涉入。圓成一心。心精發輝。",
    "X15n0300_008:0192c22": "名發心住。聖位自乾慧終於等妙。皆相躡而設。欲",
    "X15n0300_008:0192c23": "令行人。從初趨入。住佛智地。而依智起行。濟行以",
    "X15n0300_008:0192c24": "願。由是超行向。入十地。登等妙。此修證之序也。",
    "X15n0300_008:0193a01": "心中發明如淨瑠璃(至)履以成地名治地住。",
    "X15n0300_008:0193a02": "心中發明。內外精瑩牒心精發輝義也。履前妙心",
    "X15n0300_008:0193a03": "以成實地。名曰治地。如將築室。必先治地。乃可興",
    "X15n0300_008:0193a04": "作也。",
    "X15n0300_008:0193a05": "心地涉知俱得明了遊履十方得無留礙名修行住。",
    "X15n0300_008:0193a06": "由內外精瑩。治成心地。心地即理。妙行能涉。妙智",
    "X15n0300_008:0193a07": "能知。理智行三。俱得明了。故遊履十方得無留礙",
    "X15n0300_008:0193a08": "也。",
    "X15n0300_008:0193a09": "行與佛同受佛氣分(至)入如來種名生貴住。",
    "X15n0300_008:0193a10": "既所涉所知。得無留礙。則行人之行。冥合佛行。受",
    "X15n0300_008:0193a11": "佛氣分。入如來種。如中陰自求父母。陰信冥通。故",
    "X15n0300_008:0193a12": "名生貴。",
    "X15n0300_008:0193a13": "既遊道胎親奉覺胤(至)人相不缺名方便具足住。",
    "X15n0300_008:0193a14": "同妙行之氣分。是遊道胎。奉覺胤也。前行與佛同。",
    "X15n0300_008:0193a15": "此方便具足。故喻胎中人相不缺也。言方便具足",
    "X15n0300_008:0193a16": "者。即應機接物之權智具足也。",
    "X15n0300_008:0193a17": "容貌如佛心相亦同名正心住。",
    "X15n0300_008:0193a18": "容貌如佛。牒上文也。心相亦同。明此位也。若容貌",
    "X15n0300_008:0193a19": "外同。心相內異。非正心矣。蓋方便同佛。內心亦同。",
    "X15n0300_008:0193a20": "名正心住。",
    "X15n0300_008:0193a21": "身心合成日益增長名不退住。",
    "X15n0300_008:0193a22": "同佛之德。有進無退。名不退住。",
    "X15n0300_008:0193a23": "十身靈相一時具足名童真住。",
    "X15n0300_008:0193a24": "具體而微。故以童稱。十身者。菩提身。願身。化身。力",
    "X15n0300_008:0193b01": "持身。莊嚴身。威勢身。意生身。福身。法身。智身也。",
    "X15n0300_008:0193b02": "形成出胎親為佛子名法王子住。",
    "X15n0300_008:0193b03": "自發心至生貴。名入聖胎。自方便具足至童真。名",
    "X15n0300_008:0193b04": "長養聖胎。至此長養功終。故喻出胎王子。以方便",
    "X15n0300_008:0193b05": "心相皆同佛故。堪紹佛位。名法王子住。",
    "X15n0300_008:0193b06": "表以成人如國大王(至)陳列灌頂名灌頂住。",
    "X15n0300_008:0193b07": "國大王。天子也。嫡嗣曰太子。剎利王。諸王也。嫡嗣",
    "X15n0300_008:0193b08": "曰世子。將付國位。取大海水灌頂。表為王當承用",
    "X15n0300_008:0193b09": "眾智。今此位眾德潛備。堪令分化十方而行佛事。",
    "X15n0300_008:0193b10": "猶如王子成人。分委國事。陳列灌頂。名灌頂住也。",
    "X15n0300_008:0193b11": "言以國事分委。則非正付國位。由此方極十住。若",
    "X15n0300_008:0193b12": "十地行滿。乃堪正付。故華嚴十地菩薩受佛職位。",
    "X15n0300_008:0193b13": "比輪王太子受職。夫發心必治地。治地乃修行。修",
    "X15n0300_008:0193b14": "行然後生如來家。而具覺相。同佛心。長道體。圓十",
    "X15n0300_008:0193b15": "身。為佛子。任佛事。此十住始終之序也。",
    "X15n0300_008:0193b16": "既依普智住佛所住。遂能繁興妙行。自利利人。",
    "X15n0300_008:0193b17": "阿難是善男子成佛子已(至)一切眾生名饒益行。",
    "X15n0300_008:0193b18": "具佛妙德。故能十方隨順無適不可。自他利備。機",
    "X15n0300_008:0193b19": "應俱喜。故名歡喜。善推妙德。益以利人。故名饒益。",
    "X15n0300_008:0193b20": "自覺覺他得無違拒名無瞋恨行。",
    "X15n0300_008:0193b21": "瞋恨生於違拒。今自覺覺他。不拒物故。得離瞋恨。",
    "X15n0300_008:0193b22": "故名無瞋恨行也。",
    "X15n0300_008:0193b23": "種類出生窮未來際三世平等十方通達名無盡行。",
    "X15n0300_008:0193b24": "觸類而生。隨機而應。無時不徧。無處不達。利行無",
    "X15n0300_008:0193c01": "盡。名無盡行。",
    "X15n0300_008:0193c02": "一切合同種種法門得無差誤名離癡亂行。",
    "X15n0300_008:0193c03": "上雖隨機而應。說有千差。而異名別說。同歸一理。",
    "X15n0300_008:0193c04": "故云一切合同。於法無差則離亂。於法無誤則離",
    "X15n0300_008:0193c05": "癡。既無差誤。故離癡亂也。",
    "X15n0300_008:0193c06": "則於同中顯現羣異一一異相各各見同名善現行。",
    "X15n0300_008:0193c07": "一中現無量。故云於同現異。無量中現一。故云異",
    "X15n0300_008:0193c08": "相見同。以知一切法同一法性。能作種種異說。而",
    "X15n0300_008:0193c09": "不失一性一相之旨。故維摩云。能善分別諸法相。",
    "X15n0300_008:0193c10": "於第一義而不動。斯由無癡亂故。能於種種法門",
    "X15n0300_008:0193c11": "互現隨應。名善現行也。",
    "X15n0300_008:0193c12": "如是乃至十方虗空(至)不相留礙名無著行。",
    "X15n0300_008:0193c13": "此由善現行充擴圓融也。塵中現剎。名現界。不壞",
    "X15n0300_008:0193c14": "塵相。名現塵。言無著者。著謂住著。即留礙也。世界",
    "X15n0300_008:0193c15": "微塵不相留礙。故名無著。此由菩薩得無著智。住",
    "X15n0300_008:0193c16": "不思議解脫。有此妙用。",
    "X15n0300_008:0193c17": "種種現前咸是第一波羅蜜多名尊重行。",
    "X15n0300_008:0193c18": "現塵現界。現身現說。不相留礙。故云種種現前。皆",
    "X15n0300_008:0193c19": "從般若之所發現。故名第一。此之妙行。超過一切。",
    "X15n0300_008:0193c20": "名為尊重。故金剛稱第一波羅蜜。即般若也。",
    "X15n0300_008:0193c21": "如是圓融能成十方(至)性本然故名真實行。",
    "X15n0300_008:0193c22": "如是圓融。指上所現無礙妙用。能如是圓融無礙。",
    "X15n0300_008:0193c23": "則能成諸佛如來利生軌則。故名善法。一一軌則。",
    "X15n0300_008:0193c24": "皆合清淨無為。故云真實。如是十行。乃至後位。不",
    "X15n0300_008:0194a01": "離前法。而皆相躡別設者。一使行人隨位增進。開",
    "X15n0300_008:0194a02": "擴性覺。淨治惑障。而成熟佛果也。",
    "X15n0300_008:0194a03": "前十住十行。出俗心多。大悲行劣。此須濟以悲願。",
    "X15n0300_008:0194a04": "處俗利生。回真向俗。回智向悲。使真俗圓融。智悲",
    "X15n0300_008:0194a05": "不二。是名十回向。亦名十願也。",
    "X15n0300_008:0194a06": "阿難是善男子滿足神通(至)離眾生相回向。",
    "X15n0300_008:0194a07": "滿足神通至遠諸留患。牒前現塵現界不相留礙",
    "X15n0300_008:0194a08": "等事。謂此行滿足。當修回向行也。回向之行。悲願",
    "X15n0300_008:0194a09": "最深。故職在度生。然見有可度。即涉有為。背涅槃",
    "X15n0300_008:0194a10": "路。故須滅除度相。回無為心。向涅槃路也。",
    "X15n0300_008:0194a11": "壞其可壞遠離諸離名不壞回向。",
    "X15n0300_008:0194a12": "壞其可壞。即離眾生相。遠離諸離。即離相亦離。能",
    "X15n0300_008:0194a13": "所俱空。則本覺湛然。故名不壞回向。",
    "X15n0300_008:0194a14": "本覺湛然覺齊佛覺(至)名至一切處回向。",
    "X15n0300_008:0194a15": "無壞不壞。無離不離。乃湛然齊佛。故云等佛。本覺",
    "X15n0300_008:0194a16": "齊佛。故精真發明。地如佛地。即地至一切處也前",
    "X15n0300_008:0194a17": "覺等一切。則真如體等一切佛也。此地至一切。則",
    "X15n0300_008:0194a18": "真如界徧一切處。所謂能以一處徧一切處也。",
    "X15n0300_008:0194a19": "世界如來互相涉入得無罣礙名無盡功德藏回向。",
    "X15n0300_008:0194a20": "上等一切佛。即如來也。至一切處。即世界也。此由",
    "X15n0300_008:0194a21": "菩薩得真如體。發真如用。故能依正互相涉入。而",
    "X15n0300_008:0194a22": "無礙自在。無盡功德由是具足。故云無盡功德藏",
    "X15n0300_008:0194a23": "回向也。",
    "X15n0300_008:0194a24": "於同佛地地中(至)名隨順平等善根回向。",
    "X15n0300_008:0194b01": "同佛地。即前地如佛地也。於一切處。各起淨因。依",
    "X15n0300_008:0194b02": "清淨因。取涅槃道。故云隨順平等善根也。",
    "X15n0300_008:0194b03": "真根既成十方眾生(至)名隨順等觀一切眾生回向。",
    "X15n0300_008:0194b04": "平等善根。性真圓融。周徧法界。故名真根。真根既",
    "X15n0300_008:0194b05": "成。則十方眾生皆我本性。以性圓滿成就。故隨順",
    "X15n0300_008:0194b06": "等觀眾生而不失也。",
    "X15n0300_008:0194b07": "即一切法離一切相(至)二無所著名真如相回向。",
    "X15n0300_008:0194b08": "由上等觀一切眾生。故云即一切法。稱性而觀。離",
    "X15n0300_008:0194b09": "能所相。故云離一切相。以即不礙離。故雖觀而無",
    "X15n0300_008:0194b10": "所觀。離不礙即。故無觀而無所不觀。是則空有即",
    "X15n0300_008:0194b11": "離。二無所著。名真如相回向也。",
    "X15n0300_008:0194b12": "真得所如十方無礙(至)名法界無量回向。",
    "X15n0300_008:0194b13": "由得真如。不滯空有。故能十方無礙。而名無縛解",
    "X15n0300_008:0194b14": "脫也。三德妙性於此圓成。不見十界高下差別。法",
    "X15n0300_008:0194b15": "界量滅。故云法界無量。且初證性。以為齊佛。以為",
    "X15n0300_008:0194b16": "如佛。以為至一切處等。皆存量見。則法界性未離",
    "X15n0300_008:0194b17": "有量。及乎性德圓成。乃滅量見而得無量。此總治",
    "X15n0300_008:0194b18": "前位限量情見。此性圓成。可入十地矣。然此諸位。",
    "X15n0300_008:0194b19": "皆於一無生忍中。隨所發行義立別名。俱能圓證",
    "X15n0300_008:0194b20": "聖性。不別而別。故分諸位。異而不異。唯是一心。地",
    "X15n0300_008:0194b21": "前既爾。後位可知。",
    "X15n0300_008:0194b22": "阿難是善男子盡是清淨(至)次成四種妙圓加行。",
    "X15n0300_008:0194b23": "此結前起後也。四十一心者。乾慧一。信住行向各",
    "X15n0300_008:0194b24": "十。小乘通教皆有四加。而非妙非圓。故此特標妙",
    "X15n0300_008:0194c01": "圓加行。",
    "X15n0300_008:0194c02": "即以佛覺用為己心(至)欲然其木名為煖地。",
    "X15n0300_008:0194c03": "佛覺。本覺也。前法界量滅。平等無二。無二之覺。即",
    "X15n0300_008:0194c04": "是佛覺。今將登地。故仍用佛覺為己因心。復加功",
    "X15n0300_008:0194c05": "行以求親證。將證未證。故云若出未出。火喻果覺。",
    "X15n0300_008:0194c06": "本喻因心。鑽喻加行。猶未登地。故譬鑽火方得煖",
    "X15n0300_008:0194c07": "相。",
    "X15n0300_008:0194c08": "又以己心成佛所履(至)下有微礙名為頂地。",
    "X15n0300_008:0194c09": "前以佛覺為己因心。此以己心欲成佛所履。佛所",
    "X15n0300_008:0194c10": "履者。即十地也。以一切諸佛皆由十地而登覺故。",
    "X15n0300_008:0194c11": "今行人志趨十地。即是欲成佛所履也。雖然。而障",
    "X15n0300_008:0194c12": "初地無明未盡。則初地果若依未依。故譬登高山",
    "X15n0300_008:0194c13": "身入虗空而下有微礙也。然已到頂。少需[打丁+雙]進。則",
    "X15n0300_008:0194c14": "微礙除矣。",
    "X15n0300_008:0194c15": "心佛二同善得中道如忍事人非懷非出名為忍地。",
    "X15n0300_008:0194c16": "行人之心同於佛心。曰二同。既同佛心。善得中道",
    "X15n0300_008:0194c17": "矣。然此雖得而不見可得。不見可得。則亦無所說。",
    "X15n0300_008:0194c18": "如忍事人。不見可懷。亦不出說也。",
    "X15n0300_008:0194c19": "數量銷滅迷覺中道二無所目名世第一地。",
    "X15n0300_008:0194c20": "前位謂之二同。已墮數量。謂之善得中道。即覺中",
    "X15n0300_008:0194c21": "道也。有覺則必有迷。至此數量迷覺俱不可得。脫",
    "X15n0300_008:0194c22": "世情量。猶名世第一。若進十地。極乎妙覺。圓滿菩",
    "X15n0300_008:0194c23": "提。歸無所得。乃出世第一也。",
    "X15n0300_008:0194c24": "十地者。蘊積前法。至於成實。一切佛法。依此發生。",
    "X15n0300_008:0195a01": "故謂之地。自十信已來。位皆躡迹相資。直趨妙覺。",
    "X15n0300_008:0195a02": "於中不無斷證。是皆不斷而斷。不證而證也。",
    "X15n0300_008:0195a03": "阿難是善男子於大菩提(至)盡佛境界名歡喜地。",
    "X15n0300_008:0195a04": "下文云圓滿菩提歸無所得。以無所得為得大菩",
    "X15n0300_008:0195a05": "提。今既迷覺中道二無所目。故於大菩提善得通",
    "X15n0300_008:0195a06": "達也。盡。猶到也。佛境界者。即大菩提也。由於大菩",
    "X15n0300_008:0195a07": "提善得通達。故云覺通如來盡佛境界。由是法喜",
    "X15n0300_008:0195a08": "復增。故復名歡喜。",
    "X15n0300_008:0195a09": "異性入同同性亦滅名離垢地。",
    "X15n0300_008:0195a10": "通大菩提。盡佛境界。則一切障礙即究竟覺。眾生",
    "X15n0300_008:0195a11": "國土同一法性。是異性入同也。然見異見同。還是",
    "X15n0300_008:0195a12": "情垢。至於同性亦滅。乃名離垢。",
    "X15n0300_008:0195a13": "淨極明生名發光地明極覺滿名燄慧地。",
    "X15n0300_008:0195a14": "情見淨極。妙覺明生。故名發光。明極覺滿。如大火",
    "X15n0300_008:0195a15": "聚。同異緣影。悉皆爍絕。故名燄慧。",
    "X15n0300_008:0195a16": "一切同異所不能至名難勝地。",
    "X15n0300_008:0195a17": "由前燄慧爍絕。故一切同異所不能至。以下地不",
    "X15n0300_008:0195a18": "能勝。故云難勝。",
    "X15n0300_008:0195a19": "無為真如性淨明露名現前地盡真如際名遠行地。",
    "X15n0300_008:0195a20": "前既明極覺滿。同異不至。則真如淨性明露現前",
    "X15n0300_008:0195a21": "矣。真如既現。則迥超極造。以盡真如之際。故名遠",
    "X15n0300_008:0195a22": "行。以真如是無際之際。理既無際。行豈近乎。",
    "X15n0300_008:0195a23": "一真如心名不動地。",
    "X15n0300_008:0195a24": "既盡其際。乃全得其體。一真凝常。故名不動。",
    "X15n0300_008:0195b01": "發真如用名善慧地。",
    "X15n0300_008:0195b02": "既得真體。斯發真用。凡所照應。無所不真。無所不",
    "X15n0300_008:0195b03": "如。故名善慧。華嚴名此菩薩。具四無礙智。作大法",
    "X15n0300_008:0195b04": "師。演說無量阿僧祇句義。無有窮盡。故名發真如",
    "X15n0300_008:0195b05": "用。",
    "X15n0300_008:0195b06": "阿難是諸菩薩從此已往(至)亦目此地名修習位。",
    "X15n0300_008:0195b07": "此結前顯後也。自初發信。至於登地。皆修習之事。",
    "X15n0300_008:0195b08": "而此善慧已超八地無功用道。智悲並圓。則修習",
    "X15n0300_008:0195b09": "之功終畢於是。故名修習以結十地之因。次後乃",
    "X15n0300_008:0195b10": "十地之果。無復修習矣。問。後位既無修習。復有斷",
    "X15n0300_008:0195b11": "障之事。何耶。答。此明智悲功終。而云無復修習。若",
    "X15n0300_008:0195b12": "論斷障。則等覺猶是修習。唯至妙覺乃名無學也。",
    "X15n0300_008:0195b13": "慈陰妙雲覆涅槃海名法雲地。",
    "X15n0300_008:0195b14": "慈陰妙雲。十地之德也。十地果滿。智悲功圓。無復",
    "X15n0300_008:0195b15": "自利。純是利他。故以無緣慈。興大法雲。普覆眾生",
    "X15n0300_008:0195b16": "大涅槃海。名法雲地。",
    "X15n0300_008:0195b17": "如來逆流如是菩薩順行而至覺際入交名為等覺。",
    "X15n0300_008:0195b18": "前乾慧地云未與如來法流水接。至此順逆交際。",
    "X15n0300_008:0195b19": "即與如來法流水接也。法流。即果法聖智。如來逆",
    "X15n0300_008:0195b20": "流者。謂從真起應。返入生死。從果入因也。如是下。",
    "X15n0300_008:0195b21": "謂從因入果。從生死入涅槃。順流而入。故云順行",
    "X15n0300_008:0195b22": "而至。起應之始。行因之極。順逆交際。故云入交。即",
    "X15n0300_008:0195b23": "於此處立為等覺。斯則十地菩薩混俗利生。與如",
    "X15n0300_008:0195b24": "來同。所趨逆順。與如來異。蓋如來逆流。出同萬物。",
    "X15n0300_008:0195c01": "菩薩順流。入趨妙覺。此雖齊等。未極於妙。至下本",
    "X15n0300_008:0195c02": "因究盡。獲初乾慧。方盡妙覺也。",
    "X15n0300_008:0195c03": "阿難從乾慧心至等覺已(至)金剛心中初乾慧地。",
    "X15n0300_008:0195c04": "總牒前文。明窮盡妙覺也。初二句。總牒前文。是覺",
    "X15n0300_008:0195c05": "下。明至於等覺始獲初心。即窮盡妙覺也。下如是",
    "X15n0300_008:0195c06": "重重等。不過牒結此文耳。既盡妙覺。何云是覺始",
    "X15n0300_008:0195c07": "獲金剛心中初乾慧地。言是覺者。即等覺也。蓋等",
    "X15n0300_008:0195c08": "覺所獲金剛乾慧。即初乾慧。以得初乾慧。即盡妙",
    "X15n0300_008:0195c09": "覺故。故涅槃云發心畢竟二不別也。",
    "X15n0300_008:0195c10": "如是重重單複十二方盡妙覺成無上道。",
    "X15n0300_008:0195c11": "此牒結上文也。始從乾慧。終至妙覺。單複相兼。總",
    "X15n0300_008:0195c12": "有十二。單則有七。謂乾慧。煖。頂。忍。世第一。等覺。妙",
    "X15n0300_008:0195c13": "覺。複則有五。謂信。住。行。向。地。以一一位中。自具於",
    "X15n0300_008:0195c14": "十。故名為複。是則十一猶居等覺。惟至十二方盡",
    "X15n0300_008:0195c15": "妙覺成無上道也。",
    "X15n0300_008:0195c16": "是種種地皆以金剛(至)清淨修證漸次深入。",
    "X15n0300_008:0195c17": "指前地位。以示能證止觀也。種種地。通指單複十",
    "X15n0300_008:0195c18": "二也。無位不爾。故云皆以。金剛觀察。即觀照之智。",
    "X15n0300_008:0195c19": "如幻十種深喻。即照法如幻等也。了法如此。則頓",
    "X15n0300_008:0195c20": "忘情解。纖塵不立矣。以止中用觀。故云奢摩他中",
    "X15n0300_008:0195c21": "用諸如來毗婆舍那。由即止而觀。即觀而止。止觀",
    "X15n0300_008:0195c22": "不偏。故云清淨修證。由乾慧以至信。由信入住。乃",
    "X15n0300_008:0195c23": "至妙覺。故云漸次深入。十喻者。幻人。陽燄。水月。空",
    "X15n0300_008:0195c24": "華。谷響。乾城。夢。影。像。化也。言如來毗婆舍那者。揀",
    "X15n0300_008:0196a01": "異小乘也。",
    "X15n0300_008:0196a02": "阿難如是皆以三增進故(至)若他觀者名為邪觀。",
    "X15n0300_008:0196a03": "此結示邪正。欲人從正反邪以修證也。問。前第三",
    "X15n0300_008:0196a04": "增進云。是人即獲無生法忍。從是漸修。隨所發行",
    "X15n0300_008:0196a05": "安立聖位。何上云是種種地皆以金剛觀察等漸",
    "X15n0300_008:0196a06": "次深入耶。答。三增進中。云無生法忍者。即止觀不",
    "X15n0300_008:0196a07": "二之心也。金剛觀察等。即止觀也。蓋一心不離止",
    "X15n0300_008:0196a08": "觀。止觀即是一心。故此結云。如是皆以三增進故。",
    "X15n0300_008:0196a09": "善能成就五十五位真菩提路。若作增進歷位觀",
    "X15n0300_008:0196a10": "者。名為正觀。若他觀者。名邪觀也。五十五位者。自",
    "X15n0300_008:0196a11": "乾慧至十地是也。言菩提路者。菩提即覺也。五十",
    "X15n0300_008:0196a12": "五位。是趨覺之路。等妙二覺。是覺非路矣。",
    "X15n0300_008:0196a13": "爾時文殊師利法王子(至)我及眾生云何奉持。",
    "X15n0300_008:0196a14": "上明證果竟。此下名結經分也。正宗未終。而遽結",
    "X15n0300_008:0196a15": "經者。由初示密因。次開修證。而卒乎極果。垂範來",
    "X15n0300_008:0196a16": "世。有始有終。則經之正範畢矣。於是文殊請問經",
    "X15n0300_008:0196a17": "名及奉持法也。結經後文。尚屬正宗。而名助道者。",
    "X15n0300_008:0196a18": "特助道而已。故於後別列。乃正助之辨也。",
    "X15n0300_008:0196a19": "佛告文殊師利(至)十方如來清淨海眼。",
    "X15n0300_008:0196a20": "此約所詮之理立名也。大佛頂白傘蓋無上寶印",
    "X15n0300_008:0196a21": "者。謂體極含覆。超情離見。即如來藏之心印也。證",
    "X15n0300_008:0196a22": "佛心要。必契於此。十方如來清淨海眼者。謂照窮",
    "X15n0300_008:0196a23": "剎海。淨絕纖塵。即爍迦羅之法眼也。開佛知見。必",
    "X15n0300_008:0196a24": "資於此。實大事因緣。非小智之法。故以文殊請問。",
    "X15n0300_008:0196b01": "亦名救護親因(至)亦名如來密因修證了義。",
    "X15n0300_008:0196b02": "阿難為親。摩登為因。舉斯二者。明有緣皆度也。言",
    "X15n0300_008:0196b03": "得菩提心等者。謂無上正覺。由此經得。一切智海。",
    "X15n0300_008:0196b04": "由此經入。此約所化之用立名也。亦名如來下。約",
    "X15n0300_008:0196b05": "所詮因果之義立名。謂依如來密因修證。是為了",
    "X15n0300_008:0196b06": "義。權乘修證。皆不了義。",
    "X15n0300_008:0196b07": "亦名大方廣妙蓮華王十方佛母陀羅尼呪。",
    "X15n0300_008:0196b08": "此約體用功力立名也。大方廣。所說之法也。常徧",
    "X15n0300_008:0196b09": "曰大。軌持曰方。包博曰廣。即體相用之三大。因果",
    "X15n0300_008:0196b10": "同彰。染淨不滯。於法自在。名妙蓮華王。出生十方",
    "X15n0300_008:0196b11": "一切諸佛。總一切法。持無量義。名十方佛母陀羅",
    "X15n0300_008:0196b12": "尼呪。蓋呪者。佛以教言詛願眾生。革凡成聖也。",
    "X15n0300_008:0196b13": "亦名灌頂章句諸菩薩萬行首楞嚴汝當奉持。",
    "X15n0300_008:0196b14": "此約教行立名也。此經從天竺灌頂部中流出。蓋",
    "X15n0300_008:0196b15": "約密言名灌頂章句。有誦持者。則如來智水灌其",
    "X15n0300_008:0196b16": "心頂。亦如剎利之受職也。又菩薩由此受佛職位。",
    "X15n0300_008:0196b17": "亦名灌頂章句。菩薩萬行。以首楞嚴為本。故修此",
    "X15n0300_008:0196b18": "定者。於一心中具足萬行。故名萬行首楞嚴。結經",
    "X15n0300_008:0196b19": "分竟。下為助道分。而有二科。一曰。別明諸趣。戒備",
    "X15n0300_008:0196b20": "失錯。始於下文。而終於第九卷中。二曰。詳辨魔境。",
    "X15n0300_008:0196b21": "深邡邪誤。始於第九卷中。而終於第十卷末。",
    "X15n0300_008:0196b22": "說是語已即時阿難(至)修心六品微細煩惱。",
    "X15n0300_008:0196b23": "此結敘時眾獲益。下乃讚謝也。開示密印般怛囉",
    "X15n0300_008:0196b24": "義者。即大佛頂悉怛多鉢怛囉無上寶印也。兼聞",
    "X15n0300_008:0196c01": "了義名目者。即如來密因修證了義等也。頓悟禪",
    "X15n0300_008:0196c02": "那等。謂因聞修進聖位。及密印了義名目。故得頓",
    "X15n0300_008:0196c03": "悟禪那修進妙理。心慮虗凝。斷除三界煩惱也。修",
    "X15n0300_008:0196c04": "道所斷之惑。小乘於三界九地。地各九品。斷欲界",
    "X15n0300_008:0196c05": "前六品而證二果。斷後三品而證三果。斷上二界",
    "X15n0300_008:0196c06": "各九品而證無學。今此增上頓斷。故言三界六品。",
    "X15n0300_008:0196c07": "即從座起頂禮佛足(至)為是眾生妄習生起。",
    "X15n0300_008:0196c08": "讚謝前法。啟請後說也。俱生幽隱。故云沈惑。前說",
    "X15n0300_008:0196c09": "真淨妙心本來徧圓。則法界一真。萬動一體。宜無",
    "X15n0300_008:0196c10": "諸趣之異。其如方今現有。乃常情所疑。故或執諸",
    "X15n0300_008:0196c11": "趣而迷妙圓之體。或執妙圓而撥諸趣之業。以至",
    "X15n0300_008:0196c12": "失錯墮落。故特請問。冀佛詳明。令人知所戒備也。",
    "X15n0300_008:0196c13": "世尊如寶蓮香比丘尼(至)歡喜頂戴謹潔無犯。",
    "X15n0300_008:0196c14": "問意有二。謂別業同報。別業別報。初問婬殺妄三。",
    "X15n0300_008:0196c15": "即別業也。為有定處。即同報也。為復自然下。即問",
    "X15n0300_008:0196c16": "別業別報。據下答意。皆是別業同報耳。文云。循造",
    "X15n0300_008:0196c17": "惡業。雖則自招。眾同分中。兼有元地。乃至云。不斷",
    "X15n0300_008:0196c18": "三業。各各有私。因各各私。眾私同分。非無定處。且",
    "X15n0300_008:0196c19": "此云。令持戒者謹潔無犯。下云不入邪見。即戒備",
    "X15n0300_008:0196c20": "之意也。瑠璃。匿王太子。廢父自立。挾宿嫌。誅釋種。",
    "X15n0300_008:0196c21": "佛記其七日當入地獄。王泛海以避。水中自然燒",
    "X15n0300_008:0196c22": "滅。善星比丘。能說十二部經。獲四禪果。因狎邪友。",
    "X15n0300_008:0196c23": "妄言無佛無法。無有涅槃。故生陷無間。此皆謬執",
    "X15n0300_008:0196c24": "妙圓。撥無業趣者也。",
    "X15n0300_008:0197a01": "佛告阿難快哉此問(至)自然從墜此名內分。",
    "X15n0300_008:0197a02": "此讚所問而告其妄習發生諸趣也。一切下二句。",
    "X15n0300_008:0197a03": "牒前問意。因彼下。明依妄發生愛染之情。正是眾",
    "X15n0300_008:0197a04": "生生死根本。名為內分。即眾生分內事也。能生愛",
    "X15n0300_008:0197a05": "水。潤業潤生。輪迴不斷。職皆由此。諸愛不一。皆能",
    "X15n0300_008:0197a06": "感水結業。故云流結是同。水性沈下。故情積之業",
    "X15n0300_008:0197a07": "多從淪墜。",
    "X15n0300_008:0197a08": "阿難外分即是眾生分外(至)自然超越此名外分。",
    "X15n0300_008:0197a09": "眾生生死。本分由情。情著染境。因是從墜。今以勝",
    "X15n0300_008:0197a10": "境為所欲處。但由其想。不屬於情。乃是眾生分外",
    "X15n0300_008:0197a11": "之事。故云外分。氣。謂氣色。是故下。引事以驗。身輕",
    "X15n0300_008:0197a12": "清。顧雄毅。夢飛舉。聖境現。輕身命。此五皆殊勝氣",
    "X15n0300_008:0197a13": "色。由想故有。毅。果敢也。諸想雖別下。謂欣外勝境。",
    "X15n0300_008:0197a14": "不由情染。想既輕清。自然飛動。報當超越。然想能",
    "X15n0300_008:0197a15": "生勝。而卵以想生者。由染淨異也。此中且指人天",
    "X15n0300_008:0197a16": "想心。名為外分。非出世三乘之智也。何者。因前阿",
    "X15n0300_008:0197a17": "難問於地獄乃至人天等道。由是佛依妄習開為",
    "X15n0300_008:0197a18": "二分。次約二分以辨諸趣。諸趣之後。總結示云。此",
    "X15n0300_008:0197a19": "等眾生。不識本心。受此輪迴等。故知外分不出三",
    "X15n0300_008:0197a20": "界也。文中雖云心存佛國聖境冥現。斯蓋泛舉勝",
    "X15n0300_008:0197a21": "氣之相耳。",
    "X15n0300_008:0197a22": "阿難一切世間生死相續(至)死逆生順二習相交。",
    "X15n0300_008:0197a23": "生從順習死從變流者。以一切眾生皆愛生而惡",
    "X15n0300_008:0197a24": "死也。是故生則順其習。死則逆其習。故復云死逆",
    "X15n0300_008:0197b01": "生順二習相交。此乃文辭互略耳。只是生從存住。",
    "X15n0300_008:0197b02": "故順習。死從變流。故逆習也。未捨暖觸。謂現陰之",
    "X15n0300_008:0197b03": "末。逆順相交。謂方死方生之間也。一切善惡之業。",
    "X15n0300_008:0197b04": "即於是時隨其情想輕重而感輕焉。",
    "X15n0300_008:0197b05": "純想即飛必生天上(至)一切淨土隨願往生。",
    "X15n0300_008:0197b06": "想體輕舉。故純即飛升。然此特純善。故止於生天。",
    "X15n0300_008:0197b07": "必生天上者。據下情少想多但在四天之下。驗今",
    "X15n0300_008:0197b08": "純想所生應是忉利以上。若單修善禪。則性生上",
    "X15n0300_008:0197b09": "界。若兼於福慧淨願則。二習交時感變倍勝。此於",
    "X15n0300_008:0197b10": "飛心中旁論福慧。故皆云兼。",
    "X15n0300_008:0197b11": "情少想多輕舉非遠(至)是等親住如來座下。",
    "X15n0300_008:0197b12": "勝想不純。少滯邪情。故感此類。蓋雖滯邪情而有",
    "X15n0300_008:0197b13": "善願。斯感善緣住佛座下。即天龍八部類也。然情",
    "X15n0300_008:0197b14": "少想多。此通舉也。理宜等降四類分之。一情九想。",
    "X15n0300_008:0197b15": "即為飛僊。二情八想。為大力鬼王。三情七想。為飛",
    "X15n0300_008:0197b16": "行夜叉。四情六想。為地行羅剎。",
    "X15n0300_008:0197b17": "情想均等不飛不墜生於人間想明斯聰情幽斯鈍。",
    "X15n0300_008:0197b18": "由昔情想。感今聰鈍。是知言均等者。總報之業也。",
    "X15n0300_008:0197b19": "言幽明者。別報之業也。由所習情想。各在強弱。致",
    "X15n0300_008:0197b20": "有聰鈍之異。",
    "X15n0300_008:0197b21": "情多想少流入橫生(至)重生無間二種地獄。",
    "X15n0300_008:0197b22": "情多想少。亦合分四。六情四想。流入橫生。七情三",
    "X15n0300_008:0197b23": "想。墜為餓鬼。八情二想。生有間獄。九情一想。生無",
    "X15n0300_008:0197b24": "間獄。言水輪火際。即寒獄第八也。受氣猛火。謂受",
    "X15n0300_008:0197c01": "火氣以為身。故常被火燒。或得水飲亦化為火。故",
    "X15n0300_008:0197c02": "曰水能害己也。情業愈滯。故獄報愈沈。下洞火輪。",
    "X15n0300_008:0197c03": "即八熱獄也。身入風火二交過地。謂超寒獄入熱",
    "X15n0300_008:0197c04": "獄也。熱獄第八。名五無間。此中只就七熱地獄。自",
    "X15n0300_008:0197c05": "有輕重。而分有間無間。非五無間。下明第八熱獄。",
    "X15n0300_008:0197c06": "方是五無間也。",
    "X15n0300_008:0197c07": "純情即沈入阿鼻獄(至)眾同分中兼有元地。",
    "X15n0300_008:0197c08": "阿鼻。此云無間。謂受罪。苦具。身量。劫數。壽命。五者",
    "X15n0300_008:0197c09": "皆無遮間。名五無間。此惟情業最重者墜入。至劫",
    "X15n0300_008:0197c10": "壞乃出。若兼謗大乘等罪。則此劫雖壞。更入十方",
    "X15n0300_008:0197c11": "阿鼻。無有出期。以謗法毀戒。令無窮人墮邪見故。",
    "X15n0300_008:0197c12": "前問地獄。為有定處。為復自然。故答純情以造。雖",
    "X15n0300_008:0197c13": "則自招。同業所感。不無定處。元地者。各隨元由因",
    "X15n0300_008:0197c14": "地也。",
    "X15n0300_008:0197c15": "阿難此等皆是彼諸眾生(至)造十習因受六交報。",
    "X15n0300_008:0197c16": "此結前起後也。前開二分。以明情想感變。略明七",
    "X15n0300_008:0197c17": "趣也。此下詳明根境搆造。精研七趣也。十習本於",
    "X15n0300_008:0197c18": "十惑。以習成惡業。六交因乎六根。而交起惡報。如",
    "X15n0300_008:0197c19": "造業因眼。餘五為助。至受報時亦徧及也。",
    "X15n0300_008:0197c20": "云何十因阿難一者婬習(至)菩薩見欲如避火坑。",
    "X15n0300_008:0197c21": "惡業起於情惑。而婬為情惑之最。故前後皆首明",
    "X15n0300_008:0197c22": "之。十習之業。皆先言所感之境。次言所報之事。婬",
    "X15n0300_008:0197c23": "感火業。由惑心熾盛。相摩而發也。故所感之境。見",
    "X15n0300_008:0197c24": "大猛火。舒王云。婬習研磨不休。自耗其精。則火界",
    "X15n0300_008:0198a01": "熾然。於其生也尚有痟渴內熱等疾。則其死也見",
    "X15n0300_008:0198a02": "大猛火宜矣。能所交熾。名二習相然。故有鐵牀銅",
    "X15n0300_008:0198a03": "柱之報。乃應其習業也。如來為導師。故色目以警",
    "X15n0300_008:0198a04": "之。菩薩為行人。故深怖以避之。色目。猶銘目也。",
    "X15n0300_008:0198a05": "二者貪習交計發於相吸(至)菩薩見貪如避瘴海。",
    "X15n0300_008:0198a06": "貪習感水。由愛心計著吸取而發也。吸積風為寒。",
    "X15n0300_008:0198a07": "風結水為冰。故有積寒凍冽之事。吒吒等。寒冰之",
    "X15n0300_008:0198a08": "報。即寒獄也。俱舍云。吒波羅等。忍寒聲。青赤白蓮。",
    "X15n0300_008:0198a09": "寒冰色也。貪水能潤業滋惡。瘴海能毒性沒身。吒",
    "X15n0300_008:0198a10": "波羅三。青赤白三。更有疱裂二相。即八寒地獄。",
    "X15n0300_008:0198a11": "三者慢習交陵發於相恃(至)菩薩見慢如避巨溺。",
    "X15n0300_008:0198a12": "慢習驕逸。由輕陵恃己而發。以驕逸馳流。故感騰",
    "X15n0300_008:0198a13": "逸奔波之境。積致惡毒。故有血河灌吞之報。慢能",
    "X15n0300_008:0198a14": "滋癡。故如飲癡水。能致深害。故譬巨溺。癡水。西國",
    "X15n0300_008:0198a15": "水名。如此方之貪泉也。",
    "X15n0300_008:0198a16": "四者瞋習交衝發於相忤(至)菩薩見瞋如避誅戮。",
    "X15n0300_008:0198a17": "心屬火。氣屬金。瞋者由心作氣。而反動其心。加之",
    "X15n0300_008:0198a18": "衝擊抵忤。則心火轉盛。氣金轉剛。故曰心熱發火",
    "X15n0300_008:0198a19": "鑄氣為金也。斷刑曰宮。肉刑曰割。",
    "X15n0300_008:0198a20": "五者詐習交誘發於相調(至)菩薩見詐如畏豺狼。",
    "X15n0300_008:0198a21": "詐習依奸智起惡而漸滋蔓。故如水浸田。草木生",
    "X15n0300_008:0198a22": "長。由調引相延。故感繩木延引之事。讒賊。奸詐敗",
    "X15n0300_008:0198a23": "正者也。校。枷也。易云。屨校滅趾。荷校滅耳。",
    "X15n0300_008:0198a24": "六者誑習交欺發於相罔(至)菩薩見誑如踐蛇虺。",
    "X15n0300_008:0198b01": "誑者。為獲利譽。多懷異謀。矯現有德。欺誑於他。令",
    "X15n0300_008:0198b02": "他暗昧。罔知所謀。其志誣罔。其心飛揚。如風鼓塵。",
    "X15n0300_008:0198b03": "使人無見。故感塵土穢惡之境。沒溺騰擲之報。",
    "X15n0300_008:0198b04": "七者冤習交嫌發於銜恨(至)菩薩見冤如飲酖酒。",
    "X15n0300_008:0198b05": "冤習銜恨。陰隱為傷。故如陰毒畜惡。而感飛石囊",
    "X15n0300_008:0198b06": "撲之境。投擲拋撮之報。飛石投擲。車匣牢柵。皆陰",
    "X15n0300_008:0198b07": "隱之事。囊撲者。囊貯而撲殺也。",
    "X15n0300_008:0198b08": "八者見習交明如薩迦耶見(至)虗妄徧執如臨毒壑。",
    "X15n0300_008:0198b09": "見習有五。一薩迦耶。此云身見。謂執身有我。種種",
    "X15n0300_008:0198b10": "計著。二邊見。於一切法執斷執常。三邪見。邪悟錯",
    "X15n0300_008:0198b11": "解。撥無因果。四見取。非果計果。如以無想為涅槃",
    "X15n0300_008:0198b12": "之類。五戒禁取。非因計因。如持牛狗等戒為生天",
    "X15n0300_008:0198b13": "因之類。此五總名惡見。諸見交明。彼此相反。互相",
    "X15n0300_008:0198b14": "違拒。故云發於違拒出生相反。由其違反。故感王",
    "X15n0300_008:0198b15": "吏證執之境。權詐鞠推之報。路人相見。一往一回。",
    "X15n0300_008:0198b16": "喻所見違反也。是五惡見。能陷法身。故名見坑。能",
    "X15n0300_008:0198b17": "致業苦。故名毒壑。行人當疾滅之。",
    "X15n0300_008:0198b18": "九者枉習交加發於誣謗(至)菩薩見枉如遭霹靂。",
    "X15n0300_008:0198b19": "不宜曲而曲之。曰枉。蓋枉非真情。由誣謗發。逼壓",
    "X15n0300_008:0198b20": "於人。故感報如之。排。擠挫也。押捺。亦其義也。漉。瀝",
    "X15n0300_008:0198b21": "也。衡。橫也。謂迫蹙其體。瀝漉其血。又於迫隘苦具。",
    "X15n0300_008:0198b22": "橫衝而度。所謂下透挂網。倒懸其頭者。皆衡度類",
    "X15n0300_008:0198b23": "也。讒能傷人。故名讒虎。以可驚怖。故名霹靂。",
    "X15n0300_008:0198b24": "十者訟習交誼發於藏覆(至)如戴高山履於巨海。",
    "X15n0300_008:0198c01": "訟非官訟。公發其覆之謂也。斯即覆習。此覆彼訟。",
    "X15n0300_008:0198c02": "曰交諠。故感鑑見照燭之境。惡友對驗之報。陰賊",
    "X15n0300_008:0198c03": "覆藏。發則自害。覆罪適足以自壓自墜。故如戴山",
    "X15n0300_008:0198c04": "履海也。十習發於十惑。通根本而兼隨。隨煩惱二",
    "X15n0300_008:0198c05": "十。初曰。忿。恨。惱。覆。誑。諂。憍。害。嫉。慳。今詐習即諂也。",
    "X15n0300_008:0198c06": "冤即恨也。枉即害也。訟即覆也。",
    "X15n0300_008:0198c07": "云何六報阿難一切眾生(至)所招惡報從六根出。",
    "X15n0300_008:0198c08": "上明所造之因。此下明所感之報也。然造業招報。",
    "X15n0300_008:0198c09": "根識必俱。今以識為業。而報從根者。文互顯也。",
    "X15n0300_008:0198c10": "云何惡報從六根出(至)星火迸灑煽鼓空界。",
    "X15n0300_008:0198c11": "一者下。標示。臨終下。釋相。先見猛火等。即現報也。",
    "X15n0300_008:0198c12": "亡者神識等。即生報也。發明下。就眼根明二相。如",
    "X15n0300_008:0198c13": "是下。對諸根明交報。他皆倣此。見業感火者。以見",
    "X15n0300_008:0198c14": "覺屬火。故感猛火。畏見於境。恐藏於心。六交皆直",
    "X15n0300_008:0198c15": "入無間者。就重言耳。成論云。極善極惡皆無中陰。",
    "X15n0300_008:0198c16": "所以直入。聞聽屬水。故燒聽能為鑊湯洋銅。鼻嗅",
    "X15n0300_008:0198c17": "主氣。故燒息能為黑煙紫燄。舌主味。丸糜味類也。",
    "X15n0300_008:0198c18": "身主觸。灰炭觸類也。心正屬火。燒之轉熾。故迸灑",
    "X15n0300_008:0198c19": "煽鼓。",
    "X15n0300_008:0198c20": "二者聞報招引惡果(至)為電為雹摧碎心魄。",
    "X15n0300_008:0198c21": "聞聽屬水。故依之造業。則能感波濤。注聞發聲。故",
    "X15n0300_008:0198c22": "為責罪詰情之事。注見為雷吼。水隨見變也。注息",
    "X15n0300_008:0198c23": "為雨霧。水隨氣變也。注味為膿血。水隨味變也。注",
    "X15n0300_008:0198c24": "觸為畜鬼。水隨形變也。注意為電雹。水隨心變也。",
    "X15n0300_008:0199a01": "蓋此中所感之報。多有與當根不相稱者。然業報",
    "X15n0300_008:0199a02": "俱不可思議也。",
    "X15n0300_008:0199a03": "三者齅報招引惡果(至)為飛沙礰擊碎身體。",
    "X15n0300_008:0199a04": "因貪惡香作種種業。果感毒氣成種種報。言從地",
    "X15n0300_008:0199a05": "涌出者。謂毒氣充塞遠近。無復出路。故神識從地",
    "X15n0300_008:0199a06": "而涌出也。質。礙也。履。通也。嗅業所依。不離通塞。故",
    "X15n0300_008:0199a07": "衝息能為質履也。衝見為火炬。衝聽為沒溺洋沸",
    "X15n0300_008:0199a08": "者。根隨氣變也。魚敗曰餒。羮敗曰爽。饑餒乖爽。由",
    "X15n0300_008:0199a09": "味隨氣變也。綻拆爛壞。由體隨氣變也。衝思為灰",
    "X15n0300_008:0199a10": "沙。心隨氣變也。",
    "X15n0300_008:0199a11": "四者味報招引惡果(至)為飛熱鐵從空雨下。",
    "X15n0300_008:0199a12": "准眼耳鼻云見聞齅。此應云嘗報。言味報者。從所",
    "X15n0300_008:0199a13": "嘗為名也。蓋貪味。則網捕燒野以取禽獸。故見鐵",
    "X15n0300_008:0199a14": "網猛燄之相。舌根所依。不離吸吐。吸氣為寒。吐氣",
    "X15n0300_008:0199a15": "為熱。乃常理也。舌噉生命。使彼承忍。故歷嘗發苦",
    "X15n0300_008:0199a16": "使己承忍。依見貪味。故能為然金石。依聽發惡。故",
    "X15n0300_008:0199a17": "能為利兵刃。依嗅恣貪。籠取羣味。故能為大鐵籠。",
    "X15n0300_008:0199a18": "觸味傷物。故感弓箭以自傷。緣味思物。故感飛鐵",
    "X15n0300_008:0199a19": "以加害。",
    "X15n0300_008:0199a20": "五者觸報招引惡果(至)為墜為飛為煎為炙。",
    "X15n0300_008:0199a21": "合山刀劍。並由貪著男女身分而感也。鐵城火狗",
    "X15n0300_008:0199a22": "等。皆惡觸雜感之相。觸業所依。不出離合。屠裂。即",
    "X15n0300_008:0199a23": "離相也。道。趨獄之路。觀。獄王門闕兩觀。廳案。乃治",
    "X15n0300_008:0199a24": "罪之處。皆身觸所依。燒熱見觸。撞擊聞觸。括袋息",
    "X15n0300_008:0199b01": "觸。耕鉗舌觸。飛墜思觸。括袋。所以收氣。思業飄蕩。",
    "X15n0300_008:0199b02": "故感飛墜之事。剚。插刃於肉也。剚射考縛。乃相因",
    "X15n0300_008:0199b03": "旁舉耳。非當根之相也。",
    "X15n0300_008:0199b04": "六者思報招引惡果(至)萬生萬死為偃為仰。",
    "X15n0300_008:0199b05": "思心飄蕩。故先見惡風吹壞國土等事。思業所依。",
    "X15n0300_008:0199b06": "不出迷覺。荒奔。迷思也。知苦。覺思也。思必有所。故",
    "X15n0300_008:0199b07": "結思則為受罪方所。見能鑑證。故結見則為證罪",
    "X15n0300_008:0199b08": "人事。結聽則能為大合石等。車船檻。乃息氣乘亂",
    "X15n0300_008:0199b09": "思所變。嘗即舌根。聲所自發。大小已下。皆言其身。",
    "X15n0300_008:0199b10": "乃觸業乘亂思所變也。",
    "X15n0300_008:0199b11": "阿難是名地獄十因六果(至)受無量苦經無量劫。",
    "X15n0300_008:0199b12": "總結十因六果也。惡業同造者。謂造惡業時。一根",
    "X15n0300_008:0199b13": "為主。餘五俱助。是則六根同造。十業具足。故入阿",
    "X15n0300_008:0199b14": "鼻獄。受無量苦。經無量劫。此即上所受六交報也",
    "X15n0300_008:0199b15": "亦即五無間獄。故云受無量苦經無量劫。",
    "X15n0300_008:0199b16": "六根各造及彼所作兼境兼根是人則入八無間獄。",
    "X15n0300_008:0199b17": "六根各造。不同前六根同造也。及彼所作等。謂前",
    "X15n0300_008:0199b18": "則六根同造十因。後乃三根而犯三業。此當一根",
    "X15n0300_008:0199b19": "而兼三四根。十業之內亦應闕二三業。故入八無",
    "X15n0300_008:0199b20": "間獄。非前五無間獄也。",
    "X15n0300_008:0199b21": "身口意三作殺盜婬是人則入十八地獄。",
    "X15n0300_008:0199b22": "身口意殺盜婬。乃重罪。以不徧六。不具十。故又輕",
    "X15n0300_008:0199b23": "於前也。大獄只有八寒八熱。而有十八鬲子地獄。",
    "X15n0300_008:0199b24": "及八萬四千眷屬等獄。皆大獄所分者也。",
    "X15n0300_008:0199c01": "三業不兼中間或為(至)是入則入三十六地獄。",
    "X15n0300_008:0199c02": "三業不兼。謂具二闕一也。三十六獄。并下一百八",
    "X15n0300_008:0199c03": "獄。未詳名數。",
    "X15n0300_008:0199c04": "見見一根單犯一業是人則入一百八地獄。",
    "X15n0300_008:0199c05": "上具二闕一。此犯一闕二。故又輕也。見音現。明然",
    "X15n0300_008:0199c06": "不兼也。",
    "X15n0300_008:0199c07": "由是眾生別作別造(至)妄想發生非本來有。",
    "X15n0300_008:0199c08": "此結答前問也。上文五節惡業不同。即別作別造。",
    "X15n0300_008:0199c09": "所感獄報各從其類。即入同分地也。如別造極重。",
    "X15n0300_008:0199c10": "同入阿鼻。別造次輕。同入百八是也。妄想發生等。",
    "X15n0300_008:0199c11": "並酬阿難前所疑問。",
    "X15n0300_008:0199c12": "復次阿難是諸眾生(至)後還罪畢受諸鬼形。",
    "X15n0300_008:0199c13": "非破律儀。無正範也。犯菩薩戒。無正因也。毀佛涅",
    "X15n0300_008:0199c14": "槃。無正果也。三者不正。諸餘皆邪。故墮獄罪畢。即",
    "X15n0300_008:0199c15": "入鬼趣。",
    "X15n0300_008:0199c16": "若於本因貪物為罪是人罪畢遇物成形名為怪鬼。",
    "X15n0300_008:0199c17": "此即貪習為因也。於物生貪。非理而取。餘報在鬼",
    "X15n0300_008:0199c18": "還托於物。即金銀草木精怪。其類非一。故名怪鬼。",
    "X15n0300_008:0199c19": "貪色為罪是人罪畢遇風成形名為魃鬼。",
    "X15n0300_008:0199c20": "即前婬習為因也。色能動亂身心。如風鼓物。報招",
    "X15n0300_008:0199c21": "鬼質。還復托風。風質元虗。因習所致。因果相對。豈",
    "X15n0300_008:0199c22": "徒然哉。",
    "X15n0300_008:0199c23": "貪惑為罪是人罪畢遇畜成形名為魅鬼。",
    "X15n0300_008:0199c24": "即前詐習為因也。因成詐偽。惑正憑虗。托附畜生。",
    "X15n0300_008:0200a01": "便成鬼質。即狐狸豬犬有異靈者。其類非一。故云",
    "X15n0300_008:0200a02": "遇畜成形。魅。即現美形以惑人者。",
    "X15n0300_008:0200a03": "貪恨為罪是人罪畢遇蟲成形名蠱毒鬼。",
    "X15n0300_008:0200a04": "即前冤習為因也。由忿為先。懷惡不捨。結怨在意。",
    "X15n0300_008:0200a05": "熱惱居懷。受餘報時。亦假毒類。即蛇虺毒蟲有異",
    "X15n0300_008:0200a06": "靈者。成蠱毒鬼。",
    "X15n0300_008:0200a07": "貪憶為罪是人罪畢遇衰成形名為癘鬼。",
    "X15n0300_008:0200a08": "即前瞋習為因也。瞋恚不捨。名為貪憶。洎受鬼報。",
    "X15n0300_008:0200a09": "遇災衰處。便人其身。名為癘鬼。即毒癘傷寒傳屍",
    "X15n0300_008:0200a10": "骨蒸之類。皆此鬼作也。",
    "X15n0300_008:0200a11": "貪倣為罪是人罪畢遇氣成形名為餓鬼。",
    "X15n0300_008:0200a12": "即前慢習為因也。慢以陵人傲物。高舉自強。洎報",
    "X15n0300_008:0200a13": "鬼倫。遇氣為質。內無實德。空腹高心。饑餓所困。故",
    "X15n0300_008:0200a14": "名餓鬼。",
    "X15n0300_008:0200a15": "貪罔為罪是人罪畢遇幽為形名為魘鬼。",
    "X15n0300_008:0200a16": "即前誑習為因也。為獲利譽。多懷異謀。矯現有德。",
    "X15n0300_008:0200a17": "欺誑於他。令人暗昧罔知所謀。洎受鬼形。憑幽托",
    "X15n0300_008:0200a18": "暗。魘惑寐者。故名魘鬼。",
    "X15n0300_008:0200a19": "貪明為罪是人罪畢遇精為形名魍魎鬼。",
    "X15n0300_008:0200a20": "即前見習為因也。執見異生。各自明悟。及招鬼道。",
    "X15n0300_008:0200a21": "遇精明處以為其形。即日月精魄山澤明靈有精",
    "X15n0300_008:0200a22": "耀者。以托其質。言魍魎者。木石變怪也。",
    "X15n0300_008:0200a23": "貪成為罪是人罪畢遇明為形名役使鬼。",
    "X15n0300_008:0200a24": "即前枉習為因也。枉押成褫。憑虗架搆。勞心役思。",
    "X15n0300_008:0200b01": "撓害無辜使成有罪。遇明顯境。托以成形。非幽暗",
    "X15n0300_008:0200b02": "類也。走使戰陣。擔沙負石之徒。故云役使。",
    "X15n0300_008:0200b03": "貪黨為罪是人罪畢遇人為形名傳送鬼。",
    "X15n0300_008:0200b04": "即前訟習為因也。愛人黨己。故於己之罪則覆。於",
    "X15n0300_008:0200b05": "他之非則訟。報在鬼類。托質於人。如世有童子師。",
    "X15n0300_008:0200b06": "及巫祝之類。皆為神道傳送吉凶禍福之言。名傳",
    "X15n0300_008:0200b07": "送鬼。此上鬼類。其數實繁。考果徵因。不過此十。",
    "X15n0300_008:0200b08": "阿難是人皆以純情墜落(至)則妙圓明本無所有。",
    "X15n0300_008:0200b09": "情業積水。下墜燒乾。則情業已盡。復乘想業上出",
    "X15n0300_008:0200b10": "皆迷妄之為也。圓明覺心。本無是事。",
    "X15n0300_008:0200b11": "復次阿難鬼業既盡(至)身為畜生酬其宿債。",
    "X15n0300_008:0200b12": "獄報情業。鬼報想業。故鬼業盡。則二報俱空。復償",
    "X15n0300_008:0200b13": "負業。",
    "X15n0300_008:0200b14": "物怪之鬼物銷報盡生於世間多為梟類。",
    "X15n0300_008:0200b15": "貪習為怪鬼。報盡作梟倫。梟。土梟也。附塊為兒。貪",
    "X15n0300_008:0200b16": "物所致。一切怪異者。皆此類攝。",
    "X15n0300_008:0200b17": "風魃之鬼風銷報盡生於世間多為咎徵一切異類。",
    "X15n0300_008:0200b18": "婬習為因。報招風魃。旁為畜生。受咎徵也。咎。過惡",
    "X15n0300_008:0200b19": "也。徵。應驗也。惡行所招。將有災異。先有此應。如羣",
    "X15n0300_008:0200b20": "雀眾鼠。荒儉之徵。[(嫡女)*鳥]鴹水災。鶴舞多旱。其類非一。",
    "X15n0300_008:0200b21": "畜魅之鬼畜死報盡生於世間多為狐類。",
    "X15n0300_008:0200b22": "詐因之報。為鬼成魅。所依既盡。畜受狐身。",
    "X15n0300_008:0200b23": "蟲蠱之鬼蠱滅報盡生於世間多為毒類。",
    "X15n0300_008:0200b24": "冤習之報。鬼作蠱毒。畜為毒類。即蛇蝎之屬也。",
    "X15n0300_008:0200c01": "衰癘之鬼衰窮報盡生於世間多為蛔類。",
    "X15n0300_008:0200c02": "瞋習之因。鬼為衰癘。托災附禍。便入身中。轉受畜",
    "X15n0300_008:0200c03": "形。還托身內為蟯蛔也。",
    "X15n0300_008:0200c04": "受氣之鬼氣銷報盡生於世間多為食類。",
    "X15n0300_008:0200c05": "餓鬼附氣。慢習是因。鬼受饑虗。畜充他飽。故為食",
    "X15n0300_008:0200c06": "類。即世間可食之畜也。",
    "X15n0300_008:0200c07": "綿幽之鬼幽銷報盡生於世間多為服類。",
    "X15n0300_008:0200c08": "宿因誑習。鬼為魘暗。幽默既銷。畜為服類。即駝驢",
    "X15n0300_008:0200c09": "牛馬蠶繭之類。為人服用也。",
    "X15n0300_008:0200c10": "和精之鬼和銷報盡生於世間多為應類。",
    "X15n0300_008:0200c11": "因為見習。鬼作魍魎精耀之物。既盡為畜。便成應",
    "X15n0300_008:0200c12": "類。即社燕寒鴻。能應四時節序者。言和者雜也。雜",
    "X15n0300_008:0200c13": "精明處而成鬼也。",
    "X15n0300_008:0200c14": "明靈之鬼明滅報盡生於世間多為休徵一切諸類。",
    "X15n0300_008:0200c15": "即前枉習。鬼托明生。為役使類。鬼道業盡。畜報休",
    "X15n0300_008:0200c16": "徵。休美也。休祥將至。預有此徵。即嘉鳳祥麟之類。",
    "X15n0300_008:0200c17": "依人之鬼人亡報盡生於世間多為循類。",
    "X15n0300_008:0200c18": "訟習之因。鬼招傳送。人死為畜。報在黠慧。故云循",
    "X15n0300_008:0200c19": "類。即人所畜養循順之類。",
    "X15n0300_008:0200c20": "阿難是等皆以業火乾枯(至)則此妄緣本無所有。",
    "X15n0300_008:0200c21": "獄鬼二趣。業火乾枯。今為畜生。酬償餘業。故云旁",
    "X15n0300_008:0200c22": "為。妄想故有。覺性元無。猶如圓影。眚病故見。",
    "X15n0300_008:0200c23": "如汝所言寶蓮香等(至)皆為浮虗妄想凝結。",
    "X15n0300_008:0200c24": "所問三緣。是彼人等各自虗妄造業發生。不由他",
    "X15n0300_008:0201a01": "有。故云本自非天降等。妄造妄受。覺性之中皆如",
    "X15n0300_008:0201a02": "空華。",
    "X15n0300_008:0201a03": "復次阿難從是畜生(至)還為畜生償彼餘直。",
    "X15n0300_008:0201a04": "為畜正酬。酬過其分。則為人反徵。然則凡所食取。",
    "X15n0300_008:0201a05": "宜無過分也。如彼有力。謂修定學慧之力。不捨人",
    "X15n0300_008:0201a06": "身。則為彼奴婢。或遭其劫殺等。",
    "X15n0300_008:0201a07": "阿難當知若用錢物(至)及佛出世不可停寢。",
    "X15n0300_008:0201a08": "償足自停。則無交讎。償足不停。則交讎不已。自非",
    "X15n0300_008:0201a09": "正修正力。莫之遏絕。此約修定破惑。見佛得道。方",
    "X15n0300_008:0201a10": "免相害。縱有宿業所作不亡。至果償之。若幻化之",
    "X15n0300_008:0201a11": "非實也。",
    "X15n0300_008:0201a12": "汝今應知彼梟倫者酬足復形生人道中參合頑類。",
    "X15n0300_008:0201a13": "因於貪物。鬼托怪形。畜在土梟。附塊而養。今歸人",
    "X15n0300_008:0201a14": "趣。其性顓蒙。雜在頑嚚。心忘德義。蓋因之故然也。",
    "X15n0300_008:0201a15": "而言參合者。夫人道受報。善因所招。總報雖同。滿",
    "X15n0300_008:0201a16": "業各異。故分十種。今此從畜來者。乃餘業旁受。非",
    "X15n0300_008:0201a17": "正善業所招。然亦順後業感。由不正故。故言參合。",
    "X15n0300_008:0201a18": "彼咎徵者酬足復形生人道中參合異類。",
    "X15n0300_008:0201a19": "始因貪欲。鬼受魃形。上為畜生。災咎之應。業盡復",
    "X15n0300_008:0201a20": "本。參合異類。以咎徵本於妖異。故餘習復為妖異",
    "X15n0300_008:0201a21": "也。",
    "X15n0300_008:0201a22": "彼狐倫者酬足復形生人道中參於庸類。",
    "X15n0300_008:0201a23": "因從詐習。鬼為畜魅。類入旁生。狐狸所攝。故今為",
    "X15n0300_008:0201a24": "人。庸鄙無識也。",
    "X15n0300_008:0201b01": "彼毒倫者酬足復形生人道中參合很類。",
    "X15n0300_008:0201b02": "冤習是因。鬼為蠱毒。旁為畜類。蛇蝎是形。還生人",
    "X15n0300_008:0201b03": "道。雜乎很類。毒倫為很。亦其習之餘也。",
    "X15n0300_008:0201b04": "彼蛔倫者酬足復形生人道中參合微類。",
    "X15n0300_008:0201b05": "瞋習為因。鬼居衰癘。蟯蛔受畜。微末為人。即不為",
    "X15n0300_008:0201b06": "人之齒錄者也。",
    "X15n0300_008:0201b07": "彼食倫者酬足復形生人道中參合柔類。",
    "X15n0300_008:0201b08": "慢習是因。鬼招饑餓。結氣而作。無實體性。畜受食",
    "X15n0300_008:0201b09": "類。人為柔弱。蓋因我慢貢高。反招柔怯之報。",
    "X15n0300_008:0201b10": "彼服倫者酬足復形生人道中參合勞類。",
    "X15n0300_008:0201b11": "誑習為因。鬼從幽魘。畜為服用。人受劬勞。役力艱",
    "X15n0300_008:0201b12": "辛。工巧之屬也。",
    "X15n0300_008:0201b13": "彼應倫者酬足復形生人道中參於文類。",
    "X15n0300_008:0201b14": "因從見習。鬼落和精。魍魎報終。畜為時應。參於人",
    "X15n0300_008:0201b15": "道。微有文章。非正習因。亦云參合。",
    "X15n0300_008:0201b16": "彼休徵者酬足復形生人道中參合明類。",
    "X15n0300_008:0201b17": "枉習為業。鬼受明靈。驅役疾馳。無暫停止。畜招休",
    "X15n0300_008:0201b18": "應。人雜聰明。考果徵因。必無差忒。",
    "X15n0300_008:0201b19": "彼諸循倫酬足復形生人道中參於達類。",
    "X15n0300_008:0201b20": "因由訟習。鬼作依人。傳附神辭。發顯禍福。畜招馴",
    "X15n0300_008:0201b21": "黠。人達窮通。寵辱不驚。安然自得。故名達類。",
    "X15n0300_008:0201b22": "阿難是等皆以宿債畢酬(至)此輩名為可憐愍者。",
    "X15n0300_008:0201b23": "獄鬼畜中。酬償先業。三途報盡。還復為人。順後善",
    "X15n0300_008:0201b24": "業。所招隨別。復分十類。如是皆為顛倒輪轉。欲息",
    "X15n0300_008:0201c01": "顛倒。唯戒定慧。無此三種。不息輪迴。佛若不出。誰",
    "X15n0300_008:0201c02": "說此法。令其修學免輪迴耶。故此輩名可憐愍者。",
    "X15n0300_008:0201c03": "阿難復有從人不依正覺(至)人不及處有十種仙。",
    "X15n0300_008:0201c04": "不依正覺修三摩地者。謂不依不生滅心為本修",
    "X15n0300_008:0201c05": "行也。別修妄念者。謂別依妄念而修也。存想固形",
    "X15n0300_008:0201c06": "者。謂存心在於長生。欲此形骸堅固不壞。以求永",
    "X15n0300_008:0201c07": "壽。仙。遷也。人之形神能遷而不死也。然終歸敗壞",
    "X15n0300_008:0201c08": "比天為劣。比人為優。故別開也。抱朴子云。求仙者。",
    "X15n0300_008:0201c09": "要當以忠孝和順仁信為本。若德不修。而但務方",
    "X15n0300_008:0201c10": "術。終不得長生也。",
    "X15n0300_008:0201c11": "阿難彼諸眾生堅固服餌(至)覺悟圓成名絕行仙。",
    "X15n0300_008:0201c12": "以藥餌駐一期之壽。而不能輕舉者。地行仙也。行",
    "X15n0300_008:0201c13": "去聲。功行也。飡黃精松柏之類。久而身輕者。飛行",
    "X15n0300_008:0201c14": "仙也。鍊金石還丹之類。化骨易形。撮土點石。以遊",
    "X15n0300_008:0201c15": "戲人間者。遊行仙也。鼓天池。嚥津液。冰雪婥約。不",
    "X15n0300_008:0201c16": "交世欲。與天無異者。天行仙也。乘陰陽運止。以調",
    "X15n0300_008:0201c17": "氣固精。遺形涉空者。空行仙也。吞吸精色。服虹飲",
    "X15n0300_008:0201c18": "霧。粹氣潛通者。通行仙也。堅持呪術。久而術道圓",
    "X15n0300_008:0201c19": "成者。道行仙也。澄凝精思。久能照應者。照行仙也。",
    "X15n0300_008:0201c20": "或存想頂門而出神。繫心臍輪而鍊丹。皆思憶圓",
    "X15n0300_008:0201c21": "成也。內以坎男離女匹配夫妻。外即采陰助陽攝",
    "X15n0300_008:0201c22": "衛精氣者。精行仙也。存想世間皆成變化。因悟遷",
    "X15n0300_008:0201c23": "變遂忘心想。形如槁木。心若死灰。名覺悟圓成。其",
    "X15n0300_008:0201c24": "行絕世。名絕行仙也。",
    "X15n0300_008:0202a01": "阿難是等皆於人中鍊心(至)報盡還來散入諸趣。",
    "X15n0300_008:0202a02": "前文情少想多。輕舉非遠。即為飛仙。下文云。精研",
    "X15n0300_008:0202a03": "七趣。皆是昏沈諸有為相。妄想受生。妄想隨業。意",
    "X15n0300_008:0202a04": "在知所戒備也。所謂人中鍊心者。非止服餌養生",
    "X15n0300_008:0202a05": "而已。必兼戒善。方曰鍊心。別得生理者。由人中之",
    "X15n0300_008:0202a06": "業。別感仙趣之報也。如山海經云。崑崙之山。廣都",
    "X15n0300_008:0202a07": "之埜。軒轅之丘。不死之國。氣不寒暑。人皆數千歲。",
    "X15n0300_008:0202a08": "斯亦眾私同分。非無定處。若但固形而不鍊心。便",
    "X15n0300_008:0202a09": "希千歲。是猶見卵而求時夜。不太早計乎。",
    "X15n0300_008:0202a10": "阿難諸世間人不求常住(至)如是一類名四天王天。",
    "X15n0300_008:0202a11": "未能離欲。且能窒欲。使愛水不流。則湛性澄瑩。故",
    "X15n0300_008:0202a12": "能初天托生也。六天由修五戒十善而致。今但約",
    "X15n0300_008:0202a13": "欲微增勝者。一是阿難起教之緣。又愛欲為輪迴",
    "X15n0300_008:0202a14": "根本。前明淪墜亦始於此。此名超騰亦始於此。意",
    "X15n0300_008:0202a15": "使初心未能成就禪定智慧。且疾斷根本。則輪迴",
    "X15n0300_008:0202a16": "可出也。",
    "X15n0300_008:0202a17": "於己妻房婬愛微薄(至)如是一類名忉利天。",
    "X15n0300_008:0202a18": "此愛薄於前。故報居其上。後遞然也。淨居謂清淨",
    "X15n0300_008:0202a19": "自居之時。未全清淨之味。為有微愛故也。日月居",
    "X15n0300_008:0202a20": "須彌腰。忉利居頂。以能澄瑩增明。故能超之。",
    "X15n0300_008:0202a21": "逢欲暫交去無思憶(至)如是一類名須燄摩天。",
    "X15n0300_008:0202a22": "欲心不作。故動少靜多也。六欲下二。名地居天。上",
    "X15n0300_008:0202a23": "四。名空居天。不須日月而常明。以蓮華開合分晝",
    "X15n0300_008:0202a24": "夜。故名時分。",
    "X15n0300_008:0202b01": "一切時靜有應觸來(至)如是一類名兜率陀天。",
    "X15n0300_008:0202b02": "雖靜心愈多。亦未免應觸。此能少欲。未能無心也。",
    "X15n0300_008:0202b03": "兜率天有內院外院。三災至三禪。而此言不及者。",
    "X15n0300_008:0202b04": "約內院言之。精微不接。皆內院事也。",
    "X15n0300_008:0202b05": "我無欲心應汝行事(至)如是一類名樂變化天。",
    "X15n0300_008:0202b06": "此無心而境自至。曰橫陳。嚼臘。言味甚薄也。諸天",
    "X15n0300_008:0202b07": "皆有報境。而此天樂自變化以受用。越於下天。故",
    "X15n0300_008:0202b08": "名越化。",
    "X15n0300_008:0202b09": "無世間心同世行事(至)如是一類名他化自在天。",
    "X15n0300_008:0202b10": "了然超越。言全無味也。化即第五天。無化即下天",
    "X15n0300_008:0202b11": "也。諸欲樂境。不勞自化。皆由他化而自在受用。名",
    "X15n0300_008:0202b12": "他化自在也。",
    "X15n0300_008:0202b13": "阿難如是六天形雖出動(至)自此已還名為欲界。",
    "X15n0300_008:0202b14": "形雖出動。此對人仙二趣得出動之名。心迹尚交。",
    "X15n0300_008:0202b15": "謂欲心事迹猶有交合之相。故俱舍頌曰。六受欲",
    "X15n0300_008:0202b16": "交抱。執手笑視婬。此言地居兩天則形交。燄摩則",
    "X15n0300_008:0202b17": "勾抱。兜率則執手。變化則對笑。他化則相視。須知",
    "X15n0300_008:0202b18": "彼文各據六天受欲而說。今經只就人中辯欲事",
    "X15n0300_008:0202b19": "輕重。用顯六天感報不同也。"
}