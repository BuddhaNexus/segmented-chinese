{
    "T47n1970_004:0261c10": "龍舒增廣淨土文卷第四",
    "T47n1970_004:0261c12": "國學進士王日休譔",
    "T47n1970_004:0261c13": "淨土法門多見於大阿彌陀經與十六觀",
    "T47n1970_004:0261c14": "經。有淺有深。淺者其功小。而於九品中卑。",
    "T47n1970_004:0261c15": "深者其功大。而於九品中高。然皆脫離輪",
    "T47n1970_004:0261c16": "迴。長生不老。今先列其淺者。次及深者。蓋",
    "T47n1970_004:0261c17": "隨人所修也。",
    "T47n1970_004:0261c18": "修持法門一",
    "T47n1970_004:0261c19": "阿彌陀佛四十八願中有一願云。我作佛時。",
    "T47n1970_004:0261c20": "十方眾生至心信樂欲生我國。十聲念我名",
    "T47n1970_004:0261c21": "號。而不生者。我不作佛。是此佛自有誓願度",
    "T47n1970_004:0261c22": "人。唯假人之十念以表歸依之心。每日早晨",
    "T47n1970_004:0261c23": "合掌向西。頂禮念南謨阿彌陀十聲。復頂禮",
    "T47n1970_004:0261c24": "念大慈菩薩。發願偈一遍云。願同念佛人。共",
    "T47n1970_004:0261c25": "生極樂國。見佛了生死。如佛度一切。復頂禮",
    "T47n1970_004:0261c26": "而退。至誠如此。無不往生。但恐九品中不高",
    "T47n1970_004:0261c27": "耳。如不識字人教念此偈。得大福報。",
    "T47n1970_004:0261c28": "修持法門二",
    "T47n1970_004:0261c29": "每日早晨合掌向西。頂禮念南謨阿彌陀佛",
    "T47n1970_004:0262a01": "南謨觀世音菩薩南謨大勢至菩薩南謨一切",
    "T47n1970_004:0262a02": "菩薩聲聞諸上善人各十聲。復頂禮念大慈",
    "T47n1970_004:0262a03": "菩薩讚佛懺罪迴向發願。全偈一遍云。十方",
    "T47n1970_004:0262a04": "三世佛阿彌陀第一。九品受眾生。威德無窮",
    "T47n1970_004:0262a05": "極。我今大歸依。懺悔三業罪。凡有諸福善。至",
    "T47n1970_004:0262a06": "心用迴向。願同念佛人。感應隨時現。臨終西",
    "T47n1970_004:0262a07": "方境。分明在目前。見聞皆精進。共生極樂國。",
    "T47n1970_004:0262a08": "見佛了生死。如佛度一切。復頂禮而退。此偈",
    "T47n1970_004:0262a09": "有大威力。能滅一切罪。長一切福。凡頂禮時。",
    "T47n1970_004:0262a10": "燒香作拜尤佳。每日如是。必中品生。如教人",
    "T47n1970_004:0262a11": "念此偈。得大福報。",
    "T47n1970_004:0262a12": "修持法門三",
    "T47n1970_004:0262a13": "一一念誦如前。唯念佛時心想身淨土。佛前",
    "T47n1970_004:0262a14": "合掌恭敬念佛。念菩薩時亦如此。念一切菩",
    "T47n1970_004:0262a15": "薩聲聞諸上善人時。則心想身在淨土。其念",
    "T47n1970_004:0262a16": "誦聲遍於一切菩薩。聲聞諸上善人前作拜",
    "T47n1970_004:0262a17": "時。亦以想在淨土。作拜念偈時。亦想在淨土。",
    "T47n1970_004:0262a18": "佛前合掌恭敬念偈。唯有佛菩薩像時。則不",
    "T47n1970_004:0262a19": "須如此。然須想其像。如佛與菩薩。現身在此。",
    "T47n1970_004:0262a20": "受我禮拜。聽我念誦。專志如此。其往生品第",
    "T47n1970_004:0262a21": "必高。",
    "T47n1970_004:0262a22": "大菩薩修行兼修淨土法門四",
    "T47n1970_004:0262a23": "早晨先面西然香禮拜祝云。弟子某謹為盡",
    "T47n1970_004:0262a24": "虛空界一切眾生。然香敬禮盡虛空界一切",
    "T47n1970_004:0262a25": "諸佛。一切正法。一切諸大菩薩緣覺聲聞聖",
    "T47n1970_004:0262a26": "眾。過去然燈佛。本師釋迦牟尼佛。文殊師利",
    "T47n1970_004:0262a27": "菩薩。普賢菩薩。釋迦佛會下一切菩薩緣覺",
    "T47n1970_004:0262a28": "聲聞聖眾。過去世自在王如來。現在西方極",
    "T47n1970_004:0262a29": "樂世界三十六萬億一十一萬九千五百同名",
    "T47n1970_004:0262b01": "同號阿彌陀佛。觀世音菩薩。大勢至菩薩。阿",
    "T47n1970_004:0262b02": "彌陀佛剎中一切菩薩緣覺聲聞聖眾(佛號隨意所增",
    "T47n1970_004:0262b03": "不增亦可)上自諸天天帝天人日月星辰南斗北斗",
    "T47n1970_004:0262b04": "司中司命風師雨師一切主造化靈神。下自",
    "T47n1970_004:0262b05": "地祇大嶽溟海群山眾水一切主造化靈神。",
    "T47n1970_004:0262b06": "中及人間一切。掌禍福靈神。普同敬禮乞。成",
    "T47n1970_004:0262b07": "就一切善願。以濟度無量無邊眾生。先願某",
    "T47n1970_004:0262b08": "見今處世。無一切疾病災難等事(隨意所祝)臨命終",
    "T47n1970_004:0262b09": "時。一月預知其期。化佛菩薩來迎。西方境",
    "T47n1970_004:0262b10": "界盡現空中。遲遲而久。眾人皆見。某即如入",
    "T47n1970_004:0262b11": "禪定。安然化去。遂見阿彌陀佛。證無生法忍。",
    "T47n1970_004:0262b12": "了六神通。不出此間一歲。即來此間。教化眾",
    "T47n1970_004:0262b13": "生。漸漸變此南閻浮提盡世界。以至十方無",
    "T47n1970_004:0262b14": "量世界。皆為清淨極樂世界。禮拜。",
    "T47n1970_004:0262b15": "又祝云。",
    "T47n1970_004:0262b16": "弟子某謹為盡虛空界一切眾生。敬禮盡虛",
    "T47n1970_004:0262b17": "空界三世諸佛。仰惟如來大慈大悲。憫念眾",
    "T47n1970_004:0262b18": "生沈淪苦海無有出期。在涅槃者。盡出涅槃。",
    "T47n1970_004:0262b19": "救度眾生。無窮無已。見在世者。勤轉法輪。開",
    "T47n1970_004:0262b20": "覺群迷。無窮無已。其未來者。入萬類中。廣種",
    "T47n1970_004:0262b21": "善根。無窮無已。度盡眾生而後已。緣覺聲聞",
    "T47n1970_004:0262b22": "之眾亦復如是。禮拜。",
    "T47n1970_004:0262b23": "又祝云。",
    "T47n1970_004:0262b24": "弟子某謹為盡虛空界一切善人。念佛說長",
    "T47n1970_004:0262b25": "壽偈七遍。願增延此等善人壽數。廣化眾生。",
    "T47n1970_004:0262b26": "咸超苦海。我慈諸龍王天上及世間。以我此",
    "T47n1970_004:0262b27": "慈心。得滅諸毒恚。我以智慧聚用心。殺此毒",
    "T47n1970_004:0262b28": "味毒無味。毒破滅入地去。禮拜。佛言。早晨清",
    "T47n1970_004:0262b29": "淨念此七遍。令人長壽。今為盡虛空界一切",
    "T47n1970_004:0262c01": "善人念誦。則功德甚大矣。",
    "T47n1970_004:0262c02": "又祝云。",
    "T47n1970_004:0262c03": "弟子某至心敬禮日月光明世尊火光如來觀",
    "T47n1970_004:0262c04": "世音菩薩乞念。某每日持誦如來菩薩聖號",
    "T47n1970_004:0262c05": "各一百八遍。仰惟大慈大悲各以願力。令某",
    "T47n1970_004:0262c06": "早悟真性。增崇福力。無一切疾病災難等事。",
    "T47n1970_004:0262c07": "以上三者為救度眾生。故禮拜。",
    "T47n1970_004:0262c08": "又祝云。",
    "T47n1970_004:0262c09": "弟子某謹為此南閻浮提無巨無細一切眾",
    "T47n1970_004:0262c10": "生。敬禮諸天天帝天人日月星辰南斗北斗",
    "T47n1970_004:0262c11": "司中司命風師雨師一切主造化靈神諸地靈",
    "T47n1970_004:0262c12": "祇大嶽溟海群山眾水一切主造化靈神人間",
    "T47n1970_004:0262c13": "一切掌禍福靈神。普同敬禮。以為此等眾生",
    "T47n1970_004:0262c14": "謝覆載照臨生成養育衛護之恩。某謹為此",
    "T47n1970_004:0262c15": "等眾生。念南謨釋迦牟尼佛一百八遍以種",
    "T47n1970_004:0262c16": "無上善根。念南謨阿彌陀佛一百八遍。以結",
    "T47n1970_004:0262c17": "無上善緣。願此等眾生常沐洪恩歡喜相向。",
    "T47n1970_004:0262c18": "不相爭相殺。不相食相陵。修進佛法。脫離苦",
    "T47n1970_004:0262c19": "海。即變此南閻浮提為極樂世界。禮拜。",
    "T47n1970_004:0262c20": "又祝云。",
    "T47n1970_004:0262c21": "弟子某感謝。天地覆載。日月星辰照臨。造化",
    "T47n1970_004:0262c22": "生成。神靈衛祐。父母產育。君臣庇護。師尊教",
    "T47n1970_004:0262c23": "誨。恩地提挈。及衣食來處。及受用處。及使令",
    "T47n1970_004:0262c24": "處。及行住坐處。一切有恩力於己者。悉皆感",
    "T47n1970_004:0262c25": "謝。謹為念南謨釋迦牟尼佛一百八遍。以種",
    "T47n1970_004:0262c26": "無上善根。念南謨阿彌陀佛一百八遍。以結",
    "T47n1970_004:0262c27": "無上善緣。一切有情在者早證菩提正果。在",
    "T47n1970_004:0262c28": "下者盡生極樂世界。禮拜。修此六段畢。然後",
    "T47n1970_004:0262c29": "面西修淨土。",
    "T47n1970_004:0263a01": "大菩薩修淨土法門五",
    "T47n1970_004:0263a02": "早晨面西然香禮拜祝云。弟子某謹為虛空",
    "T47n1970_004:0263a03": "界一切眾生。敬禮西方聖眾。十稱念四聖號。",
    "T47n1970_004:0263a04": "仰惟聖眾大慈大悲特展威神。一如此等眾",
    "T47n1970_004:0263a05": "生各各自十稱念。盡拔濟生於極樂世界。乃",
    "T47n1970_004:0263a06": "念四聖號各十聲。禮拜。",
    "T47n1970_004:0263a07": "又祝云。",
    "T47n1970_004:0263a08": "弟子某謹為盡虛空界一切眾生。讚阿彌陀",
    "T47n1970_004:0263a09": "佛。懺罪迴向發願敬禮。仰惟如來大慈大悲",
    "T47n1970_004:0263a10": "特展威神。一如此等眾生各各自讚佛懺罪。",
    "T47n1970_004:0263a11": "迴向發願敬禮。盡拔濟生於極樂世界。乃念",
    "T47n1970_004:0263a12": "大慈菩薩全偈一遍(在卷首第一段。)禮拜。",
    "T47n1970_004:0263a13": "又祝云。",
    "T47n1970_004:0263a14": "弟子某謹為盡虛空界一切眾生。敬禮西方",
    "T47n1970_004:0263a15": "極樂世界觀世音菩薩大勢至菩薩一切菩薩",
    "T47n1970_004:0263a16": "聲聞諸上善人。仰惟大慈大悲憫念眾生沈",
    "T47n1970_004:0263a17": "淪苦海無有出期。特展威神。遞相勸勉。分",
    "T47n1970_004:0263a18": "身於此震旦國。為卿相群臣。共佐吾君治教。",
    "T47n1970_004:0263a19": "眾生使不相爭相殺。不相食相陵。變世醇和。",
    "T47n1970_004:0263a20": "共躋仁壽。及於此南閻浮提。盡此娑婆世界",
    "T47n1970_004:0263a21": "及十方濁惡世界身。為國王大臣百僚庶尹。",
    "T47n1970_004:0263a22": "以此有位之臣。教化眾生。同修佛道。脫離苦",
    "T47n1970_004:0263a23": "海。即變吾國。以至十方濁惡世界。皆為清淨",
    "T47n1970_004:0263a24": "極樂世界。禮拜。",
    "T47n1970_004:0263a25": "(古本云。延祐乙卯四月十四日。命工刊板。至十月初一夜。刊至此板出舍利一顆。初七日刊至法字上。",
    "T47n1970_004:0263a26": "又出舍利一顆。下元日刊至聖字上。又現舍利一顆。見存板中留以供養云。伏望。觀此文者。覩此靈驗",
    "T47n1970_004:0263a27": "者。同生深信堅固之心。請遵熏修必生淨土。是即龍舒居士所謂自古及今修持者眾。豈無感應。斯言",
    "T47n1970_004:0263a28": "倍不輕也)。",
    "T47n1970_004:0263b01": "如不食肉此為大善如有疾病不免食三",
    "T47n1970_004:0263b02": "淨肉即　祝云。",
    "T47n1970_004:0263b03": "弟子某為身在世網。宿業深重之故。腑臟身",
    "T47n1970_004:0263b04": "體怯弱。不免有時食三淨肉。謹為昨日所食",
    "T47n1970_004:0263b05": "之肉之眾生。念誦南謨西方極樂世界三十",
    "T47n1970_004:0263b06": "六萬億一十一萬九千五百同名同號阿彌陀",
    "T47n1970_004:0263b07": "佛七七遍。仰惟如來大慈大悲特展威神。一",
    "T47n1970_004:0263b08": "如此眾生自捨身命。以與念誦者乞。為念誦",
    "T47n1970_004:0263b09": "資薦。其身定拔濟。生於極樂世界。某誓願。所",
    "T47n1970_004:0263b10": "食之肉。所資氣力。所為善業。願與此等眾生",
    "T47n1970_004:0263b11": "共之。願此等眾生先生極樂世界。俟某生極",
    "T47n1970_004:0263b12": "樂世界。見佛聞法。證六神通。來此南閻浮提。",
    "T47n1970_004:0263b13": "化度眾生之時。此等眾生皆隨逐而來。共化",
    "T47n1970_004:0263b14": "眾生。同升佛道。禮拜。",
    "T47n1970_004:0263b15": "如不食肉。則為平生所衣之衣。為絲為綿。蠶",
    "T47n1970_004:0263b16": "及與己交加之綿帛所為之蠶。念誦如前。",
    "T47n1970_004:0263b17": "又祝云。",
    "T47n1970_004:0263b18": "弟子某謹為此南閻浮提今日所殺所食之眾",
    "T47n1970_004:0263b19": "生。念誦南無西方極樂世界三十六萬億一",
    "T47n1970_004:0263b20": "十一萬九千五百同名同號阿彌陀佛聖號一",
    "T47n1970_004:0263b21": "百二十遍。仰惟如來大慈大悲。以某念誦如",
    "T47n1970_004:0263b22": "來名號。一聲一如來度一眾生。盡其念誦之",
    "T47n1970_004:0263b23": "數亦復如是。盡度生極樂世界。禮拜。",
    "T47n1970_004:0263b24": "修持法門六(釋迦佛親以此教二老人。無可疑者。若人至心持念。及誦往",
    "T47n1970_004:0263b25": "生真言。解冤延壽。得大福報。證無生忍。居不退地。豈不偉歟。呂元益謹勸)",
    "T47n1970_004:0263b26": "釋迦佛在世時。有翁婆二人。用穀一斗。記數",
    "T47n1970_004:0263b27": "念阿彌陀佛。願生西方。佛云。我別有方法。令",
    "T47n1970_004:0263b28": "汝念佛一聲得多穀之數。乃教以念南謨西",
    "T47n1970_004:0263b29": "方極樂世界三十六萬億一十一萬九千五百",
    "T47n1970_004:0263c01": "同名同號阿彌陀佛。出寶王論。甞以秈穀校",
    "T47n1970_004:0263c02": "之。一合千八百粒此數乃二千石之數。佛自",
    "T47n1970_004:0263c03": "以此教二老人。則其功德甚大可知矣。若愚",
    "T47n1970_004:0263c04": "人不能念者。且單念亦可。教人全念。得大福",
    "T47n1970_004:0263c05": "報。或兼持誦小阿彌陀經或大阿彌陀經或",
    "T47n1970_004:0263c06": "其他佛經。隨數多少迴向願生西方。皆可拔",
    "T47n1970_004:0263c07": "一切業根本。往生淨土真言。",
    "T47n1970_004:0263c08": "南謨阿彌多婆夜掇　拕茄多　夜掇逮　夜",
    "T47n1970_004:0263c09": "多阿彌里　都婆毘　阿彌里掇　悉耽婆毘",
    "T47n1970_004:0263c10": "　阿彌里掇　毘加蘭帝　阿彌里掇　毘加",
    "T47n1970_004:0263c11": "蘭掇　加彌膩　茄茄那　止多加戾　娑婆",
    "T47n1970_004:0263c12": "訶",
    "T47n1970_004:0263c13": "真言字本非佛國字。乃譯經者所用。人多以",
    "T47n1970_004:0263c14": "其字難識而不讀。佛初說時止有聲音。今存",
    "T47n1970_004:0263c15": "其聲音。用易識之字代之。不失佛之本意。更",
    "T47n1970_004:0263c16": "不須疑。又世間點句多差。今用藏經兩處點",
    "T47n1970_004:0263c17": "句一同。亦不須疑。誦此呪者。阿彌陀佛常住",
    "T47n1970_004:0263c18": "其頂。不令冤家為害。現世安穩。命終任意往",
    "T47n1970_004:0263c19": "生。若滿二十萬遍。即菩提芽生。三十萬遍。非",
    "T47n1970_004:0263c20": "久面見阿彌陀佛。晉時遠法師誦此呪。有神",
    "T47n1970_004:0263c21": "人。從西持白銀臺來云。法師壽終。當乘此往",
    "T47n1970_004:0263c22": "生阿彌陀佛國。眾人聞空中如奏音樂。異香",
    "T47n1970_004:0263c23": "數日不歇。",
    "T47n1970_004:0263c24": "修持法門七",
    "T47n1970_004:0263c25": "佛問阿難云。汝欲見地獄人否。阿難云。欲見。",
    "T47n1970_004:0263c26": "佛云。身行惡。口言惡。意念惡。此地獄人也。",
    "T47n1970_004:0263c27": "蓋謂人生善惡不過身口意三業。今三業俱",
    "T47n1970_004:0263c28": "惡。是為純黑業。所以入地獄。若三業俱善。則",
    "T47n1970_004:0263c29": "為純白業。乃生天堂。若三業中有一業善。則",
    "T47n1970_004:0264a01": "為雜業。亦不入地獄。故身意雖惡。而口念佛",
    "T47n1970_004:0264a02": "名。亦一業善。遠勝於三業俱惡。況口念佛時。",
    "T47n1970_004:0264a03": "又能心想佛像。則意業善。端正其身而手提",
    "T47n1970_004:0264a04": "數珠。則身業善。常能善此三業以修淨土。必",
    "T47n1970_004:0264a05": "上品生。予甞於鎮江。聞賣蝦者叫蝦一聲。而",
    "T47n1970_004:0264a06": "知其三業俱惡。何則身荷蝦。擔則身業惡。意",
    "T47n1970_004:0264a07": "欲賣蝦。則意業惡。口叫賣蝦。則口業惡。是知",
    "T47n1970_004:0264a08": "叫蝦一聲而三業俱惡。此佛所謂地獄人也。",
    "T47n1970_004:0264a09": "以此觀之。則目前所謂地獄人者多矣。可不",
    "T47n1970_004:0264a10": "畏哉。眾生以愚癡不知因果。陷於罪惡。深可",
    "T47n1970_004:0264a11": "憐憫。知其說者為開導化諭。此名法施。法施",
    "T47n1970_004:0264a12": "為布施之大者。其為福報豈易量耶。或曰。人",
    "T47n1970_004:0264a13": "誦佛名一向稱誦。正如呼一人。一向呼之。其",
    "T47n1970_004:0264a14": "人必怒。故一向誦佛名者。未足為善也。是不",
    "T47n1970_004:0264a15": "然。眾生自無始以來口業。口業過惡積如山",
    "T47n1970_004:0264a16": "海。多誦佛名以滌蕩之。猶懼不足。豈可以稱",
    "T47n1970_004:0264a17": "呼常人之名為比也。況諸佛自開此念誦法",
    "T47n1970_004:0264a18": "門。所以誘掖眾生善其口業。以漸其身意。故",
    "T47n1970_004:0264a19": "謂一向誦佛名未足為善者。世俗之言。非諸",
    "T47n1970_004:0264a20": "佛誘掖眾生之言。無足取焉。",
    "T47n1970_004:0264a21": "修持法門八",
    "T47n1970_004:0264a22": "全持齊戒。又禮佛念佛。讀誦大乘經典。解第",
    "T47n1970_004:0264a23": "一義。以此迴向願生西方。必上品上生。所謂",
    "T47n1970_004:0264a24": "齊者何哉。不食肉不飲酒。不婬欲不食五辛。",
    "T47n1970_004:0264a25": "所謂戒者何哉。殺生偷盜邪婬是為身三業。",
    "T47n1970_004:0264a26": "妄言綺語兩舌惡口是為口四惡。貪欲嗔恨",
    "T47n1970_004:0264a27": "邪見是為意三業。總為十戒。能持而不犯。是",
    "T47n1970_004:0264a28": "為十善。若犯而不持。是為十惡。全持十戒。乃",
    "T47n1970_004:0264a29": "生天上。持前四戒加以不飲酒。是為五戒。能",
    "T47n1970_004:0264b01": "持此五戒。常不失人身。若修淨土者不在此",
    "T47n1970_004:0264b02": "限也。若全持十戒加以如上文所言。功德固",
    "T47n1970_004:0264b03": "上品上生矣。若止持五戒而修淨土。亦不失",
    "T47n1970_004:0264b04": "中品上生或上品下生也。若又不能持五戒。",
    "T47n1970_004:0264b05": "豈可以不戒殺生乎。殺生為五戒之首。亦為",
    "T47n1970_004:0264b06": "十戒之首。亦為比丘五百五十戒之首。是不",
    "T47n1970_004:0264b07": "殺則為大善。殺則為大惡。故曰。凡欲殺生者。",
    "T47n1970_004:0264b08": "但將自己看自身不可殺。物命無兩般。所以",
    "T47n1970_004:0264b09": "不殺得長壽報。殺則短命報。蓋謂己欲其命",
    "T47n1970_004:0264b10": "長。物亦欲其命長。乃殺物命而欲己之命長。",
    "T47n1970_004:0264b11": "烏有是理。故殺生不可不戒也。凡殺生以資",
    "T47n1970_004:0264b12": "口腹。則口腹之欲何厭。放箸之後滋味已空。",
    "T47n1970_004:0264b13": "而殺業俱在。若殺生以待賓。賓則以平日不",
    "T47n1970_004:0264b14": "殺人。亦無可言者。況其罪已自當之。經云。來",
    "T47n1970_004:0264b15": "而獨自來。去而獨自去。輪迴獨自行。果報",
    "T47n1970_004:0264b16": "獨自受。觀此則豈可為人而殺生也。若殺生",
    "T47n1970_004:0264b17": "以祭先祖。豈無素食清羞。孔子曰。雖蔬食菜",
    "T47n1970_004:0264b18": "羹瓜祭必齊如也。如是何有不可哉。若然香",
    "T47n1970_004:0264b19": "誦經。仗佛力以為薦拔。必遂超生。故皆不在",
    "T47n1970_004:0264b20": "殺生也。若止能持此不殺之一戒以修淨土。",
    "T47n1970_004:0264b21": "已不在下品生矣。",
    "T47n1970_004:0264b22": "修持法門九",
    "T47n1970_004:0264b23": "齊戒潔己。清心靜慮。面西安坐。閉目默然。觀",
    "T47n1970_004:0264b24": "想阿彌陀佛真金色身。在西方七寶池中。大",
    "T47n1970_004:0264b25": "蓮花上坐。其身長丈六。兩眉中間向上有白",
    "T47n1970_004:0264b26": "毫一條。八稜中空右旋轉五匝。光明照曜。金",
    "T47n1970_004:0264b27": "色面與金色身。次停心注想於白毫。更不得",
    "T47n1970_004:0264b28": "妄有分毫他念。當令閉眼開眼悉皆見之。蓋",
    "T47n1970_004:0264b29": "欲念念不忘也。如此久久念心成熟。自然感",
    "T47n1970_004:0264c01": "應見佛全身。此法最為上。謂心想佛時。此心",
    "T47n1970_004:0264c02": "即是佛。又過於口念也。身後必上品上生。唐",
    "T47n1970_004:0264c03": "啟芳圓果二人作觀想法。只五月自覺身到",
    "T47n1970_004:0264c04": "淨土見佛聞法載在第五卷。所謂十六觀經",
    "T47n1970_004:0264c05": "者詳說諸觀想法。又不止此而已。",
    "T47n1970_004:0264c06": "修持法門十",
    "T47n1970_004:0264c07": "想阿彌陀佛身極高徹天所坐蓮華亦相稱。",
    "T47n1970_004:0264c08": "及注想眉間白毫。一一如前篇所言之法。此",
    "T47n1970_004:0264c09": "法最為上。以心想佛時。此心即是佛。其想極",
    "T47n1970_004:0264c10": "大。則其念極大故也。若未能如此。且想小像。",
    "T47n1970_004:0264c11": "亦可唯要專精。不得散亂。據觀經云。觀想阿",
    "T47n1970_004:0264c12": "彌陀佛身相光明如百千萬億閻浮檀金色。",
    "T47n1970_004:0264c13": "佛身高六十萬億那由他恒河沙由旬。眉間",
    "T47n1970_004:0264c14": "白毫如五須彌山。佛眼如四大海水。青白分",
    "T47n1970_004:0264c15": "明。以無緣慈攝取眾生。閻浮檀金者。極大極",
    "T47n1970_004:0264c16": "美之金也。那由他者萬億也。由旬者六十里",
    "T47n1970_004:0264c17": "也。據此所說。豈可窮盡。只一恒河沙由旬其",
    "T47n1970_004:0264c18": "大已不可言矣。況六十萬億之萬億恒河沙",
    "T47n1970_004:0264c19": "由旬乎。",
    "T47n1970_004:0264c20": "修持法門十一",
    "T47n1970_004:0264c21": "兼觀想觀世音菩薩身長八十萬億那由他由",
    "T47n1970_004:0264c22": "旬。身紫金色。手掌作五百億雜蓮華色。有八",
    "T47n1970_004:0264c23": "萬四千光。其光柔軟。以此寶手接引眾生。次",
    "T47n1970_004:0264c24": "觀想大勢至菩薩身長八十萬億那由他由",
    "T47n1970_004:0264c25": "旬。舉身光明作紫金色。有緣眾生皆悉得見。",
    "T47n1970_004:0264c26": "次想自身生於西方極樂世界。於蓮華中結",
    "T47n1970_004:0264c27": "加趺坐。作蓮華合想開想。見佛菩薩滿虛空",
    "T47n1970_004:0264c28": "中。",
    "T47n1970_004:0264c29": "修持法門十二",
    "T47n1970_004:0265a01": "發救度眾生心。發至誠心。發堅固心發深心。",
    "T47n1970_004:0265a02": "加以禮拜念佛。如此則現世蒙佛加祐。身後",
    "T47n1970_004:0265a03": "必上品上生。救度眾生心者。願生淨土見佛",
    "T47n1970_004:0265a04": "得道後救度苦海眾生。非獨度其身也。至誠",
    "T47n1970_004:0265a05": "心者。至誠歸向無苟且也。堅固心者。堅固修",
    "T47n1970_004:0265a06": "進更不退轉也。深心。用心深至直透淨土。如",
    "T47n1970_004:0265a07": "探海底珠。三世諸佛與法界眾生皆由心造。",
    "T47n1970_004:0265a08": "吾心如是。焉得不上品上生。",
    "T47n1970_004:0265a09": "修持法門十三",
    "T47n1970_004:0265a10": "齋僧供佛。燒香獻華。懸幡建塔。念佛禮懺。種",
    "T47n1970_004:0265a11": "種三寶上崇奉。以此功德。迴向願生西方亦",
    "T47n1970_004:0265a12": "可。或為世間種種利益方便善事。若為子而",
    "T47n1970_004:0265a13": "孝養父母。為兄而友愛昆弟。為弟而欽順其",
    "T47n1970_004:0265a14": "兄。閨門之內無不盡善。宗族之間無不和睦。",
    "T47n1970_004:0265a15": "鄉黨隣里姻親相接以禮。相與以恩。以至事",
    "T47n1970_004:0265a16": "君則赤心為國。為官則仁慈利民。為長善以",
    "T47n1970_004:0265a17": "安眾。為下則勤以事上。或教導愚迷。或扶",
    "T47n1970_004:0265a18": "助孤弱。或濟急難。或惠貧窮。或修橋砌井。或",
    "T47n1970_004:0265a19": "施藥散食。或減己奉養以利他人。或臨財饒",
    "T47n1970_004:0265a20": "人以自省約。或人以善。或讚善止惡。隨力隨",
    "T47n1970_004:0265a21": "所作世間一切善。以此回向願生西方亦可。",
    "T47n1970_004:0265a22": "或為世間一切利益。不拘大小。不拘多少。若",
    "T47n1970_004:0265a23": "止以一錢與人。或以一盃水與人。下至如毫",
    "T47n1970_004:0265a24": "芒之善。亦必起念云。以此善緣回向願生西",
    "T47n1970_004:0265a25": "方。常使一念不斷。念念在彼。必上品生。",
    "T47n1970_004:0265a26": "修持法門十四",
    "T47n1970_004:0265a27": "佛言。欲生淨土當修三福。一者孝養父母。奉",
    "T47n1970_004:0265a28": "事師長。慈心不殺。修十善業。二者受持三歸。",
    "T47n1970_004:0265a29": "具足眾戒。不犯威儀。三者發菩提心。深信因",
    "T47n1970_004:0265b01": "果。讀誦大乘。勸進行者。此三世諸佛淨業正",
    "T47n1970_004:0265b02": "因。三歸謂歸依佛法僧也。",
    "T47n1970_004:0265b03": "修持法門十五",
    "T47n1970_004:0265b04": "予遍覽藏經。即無陰府寄庫之說。奉勸世人。",
    "T47n1970_004:0265b05": "以寄庫所費請僧。為西方之供。一心西方。則",
    "T47n1970_004:0265b06": "必得往生。若不為此而為陰府寄庫。則是志",
    "T47n1970_004:0265b07": "在陰府。死必入陰府矣。譬如有人。不為君子",
    "T47n1970_004:0265b08": "之行以交結賢人君子。乃寄錢於司理院獄",
    "T47n1970_004:0265b09": "子處。待其下獄。則用錢免罪。豈不謬哉。",
    "T47n1970_004:0265b10": "食肉說",
    "T47n1970_004:0265b11": "楞伽經云。有無量因緣。不當食肉。眾生肉本",
    "T47n1970_004:0265b12": "非所食之物。以耳聞目見慣熟。不知其非。如",
    "T47n1970_004:0265b13": "能斷去。固為上也。如不能斷。且食三淨肉而",
    "T47n1970_004:0265b14": "減省。所謂不見殺。不聞殺。不疑為己殺是也。",
    "T47n1970_004:0265b15": "如食兼味。且去其一。如兩飡皆肉。且一飡以",
    "T47n1970_004:0265b16": "素。人生祿料無數。若此自可延壽。次日可為",
    "T47n1970_004:0265b17": "此眾生念誦資薦。庶可釋冤滅罪。據閻羅王",
    "T47n1970_004:0265b18": "告鄭隣之言。則至誠為念彼佛。必得往生。",
    "T47n1970_004:0265b19": "觀音坐相說",
    "T47n1970_004:0265b20": "按藏經。諸佛菩薩手足六根皆常端正。故云",
    "T47n1970_004:0265b21": "八端。觀世音菩薩本結跏趺坐。其神通變化",
    "T47n1970_004:0265b22": "自在。故云觀自在。今人作翹足搭手坐謂自",
    "T47n1970_004:0265b23": "在觀音者。訛也。",
    "T47n1970_004:0265b24": "龍舒增廣淨土文卷之四(終)"
}