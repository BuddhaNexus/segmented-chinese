{
    "T50n2040_003:0063a02": "釋迦譜卷第三",
    "T50n2040_003:0063a04": "梁沙門釋僧祐撰",
    "T50n2040_003:0063a05": "釋迦竹園精舍緣記第十九",
    "T50n2040_003:0063a06": "釋迦祇洹精舍緣記第二十",
    "T50n2040_003:0063a07": "釋迦髮爪塔緣記第二十一",
    "T50n2040_003:0063a08": "釋迦天上四塔記第二十二",
    "T50n2040_003:0063a09": "優填王造釋迦栴檀像記第二十三",
    "T50n2040_003:0063a10": "波斯匿王造釋迦金像記第二十四",
    "T50n2040_003:0063a11": "阿育王弟出家造釋迦石像記第二十五",
    "T50n2040_003:0063a12": "釋迦留影在石室記第二十六",
    "T50n2040_003:0063a13": "19 釋迦竹園精舍緣記釋迦竹園精舍緣記第十九出曇無德律",
    "T50n2040_003:0063a14": "摩竭王瓶沙。作如是念。世尊若初來所入處。",
    "T50n2040_003:0063a15": "便當布施作僧伽藍。時王舍城有迦蘭陀竹",
    "T50n2040_003:0063a16": "園。最為第一。時佛知王心念即往竹園。王",
    "T50n2040_003:0063a17": "遙見世尊來。即便下象。取象上褥疊為四",
    "T50n2040_003:0063a18": "重。敷已。白佛言。願坐此座。世尊即就座而",
    "T50n2040_003:0063a19": "坐。時瓶沙王捉金澡瓶。授水與佛白言。此王",
    "T50n2040_003:0063a20": "舍城。迦蘭陀竹園最為第一。今以奉施願慈",
    "T50n2040_003:0063a21": "納受。佛告王言。汝以此園施佛及四方僧。何",
    "T50n2040_003:0063a22": "以故。若是佛所有。若園若房若衣鉢等物。",
    "T50n2040_003:0063a23": "一切天人魔梵沙門婆羅門。無能用者。悉應",
    "T50n2040_003:0063a24": "恭敬如塔寺法。即如佛言。我今以此竹園施",
    "T50n2040_003:0063a25": "佛及四方僧。願慈愍故為我納受。時世尊說",
    "T50n2040_003:0063a26": "偈。勸喻瓶沙王。即勅巧匠。即日營立堂房樓",
    "T50n2040_003:0063a27": "閣彫文刻鏤寶物莊嚴。通水造橋泉井給施。",
    "T50n2040_003:0063a28": "願常受用使福無盡竹園冬夏常茂。亦名為寒林也。中本起經云。羅閱祇園",
    "T50n2040_003:0063a29": "長者迦蘭陀。心中念言。可惜我園施與尼乾。佛若先至奉佛及僧。悔恨前施永為棄捐。長者至心臥不安席。",
    "T50n2040_003:0063b01": "先福追逮福德應合。大鬼將軍名曰半師。承佛神旨如其心念。即召閱叉推逐尼乾。裸形無恥不應止此。",
    "T50n2040_003:0063b02": "鬼師奉教。撾打尼揵。拖拽器物。尼乾驚怖馳走而言。此何惡人暴害乃爾。鬼師答曰。長者迦蘭陀。當",
    "T50n2040_003:0063b03": "持竹園作佛精舍。大鬼將軍半師見勅。逐汝輩耳。明日尼乾共詣長者。深責何故改施。令吾等類被打委",
    "T50n2040_003:0063b04": "頓。不謂長者見困如此迦蘭陀心中喜悅。吾願遂矣。佛聖廣覆照。我至心。即答尼乾此諸鬼師。強暴貪",
    "T50n2040_003:0063b05": "瞋懼必作害。不如委去更求其安。尼乾心恨即日悉去。長者歡喜修立精舍。僧房座具眾嚴都畢。行詣",
    "T50n2040_003:0063b06": "樹下請佛及僧。眾祐受施止頓一時。大化普濟靡不欣樂。又菩薩藏經云。阿難。我今於此竹園中。轉此菩薩",
    "T50n2040_003:0063b07": "藏經。不退轉輪。斷一切眾生疑。阿難。過去諸佛亦皆於此虛空地。分說是菩薩藏經。阿難所有貪欲瞋恚愚癡",
    "T50n2040_003:0063b08": "眾生。入此竹園不發貪欲瞋恚愚癡。阿難。如來雖住諸餘精舍。而皆無有如是功德。何以故。阿難。今此",
    "T50n2040_003:0063b09": "迦蘭陀竹林。畜生入者不發婬欲。眾鳥入者非時不鳴。摩竭瓶沙澆頂大王者。初登位與諸婇女。入此園",
    "T50n2040_003:0063b10": "中共相娛樂。入已自覺。心無婬欲娛樂戲事。諸婇女眾亦皆自覺。心無有欲不樂戲樂。時王歡喜每作是",
    "T50n2040_003:0063b11": "念。願世有佛出於我國。當以是園奉上於佛。佛於中住我當聞法。何以故。可供養者應住此園。非五欲人所應",
    "T50n2040_003:0063b12": "得住。是園無有虺蛇蜈蚣蚊虻毒螫。若住其中無復毒心。亦是竹園不共功德。",
    "T50n2040_003:0063b13": "20 釋迦祇洹精舍緣記釋迦祇洹精舍緣記第二十出賢愚經",
    "T50n2040_003:0063b14": "舍衛國王波斯匿。有一大臣。名曰須達。居家",
    "T50n2040_003:0063b15": "巨富財寶無限。好喜布施賑濟貧乏及諸孤",
    "T50n2040_003:0063b16": "老。時人因行為其立號。名給孤獨。爾時長",
    "T50n2040_003:0063b17": "者生七男兒。年各長大為其納娶。次第至六。",
    "T50n2040_003:0063b18": "其第七兒。端正殊異偏心愛念。當為娶妻",
    "T50n2040_003:0063b19": "欲得極妙容姿端正有相之女。為兒求之。即",
    "T50n2040_003:0063b20": "語諸婆羅門言。誰有好女相貌備足。當為我",
    "T50n2040_003:0063b21": "兒往求索之。諸婆羅門便為推覓。展轉行乞",
    "T50n2040_003:0063b22": "到王舍城。城中有一大臣。名曰護彌。財",
    "T50n2040_003:0063b23": "富無量信敬三寶。時婆羅門到家從乞。國法",
    "T50n2040_003:0063b24": "施人要令童女持物布施。護彌長者時有一",
    "T50n2040_003:0063b25": "女。威容端正顏色殊妙。即持食出施婆羅門。",
    "T50n2040_003:0063b26": "婆羅門見心大歡喜。我所覓者今日見之。",
    "T50n2040_003:0063b27": "即問女言。叵有人來求索汝不。答言未也。",
    "T50n2040_003:0063c01": "問言。女子汝父在不。其女言在。婆羅門言。語",
    "T50n2040_003:0063c02": "令出外我欲見之。與共談語。時女入內白其",
    "T50n2040_003:0063c03": "父言。外有客人欲得相見。父便出外。時婆羅",
    "T50n2040_003:0063c04": "門。問訊起居安和善吉。舍衛國王有一大",
    "T50n2040_003:0063c05": "臣。字曰須達輔相識不。答言未見。但聞其名。",
    "T50n2040_003:0063c06": "報言知不。是人於彼舍衛國中。第一富貴如",
    "T50n2040_003:0063c07": "汝。於此間富貴第一須達。有兒端正殊妙。",
    "T50n2040_003:0063c08": "卓略多奇。欲求君女為可爾不。答言可",
    "T50n2040_003:0063c09": "爾。值有估客欲至舍衛。時婆羅門作書因之。",
    "T50n2040_003:0063c10": "送與須達具陳其事。須達歡喜詣王。求假為",
    "T50n2040_003:0063c11": "兒娶婦。王即聽之。大載珍寶趣王舍城。於",
    "T50n2040_003:0063c12": "其道次拯濟貧乏。到王舍城。至護彌家為",
    "T50n2040_003:0063c13": "兒求妻。護彌長者歡喜迎逆。安置敷具暮宿",
    "T50n2040_003:0063c14": "其舍。家內搔搔辦具飲食。須達念言。今此",
    "T50n2040_003:0063c15": "長者。大設供具欲作何等。將請國王太子大",
    "T50n2040_003:0063c16": "臣。長者居士婚姻親戚設大會耶。思惟所以",
    "T50n2040_003:0063c17": "不能了知。而問之言。長者今暮。躬自執勞",
    "T50n2040_003:0063c18": "經理事務。施設供具。為欲請王太子大臣。",
    "T50n2040_003:0063c19": "答言不也。欲設婚姻親戚會耶。答言。請佛",
    "T50n2040_003:0063c20": "及比丘僧。於時須達聞佛僧名。㱇然毛竪如",
    "T50n2040_003:0063c21": "有所得心情悅豫。重問之言。云何名佛願解",
    "T50n2040_003:0063c22": "其義。長者答言。汝等聞乎淨飯王子厥名",
    "T50n2040_003:0064a01": "悉達。其生之日天降瑞應。三十有二萬神侍",
    "T50n2040_003:0064a02": "衛。即行七步舉手而言。天上天下唯我為尊。",
    "T50n2040_003:0064a03": "身黃金色三十二相八十種好。應王金輪典",
    "T50n2040_003:0064a04": "四天下。見老病死苦不樂在家。出家修道。",
    "T50n2040_003:0064a05": "六年苦行。得一切智盡結成佛。降諸魔眾十",
    "T50n2040_003:0064a06": "八億萬。號曰能仁。十力無畏十八不共。光明",
    "T50n2040_003:0064a07": "照耀三達遐鑒。故號佛也。須達問言。云何",
    "T50n2040_003:0064a08": "名僧。護彌答言。佛成道已。梵天勸請轉妙法",
    "T50n2040_003:0064a09": "輪。至波羅捺鹿野苑中為拘隣五人轉四真",
    "T50n2040_003:0064a10": "諦。漏盡結解便成沙門。六通具足四意七覺",
    "T50n2040_003:0064a11": "八道悉練。上虛空中八萬諸天得須陀洹。無",
    "T50n2040_003:0064a12": "量天人發無上道意。次度欝卑迦葉兄弟千",
    "T50n2040_003:0064a13": "人。漏盡意解。如其五人次第得度。舍利弗",
    "T50n2040_003:0064a14": "目連徒眾五百亦得應真。如是之等神足自",
    "T50n2040_003:0064a15": "在。能為眾生良祐福田故名僧也。須達聞",
    "T50n2040_003:0064a16": "說如此妙事。歡喜踊躍感念信敬。企望至曉",
    "T50n2040_003:0064a17": "當往見佛。誠款神應見地明曉尋明即往羅",
    "T50n2040_003:0064a18": "閱城門。夜三時開。初夜中夜後夜。是謂三",
    "T50n2040_003:0064a19": "時。中夜出門見有天祠。即為禮拜忽忘念佛。",
    "T50n2040_003:0064a20": "心目還闇便自念言。今夜故闇。若我往者。",
    "T50n2040_003:0064a21": "為惡鬼猛狩見害。且還入城待曉當往。有",
    "T50n2040_003:0064a22": "親友終生於四天。見其欲悔便下語之。居",
    "T50n2040_003:0064a23": "士莫悔也我是汝昔善知識。蜜肩婆羅門。因聞法得生天。今為大勢門神。故相勸耳",
    "T50n2040_003:0064a24": "汝往見佛得利無量。正使令得百車珍寶。",
    "T50n2040_003:0064a25": "不如轉足一步至趣世尊所。得利深過踰於",
    "T50n2040_003:0064a26": "彼。居士莫悔。正使令得一四天下滿中珍",
    "T50n2040_003:0064a27": "寶。不如舉足一步至世尊所所得利益。盈",
    "T50n2040_003:0064a28": "踰過於彼百千萬倍。須達聞天說如此語。",
    "T50n2040_003:0064a29": "益增歡喜敬念世尊。闇即得曉。尋路往至到",
    "T50n2040_003:0064b01": "世尊所。爾時世尊。知須達來出外經行。是",
    "T50n2040_003:0064b02": "時須達遙見世尊。猶如金山相好威容。儼然",
    "T50n2040_003:0064b03": "昞著。過踰護彌所說萬倍。覩之心悅不知禮",
    "T50n2040_003:0064b04": "法。直問世尊。不審瞿曇起居何如。世尊即",
    "T50n2040_003:0064b05": "命令就座。時首陀會天遙見。須達雖覩世尊。",
    "T50n2040_003:0064b06": "不知禮拜供養之法。化為四人行列而來。到",
    "T50n2040_003:0064b07": "世尊所接足作禮。胡跪問訊起居輕利。右",
    "T50n2040_003:0064b08": "繞三匝却住一面。是時須達見其如是。乃為",
    "T50n2040_003:0064b09": "愕然而自念言。恭敬之法事應如是。即起",
    "T50n2040_003:0064b10": "離座如彼禮敬。問訊起居。右繞三匝却住一",
    "T50n2040_003:0064b11": "面。爾時世尊即為說法。四諦微妙苦空無常。",
    "T50n2040_003:0064b12": "聞法歡喜便染聖法。成須陀洹。譬如淨潔白",
    "T50n2040_003:0064b13": "㲲易染為色。長跪合掌問世尊言。舍衛城中",
    "T50n2040_003:0064b14": "如我伴輩。聞法易染更有如我比不。佛告",
    "T50n2040_003:0064b15": "須達。更無有二如卿之者。舍衛城中人多信",
    "T50n2040_003:0064b16": "邪。難染聖教。須達白佛。唯願如來。垂神降",
    "T50n2040_003:0064b17": "屈臨赴舍衛。使中眾生除邪就正。世尊告",
    "T50n2040_003:0064b18": "曰。出家之法與俗有別。住止處所應當有",
    "T50n2040_003:0064b19": "異。彼無精舍云何得去。須達白佛言。弟子",
    "T50n2040_003:0064b20": "能起。願見聽許。世尊默然須達辭往。為兒娶",
    "T50n2040_003:0064b21": "婦竟辭佛還家因白佛言。還到本國當立精",
    "T50n2040_003:0064b22": "舍。不知摸法。唯願世尊。使一弟子共往勅示。",
    "T50n2040_003:0064b23": "世尊思惟舍衛城內。婆羅門信邪倒見。餘",
    "T50n2040_003:0064b24": "人往者必不能辦。唯舍利弗。是婆羅門種。",
    "T50n2040_003:0064b25": "少小聰明神足兼備。去必有益即便命之。共",
    "T50n2040_003:0064b26": "須達往。須達問言。世尊足行日能幾里。舍",
    "T50n2040_003:0064b27": "利弗言。日半由旬。如轉輪王足行之法。世尊",
    "T50n2040_003:0064b28": "亦爾。是時須達。即於道次。二十里作一亭",
    "T50n2040_003:0064b29": "舍。計校功作出錢雇之。安止使人飲食。敷",
    "T50n2040_003:0064c01": "具悉皆令足。從王舍城至舍衛國。還來到舍。",
    "T50n2040_003:0064c02": "共舍利弗案行諸地。何處平博中起精舍。案",
    "T50n2040_003:0064c03": "行周遍無可意處。唯王太子祇陀有園。其地",
    "T50n2040_003:0064c04": "正平其樹欝茂。不遠不近正得處所。舍利",
    "T50n2040_003:0064c05": "弗告須達言。今此園中宜起精舍。若遠作",
    "T50n2040_003:0064c06": "之乞食則難。近處憒鬧妨廢行道。須達歡喜",
    "T50n2040_003:0064c07": "到太子所。白太子言。我今欲為如來起立精",
    "T50n2040_003:0064c08": "舍。太子園好今欲買之。太子笑言。我無所",
    "T50n2040_003:0064c09": "乏。此園茂盛。當用遊戲逍遙散志。須達慇",
    "T50n2040_003:0064c10": "懃乃至再三。大子貪惜增倍求價。謂呼價",
    "T50n2040_003:0064c11": "貴當不能買。語須達言。汝若能以黃金布地。",
    "T50n2040_003:0064c12": "令間無空者便當相與。須達曰諾。聽隨其價。",
    "T50n2040_003:0064c13": "太子祇陀言。我戲語耳。須達白言。為太子法",
    "T50n2040_003:0064c14": "不應妄語。妄語欺詐。云何紹繼撫恤人民。即",
    "T50n2040_003:0064c15": "共太子欲往訟了。時首陀會天。以當為佛起",
    "T50n2040_003:0064c16": "精舍故。恐諸大臣偏為太子。即化一人下。",
    "T50n2040_003:0064c17": "為評詳語太子言。夫太子法不應妄語。已許",
    "T50n2040_003:0064c18": "價決不宜中悔。遂斷與之。須達歡喜。便勅使",
    "T50n2040_003:0064c19": "人象負金出。八十頃中須臾欲滿。殘有少地。",
    "T50n2040_003:0064c20": "須達思惟何藏金足。不多不少當足滿之。",
    "T50n2040_003:0064c21": "祇陀問言嫌貴置之。答言不也。自念金藏何",
    "T50n2040_003:0064c22": "者。可足當補滿之。祇陀念言。佛必大德。乃",
    "T50n2040_003:0064c23": "使斯人輕寶乃爾。教齊是止勿更出金。園地",
    "T50n2040_003:0064c24": "屬卿樹木屬我。自起門屋上佛。共立精舍。須",
    "T50n2040_003:0065a01": "達歡喜即然可之。便即歸家當施功作。",
    "T50n2040_003:0065a02": "六師聞之往白國王。長者須達買祇陀園。欲",
    "T50n2040_003:0065a03": "為瞿曇沙門興立精舍。聽我徒眾與共捔術。",
    "T50n2040_003:0065a04": "沙門得勝便聽起立。若其不如不得起也。瞿",
    "T50n2040_003:0065a05": "曇徒眾住王舍城。我等徒眾當住於此。王召",
    "T50n2040_003:0065a06": "須達而問之言。今此六師云。卿買祇陀園。",
    "T50n2040_003:0065a07": "欲為瞿曇沙門起立精舍。求共沙門弟子捔",
    "T50n2040_003:0065a08": "其技術。若得勝者得立精舍。苟其不如便",
    "T50n2040_003:0065a09": "不得起。須達歸家。著垢膩衣愁惱不樂。時",
    "T50n2040_003:0065a10": "舍利弗明日時到。著衣持鉢至須達家。見其",
    "T50n2040_003:0065a11": "不樂即問之曰。何故不樂須達答言。所立精",
    "T50n2040_003:0065a12": "舍但恐不成。是故愁耳。舍利弗言。有何事",
    "T50n2040_003:0065a13": "故畏不成就。答言。今諸六師詣王求捔。尊",
    "T50n2040_003:0065a14": "人得勝聽立精舍。若其不如遮不聽起。此六",
    "T50n2040_003:0065a15": "師輩出家來久。精誠有素所學技術。無能",
    "T50n2040_003:0065a16": "及者。我今不知尊人技藝能與捔不。舍利",
    "T50n2040_003:0065a17": "弗言。正使此輩六師之眾。滿閻浮提數如竹",
    "T50n2040_003:0065a18": "林。不能動吾足上一毛。欲捔何等自恣聽之。",
    "T50n2040_003:0065a19": "須達歡喜。更著新衣沐浴香湯。即往白王",
    "T50n2040_003:0065a20": "我已問之。六師欲捔恣隨其意。國王是日",
    "T50n2040_003:0065a21": "告諸六師。今聽汝等共沙門捔。時諸六師宣",
    "T50n2040_003:0065a22": "語國人。却後七日。當於城外寬博之處。與",
    "T50n2040_003:0065a23": "沙門捔。舍衛國中十八億人。時彼國法擊鼓",
    "T50n2040_003:0065a24": "會眾。若擊銅鼓十二億人集。若打銀鼓十四",
    "T50n2040_003:0065a25": "億人集。若振金鼓一切皆集。七日期滿。",
    "T50n2040_003:0065a26": "至平博處椎擊金鼓。一切都集。六師徒眾有",
    "T50n2040_003:0065a27": "三億萬人。是時人民悉為國王。及其六師敷",
    "T50n2040_003:0065a28": "施高座。爾時須達。為舍利弗而施高座。時舍",
    "T50n2040_003:0065a29": "利弗。在一樹下寂然入定。諸根寂默遊諸禪",
    "T50n2040_003:0065b01": "定。通達無礙而作是念。此會大眾習邪來久。",
    "T50n2040_003:0065b02": "憍慢自高草芥群生。當以何德而降伏之。思",
    "T50n2040_003:0065b03": "惟是已當以三德。即立誓言。若我無數劫",
    "T50n2040_003:0065b04": "中。慈孝父母。敬尚沙門婆羅門者。我初入",
    "T50n2040_003:0065b05": "會一切大眾當為我禮。爾時六師見眾已集。",
    "T50n2040_003:0065b06": "而舍利弗獨未來到。便白王言瞿曇弟子。自",
    "T50n2040_003:0065b07": "知無術偽求捔能。眾會既集怖畏不來。王",
    "T50n2040_003:0065b08": "告須達汝師弟子。捔時已至宜來談論。時須",
    "T50n2040_003:0065b09": "達至舍利弗所。長跪白言。大德。大眾已集。",
    "T50n2040_003:0065b10": "願來詣會。時舍利弗從禪定起。更整衣服。",
    "T50n2040_003:0065b11": "以尼師壇著左肩上。徐詳而步如師子王。",
    "T50n2040_003:0065b12": "往詣大眾。是時眾人見其形容法服有異。及",
    "T50n2040_003:0065b13": "諸六師忽然起立。如風靡草不覺為禮。時舍",
    "T50n2040_003:0065b14": "利弗。便昇須達所敷之座。六師眾中有一弟",
    "T50n2040_003:0065b15": "子。名勞度差。善知幻術。於大眾前呪作一",
    "T50n2040_003:0065b16": "樹。自然長大蔭覆眾會。枝葉欝茂花果各異。",
    "T50n2040_003:0065b17": "眾人咸言。此變乃是勞度差作。時舍利弗。",
    "T50n2040_003:0065b18": "便以神力作旋嵐風。吹拔樹根倒著於地。碎",
    "T50n2040_003:0065b19": "為微塵。眾人皆言舍利弗勝。勞度差不",
    "T50n2040_003:0065b20": "如。又復呪作一池。四面皆以七寶。池水之",
    "T50n2040_003:0065b21": "中生種種花。眾人咸言。是勞度差之所作也。",
    "T50n2040_003:0065b22": "時舍利弗。化作一大六牙白象。一一牙上",
    "T50n2040_003:0065b23": "有七蓮花。一一花上有七玉女。其象徐庠",
    "T50n2040_003:0065b24": "往詣池邊。并含其水池即消滅。眾人悉言。",
    "T50n2040_003:0065b25": "舍利弗勝。勞度差不如。勞度差復作一山",
    "T50n2040_003:0065b26": "七寶莊嚴。泉池樹木花果茂盛。眾人咸言。",
    "T50n2040_003:0065b27": "此是勞度差作。時舍利弗。即便化作金剛力",
    "T50n2040_003:0065b28": "士。以金剛杵遙用指之。山即破壞無有遺餘。",
    "T50n2040_003:0065b29": "眾會皆言舍利弗勝。勞度差不如。復作一龍",
    "T50n2040_003:0065c01": "身有十頭。於虛空中雨種種寶。雷電振地驚",
    "T50n2040_003:0065c02": "動大眾。眾人咸言。此是勞度差作。時舍利",
    "T50n2040_003:0065c03": "弗。便化作一金翅鳥王。擘裂噉之。眾人皆言。",
    "T50n2040_003:0065c04": "舍利弗勝。勞度差不如。復作一牛。身體高大。",
    "T50n2040_003:0065c05": "肥壯多力麁脚利角。跑地大吼奔隊來前。",
    "T50n2040_003:0065c06": "舍利弗。化作師子分裂食之。眾人言曰舍",
    "T50n2040_003:0065c07": "利弗勝。勞度差不如。復變其身作夜叉鬼。",
    "T50n2040_003:0065c08": "形體長大頭上火然。目赤如血爪牙長利。",
    "T50n2040_003:0065c09": "口自出火驚躍奔赴。時舍利弗。自化身作",
    "T50n2040_003:0065c10": "毘沙門王。夜叉恐怖即欲退走。四面火起無",
    "T50n2040_003:0065c11": "有去處。唯舍利弗邊涼冷無火。即時屈伏。五",
    "T50n2040_003:0065c12": "體投地求哀脫命。辱心已生。火即還滅。眾咸",
    "T50n2040_003:0065c13": "唱言。舍利弗勝。勞度差不如。時舍利弗身昇",
    "T50n2040_003:0065c14": "虛空。現四威儀行住坐臥。身上出水身下出",
    "T50n2040_003:0065c15": "火。東沒西踊西沒東踊。北沒南踊南沒",
    "T50n2040_003:0065c16": "北踊。或現大身滿虛空中。而復現小。或分",
    "T50n2040_003:0065c17": "一身作百千萬億身。還合為一。於虛空中忽",
    "T50n2040_003:0065c18": "然在地。履地如水履水如地。現是變已還攝",
    "T50n2040_003:0065c19": "神足。坐其本座。時會大眾見其神力。咸懷歡",
    "T50n2040_003:0065c20": "喜。時舍利弗。即為說法。隨其本行宿福因緣。",
    "T50n2040_003:0065c21": "各得道迹。或得須陀洹斯陀含。阿那含阿羅",
    "T50n2040_003:0065c22": "漢者。六師徒眾三億弟子。於舍利弗所。出家",
    "T50n2040_003:0065c23": "學道。捔技已訖。四眾便罷各還所止。長者",
    "T50n2040_003:0065c24": "須達共舍利弗。往圖精舍。須達手自捉繩一",
    "T50n2040_003:0065c25": "頭。時舍利弗自捉一頭。共經精舍。時舍利弗",
    "T50n2040_003:0065c26": "欣然含笑。須達問曰。尊人何笑。答言。汝始於",
    "T50n2040_003:0065c27": "此經地。六欲天中宮殿已成。即借道眼須達。",
    "T50n2040_003:0065c28": "悉見六欲天中嚴淨宮殿。問舍利弗。是六",
    "T50n2040_003:0065c29": "欲天何處最樂。舍利弗言。下三天中色欲深",
    "T50n2040_003:0066a01": "厚。上二天中憍逸自恣。第四天中少欲知足。",
    "T50n2040_003:0066a02": "恒有一生補處菩薩。來生其中法訓不絕。須",
    "T50n2040_003:0066a03": "達言曰。我正當生第四天中。出言已竟餘宮",
    "T50n2040_003:0066a04": "悉滅。唯第四天宮殿湛然。復更徙繩。時舍",
    "T50n2040_003:0066a05": "利弗慘然憂色。即問尊者何故憂色。答言。",
    "T50n2040_003:0066a06": "汝今見此地中蟻子不耶。對曰。已見。時舍利",
    "T50n2040_003:0066a07": "弗語須達言。汝於過去毘婆尸佛。亦於此地。",
    "T50n2040_003:0066a08": "為彼世尊起立精舍。而此蟻子在此中生。尸",
    "T50n2040_003:0066a09": "棄佛時汝為彼佛。亦於是中造立精舍。而此",
    "T50n2040_003:0066a10": "蟻子亦在中生。毘舍佛時。汝為世尊於此",
    "T50n2040_003:0066a11": "地中起立精舍。而此蟻子亦在中生。拘留",
    "T50n2040_003:0066a12": "秦佛時。亦為世尊在此地中起立精舍。而",
    "T50n2040_003:0066a13": "是蟻子亦於此生。迦那含牟尼佛時。汝為世",
    "T50n2040_003:0066a14": "尊於此地中起立精舍。而此蟻子亦在中生。",
    "T50n2040_003:0066a15": "迦葉佛時。汝亦為佛。於此地中起立精舍。而",
    "T50n2040_003:0066a16": "此蟻子亦在中生。乃至今日九十一劫。受一",
    "T50n2040_003:0066a17": "種身不得解脫。生死長遠。唯福為要不可",
    "T50n2040_003:0066a18": "不種。是時須達悲心憐傷。經地已竟起立精",
    "T50n2040_003:0066a19": "舍。為佛作窟以妙栴檀用為香泥。別房住止",
    "T50n2040_003:0066a20": "千二百處。凡百二十處。別打揵稚施設已",
    "T50n2040_003:0066a21": "竟。欲往請佛復自思惟。上有國王應當令知。",
    "T50n2040_003:0066a22": "若不啟白儻有瞋恨。即往白王。我為世尊已",
    "T50n2040_003:0066a23": "起精舍。唯願大王遣使請佛。時王聞已遣",
    "T50n2040_003:0066a24": "使者。詣王舍城請佛及僧。唯願世尊臨赴",
    "T50n2040_003:0066a25": "舍衛。爾時世尊與諸四眾。前後圍繞放大光",
    "T50n2040_003:0066a26": "明。震動天地至舍衛國。所經亭舍悉於中止。",
    "T50n2040_003:0066a27": "道次度人無有限量。漸漸來近舍衛城邊一",
    "T50n2040_003:0066a28": "切大集。持諸供具迎侍世尊。到國至廣博",
    "T50n2040_003:0066a29": "處。放大光明遍照三千大千世界。足指按地",
    "T50n2040_003:0066b01": "地皆震動。城中伎樂不鼓自鳴。盲視聾聽",
    "T50n2040_003:0066b02": "啞語軁申。癃殘拘癖皆得具足。一切人民",
    "T50n2040_003:0066b03": "男女大小。覩斯瑞應歡喜踊躍。來詣佛所十",
    "T50n2040_003:0066b04": "八億人。都悉集聚。爾時世尊。隨病投藥為說",
    "T50n2040_003:0066b05": "妙法。宿緣所應各得道迹。有得須陀洹斯陀",
    "T50n2040_003:0066b06": "含。阿那含阿羅漢者。有種辟支佛因緣者。有",
    "T50n2040_003:0066b07": "發無上正真道意者。各各歡喜奉行。佛告阿",
    "T50n2040_003:0066b08": "難。今此園地須達所買。林樹花果祇陀所",
    "T50n2040_003:0066b09": "有。二人同心共立精舍。應當與號。太子祇",
    "T50n2040_003:0066b10": "陀．樹給孤獨園。名字流布傳示後世須達齊言善溫",
    "T50n2040_003:0066b11": "雜阿含經云。給孤獨長者疾病。佛往看疾。記",
    "T50n2040_003:0066b12": "其得阿那含果。乃至命終生兜率天。為兜率",
    "T50n2040_003:0066b13": "天子。作是念。我不應久住於此。當往見世",
    "T50n2040_003:0066b14": "尊。作是念已如力士屈伸臂頃。於兜率天沒",
    "T50n2040_003:0066b15": "現於佛前。稽首佛足退坐一面。時給孤獨天",
    "T50n2040_003:0066b16": "子。身放光明遍照祇樹給孤獨園。而說偈讚",
    "T50n2040_003:0066b17": "即沒不現增一阿含經云。阿那邠坻太子白世尊言。我是須達又名阿那邠坻。",
    "T50n2040_003:0066b18": "祐案息心所棲是曰精舍。竹林祇樹爰始基",
    "T50n2040_003:0066b19": "搆。遺風餘製扇被于今。至於須達妙果。可謂",
    "T50n2040_003:0066b20": "顯徵者也。",
    "T50n2040_003:0066b21": "21 釋迦髮爪塔緣記釋迦髮爪塔緣記第二十一出十誦律",
    "T50n2040_003:0066b22": "佛遊行諸國經久不還。須達思戀渴仰。奉見",
    "T50n2040_003:0066b23": "白佛言。願與我少物。得常供養。佛即與髮",
    "T50n2040_003:0066b24": "指甲。白佛言。願聽起塔。佛言聽。又白言。聽",
    "T50n2040_003:0066b25": "我作窟出伏頭作欒拱。安欄楯。雜綵色畫",
    "T50n2040_003:0066b26": "種種莊嚴。佛悉聽之。",
    "T50n2040_003:0066b27": "22 釋迦天上四塔記釋迦天上四塔記第二十二出集經抄",
    "T50n2040_003:0066b28": "忉利天城東。照明園中有佛髮塔。忉利城南。",
    "T50n2040_003:0066b29": "麁澁園中有佛衣塔。忉利城西。歡喜園中有",
    "T50n2040_003:0066c01": "佛鉢塔。忉利城北。駕御園中有佛牙塔。大",
    "T50n2040_003:0066c02": "智論云。天帝釋取菩薩髮。於天上城東門外",
    "T50n2040_003:0066c03": "立髮塔。又持菩薩寶衣。於城東門外立衣塔",
    "T50n2040_003:0066c04": "祐案經律。人中有四大塔。生處塔。在迦維羅衛國。處三千日月。萬二千天地之中。成道塔。在摩竭提國。善",
    "T50n2040_003:0066c05": "勝道場元吉樹下。轉法輪塔。在波羅柰國。古仙人住處鹿野苑中。涅槃塔。在拘夷那竭國。力士生地。秀林雙",
    "T50n2040_003:0066c06": "樹間祐仰惟。至人處世利益弘大。髮爪衣鉢咸",
    "T50n2040_003:0066c07": "為法事。故能寶剎霞起廣被人天。造塔之源。",
    "T50n2040_003:0066c08": "非唯散身而已也。",
    "T50n2040_003:0066c09": "23 優填王造釋迦栴檀像記優填王造釋迦栴檀像記第二十三出增一阿含經",
    "T50n2040_003:0066c10": "釋提桓因請佛。至三十三天為母說法。世尊",
    "T50n2040_003:0066c11": "念四部之眾。多有懈怠皆不聽法。我今使四",
    "T50n2040_003:0066c12": "眾渴仰於法。不告四眾復不將侍者。如屈",
    "T50n2040_003:0066c13": "申臂頃。至三十三天。是時人間不見如來久。",
    "T50n2040_003:0066c14": "優填王等至阿難所曰。如來為何所在。阿",
    "T50n2040_003:0066c15": "難報曰大王。我亦不知如來所在。優填王波",
    "T50n2040_003:0066c16": "斯匿王。思覩如來遂得苦患。是時王勅國界",
    "T50n2040_003:0066c17": "之內。諸奇巧師匠。而告之曰。我今欲作如",
    "T50n2040_003:0066c18": "來形像。是時優填王。即以牛頭栴檀。作如",
    "T50n2040_003:0066c19": "來形像高五尺觀佛三昧經云。佛昇忉利時優填王戀慕世尊。鑄金為像聞佛當下。象",
    "T50n2040_003:0066c20": "載金像來迎世尊。爾時金像從象上下。猶如生佛足步虛空足下雨花。亦放光明來迎世尊。時鑄金像合掌叉手",
    "T50n2040_003:0066c21": "為佛作禮。爾時世尊亦復長跪合掌。時虛空中百千化佛。亦皆合掌長跪向像。爾時世尊而語像言。汝於來世",
    "T50n2040_003:0066c22": "大作佛事。我滅度後我諸弟子。以付囑汝。空中化佛異口同音。咸作是言。若有眾生於佛滅後。造立形像種種",
    "T50n2040_003:0066c23": "供養。是人來世。必得念佛清淨三昧。",
    "T50n2040_003:0066c24": "24 波斯匿王造釋迦金像記波斯匿王造釋迦金像記第二十四出增益阿含經",
    "T50n2040_003:0066c25": "爾時波斯匿王。聞優填王作如來像。而供養",
    "T50n2040_003:0066c26": "之。復召國中巧匠。波斯匿王而生此念。當用",
    "T50n2040_003:0066c27": "何寶作如來像耶。如來形體煌如天金。是時",
    "T50n2040_003:0066c28": "波斯匿王。純以紫磨金。作如來像高五尺。",
    "T50n2040_003:0067a01": "爾時閻浮里內。始有此二如來形像。",
    "T50n2040_003:0067a02": "25 阿育王弟出家造石像記阿育王弟出家造石像記第二十五出求離牢獄經",
    "T50n2040_003:0067a03": "阿育王弟名善容亦名違馱首祇入山遊獵。見諸梵",
    "T50n2040_003:0067a04": "志裸形曝露。以求神仙。或食樹葉或吸風服",
    "T50n2040_003:0067a05": "氣。或臥灰垢或臥荊棘。種種苦行以求梵",
    "T50n2040_003:0067a06": "福。勞形苦體而無所得。王弟見而問曰。在此",
    "T50n2040_003:0067a07": "行道。有何患累而無成辦。梵志報曰。坐有群",
    "T50n2040_003:0067a08": "鹿數共合會。我見心動不能自制。王子聞已",
    "T50n2040_003:0067a09": "尋生惡念。此等梵志服風。氣力羸惙猶有",
    "T50n2040_003:0067a10": "婬欲。過患不除。釋子沙門飲食甘美。在好",
    "T50n2040_003:0067a11": "床坐。衣服隨時。香花自熏。豈得無欲。阿育聞",
    "T50n2040_003:0067a12": "弟有此議論。即懷憂慼。吾唯有一弟。忽生邪",
    "T50n2040_003:0067a13": "見恐永迷沒。我當方宜除其惡念。即還宮內。",
    "T50n2040_003:0067a14": "勅諸妓女各自嚴莊。至善容所共相娛樂。預",
    "T50n2040_003:0067a15": "勅大臣吾有所圖。若我勅卿殺善容者。卿等",
    "T50n2040_003:0067a16": "便諫。須待七日隨王殺之。時諸妓女即往娛",
    "T50n2040_003:0067a17": "樂。未經時頃王躬自往語弟。王子何為將吾",
    "T50n2040_003:0067a18": "妓女。妻妾恣意自娛。奮其威怒以輪擲空。",
    "T50n2040_003:0067a19": "召諸大臣即告之曰。卿等知不。吾不衰老",
    "T50n2040_003:0067a20": "亦無外寇。強敵來侵境者。吾亦聞。古昔諸",
    "T50n2040_003:0067a21": "賢有此諺言。夫人有福四海歸伏。福盡德薄",
    "T50n2040_003:0067a22": "肘腋叛離。如我自察未有斯變。然我弟善容",
    "T50n2040_003:0067a23": "誘吾妓女。妻妾縱情自恣事露。如是豈有",
    "T50n2040_003:0067a24": "我乎。汝等將去詣市殺之。諸臣諫曰。唯願大",
    "T50n2040_003:0067a25": "王聽臣微言。今王唯有此一弟。又少息胤",
    "T50n2040_003:0067a26": "無繼嗣者。願聽七日奉依王命。時王默然",
    "T50n2040_003:0067a27": "聽臣所諫。王復寬恩勅語諸臣。命聽王子著",
    "T50n2040_003:0067a28": "吾服飾。天冠威容如吾不異。內吾宮裏。作",
    "T50n2040_003:0067a29": "倡妓樂共娛樂之。復勅一臣自今日始。著鎧",
    "T50n2040_003:0067b01": "持仗拔利劍。往語善容王子曰。知不期七",
    "T50n2040_003:0067b02": "日終正爾。當到努力開割五欲自娛。今不",
    "T50n2040_003:0067b03": "自適死後有恨。用悔無益一日過已。臣復往",
    "T50n2040_003:0067b04": "語餘有六日。如是次第乃至七日。臣往白",
    "T50n2040_003:0067b05": "言。王子當知。六日已過唯明日在。當就於死",
    "T50n2040_003:0067b06": "努力恣情五欲自娛。至七日到王遣使問云",
    "T50n2040_003:0067b07": "何。王子七日之中意志自由快樂不乎。弟報",
    "T50n2040_003:0067b08": "王曰。大王當知不見不聞有何快樂。王問弟",
    "T50n2040_003:0067b09": "曰。著吾服飾入吾宮殿。眾妓自娛食以甘美。",
    "T50n2040_003:0067b10": "何以面欺。不見不聞不快樂耶。弟白王言。",
    "T50n2040_003:0067b11": "應死之人。雖未命絕與死何異。當有何情著",
    "T50n2040_003:0067b12": "於五欲耶。王告弟曰。咄愚所啟。汝今一身",
    "T50n2040_003:0067b13": "憂慮百端。一身斷滅在欲不樂。豈況沙門釋",
    "T50n2040_003:0067b14": "子。憂念三世一身死壞。復受一身億百千世。",
    "T50n2040_003:0067b15": "身身受苦無量患惱。雖出為人與他走使。或",
    "T50n2040_003:0067b16": "生貧家衣食窮乏。念此辛酸故出家為道。求",
    "T50n2040_003:0067b17": "於無為度世之要。設不精勤。當復更歷劫",
    "T50n2040_003:0067b18": "數之苦。是時王子心開意解。前白王言。今",
    "T50n2040_003:0067b19": "聞王教乃得醒悟。生老病死實可厭患。愁憂",
    "T50n2040_003:0067b20": "苦惱流轉不息。唯願大王。見聽為道謹慎修",
    "T50n2040_003:0067b21": "行。王告弟曰。宜知是時。弟即辭王出為沙門。",
    "T50n2040_003:0067b22": "奉持禁戒晝夜精勤。遂得阿羅漢果。六通清",
    "T50n2040_003:0067b23": "徹無所罣礙。阿育王傳云。阿育王聞弟得道。",
    "T50n2040_003:0067b24": "深心歡喜稽首禮敬。請長供養。既厭世苦不",
    "T50n2040_003:0067b25": "樂人間。誓依林野以養餘命。阿育王即使鬼",
    "T50n2040_003:0067b26": "神於城內。為造山水山高數十丈。斷外人",
    "T50n2040_003:0067b27": "物不得來往。乃應王命率捨衣資。造石像",
    "T50n2040_003:0067b28": "一軀高丈六。即於山龕石室供養。此山及像",
    "T50n2040_003:0067b29": "今並存焉。",
    "T50n2040_003:0067c01": "祐案。畫像原始出自覺製。於是金石香綵鑄",
    "T50n2040_003:0067c02": "刻遂滋。皆所以摹影相好。髣髴尊儀。及優",
    "T50n2040_003:0067c03": "填所造其神力所化乎。",
    "T50n2040_003:0067c04": "26 釋迦留影在石室記釋迦留影在石室記第二十六出觀佛三昧經",
    "T50n2040_003:0067c05": "爾時國王請佛入城。龍王怒曰。汝奪我利吾",
    "T50n2040_003:0067c06": "滅汝國。佛告大王。王先歸國。佛自知時。於是",
    "T50n2040_003:0067c07": "佛即為龍王及羅剎女。說三歸五戒心大歡",
    "T50n2040_003:0067c08": "喜。龍王眷屬百千諸龍。更從池出。佛令目",
    "T50n2040_003:0067c09": "連與受戒法。爾時龍王白佛言。唯願如來常",
    "T50n2040_003:0067c10": "住此間。佛若不在。我發惡心無由成道。唯",
    "T50n2040_003:0067c11": "願留神慇懃三請。常住於此。時梵天王及",
    "T50n2040_003:0067c12": "百千諸梵復來勸請。願為一切諸眾生故。莫",
    "T50n2040_003:0067c13": "獨偏為一龍住此。佛即微笑口出光明。無量",
    "T50n2040_003:0067c14": "化佛及菩薩以為侍從。龍王於其池中。出七",
    "T50n2040_003:0067c15": "寶臺奉上如來。唯願天尊受我此臺。佛言。",
    "T50n2040_003:0067c16": "不須此臺。汝但以羅剎石窟施我。諸天聞",
    "T50n2040_003:0067c17": "各脫寶衣以掃拂窟。佛攝神足獨入石室自",
    "T50n2040_003:0067c18": "敷坐具。令此石窟暫為七寶。時羅剎女及",
    "T50n2040_003:0067c19": "以龍王。為四大弟子及阿難造五石窟。爾",
    "T50n2040_003:0067c20": "時世尊。坐龍王窟不移。坐處亦受王請。入",
    "T50n2040_003:0067c21": "那乾訶城及以諸國。處處皆見有佛虛空花",
    "T50n2040_003:0067c22": "座滿中化佛。龍王歡喜發大誓願。願我來",
    "T50n2040_003:0067c23": "世得佛如此。佛受王請。經七日已王遣一人",
    "T50n2040_003:0067c24": "乘八千里象。持諸供具遍一切國。供養眾僧",
    "T50n2040_003:0067c25": "處處見佛。信反白王釋迦不但此國。餘國",
    "T50n2040_003:0067c26": "亦有皆說苦空無常。六波羅蜜。王聞廓然意",
    "T50n2040_003:0067c27": "解得無生忍。爾時世尊還攝神足。從石窟",
    "T50n2040_003:0067c28": "出與諸比丘。遍遊履諸處龍皆隨從。是時",
    "T50n2040_003:0067c29": "龍王聞佛還國。啼哭雨淚白言。願佛常住",
    "T50n2040_003:0068a01": "云何捨我。我不見佛。當作惡事墜墮惡道。爾",
    "T50n2040_003:0068a02": "時世尊安慰龍王。我受汝請。當坐汝窟中經",
    "T50n2040_003:0068a03": "千五百歲。時諸龍王合掌勸請。還入窟中佛",
    "T50n2040_003:0068a04": "即坐已。窟中作十八變。踊身入石猶如明鏡。",
    "T50n2040_003:0068a05": "在於石內映現於外。遠望則見近則不現。諸",
    "T50n2040_003:0068a06": "天百千供養佛影。影亦說法。石窟高一丈",
    "T50n2040_003:0068a07": "八尺。深二十四步。石清白色窟在那乾訶羅國。古仙瞻蔔花林",
    "T50n2040_003:0068a08": "毒龍池側。青蓮泉北羅剎穴中。阿那斯山巖南。",
    "T50n2040_003:0068a09": "祐尋法身無形隨應而現。雖虛影霧曖即是",
    "T50n2040_003:0068a10": "如來。故無量龍鬼宣法天眾。是以經言是",
    "T50n2040_003:0068a11": "諸化佛。皆是真實斯之謂歟。",
    "T50n2040_003:0068a12": "釋迦譜卷第三"
}