{
    "T38n1767_017:0136c08": "大般涅槃經疏卷第十七",
    "T38n1767_017:0136c10": "隋章安頂法師撰",
    "T38n1767_017:0136c11": "唐天台沙門湛然再治",
    "T38n1767_017:0136c12": "梵行品",
    "T38n1767_017:0136c13": "諸師。謂梵行四心為體。聖行三品為體。引經",
    "T38n1767_017:0136c14": "云。說四無量是梵天道名轉梵輪。說四諦是",
    "T38n1767_017:0136c15": "第一義天道名轉法輪。又師言。慧定戒為梵",
    "T38n1767_017:0136c16": "行體。七善悉知知即慧也。四心是十二門禪",
    "T38n1767_017:0136c17": "即定也。後明持戒得失即是戒也。若然與聖",
    "T38n1767_017:0136c18": "行何異。異者梵是化他聖是自行聖。以慧為",
    "T38n1767_017:0136c19": "正。戒定相成梵以戒為正慧定相成。聖是聖",
    "T38n1767_017:0136c20": "人所行。梵是淨道。道通凡聖。聖先戒後慧。梵",
    "T38n1767_017:0136c21": "先慧後戒。是為梵聖異也。又師言。因果是梵",
    "T38n1767_017:0136c22": "行體。梵者言淨是涅槃因。能得涅槃故以因",
    "T38n1767_017:0136c23": "果為梵行體。義皆不然。若四心為體。斯乃梵",
    "T38n1767_017:0136c24": "天道。非大涅槃。若三品為體。雖異聖行不出",
    "T38n1767_017:0136c25": "二乘。非大涅槃。因果為體者尚存因果。云何",
    "T38n1767_017:0136c26": "名淨非大涅槃。若非大涅槃是誰梵行名義",
    "T38n1767_017:0136c27": "無取故皆不用。今言梵者名淨。淨義有三。謂",
    "T38n1767_017:0136c28": "淨淨。不淨淨。非淨淨非不淨淨。云何淨淨。所",
    "T38n1767_017:0136c29": "謂七善四無量心三品六念。如是等法悉是",
    "T38n1767_017:0137a01": "出世涅槃淨道。今以梵行遍淨諸淨。文云。誰",
    "T38n1767_017:0137a02": "是一切諸善根本。當言慈是。是名淨淨。云何",
    "T38n1767_017:0137a03": "不淨淨。我說是慈有無量門。所謂。神通。調象。",
    "T38n1767_017:0137a04": "調狂。治眼。治創。慈游世間悲入湯鑊。慈善根",
    "T38n1767_017:0137a05": "力無所不現。使諸不淨悉皆得淨。是名不淨",
    "T38n1767_017:0137a06": "淨。云何非淨淨非不淨淨。所謂大乘大般",
    "T38n1767_017:0137a07": "涅槃。非因非果非自非他。非染非淨畢竟清",
    "T38n1767_017:0137a08": "淨。即是如來常樂我淨。文云。慈若有無是有",
    "T38n1767_017:0137a09": "是無是聲聞慈。慈若有無非有非無。如是之",
    "T38n1767_017:0137a10": "慈是如來慈。如來慈者乃是非淨淨非不淨",
    "T38n1767_017:0137a11": "淨。若此三慈縱橫並別。非妙非淨即一而三即",
    "T38n1767_017:0137a12": "三而一。不可思議。乃得名為清淨梵行。從三",
    "T38n1767_017:0137a13": "得名名梵行品。文為二。初明梵行。次歎經。初",
    "T38n1767_017:0137a14": "梵行為三。先七善。次四心三持戒。初七善中",
    "T38n1767_017:0137a15": "二。初徵次釋。釋中三標釋結。標則標章。唱數",
    "T38n1767_017:0137a16": "列名。此七善者。前三通自他。次兩專自行。後",
    "T38n1767_017:0137a17": "兩是化他。若旁正言之。正是化他旁是自行。",
    "T38n1767_017:0137a18": "釋中二。初明別七善。次明圓七善。別七善中",
    "T38n1767_017:0137a19": "即為七章。初釋知法者。法通自他。以知法故",
    "T38n1767_017:0137a20": "能自行化他。此章亦有標釋結。初標如文。次",
    "T38n1767_017:0137a21": "釋中二。先列。次釋。釋中十二部經為十二段。",
    "T38n1767_017:0137a22": "初云修多羅者。舊云。無翻五義訓釋。或云。契",
    "T38n1767_017:0137a23": "經是用此代彼。或云。契經是正翻。開善云。但",
    "T38n1767_017:0137a24": "通無別。莊嚴云。有別即是偈頌長行。引成論",
    "T38n1767_017:0137a25": "云。祇夜頌修多羅。祇夜者。具足應云路伽祇",
    "T38n1767_017:0137a26": "夜。祇夜翻為句亦云頌。開善云等句。莊嚴云",
    "T38n1767_017:0137a27": "等頌光宅云重頌。是頌長行之偈。受記者。梵",
    "T38n1767_017:0137a28": "云和伽羅那。論云解義經。此翻受記。即授六",
    "T38n1767_017:0137a29": "道三乘等記。伽陀經。一云不等句。二云不等",
    "T38n1767_017:0137b01": "頌。三云直偈。即孤起偈。所言除修多羅者。除",
    "T38n1767_017:0137b02": "別相被頌長行。又言及諸戒律者。又除戒律",
    "T38n1767_017:0137b03": "中有此偈。知前有長行。無長行者即是孤起。",
    "T38n1767_017:0137b04": "優陀那。論云。無頌之長行。經云。無問自說因",
    "T38n1767_017:0137b05": "緣。此偈出法句。尼陀那論云。本末次第即因",
    "T38n1767_017:0137b06": "緣經阿波陀那。論云。即譬喻經。伊帝目多伽。",
    "T38n1767_017:0137b07": "論云。一竹伊帝目多伽。開善翻如是語。莊嚴",
    "T38n1767_017:0137b08": "翻為本事。言我所說名界經者。各有界別。欲",
    "T38n1767_017:0137b09": "明各有封印。名如是語。闍陀伽。論云本生。然",
    "T38n1767_017:0137b10": "本生本事不異。即合第九為本生。第八為如",
    "T38n1767_017:0137b11": "是語。開異者第八名本事。第九名本生。毘佛",
    "T38n1767_017:0137b12": "略者。論云廣。今經方廣。亦云鞞佛略。直廣是",
    "T38n1767_017:0137b13": "小乘中名。方廣是大乘中名。阿浮達磨即未",
    "T38n1767_017:0137b14": "曾有。優波提舍。即論義。亦云大教。亦云解義。",
    "T38n1767_017:0137b15": "大乘中沒解義名。光宅。以前和伽羅那名解",
    "T38n1767_017:0137b16": "義。謂解受記義(云云)。菩薩若能下。是第三總",
    "T38n1767_017:0137b17": "結。次釋知義者。即知十二部經所詮之理。今",
    "T38n1767_017:0137b18": "明此解極略應言解十二部經空平等義。又於",
    "T38n1767_017:0137b19": "一句解無量義。又解畢竟清淨義。若解三義",
    "T38n1767_017:0137b20": "義勢則周。第三知時。如是時中任布施善即",
    "T38n1767_017:0137b21": "是化他。餘句多是自行。四釋知足下。兩善是",
    "T38n1767_017:0137b22": "自我。五自知者。諦視善不善。如曾子曰。吾日",
    "T38n1767_017:0137b23": "三省吾身。六云何知眾下。兩善皆屬化他。知",
    "T38n1767_017:0137b24": "眾者應備知十法界眾。文中略舉人及二乘。",
    "T38n1767_017:0137b25": "於一一眾施三業化。但略舉身口。又化他多",
    "T38n1767_017:0137b26": "用身口。少用意是故略之。七知尊卑者。應備",
    "T38n1767_017:0137b27": "知十界尊卑。文亦簡略。不信是闡提。即地獄",
    "T38n1767_017:0137b28": "界。此則極卑。不往僧坊。無事中福德。即餓鬼",
    "T38n1767_017:0137b29": "界。不禮拜是憍慢。即畜生界。不聽法不受法",
    "T38n1767_017:0137c01": "訓。諂曲很戾即修羅界。不至心聽散善不專",
    "T38n1767_017:0137c02": "即人界。不思義者雖至心聽不能思義是天",
    "T38n1767_017:0137c03": "法界。不能修行。但有聞思。無有修慧。是二乘",
    "T38n1767_017:0137c04": "方便道淺劣皆卑。但求小乘無大志願。雖復",
    "T38n1767_017:0137c05": "發真此亦為卑。若求大乘此乃為尊。次第相",
    "T38n1767_017:0137c06": "望乃至圓別。是佛菩薩界。如是節節迭為尊",
    "T38n1767_017:0137c07": "卑。善男子去。即第二明圓七善舉兩譬者。如",
    "T38n1767_017:0137c08": "意珠譬圓生善。甘露譬圓滅惡。一善一切善無",
    "T38n1767_017:0137c09": "善不備。一滅一切滅無惡不除。故舉兩譬。先",
    "T38n1767_017:0137c10": "譬。次合譬可見。次如是下合譬云。於人天中",
    "T38n1767_017:0137c11": "最尊最勝。若直以世人天解者未為允當。於",
    "T38n1767_017:0137c12": "賢聖人天中尊勝乃應合文。善男子是名下。",
    "T38n1767_017:0137c13": "第三總結。能具七善即梵行中之一品。第二",
    "T38n1767_017:0137c14": "明四無量心者亦名四等。無量從境。四等從",
    "T38n1767_017:0137c15": "心。何者前境非一故名無量。在境雖多。我心",
    "T38n1767_017:0137c16": "一相故名為等。通而為言。境亦名等。心亦無",
    "T38n1767_017:0137c17": "量(云云)。文為二。初明四心。後明心果。初辨四",
    "T38n1767_017:0137c18": "心又二。先明次第四。後明圓四。次第又三。一",
    "T38n1767_017:0137c19": "略標。二論義。三領解。初標如文。次迦葉下論",
    "T38n1767_017:0137c20": "義。先問次答。問開五難。一難四心應三。二難",
    "T38n1767_017:0137c21": "四心應一。三重難四心應三。四難四心應二。",
    "T38n1767_017:0137c22": "五重難四心應一。合而言之亦成三難。第一",
    "T38n1767_017:0137c23": "與第三難四令三。第二與第五難四令一。第",
    "T38n1767_017:0137c24": "四一難難四令二。且依經文而分五難。第一",
    "T38n1767_017:0137c25": "以兩心無異同能治瞋應同是一。喜能與樂",
    "T38n1767_017:0137c26": "捨能除癡。是故但三不應有四。慈有三緣下。",
    "T38n1767_017:0137c27": "第二皆同有三難令唯一。先唱三緣。次釋三",
    "T38n1767_017:0137c28": "心。三緣深淺但為一義。然約境雖異緣心無",
    "T38n1767_017:0137c29": "別。如緣貧窮即眾生緣。知此貧人應須衣食",
    "T38n1767_017:0138a01": "即是法緣。若知眾生須知如來受第一樂。則",
    "T38n1767_017:0138a02": "無所須即是無緣。能緣既一不應有四故只",
    "T38n1767_017:0138a03": "是一緣五陰名眾生緣者。五陰從何而生。緣",
    "T38n1767_017:0138a04": "所須物而施與之。是名法緣。若緣如來不須",
    "T38n1767_017:0138a05": "此物。即是無緣。欲明緣境心遍。乃至上緣於",
    "T38n1767_017:0138a06": "佛況復餘境。慈之所緣下。第三舉三緣難。眾",
    "T38n1767_017:0138a07": "生境淺法空則深。無緣兩無是故極深。既有",
    "T38n1767_017:0138a08": "三緣寧得有四只應有三。成論人云。緣生是",
    "T38n1767_017:0138a09": "生空。緣法是法空。緣如來是平等空。此失文",
    "T38n1767_017:0138a10": "意。文云。緣眾生者。緣於父母妻子願與其樂。",
    "T38n1767_017:0138a11": "何時云空。人有二種下第四難。人有二種。見",
    "T38n1767_017:0138a12": "行利根。愛行鈍根。利人好瞋為教鈍者。十遍",
    "T38n1767_017:0138a13": "不解是故生瞋。為此義故須修慈悲以捨瞋",
    "T38n1767_017:0138a14": "心。鈍見利者恒生嫉妬。所以令其修於喜捨",
    "T38n1767_017:0138a15": "即除嫉妬。若爾只見有二不應有四。夫無量",
    "T38n1767_017:0138a16": "者下。第二以名字離合作難既言無量豈得",
    "T38n1767_017:0138a17": "唯四。既其但四不應無量。若無量者唯應是",
    "T38n1767_017:0138a18": "一。次如來答為二。先破定四之執。次答無四",
    "T38n1767_017:0138a19": "之難。初有三。一明教門廣略不定。二明反常",
    "T38n1767_017:0138a20": "不定。三明治惑不定。既其不定何必須四。初",
    "T38n1767_017:0138a21": "約十二因緣不定為答。或十一乃至二一因",
    "T38n1767_017:0138a22": "緣。隨機利益不可為定。除生一法者。河西云。",
    "T38n1767_017:0138a23": "薩遮尼揵。聰明鍱腹。頭戴火冠來至佛所。其",
    "T38n1767_017:0138a24": "心高逸不聽佛法。密迹杵擬怖方聽法。其父",
    "T38n1767_017:0138a25": "是梵志母是尼揵。俱共出家。以從非法父母",
    "T38n1767_017:0138a26": "生故。唯此為恥。餘無所憚佛將護之。故除生",
    "T38n1767_017:0138a27": "一法唯說十一。為迦葉說。以辟支根利復無",
    "T38n1767_017:0138a28": "忌諱。具說十二。善男子如來方便下。第二反",
    "T38n1767_017:0138a29": "常不定。或謂口密不定。佛實具足常樂我淨。",
    "T38n1767_017:0138b01": "亦說無常不淨。生死實是無常不淨。亦說常",
    "T38n1767_017:0138b02": "樂我淨。善男子或有眾生下。第三治惑不定。",
    "T38n1767_017:0138b03": "謂身密不定。作轉輪王施財是捨。與五欲樂",
    "T38n1767_017:0138b04": "是喜。作僕使趨走是慈。訶諫是悲。善男子是",
    "T38n1767_017:0138b05": "無量下。第二答無四之問。又二。前總後別。總",
    "T38n1767_017:0138b06": "又二。初舉二事。次總非前問。舉二事者。前舉",
    "T38n1767_017:0138b07": "體異。次明用異。初體異者。得報不同。慈得遍",
    "T38n1767_017:0138b08": "淨。悲得空處。喜得識處。捨得不用處。處異故",
    "T38n1767_017:0138b09": "治惑不同。如是無量伴類下。第二明用異者。",
    "T38n1767_017:0138b10": "貪取人物。慈與人物。瞋與人苦。悲拔人苦。嫉",
    "T38n1767_017:0138b11": "忌人樂。喜與人樂。癡長憎愛。捨亡愛憎。以是",
    "T38n1767_017:0138b12": "義故下。二總結前非。非一者非第二第五。非",
    "T38n1767_017:0138b13": "二者非第四。非三者非第一。第三如汝所說",
    "T38n1767_017:0138b14": "下。第二別答五問即為五章。此初答第一治",
    "T38n1767_017:0138b15": "惑難唯三無四。今明。雖同治瞋。瞋有輕重。是",
    "T38n1767_017:0138b16": "故成四。有六復次如文。是故迦葉是無量下。",
    "T38n1767_017:0138b17": "答第二同緣難。治惑不同伴類有四。何得令",
    "T38n1767_017:0138b18": "同。有三緣但共為一。復以器下。答第三淺深",
    "T38n1767_017:0138b19": "難。難令有三。今明隨用有四。豈逐行為三。或",
    "T38n1767_017:0138b20": "言器是境。以行分別下。答第四據人利鈍難。",
    "T38n1767_017:0138b21": "欲明雖有兩人而有四行不得為二。以無量",
    "T38n1767_017:0138b22": "故下。答第五名字難為二。初列四章門。次廣",
    "T38n1767_017:0138b23": "解釋。欲明無量有四句。何妨得有四種無量。",
    "T38n1767_017:0138b24": "迦葉白佛下。第三領解如文。世尊頗有菩薩",
    "T38n1767_017:0138b25": "下。第二明不次第即圓四心又二。初料簡小",
    "T38n1767_017:0138b26": "慈。次顯大慈。此之大小小亦不小。不可以凡",
    "T38n1767_017:0138b27": "夫為小二乘為大。二乘為小菩薩為大。何以",
    "T38n1767_017:0138b28": "故凡夫二乘俱不住於大涅槃故。今以次第",
    "T38n1767_017:0138b29": "慈為小。不次第慈為大。此兩俱住大涅槃故。",
    "T38n1767_017:0138c01": "有人。以似為小真為大。此亦不然。次第似真",
    "T38n1767_017:0138c02": "俱小。不次第似真俱大。故簡小有兩問答。初",
    "T38n1767_017:0138c03": "問有菩薩住大涅槃有慈悲心。非是大慈心",
    "T38n1767_017:0138c04": "不此正問次第梵行。次佛答為三。一唱有。二",
    "T38n1767_017:0138c05": "釋有。三結有。初倡如文。次釋有中二。先出境。",
    "T38n1767_017:0138c06": "次明觀。初境有九品。冤親中人各有三品。或",
    "T38n1767_017:0138c07": "謂中人唯一但七。中人於我無冤無親不須",
    "T38n1767_017:0138c08": "開三。一往如此。然此中人不無愚智貴賤之",
    "T38n1767_017:0138c09": "殊。故可分三便成九境即有九慈。次是菩薩",
    "T38n1767_017:0138c10": "下正明修觀。若全未修。但欲與其三親三樂",
    "T38n1767_017:0138c11": "三冤三苦。三種中人不與苦樂。若初修慈。於",
    "T38n1767_017:0138c12": "三親中與三品樂。於三中人與三品樂。於三",
    "T38n1767_017:0138c13": "冤人上冤與下樂。中冤與中樂。下冤與上樂。",
    "T38n1767_017:0138c14": "第二修時。上冤與中樂。中下兩冤與其上樂。",
    "T38n1767_017:0138c15": "第三修時。三冤併與上樂。未是親中三種之",
    "T38n1767_017:0138c16": "樂。第四修時。即以中人下樂併與三冤。第五",
    "T38n1767_017:0138c17": "修時。以中人中樂併與三冤。第六修時以中",
    "T38n1767_017:0138c18": "人上樂併與三冤。第七修時。以三親下樂併",
    "T38n1767_017:0138c19": "與三冤。第八修時。以三親中樂併與三冤。第",
    "T38n1767_017:0138c20": "九修時。以三親上樂併與三冤。是名上冤與",
    "T38n1767_017:0138c21": "增上樂。爾時得名慈心成就。又直取三品樂",
    "T38n1767_017:0138c22": "與九種境。初入觀時三親與三樂。第二時中",
    "T38n1767_017:0138c23": "親與上樂。下親與中樂。第三時下親與上樂。",
    "T38n1767_017:0138c24": "第四時下中人與下樂。第五時下中人與中",
    "T38n1767_017:0138c25": "樂。第六時下中人與上樂。第七時上冤與下",
    "T38n1767_017:0138c26": "樂。第八時上冤與中樂。第九時上冤與上樂。",
    "T38n1767_017:0138c27": "是名慈心成就。今文中但略有四番入觀。初",
    "T38n1767_017:0138c28": "番三親等與上樂。此總三親以為一番。別開",
    "T38n1767_017:0138c29": "三冤以為三番。若明修觀實有九品修習不",
    "T38n1767_017:0139a01": "同。而今文中但明三品。善男子是名得慈下。",
    "T38n1767_017:0139a02": "第三結有。世尊何緣下。是第二番亦先問。次",
    "T38n1767_017:0139a03": "答。答為三。一倡難成。二釋。三結。初文但次",
    "T38n1767_017:0139a04": "何以故下釋先法。次譬凡舉四譬如文。惑彊",
    "T38n1767_017:0139a05": "慈弱不得名大。達惑慈成方名大慈。以是義",
    "T38n1767_017:0139a06": "下第三結。善男子菩薩住初地下。是第二顯",
    "T38n1767_017:0139a07": "大明圓四心方是大慈。文為二。一明大慈。二",
    "T38n1767_017:0139a08": "明虛實。初大慈又三。一正明大慈。二明兼用。",
    "T38n1767_017:0139a09": "三明善本。初正明大慈又三。謂倡釋結。初倡",
    "T38n1767_017:0139a10": "如文。次釋中意者。上來於上冤與上樂。未於",
    "T38n1767_017:0139a11": "闡提與其上樂。今此圓慈。緣於闡提。但見實",
    "T38n1767_017:0139a12": "相不見其過。故不生瞋方是大慈。三結如文。",
    "T38n1767_017:0139a13": "善男子為諸眾生下。是第二明慈兼用者。若",
    "T38n1767_017:0139a14": "慈但與樂悲唯拔苦則非兼用。今明慈亦拔",
    "T38n1767_017:0139a15": "苦悲亦與樂。捨中亦二如文。唯四無量心下。",
    "T38n1767_017:0139a16": "第三明善本為三。初為六度本。次為發心本。",
    "T38n1767_017:0139a17": "三自相本。迦葉白佛下。第二明虛實開善謂",
    "T38n1767_017:0139a18": "為實觀亦先問。次答。問為三。一奪難。二縱難。",
    "T38n1767_017:0139a19": "三遮難。初奪難者又二。先法。次譬。初法者明",
    "T38n1767_017:0139a20": "雖欲拔苦實未拔苦。皆是虛言。雖欲與樂。實",
    "T38n1767_017:0139a21": "不得樂。此是假說。次舉譬顯。亦如比丘作假",
    "T38n1767_017:0139a22": "想觀。觀羹為薉而實非薉。雖言與樂實不得",
    "T38n1767_017:0139a23": "樂。世尊若非虛妄下。第二縱難。縱有實益何",
    "T38n1767_017:0139a24": "以不見得安樂者。若實與樂今佛菩薩無量",
    "T38n1767_017:0139a25": "無邊。何以不見與眾生樂。若當真實下。第三",
    "T38n1767_017:0139a26": "遮難。佛若答言是虛無實如來亦由往昔行",
    "T38n1767_017:0139a27": "慈得為梵主。最勝最上何得無益。是故遮云。",
    "T38n1767_017:0139a28": "不得無益故名遮難。次佛言善男子下。答前",
    "T38n1767_017:0139a29": "三難。初答遮難。次答奪難。三答縱難。初答遮",
    "T38n1767_017:0139b01": "難為二。先歎其遮。次正答。答中四偈為三。初",
    "T38n1767_017:0139b02": "一行明大慈。次一行大悲。三兩行格量。實能",
    "T38n1767_017:0139b03": "與樂功福無量。善男子夫修慈者下。二答奪",
    "T38n1767_017:0139b04": "難。又二。初倡真實。故舉聲聞假想之非。顯菩",
    "T38n1767_017:0139b05": "薩是實。云何知耶。第二廣明是實。又五。一實",
    "T38n1767_017:0139b06": "能轉境。二實能治惑。三實能善本。四實能遍",
    "T38n1767_017:0139b07": "諸法。五實不可思議。初為三。一倡。二釋。三",
    "T38n1767_017:0139b08": "結。初如文。釋中意者。解此有二。一實能轉",
    "T38n1767_017:0139b09": "境。二但能令見。若轉金為土則可實轉。若令",
    "T38n1767_017:0139b10": "眾生為非眾生但能令見。一師云。經云能成。",
    "T38n1767_017:0139b11": "云何二解。菩薩非但能轉金成土亦轉眾生",
    "T38n1767_017:0139b12": "成非眾生。非眾生者即是草木。轉非眾生成",
    "T38n1767_017:0139b13": "於眾生。若言眾生本來虛妄無所有者。當知",
    "T38n1767_017:0139b14": "眾生有非眾生。若言諸法有安樂性。即非眾",
    "T38n1767_017:0139b15": "生亦是眾生。情與無情有性無性準此可知。",
    "T38n1767_017:0139b16": "私問。若眾生與非眾生實更互轉。情作無情",
    "T38n1767_017:0139b17": "無情作情是義難信。若不實轉聖力徒施。總",
    "T38n1767_017:0139b18": "而言之只是諸佛菩薩。自既依正。不二而二",
    "T38n1767_017:0139b19": "二而不二。能令眾生亦復如是。此則永轉。若",
    "T38n1767_017:0139b20": "暫轉者。不無斯義。亦令轉者不自覺知。況復",
    "T38n1767_017:0139b21": "慈即如來如來即慈。慈即佛性佛性即諸法。",
    "T38n1767_017:0139b22": "敬請後德思之思之。復次善男子下。第二明",
    "T38n1767_017:0139b23": "實能治惑。又三。謂倡釋結。舊云。四等但是功",
    "T38n1767_017:0139b24": "德猗樂相伏非究竟斷。此中四等即是般若",
    "T38n1767_017:0139b25": "即是能斷。復次善男子四無量下。第三明實",
    "T38n1767_017:0139b26": "為善本。又二。先明能為大乘善本。次明能為",
    "T38n1767_017:0139b27": "三乘善本。初又二。初明通為一切善本。次明",
    "T38n1767_017:0139b28": "能為布施之本。初文可見。善男子菩薩下。二",
    "T38n1767_017:0139b29": "偏明為布施之本。又五。一正施本。二無相為",
    "T38n1767_017:0139c01": "得。三有相為失。四明一心即四心。五廣發誓",
    "T38n1767_017:0139c02": "願。初明施本舉八事。為下八事作本。如是施",
    "T38n1767_017:0139c03": "時下。第二明無相為得。又三。初總。次別。三",
    "T38n1767_017:0139c04": "結。初如文。次別中云。不見因果者。施時是",
    "T38n1767_017:0139c05": "因。得報是果。得果是常。不得是斷。菩薩皆不",
    "T38n1767_017:0139c06": "作如此施。三雖復下結如文。善男子菩薩若",
    "T38n1767_017:0139c07": "見下。第三明有相為失為三。法譬合。法如文。",
    "T38n1767_017:0139c08": "譬中。人譬淺行菩薩。箭譬慳起。眷屬請醫譬",
    "T38n1767_017:0139c09": "知識勸施。言且待者。譬不肯時施。我當觀者。",
    "T38n1767_017:0139c10": "取相分別。毒箭誰射。譬分別福田若持若犯。",
    "T38n1767_017:0139c11": "何箭竹柳。譬分別施物何物可捨何物不可。",
    "T38n1767_017:0139c12": "所有毒者。譬執施之人竟不知施。而命終者。",
    "T38n1767_017:0139c13": "既不得施為慳所蔽斷善根命。合譬如文。復",
    "T38n1767_017:0139c14": "次善男子下。第四一心即四。顯圓慈相。明行",
    "T38n1767_017:0139c15": "施時具有四等。施時生慈及以起悲施時心",
    "T38n1767_017:0139c16": "喜施已是捨。菩薩於慈心中下。第五廣發誓",
    "T38n1767_017:0139c17": "願。凡有八重。初明施食乃至燈明。初三如文。",
    "T38n1767_017:0139c18": "第四施衣云離身一尺六寸者。一依理云。裂",
    "T38n1767_017:0139c19": "諸見衣除十六知見。二依事云。面各四寸即",
    "T38n1767_017:0139c20": "一尺六。第五施華香中云無戒者。是無戒之",
    "T38n1767_017:0139c21": "戒非是不受及受不得之無。華嚴云。如虛空",
    "T38n1767_017:0139c22": "戒無所依戒。大集云。無所住戒見住戒非故。",
    "T38n1767_017:0139c23": "言無作戒者非是非色非心之無作。乃是此",
    "T38n1767_017:0139c24": "戒。不作生死涅槃之戒。餘如文。善男子一切",
    "T38n1767_017:0139c25": "聲聞下第二為三乘本。又三。初明三乘。次一",
    "T38n1767_017:0139c26": "切法。三總結。以此章用慈攝一切法無法不",
    "T38n1767_017:0139c27": "遍。圓慈之義轉更明顯。然善本者。即是利他。",
    "T38n1767_017:0139c28": "利他之中慈悲最勝。初文即是三乘。菩薩摩",
    "T38n1767_017:0139c29": "訶下。第二別列一切法。不淨與出入息即是",
    "T38n1767_017:0140a01": "二甘露門。七方便者數師云。一不淨。二別相。",
    "T38n1767_017:0140a02": "三總相。四煗。五頂。六忍。七世第一。論師云。",
    "T38n1767_017:0140a03": "一色苦。二色集。三色滅。四色道。五色過。六",
    "T38n1767_017:0140a04": "色味。七色出。三觀處者。謂苦無常無我。此小",
    "T38n1767_017:0140a05": "乘名。若大乘者。觀十二因緣苦業煩惱。以為",
    "T38n1767_017:0140a06": "三觀。又瓔珞云。明三觀者。二諦觀。平等觀。",
    "T38n1767_017:0140a07": "中道第一義觀(云云)。無爭有三解。一云。慈心成",
    "T38n1767_017:0140a08": "故無爭。二云。空解明故無爭。三云。隨心覺照",
    "T38n1767_017:0140a09": "與物不爭。本際智者二解。一空解為本際故。",
    "T38n1767_017:0140a10": "阿若憍陳如。名了本際。二以邊際智。緣延促",
    "T38n1767_017:0140a11": "自在為本際智。以是義下。第三總結。善男子",
    "T38n1767_017:0140a12": "能為善者下。是第四實遍即是諸善。亦是遍",
    "T38n1767_017:0140a13": "於一切善法。明圓慈轉顯。又二。先明即大乘",
    "T38n1767_017:0140a14": "諸善。一十五句。次明即小乘諸善。有十六句。",
    "T38n1767_017:0140a15": "初十五句。句句中皆結是如來慈。慈若無常",
    "T38n1767_017:0140a16": "下。是第二遍小乘善法十六句。亦句句後皆",
    "T38n1767_017:0140a17": "結是聲聞慈。善男子慈若有無下。第五明實",
    "T38n1767_017:0140a18": "不可思議。又四。一歎大慈體。二歎行慈人。三",
    "T38n1767_017:0140a19": "歎詮慈教。即大涅槃。四歎說慈主。初歎慈體。",
    "T38n1767_017:0140a20": "舊有三解。一云。眾生慈緣有。法緣緣無。無緣",
    "T38n1767_017:0140a21": "緣非有非無。二云。初地至三地。空心多故是",
    "T38n1767_017:0140a22": "無。四地至七地。有心多故是有。八地至十地。",
    "T38n1767_017:0140a23": "有無並觀故云非有非無。三云。同據佛果妙",
    "T38n1767_017:0140a24": "有故是有。無生死界故是無。冥真故非有非",
    "T38n1767_017:0140a25": "無。今言不然。緣五陰法如何是無。若是無者",
    "T38n1767_017:0140a26": "即應入真。既不入真何得是無。有若是無。無",
    "T38n1767_017:0140a27": "緣何異。又初地至三地。豈一向空。又非有無豈",
    "T38n1767_017:0140a28": "皆佛地。今文歎於行慈之人。但行慈者皆有",
    "T38n1767_017:0140a29": "雙非。不必唯佛此乃正明梵行中意。若緣淨",
    "T38n1767_017:0140b01": "淨是無。若緣不淨淨是有。若緣非淨非不淨。",
    "T38n1767_017:0140b02": "是非有非無。不並不別。又緣於三諦。緣真故",
    "T38n1767_017:0140b03": "無緣。俗故有緣。中故非有非無。中論云。因",
    "T38n1767_017:0140b04": "緣所生法。即空即假即中道義。問四句是戲",
    "T38n1767_017:0140b05": "論何以釋經。答定性四句即是戲論。假名四",
    "T38n1767_017:0140b06": "句非是戲論。菩薩住於下。第二歎行慈人。是",
    "T38n1767_017:0140b07": "大涅槃下。第三歎詮慈之教。諸佛如來下。第",
    "T38n1767_017:0140b08": "四歎說慈之主。迦葉白佛下。第三追答第二",
    "T38n1767_017:0140b09": "縱難。前難云。慈悲若實應有利益。故更牒問",
    "T38n1767_017:0140b10": "請答。還復進退兩難一就實修慈為難。若佛",
    "T38n1767_017:0140b11": "實修應與眾生。何以眾生不得慈益。若慈不",
    "T38n1767_017:0140b12": "能與眾生益。慈即無用。答又三。初明實有益。",
    "T38n1767_017:0140b13": "二引事證。三結歎不思議。初又三。前倡有益。",
    "T38n1767_017:0140b14": "次善男子下釋益。三以是義故下結益。初如",
    "T38n1767_017:0140b15": "文。次釋益。若定業不轉則不得益。若不定業",
    "T38n1767_017:0140b16": "則得益也。雖是定業若修善者還成不定。如",
    "T38n1767_017:0140b17": "定壽八十此不可轉。若中間非橫慈即益之。",
    "T38n1767_017:0140b18": "云何定業。如初興殺起重毒害。殺時決定殺",
    "T38n1767_017:0140b19": "後暢快。並起恚心。此業即定則不能與樂。若",
    "T38n1767_017:0140b20": "不定者慈能與樂。問業自不定自應得樂。何",
    "T38n1767_017:0140b21": "須慈與。答業雖不定或轉成定。若得慈益轉",
    "T38n1767_017:0140b22": "重為輕。見虎豹等自然生怖者。喻行慈者人",
    "T38n1767_017:0140b23": "見生喜。善男子我說是慈有無量門下。第二",
    "T38n1767_017:0140b24": "引事為證。凡舉八事慈運神通以救眾生。初",
    "T38n1767_017:0140b25": "事中文云。謂呼是血者。有三解。此是十二年",
    "T38n1767_017:0140b26": "前未制壞色故純著赤。二云。五部不同。十誦",
    "T38n1767_017:0140b27": "一衣三種雜點。五分四分三隨著一。謂青泥",
    "T38n1767_017:0140b28": "木蘭。木蘭赤色。三云三色。衣中一衣即用三",
    "T38n1767_017:0140b29": "色點之。如大豆許。但諸弟子併著點衣但其",
    "T38n1767_017:0140c01": "點雖小遙望猶赤。次五事可見。第七事初云",
    "T38n1767_017:0140c02": "憍薩羅舍衛者。或有言是一國異名。或云。憍",
    "T38n1767_017:0140c03": "薩是附庸國。其國有賊故波斯遣兵。善男子",
    "T38n1767_017:0140c04": "下第三結歎。夫無量者。不可思議乃是通歎",
    "T38n1767_017:0140c05": "菩薩所行。不可思議歎次第慈。諸佛所行即",
    "T38n1767_017:0140c06": "歎圓慈。是大乘典即是歎教。皆不思議俱會",
    "T38n1767_017:0140c07": "一圓。言語道斷心行處滅。不可說不可量。",
    "T38n1767_017:0140c08": "梵行品之二",
    "T38n1767_017:0140c09": "起卷。是第二明四心果。又為二。初明三心極",
    "T38n1767_017:0140c10": "愛地果。次明捨心空平等地果。舊二解。一云。",
    "T38n1767_017:0140c11": "三心未成但共一果。一心已成獨得一果。二",
    "T38n1767_017:0140c12": "云。三心同是有行故共一果。一心空行獨得",
    "T38n1767_017:0140c13": "一果。義皆不然。三心未成何以得果。又四心",
    "T38n1767_017:0140c14": "同緣眾生。同緣於法。同是有行。同緣無緣同",
    "T38n1767_017:0140c15": "是無行。有無既同三一應等。今亦一往別圓",
    "T38n1767_017:0140c16": "兩判。別者即理而事。慈悲喜三與愛相扶故",
    "T38n1767_017:0140c17": "制一果。捨心扶空故獨一果。若圓判者。上明",
    "T38n1767_017:0140c18": "一慈即悲喜捨。圓慈即遍一切諸法。無法不",
    "T38n1767_017:0140c19": "收果豈隔別特是文略亦是互現(云云)。一子地",
    "T38n1767_017:0140c20": "文為二。初明地果。後論義。初先倡章門。次解",
    "T38n1767_017:0140c21": "釋初文。舊云。是性地。二云。八地已上。三云。",
    "T38n1767_017:0140c22": "是初地。今明不然。先明聖行即是自行已云",
    "T38n1767_017:0140c23": "初地。此明梵行即是化他。先之自行已入初",
    "T38n1767_017:0140c24": "地化他何容但是性地。何容超至八地已上",
    "T38n1767_017:0140c25": "斯皆若過若不及。正是初地證化他果。云何",
    "T38n1767_017:0140c26": "此地去。是解釋。先標兩章。謂極愛一子。然極",
    "T38n1767_017:0140c27": "愛故一子。一子故極愛。不應有異。而今分別。",
    "T38n1767_017:0140c28": "極愛就心。一子就境。子非我內故言外境。次",
    "T38n1767_017:0140c29": "釋中凡舉五譬。初譬釋極愛。四譬釋一子。結",
    "T38n1767_017:0141a01": "判分明。初如文。譬如父母下。第二譬菩薩見",
    "T38n1767_017:0141a02": "諸凡夫起惡。因是生悲。如人小時下。第三別",
    "T38n1767_017:0141a03": "譬發心學人起於取著。土塊等譬五陰。下文",
    "T38n1767_017:0141a04": "合云。身口意業。左譬實智。右譬權智。又左譬",
    "T38n1767_017:0141a05": "定觀。右譬智拔。捉頭救其身非。挑出救其口",
    "T38n1767_017:0141a06": "過。譬如父母下。第四別譬眾生感於苦果。故",
    "T38n1767_017:0141a07": "言同生地獄。譬如父母下。第五通譬救因果。",
    "T38n1767_017:0141a08": "迦葉白佛去。第二論義。兩番問答。初番論義。",
    "T38n1767_017:0141a09": "次番領解。初中先問次答。初問為二。一直申",
    "T38n1767_017:0141a10": "不解。次若諸菩薩下。正是論義。或云五難。或",
    "T38n1767_017:0141a11": "云三難。一難殺婆羅門。二難罵提婆達多。三",
    "T38n1767_017:0141a12": "舉須菩提為況。初殺婆羅門。又三。一何故殺。",
    "T38n1767_017:0141a13": "二應護念。三何不墮獄。若使等視者。是第二",
    "T38n1767_017:0141a14": "罵調達。三舉須菩提小乘況大。小乘尚乃護",
    "T38n1767_017:0141a15": "生若此。況佛果滿猶有殺罵。若慈何故令人",
    "T38n1767_017:0141a16": "增長煩惱。汝今不應下。第二佛答。答前三問。",
    "T38n1767_017:0141a17": "但不次第。初答況難。次答殺難。三答罵難。問",
    "T38n1767_017:0141a18": "何故不次。答只是逐近何必須次。是例甚多。",
    "T38n1767_017:0141a19": "然況難最劇。何者說師無慈不及弟子。是故",
    "T38n1767_017:0141a20": "前遣仍訶責之言其不應。先總訶。次舉七事。",
    "T38n1767_017:0141a21": "別別訶之。初言蚊嘴者。鳥口尖者曰嘴。蚊口",
    "T38n1767_017:0141a22": "似此。以類名之。中五可見(云云)。最後文中更有",
    "T38n1767_017:0141a23": "多事。於中云寧與毒蛇等。總寄迦葉誡制愚",
    "T38n1767_017:0141a24": "蒙。善男子如汝所言下。第二答殺難。還酬三",
    "T38n1767_017:0141a25": "意。今初答何故。殺而實非殺。廣舉六度。文為",
    "T38n1767_017:0141a26": "三。先牒問。次正答。三結。實不殺汝向所問",
    "T38n1767_017:0141a27": "下。酬其護念問亦三。先牒問。次我時已得下。",
    "T38n1767_017:0141a28": "是正釋上迦葉問。未得不動地時得破戒不。",
    "T38n1767_017:0141a29": "佛答言得。此中答云。殺時已得一子之地。二",
    "T38n1767_017:0141b01": "文云何。一解云。上問家。問未得。佛答云。得",
    "T38n1767_017:0141b02": "地及破戒。二解云。上言未得未得於真。此中",
    "T38n1767_017:0141b03": "言得即得於真。舊解云。是見機殺故云無罪。",
    "T38n1767_017:0141b04": "河西云。一大悲心恐其墮獄。二為護法。其既",
    "T38n1767_017:0141b05": "謗法。是故殺之令免謗罪。三為滅邪見。四生",
    "T38n1767_017:0141b06": "其信心。作此觀之亦似實殺。興皇云。是示現",
    "T38n1767_017:0141b07": "殺。如前童子盜聽。如後罵於調達。今問若是",
    "T38n1767_017:0141b08": "化殺豈有地獄三念。甘露十劫之事。若皆是",
    "T38n1767_017:0141b09": "化。如來所作為利益誰。若俱非化。童子死已",
    "T38n1767_017:0141b10": "後生何處。故知二解不可偏用。若得意者理",
    "T38n1767_017:0141b11": "在其間。三以是義下結。善男子若人掘地下。",
    "T38n1767_017:0141b12": "三酬其不墮問又三。一更反問。二迦葉答如",
    "T38n1767_017:0141b13": "文。佛讚下第三正答。又三。一歎述。二簡內外",
    "T38n1767_017:0141b14": "諸殺。三會通所問。此初歎述。明惡心殺草尚",
    "T38n1767_017:0141b15": "得罪者。若無惡心殺人無罪。婆羅門法下。次",
    "T38n1767_017:0141b16": "簡內外。初簡外殺如文。佛及菩薩下簡內。善",
    "T38n1767_017:0141b17": "男子若有能殺下。第三會通。言殺無罪者。下",
    "T38n1767_017:0141b18": "文云。施一闡提得千倍報。施一餓狗得百倍",
    "T38n1767_017:0141b19": "報。而此中云殺闡提言無罪者。互明與奪。若",
    "T38n1767_017:0141b20": "據闡提現在無善。害之無罪。過去五戒感報",
    "T38n1767_017:0141b21": "人身。勝於畜生故報千倍。汝上所言下。第三",
    "T38n1767_017:0141b22": "答其罵難亦為三。牒問。正釋。結會。初如文。",
    "T38n1767_017:0141b23": "次釋中引昔七事為證。又為二。初總略述意。",
    "T38n1767_017:0141b24": "次如我一時下。別舉七事。我於爾時下。三結",
    "T38n1767_017:0141b25": "會所問。迦葉白佛下。第二領解。又二。先領。",
    "T38n1767_017:0141b26": "次述成。四味者即四諦味。出是出苦味。離是",
    "T38n1767_017:0141b27": "離集味。滅道如文。迦葉白佛下。第二明捨心",
    "T38n1767_017:0141b28": "果。文為二。初明空平等。二辨知見。所以然者。",
    "T38n1767_017:0141b29": "即寂而照。即空而有。即實而權。上三心果。即",
    "T38n1767_017:0141c01": "事而理。而後結云諸佛境界。即事而理。與今",
    "T38n1767_017:0141c02": "互顯。初又三。一明平等果。二辨空義。三明利",
    "T38n1767_017:0141c03": "益。初文先問後答。答中二。初略明空門果。後",
    "T38n1767_017:0141c04": "廣明空門果。歎須菩提者。於聲聞中解空第",
    "T38n1767_017:0141c05": "一。舉小況大以明地體。舊有二解。一云七地。",
    "T38n1767_017:0141c06": "引經云。七地能入寂滅。二云八地。空有並觀",
    "T38n1767_017:0141c07": "故是平等。今云。初地與一子地。理同能異。故",
    "T38n1767_017:0141c08": "立別名。何得淺深。例聖行中戒定之果。同在",
    "T38n1767_017:0141c09": "初地。善男子下。第二廣明空門果。又三。法譬",
    "T38n1767_017:0141c10": "合。初法說具明人法二空。不見父母等即是",
    "T38n1767_017:0141c11": "生空。不見陰界即是法空。而復言眾生壽命",
    "T38n1767_017:0141c12": "者。更牒前生空。次譬如虛空下。舉事空為譬。",
    "T38n1767_017:0141c13": "一切諸法下合。迦葉白佛下。第二廣辨空門",
    "T38n1767_017:0141c14": "義。又二。先問。後答。答又三。一列十一空章。",
    "T38n1767_017:0141c15": "二一一解釋。三結。初文者。若大品明十八空。",
    "T38n1767_017:0141c16": "或論七空。今處中說故但十一。然大品廣空",
    "T38n1767_017:0141c17": "而略性。此經廣性而略空。總其二經互顯其",
    "T38n1767_017:0141c18": "美。菩薩云何下。解釋十一空。舊有二說冶城",
    "T38n1767_017:0141c19": "云。前六空是互無空性空。下五空是任理空。",
    "T38n1767_017:0141c20": "任理是真諦空。互無是世諦空。莊嚴用之。開",
    "T38n1767_017:0141c21": "善皆是理空。而廣斥冶城。仍分為四。初六是",
    "T38n1767_017:0141c22": "假名空。次二是實法空。次一是平等空。次二",
    "T38n1767_017:0141c23": "是佛果空。以修行有漸故。觀師云。此十一空",
    "T38n1767_017:0141c24": "皆是破病。引釋論云。如藥有十一破十一病。",
    "T38n1767_017:0141c25": "空十一有名十一空亦得皆明理。亦得言前",
    "T38n1767_017:0141c26": "八是破病後三是顯真。今明羅列十一。界分",
    "T38n1767_017:0141c27": "不同即世界。緣宜十一說之生善是為人。治",
    "T38n1767_017:0141c28": "十一病是對治。聞一一空即能見理是第一",
    "T38n1767_017:0141c29": "義。通方融治豈應定執。私謂經論不同不逾",
    "T38n1767_017:0142a01": "四悉。該括漸頓融通顯密豈逾於斯。此十一",
    "T38n1767_017:0142a02": "空即為十一段。初文明內空云無外法外空無",
    "T38n1767_017:0142a03": "內法。冶城呼為互無空。開善明外空時例解",
    "T38n1767_017:0142a04": "內法亦空。內空時亦例解外法亦空。知有為",
    "T38n1767_017:0142a05": "是空時例知無為亦空。知無為時有為亦空。",
    "T38n1767_017:0142a06": "有人評此二解。謂冶城於文為得於理為失",
    "T38n1767_017:0142a07": "開善於理為得於文不便。有師言。待內明外",
    "T38n1767_017:0142a08": "既無內即無外。此還扶開善解。文解內空無",
    "T38n1767_017:0142a09": "有常樂三寶等。後文又云。如來法僧不在二",
    "T38n1767_017:0142a10": "空。解言。前云無者。無理外橫計。後言不無者。",
    "T38n1767_017:0142a11": "即理內正法。若釋內外空作互無釋。極不相",
    "T38n1767_017:0142a12": "應。若作相待意則易見。既待內外得離內外",
    "T38n1767_017:0142a13": "以為二空。既無內外即無內外合為一空。有",
    "T38n1767_017:0142a14": "為空者。如內外空。無為空者。而言佛等四法。",
    "T38n1767_017:0142a15": "非有為非無為。即中道正法。無始空者。一云。",
    "T38n1767_017:0142a16": "破外道冥初。故言無始。二云。遠討其根無初",
    "T38n1767_017:0142a17": "來處非今始空始破。明無無無有始。性空。一",
    "T38n1767_017:0142a18": "云。破性說性空。二云。本性皆空。如貧窮人一",
    "T38n1767_017:0142a19": "切皆空。舊云。從眼生滅去。就法空明第一義。",
    "T38n1767_017:0142a20": "從何等去。就人空明第一義。開善云。何得用",
    "T38n1767_017:0142a21": "於淺近生法兩空釋大涅槃。又諸經無不前",
    "T38n1767_017:0142a22": "明生空。何故此中前明法空。觀師云。眼生時",
    "T38n1767_017:0142a23": "無所從來即不生義。滅時無所去即不滅義。",
    "T38n1767_017:0142a24": "還是中論兩不之義。若眼是有不應本無今",
    "T38n1767_017:0142a25": "有。已有還無。推其實性無眼無主。推一切法",
    "T38n1767_017:0142a26": "亦應如是。",
    "T38n1767_017:0142a27": "大般涅槃經疏卷第十七"
}