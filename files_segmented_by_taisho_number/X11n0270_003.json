{
    "X11n0270_003:0786c14": "大佛頂如來密因修證了義諸菩薩萬行首楞嚴經",
    "X11n0270_003:0786c15": "要解卷第三",
    "X11n0270_003:0786c16": "唐天竺沙門般剌蜜諦譯",
    "X11n0270_003:0786c17": "烏萇國沙門彌伽釋迦譯語",
    "X11n0270_003:0786c18": "菩薩戒弟子前正議大夫同中書",
    "X11n0270_003:0786c19": "門下平章事清河房融筆受",
    "X11n0270_003:0786c20": "溫陵開元蓮寺比丘戒環解",
    "X11n0270_003:0786c21": "△二發明覺性直使造悟三。初經家敘意。",
    "X11n0270_003:0786c22": "爾時阿難及諸大眾。聞佛示誨。身心泰然。念無始來",
    "X11n0270_003:0786c23": "失却本心。妄認緣塵分別影事。今日開悟。如失乳兒",
    "X11n0270_003:0786c24": "忽遇慈母。合掌禮佛。願聞如來顯出身心真妄虗實。",
    "X11n0270_003:0787a01": "現前生滅與不生滅二發明性。",
    "X11n0270_003:0787a02": "敘眾心感悟冀佛發明也。前責以動為身以動為",
    "X11n0270_003:0787a03": "境。則身心真妄未辨虗實。又責念念生滅遺失真",
    "X11n0270_003:0787a04": "性。則不生滅者亦未能辨。故願顯出二義。庶幾發",
    "X11n0270_003:0787a05": "明也。△二問答發明十一。初即身變異明不生滅",
    "X11n0270_003:0787a06": "二。初匿王請問。",
    "X11n0270_003:0787a07": "時波斯匿王起立白佛。我昔未承諸佛誨敕。見迦旃",
    "X11n0270_003:0787a08": "延毗羅胝子。咸言此身死後斷滅名為涅槃。我雖值",
    "X11n0270_003:0787a09": "佛。今猶狐疑。云何發揮。證知此心不生滅地。今此大",
    "X11n0270_003:0787a10": "眾諸有漏者。咸皆願聞。",
    "X11n0270_003:0787a11": "欲明身心不生滅地。而因匿王發起者。明不生滅",
    "X11n0270_003:0787a12": "性在纏皆具。而世俗但隨物化。雖居至貴。終從變",
    "X11n0270_003:0787a13": "滅曾不自知。則匿王發起蓋有所警也。迦旃延毗",
    "X11n0270_003:0787a14": "羅胝子。執斷見外道也。△二佛與發明二。初問答",
    "X11n0270_003:0787a15": "辨幻。",
    "X11n0270_003:0787a16": "佛告大王。汝身現在。今復問汝。汝此肉身。為同金剛",
    "X11n0270_003:0787a17": "常住不朽。為復變壞。世尊。我今此身終從變滅。",
    "X11n0270_003:0787a18": "世實危脆。無牢強者。",
    "X11n0270_003:0787a19": "佛言大王。汝未曾滅。云何知滅。世尊。我此無常變壞",
    "X11n0270_003:0787a20": "之身。雖未曾滅。我觀現前。念念遷謝。新新不住。如火",
    "X11n0270_003:0787a21": "成灰。漸漸銷殞。殞亡不息。決知此身當從滅盡。",
    "X11n0270_003:0787a22": "如羊入屠肆。步步趍死地。",
    "X11n0270_003:0787a23": "佛言如是。大王。汝今生齡已從衰老。顏貌何如童子",
    "X11n0270_003:0787a24": "之時。世尊。我昔孩孺膚腠潤澤。年至長成血氣充滿。",
    "X11n0270_003:0787b01": "而今頺齡迫於衰耄。形色枯悴。精神昏昧。髮白面皺。",
    "X11n0270_003:0787b02": "逮將不久。如何見比充盛之時。",
    "X11n0270_003:0787b03": "壯色不停猶如奔馬。故不可比也。孩纔成骸者。孺",
    "X11n0270_003:0787b04": "需人以養者。皮表曰膚。文理曰腠。頺如日頺。言晚",
    "X11n0270_003:0787b05": "暮也。",
    "X11n0270_003:0787b06": "佛言大王。汝之形容應不頓朽。王言。世尊。變化密移",
    "X11n0270_003:0787b07": "我誠不覺。寒暑遷流漸至於此。何以故。我年二十。雖",
    "X11n0270_003:0787b08": "號年少。顏貌已老初十歲時。三十之年又衰二十。于",
    "X11n0270_003:0787b09": "今六十又過于二。觀五十時宛然強壯。世尊。我見密",
    "X11n0270_003:0787b10": "移。雖此殂落。其間流易且限十年。若復令我微細思",
    "X11n0270_003:0787b11": "惟。其變寧唯一紀二紀。實為年變。豈惟年變。亦兼月",
    "X11n0270_003:0787b12": "化。何直月化。兼又曰遷。沉思諦觀。剎那剎那念念之",
    "X11n0270_003:0787b13": "間不得停住。故知我身終從變滅。",
    "X11n0270_003:0787b14": "細觀幻理。暗促迭更。驟趣於盡也。過二謂六十二",
    "X11n0270_003:0787b15": "也。且限十年。以寬數粗觀也。自促細觀。實念念不",
    "X11n0270_003:0787b16": "停矣。△二即幻明真。",
    "X11n0270_003:0787b17": "佛告大王。汝見變化遷改不停。悟知汝滅。亦於滅時。",
    "X11n0270_003:0787b18": "汝知身中有不滅耶。波斯匿王合掌白佛。我實不知。",
    "X11n0270_003:0787b19": "佛言。我今示汝不生滅性。大王。汝年幾時見恒河水。",
    "X11n0270_003:0787b20": "王言。我生三歲。慈母携我謁耆婆天。經過此流。爾時",
    "X11n0270_003:0787b21": "即知是恒河水。佛言大王。如汝所說。二十之時衰於",
    "X11n0270_003:0787b22": "十歲。乃至六十。日月歲時念念遷變。則汝三歲見此",
    "X11n0270_003:0787b23": "河時。至年十三。其水云何。王言。如三歲時宛然無異。",
    "X11n0270_003:0787b24": "乃至于今年六十二亦無有異。",
    "X11n0270_003:0787c01": "幼壯老耄種種變異。而見無有異。此即生滅中不",
    "X11n0270_003:0787c02": "生滅者也。耆婆此云長壽天神。携子謁之。求長壽",
    "X11n0270_003:0787c03": "也。",
    "X11n0270_003:0787c04": "佛言。汝今自傷髮白面皺。其面必定皺於童年。則汝",
    "X11n0270_003:0787c05": "今時觀此恒河。與昔童時觀河之見。有童耄不。王言",
    "X11n0270_003:0787c06": "不也世尊。佛言大王。汝面雖皺。而此見精性未曾皺。",
    "X11n0270_003:0787c07": "皺者為變。不皺非變。變者受滅。彼不變者元無生滅。",
    "X11n0270_003:0787c08": "云何於中受汝生死。而猶引彼末伽梨等。都言此身",
    "X11n0270_003:0787c09": "死後全滅。",
    "X11n0270_003:0787c10": "既無生死。即汝真常。不應惑彼斷滅異論也。末伽",
    "X11n0270_003:0787c11": "梨即迦旃毗羅之徒。",
    "X11n0270_003:0787c12": "王聞是言。信知身後捨生。趣生與諸大眾。踊躍歡喜。",
    "X11n0270_003:0787c13": "得未曾有。",
    "X11n0270_003:0787c14": "既蒙發明。頓悟真常。不執斷滅也。△二依手正倒",
    "X11n0270_003:0787c15": "明無遺失二初阿難請問。",
    "X11n0270_003:0787c16": "阿難即從座起。禮佛合掌。長跪白佛。世尊。若此見聞",
    "X11n0270_003:0787c17": "必不生滅。云何世尊名我等輩遺失真性顛倒行事。",
    "X11n0270_003:0787c18": "願興慈悲。洗我塵垢。",
    "X11n0270_003:0787c19": "因王問答反動疑塵。以謂性有生滅。可說遺失。既",
    "X11n0270_003:0787c20": "無生滅。云何能遺。△二佛與開示二。初比類。",
    "X11n0270_003:0787c21": "即時如來。垂金色臂。輪手下指。示阿難言。汝今見我",
    "X11n0270_003:0787c22": "母陀羅手。為正為倒。阿難言。世間眾生以此為倒。而",
    "X11n0270_003:0787c23": "我不知誰正誰倒。",
    "X11n0270_003:0787c24": "此明諸佛眾生同一體性。固無遺失。特依倒見言",
    "X11n0270_003:0788a01": "遺失也。如臂順垂為正。反以為倒。逆竪為倒。反以",
    "X11n0270_003:0788a02": "為正。是失真也。自本觀之。初無遺失。初無正倒。故",
    "X11n0270_003:0788a03": "曰誰正誰倒。母陀羅云印手。即三十二相之一。",
    "X11n0270_003:0788a04": "佛告阿難。若世間人以此為倒。即世間人將何為正。",
    "X11n0270_003:0788a05": "阿難言。如來竪臂。兜羅綿手上指於空。則名為正。佛",
    "X11n0270_003:0788a06": "即竪臂。告阿難言。若此顛倒。首尾相換。諸世間人。一",
    "X11n0270_003:0788a07": "倍瞻視。",
    "X11n0270_003:0788a08": "以竪為正。真顛倒也。然此顛倒。但是首尾相換。自",
    "X11n0270_003:0788a09": "本觀之。初無遺失。而世人一齊倍加瞻視。強生分",
    "X11n0270_003:0788a10": "別。足見其妄也。",
    "X11n0270_003:0788a11": "則知汝身與諸如來清淨法身。比類發明。如來之身",
    "X11n0270_003:0788a12": "名正徧知。汝等之身號性顛倒。",
    "X11n0270_003:0788a13": "臂體本一。由情執妄辯。法身本同。由正倒成異。若",
    "X11n0270_003:0788a14": "夫忘情執。遺正倒。則臂體自如。法身不二矣。△二",
    "X11n0270_003:0788a15": "原迷。",
    "X11n0270_003:0788a16": "隨汝諦觀。汝身佛身。稱顛倒者。名字何處號為顛倒。",
    "X11n0270_003:0788a17": "于時阿難與諸大眾。瞪瞢瞻佛。目睛不瞬。不知身心",
    "X11n0270_003:0788a18": "顛倒所在。",
    "X11n0270_003:0788a19": "將與原窮顛倒之本。庶幾反悟。而大眾迷瞢。不知",
    "X11n0270_003:0788a20": "所在。",
    "X11n0270_003:0788a21": "佛興慈悲。哀愍阿難及諸大眾。發海潮音。徧告同會。",
    "X11n0270_003:0788a22": "諸善男子。我常說言。色心諸緣及心所使諸所緣法。",
    "X11n0270_003:0788a23": "唯心所現。汝身汝心。皆是妙明真精妙心中所現物。",
    "X11n0270_003:0788a24": "云何汝等遺失本妙圓妙明心寶明妙性。認悟中迷。",
    "X11n0270_003:0788b01": "示倒無別處。唯心所現。使即心而悟也。色總舉五",
    "X11n0270_003:0788b02": "根六塵也。心總舉六識八識也。諸緣即根識所緣",
    "X11n0270_003:0788b03": "諸法也。心所使即善惡業行靜作思想也。諸所緣",
    "X11n0270_003:0788b04": "法。廣舉山河大地明暗色空。真妄性相。邪正因果。",
    "X11n0270_003:0788b05": "悉無自體。唯心所現。如鏡中像全體是鏡。然則汝",
    "X11n0270_003:0788b06": "今幻妄身心。皆是妙明心鏡所現。全體是心。直不",
    "X11n0270_003:0788b07": "即幻妄而悟妙體。反乃遺本妙而執幻妄。是認悟",
    "X11n0270_003:0788b08": "中之迷。此即顛倒所在也。妙心則一。而稱謂多異",
    "X11n0270_003:0788b09": "者。依法隨用之異也。此明心所現物如鏡。故稱妙",
    "X11n0270_003:0788b10": "明真精也。又明迷本逐末。故稱本妙明心也。所謂",
    "X11n0270_003:0788b11": "本妙者。本來自妙。不假修為也。心之與性。乃體用",
    "X11n0270_003:0788b12": "互稱也。心則從妙起明。圓融照了。如鏡之光。故曰",
    "X11n0270_003:0788b13": "圓明妙心。性則即明而妙。疑然寂湛。如鏡之體。故",
    "X11n0270_003:0788b14": "曰寶明妙性。",
    "X11n0270_003:0788b15": "晦昧為空。空晦暗中。結暗為色。色雜妄想。想相為身。",
    "X11n0270_003:0788b16": "聚緣內搖。趣外奔逸。昏擾擾相以為心性。一迷為心。",
    "X11n0270_003:0788b17": "決定惑為色身之內。不知色身外洎山河虗空大地。",
    "X11n0270_003:0788b18": "咸是妙明真心中物。譬如澄清百千大海棄之。唯認",
    "X11n0270_003:0788b19": "一浮漚體。目為全潮窮盡瀛渤。汝等即是迷中倍人。",
    "X11n0270_003:0788b20": "如我垂手等無差別。如來說為可憐愍者。",
    "X11n0270_003:0788b21": "正原迷倒之由也。圓妙明心。本非空色。全一真覺",
    "X11n0270_003:0788b22": "而已。由妄塵瞥起。成晦昧相。於是。轉覺體為頑空。",
    "X11n0270_003:0788b23": "晦妙明為妄色。空色既立。想相競生。色想雜和遂",
    "X11n0270_003:0788b24": "為身相。妄有緣氣於中積聚。內則隨想搖蕩。外則",
    "X11n0270_003:0788c01": "逐境奔逸。此特雜妄緣塵昏擾之相。而人以為自",
    "X11n0270_003:0788c02": "心體性。得非迷哉。既一迷此。則決定以心為在幻",
    "X11n0270_003:0788c03": "質之內。曾不知妙明真心範圍天地包吞萬象。乃",
    "X11n0270_003:0788c04": "認之於蕞爾身中。何異棄彼無邊剎海認一浮漚",
    "X11n0270_003:0788c05": "以為全潮之體溟渤之量。此則以正為倒一剖瞻",
    "X11n0270_003:0788c06": "視之人。故引垂手之事結之。明其以正為倒也。△",
    "X11n0270_003:0788c07": "二辨斥緣影甄別混疑二初請問混疑。",
    "X11n0270_003:0788c08": "阿難承佛悲救深誨。垂泣叉手。而白佛言。我雖承佛",
    "X11n0270_003:0788c09": "如是妙音。悟妙明心元所圓滿常住心地。而我悟佛",
    "X11n0270_003:0788c10": "現說法音。現以緣心。允所瞻仰。徒獲此心。未敢認為",
    "X11n0270_003:0788c11": "本元心地。願佛哀愍宣示圓音。拔我疑根。歸無上道。",
    "X11n0270_003:0788c12": "因聞法音。悟妙明心。本來圓徧。了無遺失。故曰常",
    "X11n0270_003:0788c13": "住心地。然情猶鹵莽。見未精明。尚以能聞緣心為",
    "X11n0270_003:0788c14": "所悟本性。此固常情疑混根於心而難拔者。故願",
    "X11n0270_003:0788c15": "佛與㧞之。△二佛與宣示二。初認緣失真。",
    "X11n0270_003:0788c16": "佛告阿難。汝等尚以緣心聽法。此法亦緣。非得法性。",
    "X11n0270_003:0788c17": "因聲而有分別者緣心耳。非心之真也。因境而有",
    "X11n0270_003:0788c18": "妄見者緣法耳。非法之性也。",
    "X11n0270_003:0788c19": "如人以手指月示人。彼人因指當應看月。若復觀指",
    "X11n0270_003:0788c20": "以為月體。此人豈唯亡失月輪。亦亡其指。何以故。以",
    "X11n0270_003:0788c21": "所標指為明月故。豈唯亡指。亦復不識明之與暗。何",
    "X11n0270_003:0788c22": "以故。即以指體為月明性。明暗二性無所了故。汝亦",
    "X11n0270_003:0788c23": "如是。",
    "X11n0270_003:0788c24": "因境妄認。則展轉迷緣。事事失真也。△三辨緣無性。",
    "X11n0270_003:0789a01": "若以分別我說法音為汝心者。此心自應離分別音",
    "X11n0270_003:0789a02": "有分別性。譬如有客寄宿旅亭。暫止便去。終不常住。",
    "X11n0270_003:0789a03": "而掌亭人都無所去。名為亭主。此亦如是。若真汝心。",
    "X11n0270_003:0789a04": "則無所去。云何離聲無分別性。",
    "X11n0270_003:0789a05": "分別緣心離塵無性。若過客耳。常住真心則無所",
    "X11n0270_003:0789a06": "去。若亭主也。",
    "X11n0270_003:0789a07": "斯則豈唯聲分別心。分別我容。離諸色相無分別性。",
    "X11n0270_003:0789a08": "如是乃至分別都無。非色非空。拘舍離等昧為冥諦。",
    "X11n0270_003:0789a09": "躡阿難之意廣明也。聲分別心。指聲上緣心。即悟",
    "X11n0270_003:0789a10": "佛法音者也。分別我容。謂色上緣心。即允所瞻仰",
    "X11n0270_003:0789a11": "者也。如是乃至等。即兼舉六塵緣影皆無自性也。",
    "X11n0270_003:0789a12": "一切皆無故非色。對緣妄有故非空。既非色空。冥",
    "X11n0270_003:0789a13": "然莫辨。匪唯外道昧為冥諦。末學至此皆冥冥然",
    "X11n0270_003:0789a14": "也。拘舍梨即末伽梨異稱。",
    "X11n0270_003:0789a15": "離諸法緣。無分別性。則汝心性各有所還。云何為主。",
    "X11n0270_003:0789a16": "結前起後也。△四依八境示見性無還二。初阿難",
    "X11n0270_003:0789a17": "請問。",
    "X11n0270_003:0789a18": "阿難言。若我心性各有所還。則如來說妙明元心云",
    "X11n0270_003:0789a19": "何無還。唯垂哀愍。為我宣說。",
    "X11n0270_003:0789a20": "妙明元心即見精也。△二佛與宣示。",
    "X11n0270_003:0789a21": "佛告阿難。且汝見我見精明元。此見雖非妙精明心。",
    "X11n0270_003:0789a22": "如第二月。非是月影。汝應諦聽。今當示汝無所還地。",
    "X11n0270_003:0789a23": "且汝見我見精明元。全指阿難對境之見也。此之",
    "X11n0270_003:0789a24": "見元自妙精明心而出。故云雖非妙心如第二月。",
    "X11n0270_003:0789b01": "葢第二之月。實則一體。因揑成異。譬見精妙心本",
    "X11n0270_003:0789b02": "無二相由人二之也。月影則端有二相。故云非是。",
    "X11n0270_003:0789b03": "阿難。此大講堂。洞開東方。日輪升天則有明曜。中夜",
    "X11n0270_003:0789b04": "黑月雲霧晦瞑則復昏暗。戶牖之隙則復見通。牆宇",
    "X11n0270_003:0789b05": "之間則復觀壅。分別之處則復見緣。頑虗之中徧是",
    "X11n0270_003:0789b06": "空性。鬱[土*孛]之象則紆昏塵。澄霽斂氛又觀清淨。阿難。",
    "X11n0270_003:0789b07": "汝咸看此諸變化相。吾今各還本所因處。云何本因。",
    "X11n0270_003:0789b08": "阿難。此諸變化。明還日輪。何以故。無日不明。明因屬",
    "X11n0270_003:0789b09": "日。是故還日。暗還黑月。通還戶牖。壅還牆宇。緣還分",
    "X11n0270_003:0789b10": "別。頑虗還空。鬱[土*孛]還塵。清明還霽。則諸世間一切所",
    "X11n0270_003:0789b11": "有。不出斯類。汝見八種見精明性。當欲誰還。",
    "X11n0270_003:0789b12": "明暗通塞緣空鬱清。各還八因。能觀八種見精明",
    "X11n0270_003:0789b13": "性。當還何所。則復見緣者。分別心生。則見色心諸",
    "X11n0270_003:0789b14": "緣也。",
    "X11n0270_003:0789b15": "何以故。若還於明。則不明時無復見暗。雖明暗等種",
    "X11n0270_003:0789b16": "種差別。見無差別。",
    "X11n0270_003:0789b17": "徵釋無還也。若有所還。則隨境去。無復能見矣。境",
    "X11n0270_003:0789b18": "自有差。見性無別。則不隨境明矣。",
    "X11n0270_003:0789b19": "諸可還者。自然非汝。不汝還者。非汝而誰。",
    "X11n0270_003:0789b20": "結示無還實汝真性。所謂萬象之中獨露身者也。",
    "X11n0270_003:0789b21": "則知汝心本妙明淨。汝自迷悶。喪本受輪。於生死中",
    "X11n0270_003:0789b22": "常被漂溺。是故如來名可憐愍。",
    "X11n0270_003:0789b23": "結責警悟也。△五即諸物像決擇真性二。初阿難",
    "X11n0270_003:0789b24": "躡問。",
    "X11n0270_003:0789c01": "阿難言。我雖識此見性無還。云何得知是我真性。",
    "X11n0270_003:0789c02": "雖知見精無還。而現與物雜。未能甄辨。△二佛與",
    "X11n0270_003:0789c03": "決擇五。初泛敘見用。",
    "X11n0270_003:0789c04": "佛告阿難。吾今問汝。今汝未得無漏清淨。承佛神力。",
    "X11n0270_003:0789c05": "見於初禪得無障礙。而阿那律見閻浮提。如觀掌中",
    "X11n0270_003:0789c06": "菴摩羅果。諸菩薩等見百千界。十方如來窮盡微塵",
    "X11n0270_003:0789c07": "清淨國土無所不矚。眾生洞視不過分寸。",
    "X11n0270_003:0789c08": "此敘有五。一聲聞。二羅漢。三菩薩。四如來。五眾生。",
    "X11n0270_003:0789c09": "意明四聖六凡見量雖異見精不殊。皆可即物象",
    "X11n0270_003:0789c10": "而決擇也。阿難見未離欲。故曰未得無漏清淨。初",
    "X11n0270_003:0789c11": "禪即色界之首。離欲天也。那律即無漏羅漢。修得",
    "X11n0270_003:0789c12": "天眼能見大千。故觀閻浮如一顆耳。眾生不過分",
    "X11n0270_003:0789c13": "寸者。屏帷之隔即不能及也。△二即物決擇。",
    "X11n0270_003:0789c14": "阿難。且吾與汝。觀四天王所住宮殿。中間徧覽水陸",
    "X11n0270_003:0789c15": "空行。雖有昏明種種形像。無非前塵分別留礙。汝應",
    "X11n0270_003:0789c16": "於此分別自他。今吾將汝擇於見中。誰是我體。誰為",
    "X11n0270_003:0789c17": "物象。",
    "X11n0270_003:0789c18": "先標物象。次令決擇。",
    "X11n0270_003:0789c19": "阿難。極汝見源。從日月宮。是物非汝。至七金山周徧",
    "X11n0270_003:0789c20": "諦觀。雖種種光。亦物非汝。漸漸更觀雲騰鳥飛。風動",
    "X11n0270_003:0789c21": "塵起。樹木山川。草芥人畜。咸物非汝。",
    "X11n0270_003:0789c22": "極汝見源。令窮力諦觀也。上極日月。下極輪圍。中",
    "X11n0270_003:0789c23": "極萬物。令一一詳擇也。△三正示見性。",
    "X11n0270_003:0789c24": "阿難。是諸近遠諸有物性。雖復差殊。同汝見精清淨",
    "X11n0270_003:0790a01": "所矚。則諸物類自有差別。見性無殊。此精妙明誠汝",
    "X11n0270_003:0790a02": "見性。",
    "X11n0270_003:0790a03": "前問云何得知是我真性。此示萬境差別見無差",
    "X11n0270_003:0790a04": "別。無差別者即汝真性。此之真性。覽麤濁而不雜",
    "X11n0270_003:0790a05": "精也。涉萬殊而不異妙也。極遠近而同矚明也。△",
    "X11n0270_003:0790a06": "四辨見非物。",
    "X11n0270_003:0790a07": "若見是物。則汝亦可見吾之見。",
    "X11n0270_003:0790a08": "物則可見。此躡上咸物非汝之言重辨也。",
    "X11n0270_003:0790a09": "若同見者名為見吾。吾不見時。何不見吾不見之處。",
    "X11n0270_003:0790a10": "同見者。依物之迹也。不見者。離物之體也。若謂吾",
    "X11n0270_003:0790a11": "汝同見一物。是見吾之見。特迹而已。當吾離物不",
    "X11n0270_003:0790a12": "見之時。其體何在。既無處可見。定非是物矣。",
    "X11n0270_003:0790a13": "若見不見。自然非彼不見之相。",
    "X11n0270_003:0790a14": "縱辨也。縱使妄意謂能見吾不見者。終自非是彼",
    "X11n0270_003:0790a15": "不見相。葢彼不見相非見所及。",
    "X11n0270_003:0790a16": "若不見吾不見之地。自然非物。云何非汝。",
    "X11n0270_003:0790a17": "見既非物。即真汝性。",
    "X11n0270_003:0790a18": "又則汝今見物之時。汝既見物。物亦見汝。體性紛雜。",
    "X11n0270_003:0790a19": "則汝與我并諸世間。不成安立。",
    "X11n0270_003:0790a20": "又約物我雜亂。辨見非物也。若見是物。則物應有",
    "X11n0270_003:0790a21": "見。而有情無情體性錯雜不可分辨。故曰不成安",
    "X11n0270_003:0790a22": "立。則見非是物又可明也。諸世間謂眾生及器。通",
    "X11n0270_003:0790a23": "指有情無情也。△五牒顯結答。",
    "X11n0270_003:0790a24": "阿難。若汝見時是汝非我。見性周遍非汝而誰。云何",
    "X11n0270_003:0790b01": "自疑汝之真性。性汝不真。取我求實。",
    "X11n0270_003:0790b02": "牒上以顯真性也。是汝非我者。明見體不與物雜",
    "X11n0270_003:0790b03": "也。若悟見體不與物雜。則了知見性廓然清淨周",
    "X11n0270_003:0790b04": "遍法界。即真汝性。何疑不真而求質於我耶。此結",
    "X11n0270_003:0790b05": "答云何得知是我真性之問也。性汝者。能性於汝。",
    "X11n0270_003:0790b06": "如所謂性一切心。△六明見真體本絕限量二。初",
    "X11n0270_003:0790b07": "阿難躡問。",
    "X11n0270_003:0790b08": "阿難白佛言。世尊。若此見性必我非餘。我與如來。觀",
    "X11n0270_003:0790b09": "四天王勝藏寶殿。居日月宮。此見周圓徧娑婆國。退",
    "X11n0270_003:0790b10": "歸精舍。秪見伽藍。清心戶堂。但瞻簷廡。世尊。此見如",
    "X11n0270_003:0790b11": "是。其體本來周徧一界。今在室中唯滿一室。為復此",
    "X11n0270_003:0790b12": "見縮大為小。為當牆宇夾令斷絕。我今不知斯義所",
    "X11n0270_003:0790b13": "在。願垂弘慈為我敷演。",
    "X11n0270_003:0790b14": "此躡承佛神力能見初禪之事為問。以所視廣狹。",
    "X11n0270_003:0790b15": "而疑見體舒縮。蓋未能親證。徒以情器量度故也。",
    "X11n0270_003:0790b16": "四天宮與日月齊所視之廣。故遍娑婆國。精舍則",
    "X11n0270_003:0790b17": "狹。戶堂又狹矣。一界即娑婆也。△二佛與辨明三。",
    "X11n0270_003:0790b18": "初直示。",
    "X11n0270_003:0790b19": "佛告阿難。一切世間大小內外諸所事業。各屬前塵。",
    "X11n0270_003:0790b20": "不應說言見有舒縮。",
    "X11n0270_003:0790b21": "一切世間。則根身器界之類。大小內外。則一界一",
    "X11n0270_003:0790b22": "室之類。諸所事業。則舒縮夾絕之類。此總舉萬法。",
    "X11n0270_003:0790b23": "皆屬前塵。與吾靈覺。自不相涉。是故。前塵大小。見",
    "X11n0270_003:0790b24": "無舒縮。",
    "X11n0270_003:0790c01": "譬如方器。中見方空。吾復問汝。此方器中所見方空。",
    "X11n0270_003:0790c02": "為復定方。為不定方。若定方者。別安圓器空應不圓。",
    "X11n0270_003:0790c03": "若不定者。在方器中應無方空。汝言不知斯義所在。",
    "X11n0270_003:0790c04": "義性如是。云何為在。",
    "X11n0270_003:0790c05": "器喻前塵。空喻見體。器有方圓。空無變異。既無變",
    "X11n0270_003:0790c06": "異。何有舒縮。云何為在者。見體如如。不容情器妄",
    "X11n0270_003:0790c07": "度也。",
    "X11n0270_003:0790c08": "阿難。若復欲令入無方圓。但除器方。空體無方。不應",
    "X11n0270_003:0790c09": "說言更除虗空方相所在。",
    "X11n0270_003:0790c10": "離塵觀性。自得本真。不勞功用。△二遣情。",
    "X11n0270_003:0790c11": "若如汝問。入室之時。縮見令小。仰觀日時。汝豈挽見",
    "X11n0270_003:0790c12": "齊於日面。若築牆宇能夾見斷。穿為小竇寧無續迹。",
    "X11n0270_003:0790c13": "是義不然。",
    "X11n0270_003:0790c14": "既非可挽。定非可縮。既非可續。定非可斷。義既不",
    "X11n0270_003:0790c15": "然。無用情計。△三結顯。",
    "X11n0270_003:0790c16": "一切眾生。從無始來迷己為物。失於本心。為物所轉。",
    "X11n0270_003:0790c17": "故於是中觀大觀小。若能轉物則同如來。身心圓明",
    "X11n0270_003:0790c18": "不動道場。於一毛端。徧能含受十方國土。",
    "X11n0270_003:0790c19": "迷己為物。謂失性隨塵也。為物所轉。謂因而倒妄",
    "X11n0270_003:0790c20": "也。為物所轉者。如空隨器變。故於是中觀大觀小。",
    "X11n0270_003:0790c21": "而終為眾生。能轉物者。如除器觀空。故即心圓明",
    "X11n0270_003:0790c22": "遍含國土。而即同如來。葢毛端國土本非小大。含",
    "X11n0270_003:0790c23": "容之理不假神變。但除情器。則廓爾現前也。△七",
    "X11n0270_003:0790c24": "明見與緣同一妙體二初阿難疑異。",
    "X11n0270_003:0791a01": "阿難白佛言。世尊。若此見精必我妙性。今此妙性現",
    "X11n0270_003:0791a02": "在我前。見必我真。我今身心復是何物。而今身心分",
    "X11n0270_003:0791a03": "別有實。彼見無別分辨我身。",
    "X11n0270_003:0791a04": "躡前發問也。前即諸物而指曰此精妙明。誠汝見",
    "X11n0270_003:0791a05": "性。即是此是妙性。現在我前。與身心異矣。而今身",
    "X11n0270_003:0791a06": "心分別有實者。言心有分別。而見無分別。與身分",
    "X11n0270_003:0791a07": "辨。成異物也。",
    "X11n0270_003:0791a08": "若實我心。令我今見。見性實我而身非我。何殊如來",
    "X11n0270_003:0791a09": "先所難言物能見我。唯垂大慈。開發未悟。",
    "X11n0270_003:0791a10": "在前之見若實我心。則彼實我而此非我。見在物",
    "X11n0270_003:0791a11": "而不在身。是物能見我矣。此皆即迷情而難辨也。",
    "X11n0270_003:0791a12": "△二佛與和融三。初委曲辨示四。初通破前疑。",
    "X11n0270_003:0791a13": "佛告阿難。今汝所言。見在汝前。是義非實。",
    "X11n0270_003:0791a14": "△二責辨非實二。初辨物無是見。",
    "X11n0270_003:0791a15": "若實汝前汝實見者。則此見精既有方所。非無指示。",
    "X11n0270_003:0791a16": "且今與汝。坐祇陀林。徧觀林渠及與殿堂。上至日月。",
    "X11n0270_003:0791a17": "前對恒河。汝今於我師子座前。舉手指陳。是種種相。",
    "X11n0270_003:0791a18": "陰者是林。明者是日。礙者是壁。通者是空。如是乃至",
    "X11n0270_003:0791a19": "草樹纖毫。大小雖殊。但可有形。無不指著。若必其見",
    "X11n0270_003:0791a20": "現在汝前。汝應以手確實指陳。何者是見。阿難當知。",
    "X11n0270_003:0791a21": "若空是見。既已成見。何者是空。若物是見。既已是見。",
    "X11n0270_003:0791a22": "何者為物。汝可微細披剝萬象。析出精明淨妙見元。",
    "X11n0270_003:0791a23": "指陳示我。同彼諸物。分明無惑。",
    "X11n0270_003:0791a24": "通辨萬物無是見者。若空若物。總舉色空諸法令",
    "X11n0270_003:0791b01": "詳辨也。初言見精次言見元後言精見者。此見本",
    "X11n0270_003:0791b02": "乎妙精明心故通言精。從心首出故曰見。元依用",
    "X11n0270_003:0791b03": "指體故曰見精。依體指用故曰精見。林渠猶林泉",
    "X11n0270_003:0791b04": "也。",
    "X11n0270_003:0791b05": "阿難言。我今於此重閣講堂。遠洎恒河。上觀日月。舉",
    "X11n0270_003:0791b06": "手所指。縱目所觀。指皆是物無是見者。世尊。如佛所",
    "X11n0270_003:0791b07": "說。況我有漏初學聲聞。乃至菩薩。亦不能於萬物象",
    "X11n0270_003:0791b08": "前剖出精見。離一切物。別有自性。佛言如是如是。",
    "X11n0270_003:0791b09": "物無是見。故雖大聖。不能即物剖辨。意須離物矣。",
    "X11n0270_003:0791b10": "此結無是見者。△二辨物無非見。",
    "X11n0270_003:0791b11": "佛復告阿難。如汝所言。無有見精。離一切物。別有自",
    "X11n0270_003:0791b12": "性。則汝所指。是物之中。無是見者。",
    "X11n0270_003:0791b13": "牒定前言既無是見。當指非見。",
    "X11n0270_003:0791b14": "今復告汝。汝與如來。坐祇陀林。更觀林苑。乃至日月",
    "X11n0270_003:0791b15": "種種象殊。必無見精受汝所指汝又發明。此諸物中",
    "X11n0270_003:0791b16": "何者非見。阿難言。我實徧見此祇陀林。不知是中何",
    "X11n0270_003:0791b17": "者非見。何以故。若樹非見云何見樹。若樹即見復云",
    "X11n0270_003:0791b18": "何樹。如是乃至若空非見云何見空。若空即見復云",
    "X11n0270_003:0791b19": "何空。我又思惟。是萬象中微細發明。無非見者。佛言",
    "X11n0270_003:0791b20": "如是如是。",
    "X11n0270_003:0791b21": "先答不知以義未可定也。若樹非見。何能是樹。若",
    "X11n0270_003:0791b22": "即是見。樹當名見。云何名樹。然前斷為無是見者。",
    "X11n0270_003:0791b23": "既不中理。故復思惟無非見者。二義無定。佛皆許",
    "X11n0270_003:0791b24": "者。以色空等象如虗空華。本無所有。固不可定指",
    "X11n0270_003:0791c01": "也。故下文云。此諸物象。與此是精。元是菩提妙精",
    "X11n0270_003:0791c02": "明體。於中本無是非是義。△三初學罔措。",
    "X11n0270_003:0791c03": "於是大眾非無學者。聞佛此言。茫然不知是義終始。",
    "X11n0270_003:0791c04": "一時惶悚。失其所守。",
    "X11n0270_003:0791c05": "疑佛所答二義無定。故失所守。△四佛慈慰喻。",
    "X11n0270_003:0791c06": "如來知其魂慮變慴。心生憐愍。安慰阿難及諸大眾。",
    "X11n0270_003:0791c07": "諸善男子。無上法王。是真實語。如所如說。不誑不妄。",
    "X11n0270_003:0791c08": "非末伽梨四種不死矯亂論議。汝諦思推。無忝哀慕。",
    "X11n0270_003:0791c09": "魂慮變慴。即惶悚失守也。真語等者。謂上答二義。",
    "X11n0270_003:0791c10": "乃稱真之語。如如之說。非矯論也。末伽外道四種",
    "X11n0270_003:0791c11": "矯亂。見末卷行陰之文。忝辱也。△二文殊請明。佛",
    "X11n0270_003:0791c12": "意為顯見與見緣如虗空華。於中本無是非是義。",
    "X11n0270_003:0791c13": "故以如語隨問而答。然此非有學小智所及。故大",
    "X11n0270_003:0791c14": "眾茫然失守。而必須文殊請明也。",
    "X11n0270_003:0791c15": "是時文殊師利法王子。愍諸四眾。在大眾中。即從座",
    "X11n0270_003:0791c16": "起。頂禮佛足。合掌恭敬。而白佛言。世尊。此諸大眾。不",
    "X11n0270_003:0791c17": "悟如來發明二種精見色空。是非是義。",
    "X11n0270_003:0791c18": "二種者。精明見元及前緣色空是非二義也。",
    "X11n0270_003:0791c19": "世尊。若此前緣色空等象。若是見者應有所指。若非",
    "X11n0270_003:0791c20": "見者應無所矚。而今不知是義所歸。故有驚怖。非是",
    "X11n0270_003:0791c21": "疇昔善根輕尠。唯願如來大慈發明。此諸物象與此",
    "X11n0270_003:0791c22": "見精元是何物。於其中間無是非是。",
    "X11n0270_003:0791c23": "牒前罔措之意請明也。△三正示同體三。一正定",
    "X11n0270_003:0791c24": "所照。",
    "X11n0270_003:0792a01": "佛告文殊及諸大眾。十方如來及大菩薩。於其自住",
    "X11n0270_003:0792a02": "三摩地中。見與見緣并所想相。如虗空華。本無所有。",
    "X11n0270_003:0792a03": "此見及緣。元是菩提妙淨明體。云何於中有是非是。",
    "X11n0270_003:0792a04": "自住三摩地。即自性首楞正定也。聖人住是定中。",
    "X11n0270_003:0792a05": "了見萬法。唯一圓融清淨寶覺。曾無非是。此正答",
    "X11n0270_003:0792a06": "所問也。見根也。見緣境也。所想相識也。根境識三",
    "X11n0270_003:0792a07": "攝盡萬法。夫能了諸緣法。元一寶覺。無是非是。則",
    "X11n0270_003:0792a08": "從前真妄虗實倒心緣影疑異分別之情。豁然而",
    "X11n0270_003:0792a09": "蕩矣。△二顯無是非二。一喻明。",
    "X11n0270_003:0792a10": "文殊。吾今問汝。如汝文殊。更有文殊是文殊者。為無",
    "X11n0270_003:0792a11": "文殊。如是世尊。我真文殊。無是文殊。",
    "X11n0270_003:0792a12": "此示一真法性本無是非也。如汝文殊者。舉本無",
    "X11n0270_003:0792a13": "是非之體也。更有文殊是文殊者為無文殊。明因",
    "X11n0270_003:0792a14": "有是非遂失本真也。故曰我真文殊無是文殊。蓋",
    "X11n0270_003:0792a15": "若有是者。我則非真矣。所謂纔有是非紛然失心。",
    "X11n0270_003:0792a16": "何以故。若有是者。則二文殊。然我今日非無文殊。於",
    "X11n0270_003:0792a17": "中實無是非二相。",
    "X11n0270_003:0792a18": "釋成上義也。則二者明有是則有非也。然我下。明",
    "X11n0270_003:0792a19": "雖不立是亦不墮非。於當體中。實無二相。△二合",
    "X11n0270_003:0792a20": "顯。",
    "X11n0270_003:0792a21": "佛言。此見妙明與諸空塵亦復如是。本是妙明無上",
    "X11n0270_003:0792a22": "菩提淨圓真心。妄為色空及與聞見。如第二月。誰為",
    "X11n0270_003:0792a23": "是月。又誰非月。",
    "X11n0270_003:0792a24": "妙明之見。如所謂汝文殊也。空塵見緣。如所謂是",
    "X11n0270_003:0792b01": "文殊也。菩提心。如所謂真文殊也。色空聞見。如所",
    "X11n0270_003:0792b02": "謂二文殊也。皆依淨圓真心而起故。如第二月當",
    "X11n0270_003:0792b03": "體全虗。無容辨詰。知不容辨。則是非泯矣。",
    "X11n0270_003:0792b04": "文殊。但一月真。中間自無是月非月。",
    "X11n0270_003:0792b05": "但造真體。是非自亡。△三結告時眾。",
    "X11n0270_003:0792b06": "是以。汝今觀見與塵。種種發明。名為妄想。不能於中",
    "X11n0270_003:0792b07": "出是非是。由是精真妙覺明性。故能令汝出指非指。",
    "X11n0270_003:0792b08": "見與塵指妄染妄境也。觀見塵而發明。如以指喻",
    "X11n0270_003:0792b09": "指。終沉妄想。不出是非。由精真而發明。如以非指",
    "X11n0270_003:0792b10": "喻指。可出是非。得無分別。出指非指。言是非雙泯",
    "X11n0270_003:0792b11": "也。",
    "X11n0270_003:0792b13": "大佛頂如來密因修證了義諸菩薩萬行首楞嚴經",
    "X11n0270_003:0792b14": "要解卷第三",
    "X11n0270_003:0792b15": "音切",
    "X11n0270_003:0792b16": "胝(音知)。殞(于敏切)。孺(而遇切)。膚(音夫)。腠(倉奏切)。頺(杜回切)。耆(音冐)。皺",
    "X11n0270_003:0792b17": "(側救切)。逮(音代)。殂(作胡切)。携(戶圭切)。綿(武延切)。瞪(直證切)。矒(武亘切)。",
    "X11n0270_003:0792b18": "瞬(舒圍切)。擾(而沼切)。瀛(以成切)。渤(蒲沒切)。[墩-享+孛](上同)。斂(良冉切)。氛(音焚)。",
    "X11n0270_003:0792b19": "紛(音芬)。簷(余廡切)。廡(音武)。縮(所六切)。挽(無遠切)。築(音竹)。竇(音豆)。確(苦角",
    "X11n0270_003:0792b20": "切)。剖(普后切)。剝(北角切)。惙(知劣切)。矯(居夭切)。尠(音蘚)。"
}