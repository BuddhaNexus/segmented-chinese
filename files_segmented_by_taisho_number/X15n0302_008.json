{
    "X15n0302_008:0321a12": "楞嚴經略疏卷之八",
    "X15n0302_008:0321a13": "福州鼓山湧泉禪寺沙門　元賢　述",
    "X15n0302_008:0321a14": "阿難如是眾生(至)第三增進修行漸次。",
    "X15n0302_008:0321a15": "此明修行漸次乃從凡入聖之階也眾生十二顛倒",
    "X15n0302_008:0321a16": "各各互具或起或伏於一真之內若非蕩垢滌穢之",
    "X15n0302_008:0321a17": "功曷能返妄而歸真乎故將陳聖位而先說漸次也",
    "X15n0302_008:0321a18": "漸次有三初二即前四重戒後一即前修耳根圓通",
    "X15n0302_008:0321a19": "初二非不修圓通特以定從戒生故略定而詳戒後",
    "X15n0302_008:0321a20": "一則戒已成就故專事返聞也第一修習者必除其",
    "X15n0302_008:0321a21": "助因謂五辛為婬殺盜妄之助也熟食則能發婬生",
    "X15n0302_008:0321a22": "食則能增恚且善神日遠惡鬼日親久之為魔所惑",
    "X15n0302_008:0321a23": "婬殺盜妄何不可為死必成魔終墮無間理勢之必",
    "X15n0302_008:0321a24": "然者也故修習者必首斷之第二真修者必刳其正",
    "X15n0302_008:0321b01": "性謂刳去婬殺盜妄之業性也必先事聲聞戒律嚴",
    "X15n0302_008:0321b02": "執其身次稟菩薩戒律嚴執其心至於禁戒成就則",
    "X15n0302_008:0321b03": "婬心清淨於世間無相生之緣殺心清淨於世間無",
    "X15n0302_008:0321b04": "相殺之緣盜心清淨於世間無相負之緣世間之緣",
    "X15n0302_008:0321b05": "既斷方成出世間之因以此清淨而修三摩地必可",
    "X15n0302_008:0321b06": "發相似五通如法華之六根清淨是也第三增進者",
    "X15n0302_008:0321b07": "必違其現業謂違去根塵所起之現業也因前禁戒",
    "X15n0302_008:0321b08": "成就自然於六塵不多流逸因不流逸則六用返流",
    "X15n0302_008:0321b09": "復歸元性元性之中根塵叵得夫何有偶故唯是一",
    "X15n0302_008:0321b10": "真之體凝然獨全而六用為之弗行矣六用弗行則",
    "X15n0302_008:0321b11": "覺性圓明融及世界十方國土映徹虗明即經所謂",
    "X15n0302_008:0321b12": "山河大地應念化成無上知覺者是也身心快然妙",
    "X15n0302_008:0321b13": "圓無礙法界一相更無差別即經所謂身心蕩然得",
    "X15n0302_008:0321b14": "無罣礙者是也依正既皆清淨則諸佛之理密圓淨",
    "X15n0302_008:0321b15": "妙悉從中現密者深固幽遠無人能到者也圓者一",
    "X15n0302_008:0321b16": "切圓備靡不周遍者也淨者明相精純纖塵不立者",
    "X15n0302_008:0321b17": "也妙者三一無礙不可思議者也此四現前正是相",
    "X15n0302_008:0321b18": "似理顯近於證真故曰是人即獲無生法忍乃約後",
    "X15n0302_008:0321b19": "能獲者言之也無生忍謂真如實相本無生滅契合",
    "X15n0302_008:0321b20": "實相安住其中名之曰忍此三漸次乃諸聖之共軌",
    "X15n0302_008:0321b21": "作佛之權輿自下升高必由之路葢必由此而後不",
    "X15n0302_008:0321b22": "遭岐惑必由此而後進趣有階不然將淪墮之弗免",
    "X15n0302_008:0321b23": "又安望證聖哉。○初漸次正屬名字位中其經文止",
    "X15n0302_008:0321b24": "斷五辛恐有漏脫佛意實不止此當以義推如世間",
    "X15n0302_008:0321c01": "婬聲美色妖言邪黨凡可以導欲增情引邪助惡使",
    "X15n0302_008:0321c02": "人心志惑亂卒流不肖之歸者皆五辛之屬也豈獨",
    "X15n0302_008:0321c03": "斷一五辛哉第二漸次禁戒成就正當觀行位而言",
    "X15n0302_008:0321c04": "六根清淨者約後能發者言之則相似位也三漸次",
    "X15n0302_008:0321c05": "六用弗行等正當相似位而言即獲無生忍者約後",
    "X15n0302_008:0321c06": "當獲者言之則分真位也講者不察多謂二漸次中",
    "X15n0302_008:0321c07": "六根清淨三漸次中得無生忍遂至諍論紛然可勝",
    "X15n0302_008:0321c08": "嘆哉。",
    "X15n0302_008:0321c09": "阿難是善男子(至)名願心住。",
    "X15n0302_008:0321c10": "此將陳聖位而先立乾慧地者圓教相似位也以觀",
    "X15n0302_008:0321c11": "行既成得入相似始稱內凡故於聖位之前立此一",
    "X15n0302_008:0321c12": "位即前第三漸次但前漸次乃方用功此則功用之",
    "X15n0302_008:0321c13": "成也眾生愛欲潤生根境造業生死相續惟此之由",
    "X15n0302_008:0321c14": "今戒根清淨心不流逸則煩惑銷塵既不緣根無所",
    "X15n0302_008:0321c15": "偶則業性謝惑銷業謝無潤生理界內之生死斷矣",
    "X15n0302_008:0321c16": "人我二執轉為虗明雙空智純照用圓滿遍界靡不",
    "X15n0302_008:0321c17": "輝映矣但尚在相似未得證真徒有其慧故曰乾慧",
    "X15n0302_008:0321c18": "由乾慧而進之則為十信信者冥孚實相安住不動",
    "X15n0302_008:0321c19": "之義前乾慧心欲習初乾未得如來法流之水今即",
    "X15n0302_008:0321c20": "以此心冥趣中道中而又中任運流入則真圓妙理",
    "X15n0302_008:0321c21": "於茲始顯又重加增進使圓者愈圓妙者愈妙是為",
    "X15n0302_008:0321c22": "親契常住不動之體而無始妄想滅盡無餘中道純",
    "X15n0302_008:0321c23": "真更無雜糅故名信心住言住者即不退之義下皆",
    "X15n0302_008:0321c24": "倣此前真信明了圓妙體現自能遍融一切陰處界",
    "X15n0302_008:0322a01": "三不能為礙既無所礙則過未一如無遠無近一切",
    "X15n0302_008:0322a02": "習氣俱於一念中炳然朗現悉皆憶念明記無失名",
    "X15n0302_008:0322a03": "念心住圓妙純真言真信無妄也真精發化言圓通",
    "X15n0302_008:0322a04": "無礙也至此雖習氣頓現而悉能通融唯一精明復",
    "X15n0302_008:0322a05": "以此精明之心益趨真淨而使其纖塵不立故名精",
    "X15n0302_008:0322a06": "進心精進不已妄習既淨真精之心了然顯現純是",
    "X15n0302_008:0322a07": "真智圓明矣故名慧心住真智圓明而復定以持之",
    "X15n0302_008:0322a08": "使不動不亂則周遍湛寂定之用也寂妙常凝定之",
    "X15n0302_008:0322a09": "體也故名定心住寂定與慧光互相發明心不動而",
    "X15n0302_008:0322a10": "理益現鑑既徹而定益深交發無盡有進無退故名",
    "X15n0302_008:0322a11": "不退心不退之心不假勤勞而安然進趣保護不失",
    "X15n0302_008:0322a12": "自然漸近如來果海而十方如來法身氣分與之交",
    "X15n0302_008:0322a13": "接故名護法心覺體保護無失而如來氣分與之交",
    "X15n0302_008:0322a14": "接是即佛果之慈光下映因心也今即回此心而仰",
    "X15n0302_008:0322a15": "趨佛果安住其中則心佛相照因果互徹如兩鏡相",
    "X15n0302_008:0322a16": "對妙影重重互相涉入故名回向心心光密迴而向",
    "X15n0302_008:0322a17": "佛能得佛常凝之體斷二邊染斷性亦無是為無上",
    "X15n0302_008:0322a18": "妙淨之境安住此中寂然無為自無漏失其為戒微",
    "X15n0302_008:0322a19": "矣故名戒心住戒根圓淨微累不拘發用自在無適",
    "X15n0302_008:0322a20": "不可故能遊十方界隨欲利益靡不如願故名願心",
    "X15n0302_008:0322a21": "住修行之初必欲習乾枯執心虗明然後能入法流",
    "X15n0302_008:0322a22": "開圓妙性真性明圓細習乃現遂發行治之使純智",
    "X15n0302_008:0322a23": "無習又持之以定使寂湛發光深入於道護持不失",
    "X15n0302_008:0322a24": "斯能回佛慈光獲佛淨戒而纖塵不染所去隨願此",
    "X15n0302_008:0322b01": "十信之序也。○乾慧地古來解者多判屬天台五品",
    "X15n0302_008:0322b02": "位乃在觀行中唯孤山謂合十信為乾慧地其說甚",
    "X15n0302_008:0322b03": "當若非十信豈有殘質不續及執心虗明等義乎乾",
    "X15n0302_008:0322b04": "慧既是十信經中復開十信者何孤山謂是初住分",
    "X15n0302_008:0322b05": "開故十心俱結住名其說甚當若非初住豈有圓妙",
    "X15n0302_008:0322b06": "開敷中道純真一切圓通接佛氣分等義乎吳興強",
    "X15n0302_008:0322b07": "作常途釋之抑為相似殊覺牽強大抵佛為法王於",
    "X15n0302_008:0322b08": "法自在或開或合各有攸當未可執一而論也。",
    "X15n0302_008:0322b09": "阿難是善男子以真方便(至)名灌頂住。",
    "X15n0302_008:0322b10": "十住位者生住佛家堅固不退之義前十信既是初",
    "X15n0302_008:0322b11": "住分開而今復立初住者以有開合之殊也由前依",
    "X15n0302_008:0322b12": "真如為方便發起十心是為十信至此心精益著十",
    "X15n0302_008:0322b13": "用涉入圓成一心故名發心住是十信方入此位今",
    "X15n0302_008:0322b14": "則正住此位也前心精發輝心淨理顯猶如瑠璃內",
    "X15n0302_008:0322b15": "現精金今即以前妙心用觀治之使其得成真基可",
    "X15n0302_008:0322b16": "為憑依之地故名治地住心地增瑩妙行所涉妙智",
    "X15n0302_008:0322b17": "所知俱得明了則圓融自在而遊履十方得無留礙",
    "X15n0302_008:0322b18": "此真修行也故名修行住由修行而進之自然密通",
    "X15n0302_008:0322b19": "果德是行同佛行受佛氣分托聖胎而成佛種如中",
    "X15n0302_008:0322b20": "陰自求父母業因冥感任運入胎矣故名生貴住既",
    "X15n0302_008:0322b21": "入聖胎親為覺胤而自利利他方便善巧克肖於佛",
    "X15n0302_008:0322b22": "如胎已成人相不缺故名方便具足住前相用同佛",
    "X15n0302_008:0322b23": "喻如容貌此心相亦同則理智亦齊佛德矣故名正",
    "X15n0302_008:0322b24": "心住外貌內心合成覺體任運增長有進無退故名",
    "X15n0302_008:0322c01": "不退住增長不已則十身靈相無不具足言十身者",
    "X15n0302_008:0322c02": "一聲聞身二緣覺身三菩薩身四如來身五法身六",
    "X15n0302_008:0322c03": "智身七空身八業報身九眾生身十國土身此之十",
    "X15n0302_008:0322c04": "身本自具足由障盡而顯即一身現無量身也但比",
    "X15n0302_008:0322c05": "佛猶微故名童真住前十身雖成而未著猶如在胎",
    "X15n0302_008:0322c06": "今則赫奕熾盛故如出胎而為法王之子故名法王",
    "X15n0302_008:0322c07": "子住前雖出胎猶未長成今則德用廣大堪受佛職",
    "X15n0302_008:0322c08": "如王太子為其灌頂委之國政也故名灌頂住夫入",
    "X15n0302_008:0322c09": "住者先依真如而發心次依妙心而治地始為有所",
    "X15n0302_008:0322c10": "憑依乃可修進進之不已方入聖胎由是外貌如佛",
    "X15n0302_008:0322c11": "內心亦同增長覺體至於圓具十身然後出而為佛",
    "X15n0302_008:0322c12": "之子領佛之職此十住之序也。○準華嚴經初住菩",
    "X15n0302_008:0322c13": "薩即能成佛今經十住方受灌頂者何以圓融不礙",
    "X15n0302_008:0322c14": "行布故十住方可受職以行布不礙圓融故初住即",
    "X15n0302_008:0322c15": "能成佛大抵圓頓之教論圓融則一位具諸位悉有",
    "X15n0302_008:0322c16": "應用論行布則智力不無優劣如華嚴初住能於百",
    "X15n0302_008:0322c17": "佛世界現十界身而位位增勝直至十地皆然又如",
    "X15n0302_008:0322c18": "華嚴十地方論受職今經十住亦名灌頂亦即圓融",
    "X15n0302_008:0322c19": "行布兩不相礙之意也。",
    "X15n0302_008:0322c20": "阿難是善男子成佛子已(至)名真實行。",
    "X15n0302_008:0322c21": "此十行廣行如來不思議之妙行也喻如王子灌頂",
    "X15n0302_008:0322c22": "之後攝行王事也前十住方成佛子今則能具足佛",
    "X15n0302_008:0322c23": "之妙德圓應十方隨類設化各適其宜機之興應俱",
    "X15n0302_008:0322c24": "歡喜故故名歡喜行前隨順眾生即是善能利益眾",
    "X15n0302_008:0323a01": "生生善滅惡破迷顯理其饒益大矣故名饒益行凡",
    "X15n0302_008:0323a02": "有毀辱橫逆之加自覺其虗妄亦教他人覺其虗妄",
    "X15n0302_008:0323a03": "能順受之無有違拒故名無嗔恨行隨機隨感現諸",
    "X15n0302_008:0323a04": "類身出生不絕化復作化是窮三際而不異周十方",
    "X15n0302_008:0323a05": "而無礙其化無盡矣故名無盡行前現無量身說無",
    "X15n0302_008:0323a06": "量法門皆合而同之不失一性一相之旨得無差悞",
    "X15n0302_008:0323a07": "故名離癡亂行或於同法中能隨諸機宜分別而說",
    "X15n0302_008:0323a08": "是同中現異也或於異法中能遍融異相顯出一相",
    "X15n0302_008:0323a09": "是異中現同也故曰善現行由善現行而擴充之乃",
    "X15n0302_008:0323a10": "至十方界所有微塵一一塵中現十方界塵能含界",
    "X15n0302_008:0323a11": "而塵不大名現塵界現於塵而界不小名現界二者",
    "X15n0302_008:0323a12": "並現不相留礙故名無著行前之種種變現皆是般",
    "X15n0302_008:0323a13": "若智光無作妙力之所成就金剛稱般若為第一波",
    "X15n0302_008:0323a14": "羅蜜最為尊重故名尊重行所現圓融妙行悉合如",
    "X15n0302_008:0323a15": "來利生軌則故名善法行前九妙用一一皆清淨無",
    "X15n0302_008:0323a16": "漏一真無為以是性之本然故用不離體全用是體",
    "X15n0302_008:0323a17": "最為真實故名真實行此十行是證真菩薩自利利",
    "X15n0302_008:0323a18": "他無礙自在圓融妙行即一具十十不離一然皆相",
    "X15n0302_008:0323a19": "躡別設者欲使行人依位進修破微細無明顯圓融",
    "X15n0302_008:0323a20": "果德有此十番智斷功用耳。",
    "X15n0302_008:0323a21": "阿難是善男子滿足神通(至)法界無量回向。",
    "X15n0302_008:0323a22": "十回向者華嚴謂之發願是十行已足而更加發願",
    "X15n0302_008:0323a23": "回向以策進之使極其圓融故更有十番智斷功用",
    "X15n0302_008:0323a24": "也前住位神通已滿佛事已成而且純潔精真全歸",
    "X15n0302_008:0323b01": "本性更無妄習之患所謂一真無為之境也但至此",
    "X15n0302_008:0323b02": "而安於無為則度生之功不盛何以進趣涅槃哉故",
    "X15n0302_008:0323b03": "當更發願廣度眾生但不可有能度所度之相是回",
    "X15n0302_008:0323b04": "無為之因心入涅槃之果路也故名救護眾生離眾",
    "X15n0302_008:0323b05": "生相迴向前離眾生相是壞其可壞但此能離之智",
    "X15n0302_008:0323b06": "亦是可壞今亦遠離之則合於涅槃之道更無可壞",
    "X15n0302_008:0323b07": "者也故名不壞迴向不壞之體本覺湛然其圓滿周",
    "X15n0302_008:0323b08": "遍與三世諸佛無二故名等一切佛迴向齊佛之覺",
    "X15n0302_008:0323b09": "真精發明其所照之境亦與三世諸佛無二圓滿故",
    "X15n0302_008:0323b10": "名至一切處迴向佛地世界也佛覺如來也依之與",
    "X15n0302_008:0323b11": "正交相涉入同時互現兩不相礙則功德廣大無盡",
    "X15n0302_008:0323b12": "矣故名無盡功德藏迴向前地如佛地遍法界矣今",
    "X15n0302_008:0323b13": "名於其處起清淨妙行之因復依此而益發揮之以",
    "X15n0302_008:0323b14": "取涅槃之道是行彌法界靡不平等能生佛果之善",
    "X15n0302_008:0323b15": "根也故名隨順平等善根迴向真根既成其行等者",
    "X15n0302_008:0323b16": "所見亦等見一切眾生皆我本性以性本圓遍生佛",
    "X15n0302_008:0323b17": "同體故名隨順等觀一切眾生迴向真如本性即一",
    "X15n0302_008:0323b18": "切法而離一切法者也但猶存即離之見終非真真",
    "X15n0302_008:0323b19": "如相故必二俱不著始契其真故名真如相迴向真",
    "X15n0302_008:0323b20": "而能如隨緣自在則十方法界妙行繁興無有障礙",
    "X15n0302_008:0323b21": "故名無縛解脫迴向前九性德之體用可謂極其廣",
    "X15n0302_008:0323b22": "大但不出四法界是猶未離乎量至此迴向功終性",
    "X15n0302_008:0323b23": "德圓成法界量滅全是一真法界故名法界無量迴",
    "X15n0302_008:0323b24": "向此十種迴向約之不出三處謂真如佛道眾生也",
    "X15n0302_008:0323c01": "經文雖若舉一意實遍含以三者勢必相兼未嘗獨",
    "X15n0302_008:0323c02": "立又華嚴明此皆遍及三處觀者當以意得之。",
    "X15n0302_008:0323c03": "阿難是善男子盡是清淨(至)世第一地。",
    "X15n0302_008:0323c04": "前住行向名三賢位後登十地名十聖位今當此兩",
    "X15n0302_008:0323c05": "楹之間聖位難登故復立四種妙圓加行前覺齊佛",
    "X15n0302_008:0323c06": "覺僅能齊之未能正證今極賢位將趨聖果即須用",
    "X15n0302_008:0323c07": "佛覺為己因心復加功行以求正證但佛覺將顯而",
    "X15n0302_008:0323c08": "未顯如鑽火者火將發而未發先有煖相故名煖地",
    "X15n0302_008:0323c09": "前以佛覺為己心此則以己心成佛行因心果覺似",
    "X15n0302_008:0323c10": "融未融故若有所依又若無所依如登高山者身入",
    "X15n0302_008:0323c11": "虗空若無所依也足下微礙若有所依也故名頂地",
    "X15n0302_008:0323c12": "因心果覺合為一體二邊不立善得中道者也但將",
    "X15n0302_008:0323c13": "證不久而未能全證如忍事人非懷恨不忘而亦未",
    "X15n0302_008:0323c14": "能全忘故名忍地前因果未圓是迷中道因果二同",
    "X15n0302_008:0323c15": "是覺中道有迷有覺總屬數量即是世法今數量銷",
    "X15n0302_008:0323c16": "滅迷之與覺二俱不名則不墮世間但望初地猶為",
    "X15n0302_008:0323c17": "似證故名世第一地。○問前第十迴向性德圓成法",
    "X15n0302_008:0323c18": "界量滅何數量之不銷安待更加四行乎答考四加",
    "X15n0302_008:0323c19": "行非別有無明可斷即知秪是第十回向中開出於",
    "X15n0302_008:0323c20": "第十中發願希求而復加此四行方得破此一品無",
    "X15n0302_008:0323c21": "明也故法界量滅與此數量銷滅正相符矣。",
    "X15n0302_008:0323c22": "是善男子於大菩提(至)名為邪觀。",
    "X15n0302_008:0323c23": "十地者蘊積前法至於成實而能發生一切佛法者",
    "X15n0302_008:0323c24": "也自乾慧以來雖用中道而修然十住位中自利之",
    "X15n0302_008:0324a01": "智偏勝十行位中利他之悲始弘至於十向則悲智",
    "X15n0302_008:0324a02": "回互因果交徹況又加之四行可謂圓融之極至今",
    "X15n0302_008:0324a03": "登地何以猶有十一番斷證而後方盡妙覺哉良以",
    "X15n0302_008:0324a04": "十信雖有修實秪滿其信心三賢雖有修實秪極其",
    "X15n0302_008:0324a05": "解心皆未為真修唯今登地乃真全性為修全修是",
    "X15n0302_008:0324a06": "性真修實證與三賢實天淵矣故十地之文多與前",
    "X15n0302_008:0324a07": "相恍忽而實不可不辨也前加行中似於無上菩提",
    "X15n0302_008:0324a08": "亦有通達但局而未盡非為善也至此則能盡其境",
    "X15n0302_008:0324a09": "界無不通達是昔所希望於今始獲其歡喜可知也",
    "X15n0302_008:0324a10": "故名歡喜地前覺通如來則九界異情同入佛境然",
    "X15n0302_008:0324a11": "是始證能忘其異未忘其同有此佛境當情即為清",
    "X15n0302_008:0324a12": "淨本然中之微垢矣今將此同性亦滅方為離垢清",
    "X15n0302_008:0324a13": "淨故名離垢地前雖離垢未能離離今將能離之離",
    "X15n0302_008:0324a14": "亦復遠離是為清淨之極本有照用顯發而不容密",
    "X15n0302_008:0324a15": "遏矣故名發光地由發光而增勝之明極稱性照用",
    "X15n0302_008:0324a16": "圓滿自能爍絕一切障惑故名燄慧地前異同之性",
    "X15n0302_008:0324a17": "已滅復由淨而明由明而滿則前之異同性并無異",
    "X15n0302_008:0324a18": "同性杳不可及理極圓融無可與等況能勝乎故名",
    "X15n0302_008:0324a19": "難勝地前雖屬真修尚滯有為至此極盡有為而無",
    "X15n0302_008:0324a20": "為之真如方得顯現故名現前地前真如雖現尚未",
    "X15n0302_008:0324a21": "全彰況能行之盡乎至此則能盡其實際莫不徹至",
    "X15n0302_008:0324a22": "是無際之際其行遠矣故名遠行地前雖盡際尚未",
    "X15n0302_008:0324a23": "即為己心今即此真如便是我心則根塵器界總一",
    "X15n0302_008:0324a24": "圓常不變不異故名不動地前雖證其全體未能發",
    "X15n0302_008:0324b01": "用至此稱體起用一一互攝互入即徧即包十玄業",
    "X15n0302_008:0324b02": "用渺不可測即法界無礙智也故名善慧地自初頓",
    "X15n0302_008:0324b03": "悟真如性由是歷位修習至七地而有為之功終八",
    "X15n0302_008:0324b04": "九二地以無功之功任運而進真如之全體大用無",
    "X15n0302_008:0324b05": "不圓滿是為修習最後邊際故亦名此地為修習位",
    "X15n0302_008:0324b06": "過此而十地即前九地之果大悲之慈陰大智之妙",
    "X15n0302_008:0324b07": "雲圓遍法界而本寂無作稱合如來涅槃果海故名",
    "X15n0302_008:0324b08": "法雲地超十地而上之則為等覺以此菩薩混俗利",
    "X15n0302_008:0324b09": "生與如來等但有順逆之分如來自涅槃海逆流而",
    "X15n0302_008:0324b10": "出妙同萬物此菩薩望涅槃海順趨而入進企妙覺",
    "X15n0302_008:0324b11": "一出一入二人正交於覺之邊際故名等覺獲等覺",
    "X15n0302_008:0324b12": "已得名金剛心初得此心未與究竟法流水接故亦",
    "X15n0302_008:0324b13": "名乾慧地復從乾慧而歷信住行向煖頂忍世第一",
    "X15n0302_008:0324b14": "地等覺方盡妙覺之道而無有上矣此乃全用金剛",
    "X15n0302_008:0324b15": "慧觀察一切法如幻人陽燄等是為大定中之妙觀",
    "X15n0302_008:0324b16": "清淨修證漸次深入以成此妙覺也合而觀之必由",
    "X15n0302_008:0324b17": "三增進善成五十五位真菩提路而後菩提可得依",
    "X15n0302_008:0324b18": "此而觀方為正觀不然則為邪觀是知圓修之外一",
    "X15n0302_008:0324b19": "切權漸之法悉名為邪學者可不知所擇哉。○問九",
    "X15n0302_008:0324b20": "地已前方名修習十地以去何以復有斷證曰此後",
    "X15n0302_008:0324b21": "三位乃是無功之功望前有為之功則為無功矣若",
    "X15n0302_008:0324b22": "極論之必至妙覺方名無學也問金剛心中重歷諸",
    "X15n0302_008:0324b23": "位恐無此理曰舊惟環師獨主此說恐必有據且據",
    "X15n0302_008:0324b24": "經文作重歷之說為順又考第十卷經云從互用中",
    "X15n0302_008:0324c01": "能入菩薩金剛乾慧而後復曰如是乃超十信云云",
    "X15n0302_008:0324c02": "則亦是已入金剛乾慧而更超十信等位也。",
    "X15n0302_008:0324c03": "爾時文殊師利(至)汝當奉持。",
    "X15n0302_008:0324c04": "自初示密因次開修證而卒乎極果一經之正軌畢",
    "X15n0302_008:0324c05": "矣故文殊於此請結經名及奉持之法也佛所立五",
    "X15n0302_008:0324c06": "名第一名大佛頂者表此心之體周遍無量而且超",
    "X15n0302_008:0324c07": "情離見是為最尊而無上者也悉怛哆般怛囉者譯",
    "X15n0302_008:0324c08": "云白傘葢表此心之用白淨無染而含覆一切者也",
    "X15n0302_008:0324c09": "無上寶印者法王實相楷定羣聖唯佛與佛乃能契",
    "X15n0302_008:0324c10": "同者也十方如來清淨海眼者實相妙慧清淨無漏",
    "X15n0302_008:0324c11": "而照了無涯也第二名為救護之親因者以阿難性",
    "X15n0302_008:0324c12": "比丘尼親因此法而得度脫惑障親因此法而得妙",
    "X15n0302_008:0324c13": "證圓常其救護之益大矣第三名謂如來極果必依",
    "X15n0302_008:0324c14": "此妙性以為本修因方克成果而此因一切權小之",
    "X15n0302_008:0324c15": "所不知故曰密因依此因而修修而無修依此因而",
    "X15n0302_008:0324c16": "證證而無證是為如來究竟之說也故曰了義第四",
    "X15n0302_008:0324c17": "名曠兼無際曰大正法自持曰方稱體而周曰廣染",
    "X15n0302_008:0324c18": "淨不滯因果交徹是為法中最勝故名妙蓮華王一",
    "X15n0302_008:0324c19": "切諸佛從此而生故名佛母一切功德總持不失故",
    "X15n0302_008:0324c20": "名陀羅尼呪總之不出一心之體相用也第五名秘",
    "X15n0302_008:0324c21": "密章句者以此經出灌頂部能持誦者如來智水來",
    "X15n0302_008:0324c22": "灌其頂此即同十住灌頂之義也本一妙心圓敷萬",
    "X15n0302_008:0324c23": "行此所修之因也定慧雙融統一切事究竟堅固此",
    "X15n0302_008:0324c24": "所證之果也五名並列經中宗趣體用無不備悉但",
    "X15n0302_008:0325a01": "當如是信受奉持而已。○正說經一會至此已竟便",
    "X15n0302_008:0325a02": "當接入流通而終今後猶有正宗者以多是發前未",
    "X15n0302_008:0325a03": "盡之意如諸趣諸魔前但略舉今為詳之所以戒錯",
    "X15n0302_008:0325a04": "失防邪悞亦初心不可不知者也但非一會所說乃",
    "X15n0302_008:0325a05": "後續收入者耳。",
    "X15n0302_008:0325a06": "說是語已即時阿難(至)兼有元地。",
    "X15n0302_008:0325a07": "阿難原證初果止斷見惑今因聞經獲益遂得心慮",
    "X15n0302_008:0325a08": "空寂斷除欲界六品思惑進證二果故對佛述謝前",
    "X15n0302_008:0325a09": "益而今更請七趣之因果者何以諸趣前說未詳恐",
    "X15n0302_008:0325a10": "修行者不察或悞犯其因或耽戀其果又安能超有",
    "X15n0302_008:0325a11": "漏而登聖域哉故今牒佛徧圓之義以發問端謂此",
    "X15n0302_008:0325a12": "心妙明真淨圓徧法界則法界之中若依若正總一",
    "X15n0302_008:0325a13": "真如無非如來成佛真體體既真實則宜永無諸趣",
    "X15n0302_008:0325a14": "今諸趣現有者為是本來自有耶抑因妄習生起耶",
    "X15n0302_008:0325a15": "且今現見寶蓮香比丘尼瑠璃大王善星比丘皆陷",
    "X15n0302_008:0325a16": "無間也獄此等地獄為是元有定處眾所同入耶抑",
    "X15n0302_008:0325a17": "各自造業各自受報耶佛答一切眾生實本真淨非",
    "X15n0302_008:0325a18": "本來有特因妄習生起然有升沈不一者則由妄習",
    "X15n0302_008:0325a19": "有內分外分之別也何謂內分即是眾生分因之情",
    "X15n0302_008:0325a20": "凡緣身起愛肆行惡法以恣己欲者皆內分也由愛",
    "X15n0302_008:0325a21": "染而長妄情由妄情而生愛水今觀憶珍羞者口中",
    "X15n0302_008:0325a22": "水出憐恨人者眼中流淚愛財寶者舉體生潤著行",
    "X15n0302_008:0325a23": "婬者精液自流諸愛雖異而流結之愛水是同其性",
    "X15n0302_008:0325a24": "不升必至淪墜矣何謂外分即是眾生分外之想凡",
    "X15n0302_008:0325b01": "欣彼善境力行善法以希超越者皆分外也由渴仰",
    "X15n0302_008:0325b02": "而發虗想由虗想而生勝氣今觀持禁戒者舉身輕",
    "X15n0302_008:0325b03": "清持呪印者顧盻雄毅欲生天者夢想飛舉存佛國",
    "X15n0302_008:0325b04": "者聖境冥現事善知識者身命可輕諸想雖異而輕",
    "X15n0302_008:0325b05": "舉之勝氣是同其勢不沈自然超越矣此之情想積",
    "X15n0302_008:0325b06": "於一生至於生死相交之際一生善惡一時頓現孰",
    "X15n0302_008:0325b07": "輕孰重毫髮不爽而七趣之升沈由此判矣若純是",
    "X15n0302_008:0325b08": "善想不雜邪情則輕清之極勢必高飛生於天上若",
    "X15n0302_008:0325b09": "更兼修福慧及願見諸佛者必得心開見佛隨願往",
    "X15n0302_008:0325b10": "生若善想雖多少帶邪情則雖能輕舉不能及遠故",
    "X15n0302_008:0325b11": "為飛仙大力鬼王飛行夜叉地行羅剎等亦能暫遊",
    "X15n0302_008:0325b12": "四天所去無礙但非其所居耳若兼有善願護持正",
    "X15n0302_008:0325b13": "法者必得以八部身近佛常為護法之眾也若想情",
    "X15n0302_008:0325b14": "均等則不升不墜報生人間但想強而明者聰情強",
    "X15n0302_008:0325b15": "而幽者鈍此則同分中之別也若想不勝情勢必墜",
    "X15n0302_008:0325b16": "下故流入橫生其中情稍重者為毛羣情稍輕者為",
    "X15n0302_008:0325b17": "羽族若七情三想則沈下水火二輪之交受氣猛火",
    "X15n0302_008:0325b18": "為餓鬼身歷劫焦然不聞飲食者也九情一想則沈",
    "X15n0302_008:0325b19": "下火風二輪之交是為八大熱獄情稍輕者入前七",
    "X15n0302_008:0325b20": "獄其苦有間情稍重者入第八獄其苦無間也純情",
    "X15n0302_008:0325b21": "無想則墮入最下大阿鼻獄劫終獄壞始出若有謗",
    "X15n0302_008:0325b22": "大乘等罪則此獄既壞更移十方阿鼻難有出期矣",
    "X15n0302_008:0325b23": "以上諸類循情造業各自招報然亦兼有元定之處",
    "X15n0302_008:0325b24": "乃與眾同分者也。",
    "X15n0302_008:0325c01": "阿難此等皆是(至)履於巨海。",
    "X15n0302_008:0325c02": "此明地獄之因果也地獄非是本有皆由眾生自業",
    "X15n0302_008:0325c03": "所招造十習因遂受六交報何謂十習因一者婬習",
    "X15n0302_008:0325c04": "興境交而相接起於相磨磨研不休邪欲熾然自爍",
    "X15n0302_008:0325c05": "其精及其死也必感現大猛火之境此如人兩手相",
    "X15n0302_008:0325c06": "摩自生煖相由是能所二習交相然熾遂有鐵床銅",
    "X15n0302_008:0325c07": "柱等報故如來名婬為欲火而菩薩避婬如火坑也",
    "X15n0302_008:0325c08": "二者貪習與境交而計著起於相吸吸攬不止斂而",
    "X15n0302_008:0325c09": "弗舒習成閉塞之象及其死也必感現積寒堅氷之",
    "X15n0302_008:0325c10": "境此如人口吸縮風自成冷相由是能所二習交相",
    "X15n0302_008:0325c11": "陵逼遂有吒吒羅羅寒氷等報故如來名貪為貪水",
    "X15n0302_008:0325c12": "而菩薩避貪如瘴海也三者慢習與境交而相陵起",
    "X15n0302_008:0325c13": "於自恃驕恣不息馳騁流逸習成[漓禸]涌之勢及其死",
    "X15n0302_008:0325c14": "也必感現騰波奔浪之境此如人舌自絞嗽因而生",
    "X15n0302_008:0325c15": "水由是能所二習交相鼓動遂有血河灌銅等報故",
    "X15n0302_008:0325c16": "如來名慢為癡水而菩薩避慢如巨溺也四者嗔習",
    "X15n0302_008:0325c17": "交而相衝起於相忤忤結不息心熱發火氣剛成舍",
    "X15n0302_008:0325c18": "及其死也必感現刀山劍橛等境此如人[銜金+缶]冤思報",
    "X15n0302_008:0325c19": "殺氣飛動由是能所二習交相擊搏遂有宮割斬斫",
    "X15n0302_008:0325c20": "等報故如來名瞋為利刀劍而菩薩避瞋如誅戮也",
    "X15n0302_008:0325c21": "五者詐習與境交而相誘起於調弄奸智日深惡漸",
    "X15n0302_008:0325c22": "滋蔓引他陷其術中及其死也必感現繩木絞校之",
    "X15n0302_008:0325c23": "境此如水浸田草木生長由是能所二習交相延引",
    "X15n0302_008:0325c24": "遂有杻械枷鎖等報故如來名詐為纔賊而菩薩避",
    "X15n0302_008:0326a01": "詐如豺狼也六者誑習與境交而相欺起於虗罔以",
    "X15n0302_008:0326a02": "無為有誣罔不止飛心造奸迷惑於人及其死也必",
    "X15n0302_008:0326a03": "感現塵土污穢之境此如塵隨風起蔽掩人目由是",
    "X15n0302_008:0326a04": "能所二習交相加益遂有沒溺騰擲飛墜等報故如",
    "X15n0302_008:0326a05": "來名誑為劫殺而菩薩避誑如蛇虺也七者冤習與",
    "X15n0302_008:0326a06": "境交而相嫌起於[銜金+缶]恨暗藏毒害伺中傷人及其死",
    "X15n0302_008:0326a07": "也必感現飛石投礰匣貯車檻之境此如人陰毒懷",
    "X15n0302_008:0326a08": "抱惡意由是能所二習交相吞害遂有投擲擒捉等",
    "X15n0302_008:0326a09": "報故如來名冤如違害鬼而菩薩見冤如飲鴆酒也",
    "X15n0302_008:0326a10": "八者見習與境交而妄明熾起於違拒正見見既相",
    "X15n0302_008:0326a11": "反堅執不服及其死也必感王吏證執之境此如人",
    "X15n0302_008:0326a12": "行路一往一來兩相違反由是能所二習相與交執",
    "X15n0302_008:0326a13": "遂成勘問權詐考訊推鞫等報故如來名惡見為見",
    "X15n0302_008:0326a14": "坑而菩薩見惡見如毒壑也九者枉習與境交而相",
    "X15n0302_008:0326a15": "壓起於誣謗揑造非理強壓於人及其死也必感現",
    "X15n0302_008:0326a16": "合山合石逼壓之境此亦如陰毒人枉壓善良由是",
    "X15n0302_008:0326a17": "能所二習交相擠排遂成押捺搥按等報故如來名",
    "X15n0302_008:0326a18": "謗為讒虎而菩薩見枉如遭霹靂也十者訟習與境",
    "X15n0302_008:0326a19": "交而相喧起於覆藏彼覆此訟摘發幽隱及其死也",
    "X15n0302_008:0326a20": "必感鑒照己私之境此如人身處日中不能藏影由",
    "X15n0302_008:0326a21": "是能所二習交相陳露遂成惡友對證業鏡照燭等",
    "X15n0302_008:0326a22": "報故如來名覆為陰賊而菩薩見覆如戴高山而履",
    "X15n0302_008:0326a23": "巨溺也。○此十習因言交者與境遇也言發者動之",
    "X15n0302_008:0326a24": "始也先言所感之境者人方死時先現此境非實果",
    "X15n0302_008:0326b01": "也能感之業與所感之境皆是習氣故曰二習以能",
    "X15n0302_008:0326b02": "感之習發所感之境轉以所感之境還動能感之習",
    "X15n0302_008:0326b03": "故曰二習交然等能感之習地獄之因也所感之境",
    "X15n0302_008:0326b04": "地獄之緣也因緣具而地獄成方為所結之實果也",
    "X15n0302_008:0326b05": "衡度者衡以定罪輕重度以定罪短長獄王前有之。",
    "X15n0302_008:0326b06": "云何六報(至)迷妄所造。",
    "X15n0302_008:0326b07": "云何名為六交報謂眾生十習之業悉從六識變造",
    "X15n0302_008:0326b08": "及乎業與報交還從六根而出云何惡報從六根出",
    "X15n0302_008:0326b09": "一者見業交報目本屬火故其業交臨終先見猛火",
    "X15n0302_008:0326b10": "滿十方界亡者神識即飛墜乘煙入無間獄初入獄",
    "X15n0302_008:0326b11": "時感發二相明見則能徧見種種物生無量畏暗見",
    "X15n0302_008:0326b12": "則寂然不見生無量恐如是見報之火燒聽則火隨",
    "X15n0302_008:0326b13": "水變故為鑊湯為洋銅燒思則火隨氣變故為黑煙",
    "X15n0302_008:0326b14": "為紫霧燒味則火隨味變故為焦丸為鐵糜燒觸則",
    "X15n0302_008:0326b15": "火隨觸變故為熱灰為燼炭燒心則以火燒火其火",
    "X15n0302_008:0326b16": "益烈故為星火迸裂煽鼓空界二者聞業交報耳本",
    "X15n0302_008:0326b17": "屬水故其業交臨終先見波濤沒溺天地亡者神識",
    "X15n0302_008:0326b18": "即降注乘流入無間獄初入獄時感發二相開聽則",
    "X15n0302_008:0326b19": "聽種種閙精神愗亂閉聽則寂然無聞幽魂沈沒如",
    "X15n0302_008:0326b20": "是聞報之波注聞則能成聲故為責為詰注見則陰",
    "X15n0302_008:0326b21": "陽相薄故為雷為吼其為惡毒氣者亦水隨火變也",
    "X15n0302_008:0326b22": "注息則水隨氣變故為雨為霧等注味則水隨味變",
    "X15n0302_008:0326b23": "故為膿為血等注觸則水隨形變故為畜為鬼等注",
    "X15n0302_008:0326b24": "意則以水激火故為電為雹三有齅業交報以鼻齅",
    "X15n0302_008:0326c01": "取香故其業交臨終先見毒氣充塞遠近亡者神識",
    "X15n0302_008:0326c02": "即從地湧出乃降而入無間獄此一出而後入者亦",
    "X15n0302_008:0326c03": "取息出入之義也初入獄時感發二相齅通則聞諸",
    "X15n0302_008:0326c04": "惡氣熏極心擾齅塞則氣掩不通悶絕於地如是齅",
    "X15n0302_008:0326c05": "報之氣衝息則以息有通塞故為質為履質窒也履",
    "X15n0302_008:0326c06": "通也衝見則氣隨火變故為火為炬衝聽則氣隨水",
    "X15n0302_008:0326c07": "變故為沒為溺等衝味則氣隨味變故為餒為爽餒",
    "X15n0302_008:0326c08": "魚敗也爽羮敗也衝觸則氣隨形變故為綻為爛為",
    "X15n0302_008:0326c09": "大肉山等衝思則氣隨土變故為灰為瘴為飛砂礰",
    "X15n0302_008:0326c10": "等四者味業交報以舌貪味網物發言罔人故其業",
    "X15n0302_008:0326c11": "交臨終先見鐵網猛燄熾然徧界亡者神識即下透",
    "X15n0302_008:0326c12": "掛網倒身入無間獄初入獄時感發二相吸氣則冷",
    "X15n0302_008:0326c13": "而成寒氷凍裂吐氣則熱而為猛火焦然如是甞報",
    "X15n0302_008:0326c14": "之味歷舌則舌能發聲故為承認為忍苦歷見則味",
    "X15n0302_008:0326c15": "隨火變故為然金石歷聽則昔聞聲惡發故為兵刃",
    "X15n0302_008:0326c16": "歷息則昔依嗅恣貪籠取諸物故為大鐵籠歷觸則",
    "X15n0302_008:0326c17": "昔觸傷物命今還自傷故為弓為箭歷思則味乘思",
    "X15n0302_008:0326c18": "以飄揚故感飛鐵充味五者觸業交報以觸由物合",
    "X15n0302_008:0326c19": "而現故其業交臨終先見大山四面來合無從出路",
    "X15n0302_008:0326c20": "亡者神識見大鐵城火蛇火狗虎狼師子牛頭獄卒",
    "X15n0302_008:0326c21": "馬頭羅剎手執鎗矟驅入城門向無間獄初入獄時",
    "X15n0302_008:0326c22": "感發二相合觸則合山逼體骨肉血潰離觸則刀劒",
    "X15n0302_008:0326c23": "觸身心肝屠裂如是觸報之苦歷觸則身受治罪故",
    "X15n0302_008:0326c24": "為道為觀為廳為案道趣獄之路觀獄王之門廳案",
    "X15n0302_008:0327a01": "獄吏所據皆治罪之處也歷見則觸隨火變故為燒",
    "X15n0302_008:0327a02": "為爇歷聽則因觸有聲故為撞為擊等歷息則觸隨",
    "X15n0302_008:0327a03": "氣而收放故為括為袋歷甞則舌受惡觸故為耕舌",
    "X15n0302_008:0327a04": "為鉗舌等歷思則觸因火變故為墜為飛為煎為炙",
    "X15n0302_008:0327a05": "六者思業交報以思多飄揚故其業交臨終先見惡",
    "X15n0302_008:0327a06": "風吹壞國土亡者神識被吹上空旋落乘風入無間",
    "X15n0302_008:0327a07": "獄初入獄時感發二相思迷則荒莽而奔走不息思",
    "X15n0302_008:0327a08": "覺則無量煎燒痛深難忍如是邪思之苦結思則思",
    "X15n0302_008:0327a09": "被結而成土故為方為所結見則思因見而彰故為",
    "X15n0302_008:0327a10": "鑒為證結聽則土興水交感故為大合山為氷為霜",
    "X15n0302_008:0327a11": "等結息則思乘息以出入故為火車火船等結甞則",
    "X15n0302_008:0327a12": "思因舌而發聲故為大叫喚為悔為泣結觸則形乘",
    "X15n0302_008:0327a13": "亂思而變故其身或大或小等此上十因六果非本",
    "X15n0302_008:0327a14": "來有皆是眾生業妄之所造若能達心自性則諸妄",
    "X15n0302_008:0327a15": "本空有何地獄之可言哉。○此一根交報必遍涉六",
    "X15n0302_008:0327a16": "根者凡有二意一為一根造罪餘根勢必相隨故受",
    "X15n0302_008:0327a17": "報時亦心遍涉又為六根用雖不同性本相通一根",
    "X15n0302_008:0327a18": "淨則六根俱淨一根惡則六根俱惡故報亦必遍涉",
    "X15n0302_008:0327a19": "也問意根多從火釋或又從土釋者何義曰從火者",
    "X15n0302_008:0327a20": "以心本屬火從土者以想澄則為土亦火能生土也。",
    "X15n0302_008:0327a21": "若諸眾生惡業同造(至)非本來有。",
    "X15n0302_008:0327a22": "前六交報乃就惡業之極重者言其實獄中治罪亦",
    "X15n0302_008:0327a23": "有輕重不等如眾生具犯十因而犯時六根同造此",
    "X15n0302_008:0327a24": "罪之極重者故入大阿鼻獄若十因雖全犯但犯時",
    "X15n0302_008:0327b01": "六根各造或兼其一二而不遍六此罪之次於前者",
    "X15n0302_008:0327b02": "故入八無間獄若身口意三根全犯殺盜婬三業但",
    "X15n0302_008:0327b03": "不具十因又次於前故入十八地獄若身口意三根",
    "X15n0302_008:0327b04": "止兼其二殺盜婬三業亦止犯其二此又次於前故",
    "X15n0302_008:0327b05": "入三十六獄若現見一根止犯一業此又次於前故",
    "X15n0302_008:0327b06": "入一百八地獄此諸地獄皆由眾生造業各別而受",
    "X15n0302_008:0327b07": "罪之處以類相從同入一獄乃妄想之所發生非本",
    "X15n0302_008:0327b08": "來自有但能使妄想不生則內無其因外安有果若",
    "X15n0302_008:0327b09": "因之弗除而妄言虗幻揆無因果則成阿鼻業種永",
    "X15n0302_008:0327b10": "無出期未可言地獄本空也慎之哉。○或問殺盜婬",
    "X15n0302_008:0327b11": "三眾生鮮不犯者據今經文則眾生悉入地獄乎曰",
    "X15n0302_008:0327b12": "殺盜婬三罪有輕重若論其輕人天報中亦皆有之",
    "X15n0302_008:0327b13": "今言入地獄者乃其罪之重者但於重罪之中又有",
    "X15n0302_008:0327b14": "差等故諸獄不同也。",
    "X15n0302_008:0327b15": "是諸眾生非破律儀(至)本無所有。",
    "X15n0302_008:0327b16": "此明鬼趣之因果也諸趣俱有生鬼者今但言從地",
    "X15n0302_008:0327b17": "獄出乃承上文而言特鬼中下品之一分耳諸眾生",
    "X15n0302_008:0327b18": "等造地獄業歷劫焦然罪畢出獄但尚有鬼業未報",
    "X15n0302_008:0327b19": "故今出獄受諸鬼形貪物為罪者心生愛著不能自",
    "X15n0302_008:0327b20": "釋故遇物即附之以成形名為怪鬼乃附金銀鏡劒",
    "X15n0302_008:0327b21": "等物而成怪者是也貪色為罪者婬心飄蕩欲火焦",
    "X15n0302_008:0327b22": "乾故遇風成形名為魃鬼乃主旱為虐者也貪惑為",
    "X15n0302_008:0327b23": "罪者詐現虗妄迷惑世人故遇畜附之以成形名為",
    "X15n0302_008:0327b24": "魅鬼乃妖狐為怪雞鼠成精能惑亂人者是也貪恨",
    "X15n0302_008:0327c01": "為罪者[銜金+缶]恨不忘積惱成毒故遇毒蟲附之成形名",
    "X15n0302_008:0327c02": "蠱毒鬼乃毒蟲有靈能放毒殺人者是也貪憶為罪",
    "X15n0302_008:0327c03": "者思憶不遂力衰成怨故遇災衰之處成形名為癘",
    "X15n0302_008:0327c04": "鬼乃行瘟散痘作諸病之鬼是也貪傲為罪者空腹",
    "X15n0302_008:0327c05": "高心虗驕恃氣故遇猛火之氣以成形名為餓鬼乃",
    "X15n0302_008:0327c06": "饑火焦然不得飲食者是也貪罔為罪者心行暗昧",
    "X15n0302_008:0327c07": "罔冐他人故遇幽暗之氣以成形名為魘鬼乃夜中",
    "X15n0302_008:0327c08": "魘壓寐人者是也貪明為罪者妄希高明中無正見",
    "X15n0302_008:0327c09": "故遇山川日月之精氣因而成形名為魍魎鬼魍山",
    "X15n0302_008:0327c10": "澤之精也魎木石之怪也貪成為罪者樂為奔役成",
    "X15n0302_008:0327c11": "褫妄業故遇明靈之氣以成形名役使鬼乃依附明",
    "X15n0302_008:0327c12": "神為驅使者是也貪黨為罪者背公結黨依附諂佞",
    "X15n0302_008:0327c13": "故遇人即附之以成形名傳送鬼乃附巫祝之屬傳",
    "X15n0302_008:0327c14": "送禍福者是也此十種鬼皆以純情之業墮獄受報",
    "X15n0302_008:0327c15": "其罪既畢而復上出為鬼者乃妄想業之所自招耳",
    "X15n0302_008:0327c16": "若悟覺心則本妙圓明之中不容他物果何鬼趣之",
    "X15n0302_008:0327c17": "有哉。○此十貪古解多局配十因唯溫陵謂是諸餘",
    "X15n0302_008:0327c18": "雜業不必局配余詳此文明謂地獄是純情之業鬼",
    "X15n0302_008:0327c19": "是妄想之業下復云鬼業既盡則情與想二俱成空",
    "X15n0302_008:0327c20": "灼知十貪乃鬼業不宜配地獄十因也又十貪配十",
    "X15n0302_008:0327c21": "因有二三難從如貪憶配瞋或配冤貪成配枉或配",
    "X15n0302_008:0327c22": "詐牽強甚矣故以不配為是。",
    "X15n0302_008:0327c23": "復次阿難鬼業既盡(至)妄想凝結。",
    "X15n0302_008:0327c24": "此明畜生趣之因果也諸趣俱有生畜者今單就鬼",
    "X15n0302_008:0328a01": "中來者言之亦承上文之序也前鬼業既盡則是獄",
    "X15n0302_008:0328a02": "因之情鬼因之想二俱成空故必出鬼倫生人間但",
    "X15n0302_008:0328a03": "以人間之債負未酬故必身為畜以酬之物怪之鬼",
    "X15n0302_008:0328a04": "其命在物物壞則命亦盡生於世間多為梟類以昔",
    "X15n0302_008:0328a05": "因貪物貪心既甚勢必相奪相傾不顧父母故今為",
    "X15n0302_008:0328a06": "梟而食父母卒亦遭子之食也風魃之鬼其命在風",
    "X15n0302_008:0328a07": "風消則命亦盡生於世間多為咎徵如鼯鼠呼人啇",
    "X15n0302_008:0328a08": "羊舞水之類以昔為鬼能為旱災故今為畜仍為災",
    "X15n0302_008:0328a09": "兆也畜魅之鬼其命在畜畜死則命亦盡生於世間",
    "X15n0302_008:0328a10": "多為狐類以昔為鬼能感人故今為畜仍為妖狐也",
    "X15n0302_008:0328a11": "蟲蠱之鬼其命在蟲蟲滅則命亦盡生於世間多為",
    "X15n0302_008:0328a12": "毒類以昔為鬼而懷毒故今為畜亦懷毒也衰癘之",
    "X15n0302_008:0328a13": "鬼其命在衰衰氣窮則命亦盡生於世間多為蛔類",
    "X15n0302_008:0328a14": "以昔為鬼入人身中為病故今為畜亦入人身中以",
    "X15n0302_008:0328a15": "居也受氣之鬼其命在氣氣銷則命亦盡生於世間",
    "X15n0302_008:0328a16": "多為食類即充饋之畜以昔為鬼而饑虗想食故今",
    "X15n0302_008:0328a17": "為畜即為食類也著幽之鬼其命在幽幽氣銷則命",
    "X15n0302_008:0328a18": "亦盡生於世間多為服類即牛馬之屬以昔為鬼好",
    "X15n0302_008:0328a19": "魘人故今為畜為人服乘也合精之鬼其命在精精",
    "X15n0302_008:0328a20": "銷則命亦盡生於世間多為應類如春燕秋鴻之類",
    "X15n0302_008:0328a21": "以精乃日月四時之靈氣昔為鬼而合精故今為畜",
    "X15n0302_008:0328a22": "亦必應節序也明靈之鬼其命在明明靈銷則命亦",
    "X15n0302_008:0328a23": "盡生於世間多為休徵即嘉鳳祥麟之屬以昔為鬼",
    "X15n0302_008:0328a24": "帶明靈之氣故今為畜乃為瑞兆也依人之鬼其命",
    "X15n0302_008:0328b01": "在人人死則命亦盡生於世間多為循類即猫犬之",
    "X15n0302_008:0328b02": "屬以昔為鬼而依人故今為畜仍馴服於人也此等",
    "X15n0302_008:0328b03": "十畜皆由鬼業既乾乃為畜生以酬宿債皆自妄業",
    "X15n0302_008:0328b04": "之所招若悟覺心果何業報之有哉今觀三途惡報",
    "X15n0302_008:0328b05": "非從外得本有覺心原無是事但妄想既堅究竟成",
    "X15n0302_008:0328b06": "有一犯其因淪墮非淺未可徒誇虗見托言本空即",
    "X15n0302_008:0328b07": "如目前境界豈不全虗然少有相忤便隨境轉則所",
    "X15n0302_008:0328b08": "謂空者又安在哉或又為之說曰婬怒癡即戒定慧",
    "X15n0302_008:0328b09": "此乃妄引經文全乖佛旨即同破法之愆永成地獄",
    "X15n0302_008:0328b10": "之種學者可不戒哉。○按經言生畜生道者其因尚",
    "X15n0302_008:0328b11": "多非止償債償債特其一途之義至今經十畜均言",
    "X15n0302_008:0328b12": "償債者亦約大分言之未盡然也然佛於此再三者",
    "X15n0302_008:0328b13": "何葢為人言之也凡人與畜遇者或傷其命或食其",
    "X15n0302_008:0328b14": "肉或用其力或取其身分或悅其聲色是畜之遇人",
    "X15n0302_008:0328b15": "者多償債人之遇畜者多索債從是互相徵取互相",
    "X15n0302_008:0328b16": "誅戮起輪迴業無有息期豈不大可憐愍哉故佛喫",
    "X15n0302_008:0328b17": "緊言之意殊深矣嗚呼可不慎哉。",
    "X15n0302_008:0328b18": "復次阿難從是畜生(至)可憐愍者。",
    "X15n0302_008:0328b19": "此明人趣之因果也諸趣俱有生人者今獨就畜生",
    "X15n0302_008:0328b20": "來者言之亦承上文之序也彼十畜酬債已畢當脫",
    "X15n0302_008:0328b21": "畜趣且以先有善業所招故得復人形但為畜時酬",
    "X15n0302_008:0328b22": "債已足而取者或越其分如非理苦役縱意食噉喂",
    "X15n0302_008:0328b23": "養不到鞭策無度等是也取既越分畜心不甘今復",
    "X15n0302_008:0328b24": "人形必來返徵其人或有定慧或有福德則不捨人",
    "X15n0302_008:0328c01": "身還其所剩如福德既微必身為畜以還之若所負",
    "X15n0302_008:0328c02": "止於錢物力役則償足自停若殺其命食其肉縱經",
    "X15n0302_008:0328c03": "塵剎互相誅食無有已時惟是得正定力可以超出",
    "X15n0302_008:0328c04": "得佛出世力可以解救非此二者則己之實難矣今",
    "X15n0302_008:0328c05": "十畜之復人形雖是宿善根力而以為畜之性參之",
    "X15n0302_008:0328c06": "成十類焉梟倫為人參合頑類以梟性凶頑不義故",
    "X15n0302_008:0328c07": "今仍感凶頑也咎徵為人參合異類以咎徵宿為災",
    "X15n0302_008:0328c08": "異故今仍感怪異也狐倫為人參合庸類以狐好惑",
    "X15n0302_008:0328c09": "人故今為庸鄙無識之流也毒倫為人參合狠類以",
    "X15n0302_008:0328c10": "毒物害人無慈故今仍感狠毒也蛔倫為人參合微",
    "X15n0302_008:0328c11": "類以蛔附物卑微故今仍感卑微也食倫為人參合",
    "X15n0302_008:0328c12": "柔類以食物柔弱不勇故今仍感柔弱也服倫為人",
    "X15n0302_008:0328c13": "參合勞類以服物奔役不息故今仍感勞苦也應物",
    "X15n0302_008:0328c14": "為人參合文類以應物出於精耀故仍今感文乃少",
    "X15n0302_008:0328c15": "近文雅之人也休徵為人參合明類以休徵出於明",
    "X15n0302_008:0328c16": "靈故今仍感明乃少具世智之流也循倫為人參合",
    "X15n0302_008:0328c17": "達顯以久依於人故今仍感達乃通達人情之類也",
    "X15n0302_008:0328c18": "此十類昔因債滿今復人形由是業計顛倒仍爾相",
    "X15n0302_008:0328c19": "生相殺則輾轉不息深可憐愍非如來正法之力又",
    "X15n0302_008:0328c20": "安能銷其業計而遏其輪轉哉。",
    "X15n0302_008:0328c21": "復有從人不依正覺(至)散入諸趣。",
    "X15n0302_008:0328c22": "此明仙趣之因果也仙趣諸經皆不別列以攝在人",
    "X15n0302_008:0328c23": "鬼二趣也今別列者以其壽稍長亦具五通比天為",
    "X15n0302_008:0328c24": "劣比人為勝比鬼則又清虗閑逸且無幽陰之氣也",
    "X15n0302_008:0329a01": "此趣獨從人中來但不悟正覺唯依妄念而修專存",
    "X15n0302_008:0329a02": "妄想堅固其形休止於深山絕人之境凡有十種有",
    "X15n0302_008:0329a03": "堅固食餌者如胡麻蓮芡等草木之實可充食者服",
    "X15n0302_008:0329a04": "久不息食功圓成故能壯身延年但不能飛行名地",
    "X15n0302_008:0329a05": "行仙有堅固草木者如松柏紫芝等草木中可為藥",
    "X15n0302_008:0329a06": "者服久不息藥功圓成故能身輕如飛名飛行仙有",
    "X15n0302_008:0329a07": "堅固金石者如烹鉛鍊汞九轉八還之類化煉功成",
    "X15n0302_008:0329a08": "點化凡軀易為輕妙故能遊行萬里自在無礙名遊",
    "X15n0302_008:0329a09": "行仙有堅固動止者乘陰陽運止之機調元氣升降",
    "X15n0302_008:0329a10": "之節氣極精微故能凌空而行名空行仙有堅固津",
    "X15n0302_008:0329a11": "液者如鼓天池嚥津液等積潤功成不交世欲與天",
    "X15n0302_008:0329a12": "無異名天行仙有堅固精色者如采日精吸月華等",
    "X15n0302_008:0329a13": "吸粹功成自能發通名通行仙有堅固呪禁者專持",
    "X15n0302_008:0329a14": "神呪禁止異緣術法功成妙契仙道故名道行仙有",
    "X15n0302_008:0329a15": "堅固思念者如繫心臍下存想頂門等思憶專凝自",
    "X15n0302_008:0329a16": "能發照名照行仙有堅固交遘者以意媒合離女坎",
    "X15n0302_008:0329a17": "男合於中宮以結仙胎其行精而非世欲之麤也名",
    "X15n0302_008:0329a18": "精行仙有堅固變化者存想化理心發邪悟故能大",
    "X15n0302_008:0329a19": "作變化其行絕世名絕行仙此十種仙皆是從人中",
    "X15n0302_008:0329a20": "鍊心積功累德但不依正覺而修所以別得生理別",
    "X15n0302_008:0329a21": "受仙身壽千萬歲住於深山絕島人跡不及之境斯",
    "X15n0302_008:0329a22": "乃一時暫住終屬輪迴以其總屬妄想流轉非真三",
    "X15n0302_008:0329a23": "昧故報盡還來散入諸趣也學者可不知所擇哉。",
    "X15n0302_008:0329a24": "阿難諸世間人不求常住(至)名為欲界。",
    "X15n0302_008:0329b01": "此下明天趣之因果也天趣大約分三有欲界天有",
    "X15n0302_008:0329b02": "色界天有無色界天今初言欲界六天者以此等天",
    "X15n0302_008:0329b03": "飲食婬愛眠睡三欲皆具故也其得生者前三天以",
    "X15n0302_008:0329b04": "十善為因後三天兼禪定為因今經獨就婬愛輕重",
    "X15n0302_008:0329b05": "以分高下者以婬欲為輪迴之根本故前明淪墮心",
    "X15n0302_008:0329b06": "始於此今明升越亦必始於此意欲使學者雖未能",
    "X15n0302_008:0329b07": "成就定慧且疾斷其根本則輪迴可出也若世間人",
    "X15n0302_008:0329b08": "不求常住正果其於自己妻妾恩愛難捨但於他色",
    "X15n0302_008:0329b09": "無邪婬心則欲心有節自然澄鎣光明故命終受生",
    "X15n0302_008:0329b10": "心能升居須彌之半隣於日月名四大天王天以此",
    "X15n0302_008:0329b11": "天有四王各治一方故名也若人於己妻妾婬愛微",
    "X15n0302_008:0329b12": "薄澹於前天但於淨居之時未能忘念此人命終受",
    "X15n0302_008:0329b13": "生必能超日月而上升居須彌之頂名忉利天忉利",
    "X15n0302_008:0329b14": "此云三十三以此天四方各有八天中有一天故總",
    "X15n0302_008:0329b15": "名三十三也若人逢欲暫交去無思憶動少靜多勝",
    "X15n0302_008:0329b16": "於前天此人命終受生必能離須彌頂超住空中不",
    "X15n0302_008:0329b17": "假日月身有光明名須燄摩天須燄摩此云時分以",
    "X15n0302_008:0329b18": "此天日月上照不及但以蓮華開合分晝夜故名也",
    "X15n0302_008:0329b19": "若人一切時中欲心不動但欲境逼迫未能違拒此",
    "X15n0302_008:0329b20": "靜心復勝於前此人命終受生必上昇精微之境不",
    "X15n0302_008:0329b21": "與下界相接劫壞三災亦不能及名兜率陀天兜率",
    "X15n0302_008:0329b22": "陀此云知足此天有內院外院經云上昇精微等乃",
    "X15n0302_008:0329b23": "內院也外院難語精微三災可及佛不言者舉勝以",
    "X15n0302_008:0329b24": "該劣也若人全無欲念為欲境橫陳應之行事味同",
    "X15n0302_008:0329c01": "嚼蠟以無味復勝於前此人命終受生必能超登變",
    "X15n0302_008:0329c02": "化之境名樂變化天以此天能自變化樂具以自受",
    "X15n0302_008:0329c03": "用也若人無世間心行世間事而神超境外全不相",
    "X15n0302_008:0329c04": "涉以神超復勝於前此人命終必能徧超下天有化",
    "X15n0302_008:0329c05": "無化之境名他化自在天以此天不假自化由他化",
    "X15n0302_008:0329c06": "現自在受用也此上六天形雖出動不拘人界但心",
    "X15n0302_008:0329c07": "迹未全離欲故自此以還直至阿鼻總名欲界也。",
    "X15n0302_008:0329c08": "楞嚴經略疏卷之八"
}