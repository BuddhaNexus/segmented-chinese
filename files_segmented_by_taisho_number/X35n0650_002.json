{
    "X35n0650_002:0204a01": "觀普賢菩薩行法經義疏卷下",
    "X35n0650_002:0204a02": "天台沙門　處咸　續解",
    "X35n0650_002:0204a03": "△從汝今應當下示六根悔罪也然精明寶覺名",
    "X35n0650_002:0204a04": "自在王常住無虧本無生滅葢由靈知強覺成六",
    "X35n0650_002:0204a05": "情根流蕩不還成因感果汩沒苦海如旋火輪若",
    "X35n0650_002:0204a06": "欲復性歸源應修悔法成佛菩提起用利物功由",
    "X35n0650_002:0204a07": "於此矣故楞嚴經云阿難汝欲識知俱生無明使",
    "X35n0650_002:0204a08": "汝輪轉生死結根唯汝六根更無佗物汝復欲知",
    "X35n0650_002:0204a09": "無上菩提令汝速證安樂解脫最靜玅常亦汝六",
    "X35n0650_002:0204a10": "根更非佗物是也懺悔之法所行三昧即半行半",
    "X35n0650_002:0204a11": "坐也勸發品云若行若坐思惟是經懺有三種此",
    "X35n0650_002:0204a12": "經文備一作法即三七日二取相見普賢等三無",
    "X35n0650_002:0204a13": "生我心自空等是雖有三種而以理為主苟以無",
    "X35n0650_002:0204a14": "生為主千年闇室一燈能破為無難也文為二初",
    "X35n0650_002:0204a15": "正敘二結歎初又二初總標二別示。",
    "X35n0650_002:0204a16": "汝今應當於諸佛前發露先罪至誠懺悔。",
    "X35n0650_002:0204a17": "初文言志誠者心之精實也極乎實相自性而明",
    "X35n0650_002:0204a18": "直云先罪者先則總舉往劫罪則都標六根故知",
    "X35n0650_002:0204a19": "斯文是總明矣。",
    "X35n0650_002:0204a20": "△次別示為二初總釋五段各為四意初正釋經",
    "X35n0650_002:0204a21": "文二助成三設觀進行四果成起教四意生起者",
    "X35n0650_002:0204a22": "為令生解行與經合了生死源觀道彌明遠慕極",
    "X35n0650_002:0204a23": "果果滿起教下化群生一經之玅用橫廣豎深為",
    "X35n0650_002:0204a24": "若此也二別釋為五初眼根二耳根三鼻根四舌",
    "X35n0650_002:0204b01": "根五身意初眼根為二初懺悔覩相二助成示旨",
    "X35n0650_002:0204b02": "初又二初正懺眼根二進觀覩相初又四初罪相",
    "X35n0650_002:0204b03": "二方法三功能四境觀。",
    "X35n0650_002:0204b04": "於無量世眼根因緣貪著諸色以著色故貪愛諸塵",
    "X35n0650_002:0204b05": "以愛塵故受女人身世世生處惑著諸色色壞汝眼",
    "X35n0650_002:0204b06": "為恩愛奴故色使汝經歷三界為此弊使盲無所",
    "X35n0650_002:0204b07": "見。",
    "X35n0650_002:0204b08": "初文云於無量下初罪相也根就能生立稱塵從",
    "X35n0650_002:0204b09": "染污彰名根塵涉入即因緣也又無間滅意為因",
    "X35n0650_002:0204b10": "根塵空等為緣又不了一法界為因起見愛為緣",
    "X35n0650_002:0204b11": "因緣和合眾罪得起貪著諸色者凡夫依正青黃",
    "X35n0650_002:0204b12": "赤白長短方圓等色也眾生不了染著生愛愛河",
    "X35n0650_002:0204b13": "洄澓沒不知出女人以貪愛為本縱得人身無丈",
    "X35n0650_002:0204b14": "夫報即等流果也又未見佛性者皆名女人大經",
    "X35n0650_002:0204b15": "云設是女人若見佛性名為男子世世生處等者",
    "X35n0650_002:0204b16": "例述三世因果也真淨慧眼與佛眼而為惡色所",
    "X35n0650_002:0204b17": "盲八百功德因而盪盡故云壞也恩愛即主驅役",
    "X35n0650_002:0204b18": "不息遂使寶覺全身漏落諸有嗚呼迷色迷根造",
    "X35n0650_002:0204b19": "業招報碌碌愚夫識之者寡。",
    "X35n0650_002:0204b20": "△二方法。",
    "X35n0650_002:0204b21": "今誦大乘方等經典此經中說十方諸佛色身不滅",
    "X35n0650_002:0204b22": "汝今得見審實爾不眼根不善傷害汝多隨順我語",
    "X35n0650_002:0204b23": "歸向諸佛釋迦牟尼佛說汝眼根所有罪咎諸佛菩",
    "X35n0650_002:0204b24": "薩慧眼法水願與洗除令得清淨作是語已徧禮十",
    "X35n0650_002:0204c01": "方佛向釋迦牟尼佛大乘經典復作是言我今所懺",
    "X35n0650_002:0204c02": "眼根重罪障蔽穢濁盲無所見願佛大慈哀愍覆護",
    "X35n0650_002:0204c03": "普賢菩薩乘大法船普度一切十方無量諸菩薩伴",
    "X35n0650_002:0204c04": "唯願慈哀聽我悔過眼根不善惡業障法如是三說",
    "X35n0650_002:0204c05": "五體投地正念大乘心不忘捨是名懺悔眼根罪法",
    "X35n0650_002:0204c06": "稱諸佛名燒香散華發大乘意懸繒旛葢。",
    "X35n0650_002:0204c07": "文為二初正行又二初示罪又二初方法者令誦",
    "X35n0650_002:0204c08": "大乘也此經者即法華中常在靈鷲山分身多寶",
    "X35n0650_002:0204c09": "有感即現今幸得見罪滅非虗故問之以審實又",
    "X35n0650_002:0204c10": "云不善者重舉罪深勸禮求淨也釋迦佛說者如",
    "X35n0650_002:0204c11": "經所明六習因也慧眼即佛眼第一也第一義空",
    "X35n0650_002:0204c12": "能盪相著義之如水耳若行人能知色塵本性空",
    "X35n0650_002:0204c13": "寂雖是肉眼即是佛菩薩之慧眼也二例今此文",
    "X35n0650_002:0204c14": "中舉慧眼法水若例下文諸根合云慧耳法水等",
    "X35n0650_002:0204c15": "次請救言障蔽穢濁者實理被覆曰障蔽色塵染",
    "X35n0650_002:0204c16": "污曰穢濁三聖之懷以慈為本我今在苦冀哀憫",
    "X35n0650_002:0204c17": "之我今孤露願覆護之普賢是三昧中之主願以",
    "X35n0650_002:0204c18": "智舟度生死海以我沒溺其亦久矣十方菩薩是",
    "X35n0650_002:0204c19": "我良伴同賜慈哀忍愛悔過次三業結成三說即",
    "X35n0650_002:0204c20": "口業五體即身業正念即意業三業精至轉障成",
    "X35n0650_002:0204c21": "德懺悔之道備矣二示助成稱佛名者召出本覺",
    "X35n0650_002:0204c22": "也破無明闇用觀智火燒法性香散萬行華嚴三",
    "X35n0650_002:0204c23": "覺地旛即翻迷生解葢乃慈覆羣生大乘之意稍",
    "X35n0650_002:0204c24": "明眼根之罪即滅。",
    "X35n0650_002:0205a01": "△三顯功能。",
    "X35n0650_002:0205a02": "說眼過患懺悔罪者此人現世見釋迦牟尼佛及見",
    "X35n0650_002:0205a03": "分身無量諸佛阿僧祇劫不墮惡道大乘力故大乘",
    "X35n0650_002:0205a04": "願故恒與一切陀羅尼菩薩共為眷屬。",
    "X35n0650_002:0205a05": "現世見佛論於生善未來不墮論於破惡大乘願",
    "X35n0650_002:0205a06": "力遂獲總持火就燥水流溼生善滅惡乃得與菩",
    "X35n0650_002:0205a07": "薩為眷屬矣故經云勸人坐聽經轉身得與陀羅",
    "X35n0650_002:0205a08": "尼菩薩共生一處是也。",
    "X35n0650_002:0205a09": "△四結成境觀。",
    "X35n0650_002:0205a10": "作是念者是為正念若佗念者名為邪念是名眼根",
    "X35n0650_002:0205a11": "初境界相。",
    "X35n0650_002:0205a12": "作是念者智冥於境也正念者境即是觀也境智",
    "X35n0650_002:0205a13": "對敵是名為邪境智冥亡此亡亦亡始名為正然",
    "X35n0650_002:0205a14": "眼根若淨則諸根亦淨經云一處若調伏六用皆",
    "X35n0650_002:0205a15": "不成今先眼淨而然後又悔餘根者大聖人具示",
    "X35n0650_002:0205a16": "悔法使行人知諸根過德次第應爾。",
    "X35n0650_002:0205a17": "△淨眼根下第二進觀復二初心請二佛讚。",
    "X35n0650_002:0205a18": "淨眼根已復更誦讀大乘經典晝夜六時胡跪懺悔",
    "X35n0650_002:0205a19": "而作是言我今云何但見釋迦牟尼佛分身諸佛不",
    "X35n0650_002:0205a20": "見多寶佛塔全身舍利多寶佛塔恒在不滅我濁惡",
    "X35n0650_002:0205a21": "眼是故不見作是語已復更懺悔過七日已多寶佛",
    "X35n0650_002:0205a22": "塔從地湧出釋迦牟尼佛即以右手開其塔戶見多",
    "X35n0650_002:0205a23": "寶佛入普現色身三昧一一毛孔流出恒河沙微塵",
    "X35n0650_002:0205a24": "數光明有百千萬億化佛此相現時行者歡喜偈讚",
    "X35n0650_002:0205b01": "繞塔七帀已。",
    "X35n0650_002:0205b02": "初又二初釋請見多寶者以聽經誓重弘護願深",
    "X35n0650_002:0205b03": "故也實相尊貴如寶寶具眾德曰多故名也全身",
    "X35n0650_002:0205b04": "者簡非碎身也及以法報恒在不滅即事顯玅見",
    "X35n0650_002:0205b05": "三身之體同也問玅經先現塔次集分身今經先",
    "X35n0650_002:0205b06": "集後現何耶答彼經證前起後塔為集經今乃通",
    "X35n0650_002:0205b07": "貫前後集為塔緣以表二修顯法身常住濁惡眼",
    "X35n0650_002:0205b08": "者為惡色所染不覩聖相若旨兒處寶藏一無所",
    "X35n0650_002:0205b09": "見二見相者上空聲令見今獲覩全身聖人乘時",
    "X35n0650_002:0205b10": "化儀如是從地湧出表不來而來本覺開明也手",
    "X35n0650_002:0205b11": "開塔戶表玅智資禪見如來藏也普現色身者一",
    "X35n0650_002:0205b12": "普現內色二普現外色皆如影響周徧法界又光",
    "X35n0650_002:0205b13": "化諸佛示今古道同聖相既現行人繞塔感應道",
    "X35n0650_002:0205b14": "交不可思議。",
    "X35n0650_002:0205b15": "△二佛讚。",
    "X35n0650_002:0205b16": "多寶如來出大音聲讚言法子汝今真實能行大乘",
    "X35n0650_002:0205b17": "隨順普賢眼根懺悔以是因緣我至汝所為汝證明",
    "X35n0650_002:0205b18": "說是語已讚言善哉善哉釋迦牟尼佛能說大法雨",
    "X35n0650_002:0205b19": "大法雨成就濁惡諸眾生等。",
    "X35n0650_002:0205b20": "文二初多寶興讚者圓音美進行人也述所修非",
    "X35n0650_002:0205b21": "邪合一道無外故曰真實次讚釋迦淨土談圓收",
    "X35n0650_002:0205b22": "機尚易穢邦演玅化物尤難所以讚也大法者開",
    "X35n0650_002:0205b23": "顯圓乘也說之者使法界眾生性覺地中三因種",
    "X35n0650_002:0205b24": "子根莖發茂故諭之如雨法華雨大法雨即其意",
    "X35n0650_002:0205c01": "也。",
    "X35n0650_002:0205c02": "二結示經旨又二初指玅二結歎初又三初示理",
    "X35n0650_002:0205c03": "然眼自在王即如來藏本無生滅二示過初通者",
    "X35n0650_002:0205c04": "如何於此玅湛覺中明闇相形趣外奔逸二別者",
    "X35n0650_002:0205c05": "以奔逸故所以見不超色成所知根根紆昏塵果",
    "X35n0650_002:0205c06": "招苦惱故命終時先見猛火滿十方界二者神識",
    "X35n0650_002:0205c07": "飛墜乘流入無間獄發明二相一者明見徧見惡",
    "X35n0650_002:0205c08": "物生無量畏二者闇見寂然不見生無量恐罪畢",
    "X35n0650_002:0205c09": "為人迷盲愈甚對十力前不識諸佛二乘之人真",
    "X35n0650_002:0205c10": "諦之目為瞙所翳金剛寶藏變為鬼虎違失如來",
    "X35n0650_002:0205c11": "真實知見權教菩薩自此以前名邪見人愛見大",
    "X35n0650_002:0205c12": "悲經歷三界一指二指俱云不見闇中人杭空中",
    "X35n0650_002:0205c13": "鵝鴈結者如是皆由背失見精起業招報其相如",
    "X35n0650_002:0205c14": "是二若欲脫除當勤事理了眼法界體見無生理",
    "X35n0650_002:0205c15": "即知前塵非明闇來非從根出不從空有見無見",
    "X35n0650_002:0205c16": "相唯一靈明加修五悔誦念大乘正助合行內外",
    "X35n0650_002:0205c17": "兼運故得眼根重罪豁然氷釋三果成又二初果",
    "X35n0650_002:0205c18": "成者於眼根中乘一大車不動而運塵銷覺朗父",
    "X35n0650_002:0205c19": "母肉眼即能徹視釋迦多寶常獲利瞻眼根入定",
    "X35n0650_002:0205c20": "餘根出說寶車高廣遊於四方次起教五眼具足",
    "X35n0650_002:0205c21": "成佛菩提施作佛事起菩薩根普令一切開正法",
    "X35n0650_002:0205c22": "眼今懺眼根其功若此有智若聞敢不信受苟能",
    "X35n0650_002:0205c23": "行之保不虗淵哉玄哉不可思議。",
    "X35n0650_002:0205c24": "△是時行者下第二懺耳根為二初釋經二助成",
    "X35n0650_002:0206a01": "釋經為四初請法二教懺三陳罪四覩相。",
    "X35n0650_002:0206a02": "是時行者見多寶佛塔已復至普賢菩薩所合掌敬",
    "X35n0650_002:0206a03": "禮白言大師教我懺悔。",
    "X35n0650_002:0206a04": "初行者請法已覩寶塔將懺耳根懺必依師故先",
    "X35n0650_002:0206a05": "敬請言大師者軌範名師尊上名大普賢首行使",
    "X35n0650_002:0206a06": "人悔過良軌範也。",
    "X35n0650_002:0206a07": "△次教懺又二初普賢下示意二汝於下正懺。",
    "X35n0650_002:0206a08": "普賢復言汝於多劫耳根因緣隨逐外聲聞玅音時",
    "X35n0650_002:0206a09": "心生惑著聞惡聲時起百八種煩惱賊害如此惡耳",
    "X35n0650_002:0206a10": "報得惡事恒聞惡聲生諸攀緣顛倒聽故當墮惡道",
    "X35n0650_002:0206a11": "邊地邪見不聞法處。",
    "X35n0650_002:0206a12": "初文二初法懺不知罪相則心無懇迫次譬者譬",
    "X35n0650_002:0206a13": "如醫師示人有必死之病則懇服名藥且不以苦",
    "X35n0650_002:0206a14": "口為厭也示罪又二正示言因緣者根塵和合也",
    "X35n0650_002:0206a15": "又無明惑為因不了生法二空為緣外聲者金石",
    "X35n0650_002:0206a16": "絲竹淫哇等聲又浪褒虗美令人熈怡生愛雖是",
    "X35n0650_002:0206a17": "毒箭而惑之以為美此名玅聲怪禽惡獸音響獝",
    "X35n0650_002:0206a18": "狘又面許背毀令人生瞋雖如響答其體非實而",
    "X35n0650_002:0206a19": "而疾之不為美此名惡聲若不了諸法性空孰不",
    "X35n0650_002:0206a20": "於此玅惡二聲而妄生煩惱百八種者六根各生",
    "X35n0650_002:0206a21": "三受三受之中各有陰有集陰集通三世合論百",
    "X35n0650_002:0206a22": "八六根通辨如是惑著傷法身損慧命故義同賊",
    "X35n0650_002:0206a23": "害由煩惱為因招有漏果故曰報得縱曰玅音無",
    "X35n0650_002:0206a24": "生善義彌生屢劫驅人墮苦名為惡聲惡道則三",
    "X35n0650_002:0206b01": "塗四趣邊地則島夷荒服邪見則撥無因果耳根",
    "X35n0650_002:0206b02": "招報實無量無數且略指此耳。",
    "X35n0650_002:0206b03": "△二教懺行者受教既知病已令服名藥。",
    "X35n0650_002:0206b04": "汝於今日誦持大乘功德海藏以是因緣見十方佛",
    "X35n0650_002:0206b05": "多寶佛塔現為汝證汝應自當說己過惡懺悔諸罪。",
    "X35n0650_002:0206b06": "功德者無上佛乘有生善功具滅惡德所詮三諦",
    "X35n0650_002:0206b07": "橫無邊表豎無底際具足一切清淨法門名為海",
    "X35n0650_002:0206b08": "藏。",
    "X35n0650_002:0206b09": "△三陳罪病。",
    "X35n0650_002:0206b10": "是時行者聞是語已復更合掌五體投地而作是言",
    "X35n0650_002:0206b11": "正徧知世尊現為我證方等經典為慈悲主唯願觀",
    "X35n0650_002:0206b12": "我聽我所說我從多劫乃至今身耳根因緣聞聲惑",
    "X35n0650_002:0206b13": "著如膠草聞惡聲時起煩惱毒處處惑著無暫停時",
    "X35n0650_002:0206b14": "坐此竅聲勞我神識墜墮三塗今始覺知向諸世尊",
    "X35n0650_002:0206b15": "發露懺悔。",
    "X35n0650_002:0206b16": "文為二初叩應者正服藥也正徧知者知三際無",
    "X35n0650_002:0206b17": "生滅十號中一對此極果無上醫王求為證明則",
    "X35n0650_002:0206b18": "罪惑之病可滅也方等典即是法身有冥熏之功",
    "X35n0650_002:0206b19": "則耳根之德可生也人尊法勝醫玅藥靈患者有",
    "X35n0650_002:0206b20": "仗托也二陳罪為二初懺中敘昔起過辭略同前",
    "X35n0650_002:0206b21": "文中言坐者被罪也由內溺故執於聲塵竅穴不",
    "X35n0650_002:0206b22": "明若膠之黏草非唯聲塵被黏當知三惡道亦為",
    "X35n0650_002:0206b23": "所黏也嗚呼根塵之坑陷人也如此次既知此已",
    "X35n0650_002:0206b24": "約悟求懺了本性常名曰覺知不敢隱覆無始濁",
    "X35n0650_002:0206c01": "惡故須發露例上當云慧耳法水願與洗除。",
    "X35n0650_002:0206c02": "△四覩相。",
    "X35n0650_002:0206c03": "既懺悔已見多寶佛放大光明其光金色徧照東方",
    "X35n0650_002:0206c04": "及十方界無量諸佛身真金色東方空中作是唱言",
    "X35n0650_002:0206c05": "此佛世尊號曰善德亦有無數分身諸佛坐寶樹下",
    "X35n0650_002:0206c06": "師子座上結加趺坐是諸世尊一切皆入普現色身",
    "X35n0650_002:0206c07": "三昧皆作是言善哉善哉善男子汝今讀誦大乘經",
    "X35n0650_002:0206c08": "典汝所誦者是佛境界。",
    "X35n0650_002:0206c09": "文為三初光照十方者光有三一色光二智光三",
    "X35n0650_002:0206c10": "第一義光光所照處十方洞朗次東方空聲告者",
    "X35n0650_002:0206c11": "結上功成而起後境也諸佛道同例有分身佛名",
    "X35n0650_002:0206c12": "善德者常樂究竟故也三諸世尊皆入三昧者示",
    "X35n0650_002:0206c13": "行同也定名普現則微塵剎土無所不徧也亦讚",
    "X35n0650_002:0206c14": "誦經是佛境界無離文字見解脫也。",
    "X35n0650_002:0206c15": "二助成有三初示理明過二設觀進行三果成起",
    "X35n0650_002:0206c16": "教今初示理者耳根精明性本覺湛不同木石非",
    "X35n0650_002:0206c17": "生非滅過者因背本聞循聲流轉如鳥之在網啄",
    "X35n0650_002:0206c18": "一捨一凡夫業習為聲轉故則臨終時先見波濤",
    "X35n0650_002:0206c19": "沒溺天地亡者神識降注乘流入無間獄發明二",
    "X35n0650_002:0206c20": "相一者開聽聽種種閙精神愗亂二者閉聽寂無",
    "X35n0650_002:0206c21": "所聞幽魄沈沒報畢為人生在邊地及墮邪見不",
    "X35n0650_002:0206c22": "聞正法二乘滅聞愛習尚在故聞琴起舞身心迷",
    "X35n0650_002:0206c23": "亂了不自安墮空邊地不聞俗諦法處所以在座",
    "X35n0650_002:0206c24": "物若聵人權教菩薩不聞而聞分別諸法墮俗諦",
    "X35n0650_002:0207a01": "邊地不聞中道法處於圓中大涅槃教尚或未聞",
    "X35n0650_002:0207a02": "非邪見而何如是等人皆由迷於聞性或膠於生",
    "X35n0650_002:0207a03": "死或膠偏真或膠但假或膠但中處處貪著墮落",
    "X35n0650_002:0207a04": "生死二進行若欲脫者當了耳聲識三無非實相",
    "X35n0650_002:0207a05": "無有作者亦無受者與法界性無有差別外加苦",
    "X35n0650_002:0207a06": "到正助合行故耳根罪累可以銷蕩三果成中二",
    "X35n0650_002:0207a07": "初果成然後即於耳根乘一大車不動而運塵銷",
    "X35n0650_002:0207a08": "真明不壞耳根而能徧聽入定出說見色覺觸皆",
    "X35n0650_002:0207a09": "得自在次起教即以根塵施作佛事普令一切從",
    "X35n0650_002:0207a10": "聞思修入三摩地耳根法門該羅一切豎深橫廣",
    "X35n0650_002:0207a11": "不可思議。",
    "X35n0650_002:0207a12": "△三說是語已下鼻根亦四初釋經文二助成初",
    "X35n0650_002:0207a13": "文二初普賢教懺二奉教陳罪。",
    "X35n0650_002:0207a14": "說是語已普賢菩薩復更為說懺悔之法汝於前世",
    "X35n0650_002:0207a15": "無量劫中以貪香故分別諸識處處貪著墮落生死",
    "X35n0650_002:0207a16": "汝今應當觀大乘因大乘因者諸法實相。",
    "X35n0650_002:0207a17": "初又二初結前生後二明罪示宗又二初略明罪",
    "X35n0650_002:0207a18": "相二玅示圓宗示相言分別諸識者以聞香故動",
    "X35n0650_002:0207a19": "餘五識或男女身香則牽動眼識餚膳之香則牽",
    "X35n0650_002:0207a20": "動舌識動皆此例無量劫來迷惑不了八百功德",
    "X35n0650_002:0207a21": "從而隱沒如來身香及功德香一切不聞失佛鼻",
    "X35n0650_002:0207a22": "故墮落諸趣欲滅鼻罪顯鼻功德應當觀大乘因",
    "X35n0650_002:0207a23": "大乘者在今經中有相安樂行也以無相心修有",
    "X35n0650_002:0207a24": "相行正道助道咸指實相以為圓因百界三諦咸",
    "X35n0650_002:0207b01": "空假中薝蔔林中不齅餘香圓因既然圓果亦爾",
    "X35n0650_002:0207b02": "釋論云若燈之前後而照物是同。",
    "X35n0650_002:0207b03": "△二奉教陳罪。",
    "X35n0650_002:0207b04": "聞是語已五體投地復更懺悔既懺悔已當作是語",
    "X35n0650_002:0207b05": "南無釋迦牟尼佛南無多寶佛塔南無十方釋迦牟",
    "X35n0650_002:0207b06": "尼分身諸佛作是語已徧禮十方佛南無東方善德",
    "X35n0650_002:0207b07": "佛及分身諸佛如眼所見一一心禮香華供養供養",
    "X35n0650_002:0207b08": "畢已胡跪合掌以種種偈讚歎諸佛既讚歎已說十",
    "X35n0650_002:0207b09": "惡業懺悔諸罪既懺悔已而作是言我於先世無量",
    "X35n0650_002:0207b10": "劫時貪香味觸造作眾惡以是因緣無量世來恒受",
    "X35n0650_002:0207b11": "地獄餓鬼畜生邊地邪見諸不善身如此惡業今日",
    "X35n0650_002:0207b12": "發露歸向諸佛正法之王說罪懺悔。",
    "X35n0650_002:0207b13": "文為四初陳罪中歸命諸佛者乞加被也如文次",
    "X35n0650_002:0207b14": "一一心禮身心俱也能禮所禮二俱空寂十方剎",
    "X35n0650_002:0207b15": "土一切諸佛無有不禮者諸佛不來來我道場我",
    "X35n0650_002:0207b16": "亦不去去至剎土如是身業離身業性前後際斷",
    "X35n0650_002:0207b17": "入法界海是則名為修法供養香離臭而成斷德",
    "X35n0650_002:0207b18": "華悅性而成智慧種種偈讚如安禪合掌以千萬",
    "X35n0650_002:0207b19": "偈讚諸法王三業精至難思之願王也三通陳眾",
    "X35n0650_002:0207b20": "罪上云分別諸識今則通悔十惡四既懺已又別",
    "X35n0650_002:0207b21": "結又二初示昔迷文舉三惡別論報者若於香味",
    "X35n0650_002:0207b22": "觸起瞋瞋者受地獄不善身起貪者受餓鬼身起",
    "X35n0650_002:0207b23": "癡者受畜生身通論報者瞋墮三惡貪癡亦然香",
    "X35n0650_002:0207b24": "雖小事而人不以為然貪著招報識之者寡次如",
    "X35n0650_002:0207c01": "此下結今知發露鼻根一切眾罪中道為法藏中",
    "X35n0650_002:0207c02": "王諸佛契此統王自在故名佛為王歸則反還向",
    "X35n0650_002:0207c03": "則不背滅罪之要也。",
    "X35n0650_002:0207c04": "二助成中初示理者原夫鼻根理性周徧具佛五",
    "X35n0650_002:0207c05": "鼻本來融通過者因循前塵染著不了如刀上蜜",
    "X35n0650_002:0207c06": "嗜者傷舌故諸凡夫鼻根之罪招引惡果則臨終",
    "X35n0650_002:0207c07": "時先見毒氣充塞遠近亡者神識從地踊出入無",
    "X35n0650_002:0207c08": "間獄發明二相一者通聞被諸惡氣熏極心擾二",
    "X35n0650_002:0207c09": "者塞聞氣掩不通悶絕於地二乘之人貪於戒定",
    "X35n0650_002:0207c10": "五分身香墮三無為而不得聞諸佛解脫功德之",
    "X35n0650_002:0207c11": "香權教菩薩分別諸法功德香氣昧為俗諦圓頓",
    "X35n0650_002:0207c12": "之香若燒一丸具足眾氣或未甞齅如是等人皆",
    "X35n0650_002:0207c13": "違齅精失本知見顛倒輪轉不得解脫若欲脫眾",
    "X35n0650_002:0207c14": "惱者當體鼻根離通塞緣寂香臭性不住內外中",
    "X35n0650_002:0207c15": "間自然無破無壞無住無著一如實際離分別性",
    "X35n0650_002:0207c16": "依此懺悔禮讚供養鼻根闇室一燈能破三果成",
    "X35n0650_002:0207c17": "中二初果成即於鼻根運一寶車行大直道八百",
    "X35n0650_002:0207c18": "功德即獲現前起教者乃至果成即以香飯施作",
    "X35n0650_002:0207c19": "佛事普令一切悉證香嚴德藏三昧。",
    "X35n0650_002:0207c20": "△既懺悔已下第四舌根例四初釋經文二助成",
    "X35n0650_002:0207c21": "初文二初令懺舌根二作是下隨懺覩相。",
    "X35n0650_002:0207c22": "既懺悔已身心不解復更讀誦大乘經典大乘力故",
    "X35n0650_002:0207c23": "空中有聲告言法子汝今應當向十方佛讚說大乘",
    "X35n0650_002:0207c24": "於諸佛前自說己過諸佛如來是汝慈父汝當自說",
    "X35n0650_002:0208a01": "舌根所作不善惡業此舌根者動惡業相妄言綺語",
    "X35n0650_002:0208a02": "惡口兩舌誹謗妄語讚歎邪見說無益語如是眾多",
    "X35n0650_002:0208a03": "諸雜惡業鬬遘壞亂法說非法如是眾罪今悉懺悔",
    "X35n0650_002:0208a04": "諸世雄前作是語已五體投地徧禮十方佛合掌長",
    "X35n0650_002:0208a05": "跪當作是語此舌過患無量無邊諸惡業刺從舌根",
    "X35n0650_002:0208a06": "出斷正法輪從此舌起如此惡舌斷功德種於非義",
    "X35n0650_002:0208a07": "中多端強說讚歎邪見如火益薪猶如猛火傷害眾",
    "X35n0650_002:0208a08": "生如飲毒者無瘡疣死如此罪報惡邪不善當墮惡",
    "X35n0650_002:0208a09": "道百劫千劫以妄語故墮大地獄我今歸向南無諸",
    "X35n0650_002:0208a10": "佛發露黑惡。",
    "X35n0650_002:0208a11": "初又三初空聲教悔二教述口過三重結舌根初",
    "X35n0650_002:0208a12": "文者身心不懈即事理兼運也以久劫已來誹謗",
    "X35n0650_002:0208a13": "正教今讚大乘令別治舌罪佛是慈父者由眾生",
    "X35n0650_002:0208a14": "有三因種義在可發得以為子佛三在果轉名三",
    "X35n0650_002:0208a15": "德因果名異天性是同子急告父罪根可拔述過",
    "X35n0650_002:0208a16": "中先述口中四過次云妄語者直言曰言對答曰",
    "X35n0650_002:0208a17": "語言語兩別是故云也讚邪見令人失正念謂撥",
    "X35n0650_002:0208a18": "無因果及斷常等鬪遘者讒侫君父離間骨肉陷",
    "X35n0650_002:0208a19": "君子進小人若蕭瑀衛元嵩之流毀滅佛教此乃",
    "X35n0650_002:0208a20": "鬪遘之雄者也若其美喉舌殺眾生飲酒啗辛破",
    "X35n0650_002:0208a21": "齋毀戒文雖不出例亦懺之今但云眾罪耳是佛",
    "X35n0650_002:0208a22": "法而說為非法非佛法而說為法顛倒惑網難以",
    "X35n0650_002:0208a23": "具述也世雄下重結舌根惡舌傷人痛入骨髓故",
    "X35n0650_002:0208a24": "喻之如刺謗法破僧名斷法輪然斷正法輪但在",
    "X35n0650_002:0208b01": "佛在如障佛說法及請入涅槃之類若佛滅後障",
    "X35n0650_002:0208b02": "人說法并奪僧和合緣竝名相似破轉法輪相似",
    "X35n0650_002:0208b03": "五逆具如俱舍(云云)不順正理名為非義攻乎異",
    "X35n0650_002:0208b04": "端妄生穿鑿如大集經中云講者異說如一斛水",
    "X35n0650_002:0208b05": "解一升酪看似酪色食則無味天神瞋故三災俱",
    "X35n0650_002:0208b06": "起等又律云比丘說法不觀時反名綺語此皆名",
    "X35n0650_002:0208b07": "非義也邪說如火燒壞善種讚之如益薪令邪見",
    "X35n0650_002:0208b08": "彌盛業火蔓延損害眾生戒定慧三不遵佛教自",
    "X35n0650_002:0208b09": "謂教外別傳者率皆邪耳惡因無形如飲毒在內",
    "X35n0650_002:0208b10": "無瘡而死故口招惡果百劫千劫墮大地獄飲銅",
    "X35n0650_002:0208b11": "汁茹焦丸鐵犁耕舌苦報萬狀不可抑忍此皆舌",
    "X35n0650_002:0208b12": "根之虗妄以自咎也。",
    "X35n0650_002:0208b13": "△二作是下覩相二初覩相奉教初又四初空聲",
    "X35n0650_002:0208b14": "告示。",
    "X35n0650_002:0208b15": "作是念時空中有聲南方有佛名栴檀德彼佛亦有",
    "X35n0650_002:0208b16": "無量分身一切諸佛皆說大乘除滅罪惡。",
    "X35n0650_002:0208b17": "佛名栴檀德者四德果成如香普熏令諸眾生離",
    "X35n0650_002:0208b18": "三惑臭例有分身如文。",
    "X35n0650_002:0208b19": "△次懺已再禮。",
    "X35n0650_002:0208b20": "如此眾罪今向十方無量諸佛大悲世尊發露黑惡",
    "X35n0650_002:0208b21": "誠心懺悔說是語已五體投地復禮諸佛。",
    "X35n0650_002:0208b22": "以生死陰軀詣實相理地成五分法身是以禮也",
    "X35n0650_002:0208b23": "應了色心叵得徧禮剎海一切如來感應難思如",
    "X35n0650_002:0208b24": "帝珠互映不然吾恐擲空缾以救火以缾中無水",
    "X35n0650_002:0208c01": "火必難滅矣。",
    "X35n0650_002:0208c02": "△三光加。",
    "X35n0650_002:0208c03": "是時諸佛復放光明照行者身令其身心自然歡喜",
    "X35n0650_002:0208c04": "發大慈悲普念一切。",
    "X35n0650_002:0208c05": "聖人慈光垂照行者稱性發心以離計故名為自",
    "X35n0650_002:0208c06": "然慈悲二法皆是無緣拔性德之苦無苦可拔與",
    "X35n0650_002:0208c07": "性德之樂無樂可與如是與拔徧十法界故名一",
    "X35n0650_002:0208c08": "切。",
    "X35n0650_002:0208c09": "△四說法。",
    "X35n0650_002:0208c10": "爾時諸佛廣為行者說大慈悲及喜捨法亦教愛語",
    "X35n0650_002:0208c11": "修六和敬。",
    "X35n0650_002:0208c12": "慈悲喜捨名四無量心此四通名無量者從境得",
    "X35n0650_002:0208c13": "名以所緣眾生無量故能緣之名亦隨境無量慈",
    "X35n0650_002:0208c14": "悲如向所云喜者慶佗得樂生歡悅心無瞋無恨",
    "X35n0650_002:0208c15": "無怨無惱如是喜心徧滿十方捨者緣佗眾生無",
    "X35n0650_002:0208c16": "憎無愛如證涅槃寂然清淨名之為捨如是四心",
    "X35n0650_002:0208c17": "本是禪定想佗眾生與之拔苦及與與樂是諸眾",
    "X35n0650_002:0208c18": "生實離苦實得樂廣如大論(云云)教愛語者四攝",
    "X35n0650_002:0208c19": "中之一菩薩以善輭之言隨順眾生安慰開喻令",
    "X35n0650_002:0208c20": "其聞者生親愛心可以受道六和者菩薩若善用",
    "X35n0650_002:0208c21": "六和者則與一切冥同善始令終則能安立眾生",
    "X35n0650_002:0208c22": "於菩提道和敬者外同佗善內自卑謙故名也一",
    "X35n0650_002:0208c23": "同戒和敬二同見和敬三同行和敬四身慈和敬",
    "X35n0650_002:0208c24": "五口慈和敬六意慈和敬。",
    "X35n0650_002:0209a01": "△二奉教歡喜。",
    "X35n0650_002:0209a02": "爾時行者聞此教敕心大歡喜復更誦習終不懈息。",
    "X35n0650_002:0209a03": "領教不違故勤誦習不懈息者如救頭火然也。",
    "X35n0650_002:0209a04": "二助成中三初示理者舌性覺常本無生滅三際",
    "X35n0650_002:0209a05": "俱空與佛平等過者葢由背於真覺玅湛明性甘",
    "X35n0650_002:0209a06": "苦相傾妄生諸惡諸佛法味彌滿法界不能別了",
    "X35n0650_002:0209a07": "著生死有故失真諦舌不了法常失俗諦舌不知",
    "X35n0650_002:0209a08": "中道失於佛舌以失功德舌故但貪著世間滋味",
    "X35n0650_002:0209a09": "廣造諸惡舌根惡業招引苦報則臨終時先見鐵",
    "X35n0650_002:0209a10": "網猛燄熾烈周覆世界亡者神識下透掛網倒懸",
    "X35n0650_002:0209a11": "其頭入無間獄發明二相一者吸氣結成寒氷凍",
    "X35n0650_002:0209a12": "裂身肉二者吸氣飛為猛火焦爛骨髓報畢為人",
    "X35n0650_002:0209a13": "謇吃喑啞言無信者佛法理味不能宣說猶如啞",
    "X35n0650_002:0209a14": "羊二乘味空猶若氷魚棄甘露味愛著無常等鹹",
    "X35n0650_002:0209a15": "苦酸味未得滅度而言已得起於口過飲無明毒",
    "X35n0650_002:0209a16": "愛變易死權教菩薩徧能分別世出世間種種藥",
    "X35n0650_002:0209a17": "味令人服嘗又復以數數於無數猶是多端強說",
    "X35n0650_002:0209a18": "讚歎偏假離邊取中名為邪見而為淨名所呵者",
    "X35n0650_002:0209a19": "是此也唯佛一人是真語者是實語者餘皆妄語",
    "X35n0650_002:0209a20": "二設觀若欲脫者當體舌根本真玅常塵無所入",
    "X35n0650_002:0209a21": "根無所出根塵圓明不可思議以玅三觀而於味",
    "X35n0650_002:0209a22": "塵觀不思議境以橫豎八句破諸性計類一念三",
    "X35n0650_002:0209a23": "千觀之不入勤修五悔舌根罪垢銷落無遺即於",
    "X35n0650_002:0209a24": "舌根駕白牛車徑至寶所然後其有所食噉皆悉",
    "X35n0650_002:0209b01": "成甘露三果成能以一玅音徧滿三千界乃至成",
    "X35n0650_002:0209b02": "佛菩提即以味甞施作佛事出廣長舌開導眾生",
    "X35n0650_002:0209b03": "次起教令諸眾生凡食啗時知食集知食苦知食",
    "X35n0650_002:0209b04": "道知食滅知食無明乃至知食老死亦知食無明",
    "X35n0650_002:0209b05": "滅乃至老死滅又知食六蔽知食六度無量法門",
    "X35n0650_002:0209b06": "於舌具足當知舌之根塵是法寶藏舌根懺悔真",
    "X35n0650_002:0209b07": "實良導凡聖事理權實體用自行化佗豎深橫廣",
    "X35n0650_002:0209b08": "為若此也若非吾宗孰能識之。",
    "X35n0650_002:0209b09": "△空中復有下第五懺身意亦應有四若示過明",
    "X35n0650_002:0209b10": "理等三例前可知不復再說今但釋文耳文為二",
    "X35n0650_002:0209b11": "初空聲教懺二行者問處初又二初示相二結相。",
    "X35n0650_002:0209b12": "空中復有微玅音聲作如是言汝今應當身心懺悔",
    "X35n0650_002:0209b13": "身者殺盜婬心者念諸不善事造十惡業及五無間",
    "X35n0650_002:0209b14": "猶如猨猴亦如黐膠處處貪著徧至一切六情根中。",
    "X35n0650_002:0209b15": "初又二初勸懺二述罪勸懺言身心懺悔者身為",
    "X35n0650_002:0209b16": "業具心是業主一往合論也殺盜婬者述罪也殺",
    "X35n0650_002:0209b17": "有人畜情及非情盜有三寶有主無主婬有邪正",
    "X35n0650_002:0209b18": "道及非道廣如律中若欲懺淨須識罪相(云云)心",
    "X35n0650_002:0209b19": "念不善即意根貪瞋癡也十惡決定能牽來報者",
    "X35n0650_002:0209b20": "曰業受形無間壽無間苦無間等報猨猴等者總",
    "X35n0650_002:0209b21": "喻意根也取一捨一五塵林中跳躍不息根為塵",
    "X35n0650_002:0209b22": "黏殃及屢世。",
    "X35n0650_002:0209b23": "△此六根者第二相結。",
    "X35n0650_002:0209b24": "此六根業枝條華葉悉滿三界二十五有一切生處",
    "X35n0650_002:0209c01": "亦得增長無明老死十二苦事八邪八難無不經歷",
    "X35n0650_002:0209c02": "汝今應當懺悔如是惡不善業。",
    "X35n0650_002:0209c03": "以一念心起得繩前牽故喻之以枝條等也無明",
    "X35n0650_002:0209c04": "為根愛水溉灌遂得增長惡業為枝條華葉惡陰",
    "X35n0650_002:0209c05": "為苦果一一根中皆茂枝條及蘩華果扶疎布濩",
    "X35n0650_002:0209c06": "周覆大千若使懺得其空則罪根可拔枝條華葉",
    "X35n0650_002:0209c07": "不得不枯也十二苦事即十二因緣也因緣即三",
    "X35n0650_002:0209c08": "道合上煩惱為根惡業為枝條苦道為果此荊棘",
    "X35n0650_002:0209c09": "樹傷刺行人亦久矣故名苦事八邪八難者再舉",
    "X35n0650_002:0209c10": "二十五有中之別報也報非八正故名為邪婆娑",
    "X35n0650_002:0209c11": "問云八邪支幾欲繫幾色界繫幾無色界繫答邪",
    "X35n0650_002:0209c12": "見邪精進邪念邪定通三界繫邪思惟邪語邪業",
    "X35n0650_002:0209c13": "邪命唯欲色界繫有說色界亦無邪命彼不為活",
    "X35n0650_002:0209c14": "命起身語業見所斷者謂邪見三修所斷者謂邪",
    "X35n0650_002:0209c15": "語邪業邪命餘四通見修所斷又八正道經所出",
    "X35n0650_002:0209c16": "八邪與此有異一不諦見謂不信布施孝父母得",
    "X35n0650_002:0209c17": "福二不諦念謂不棄三毒三不諦語謂口多四過",
    "X35n0650_002:0209c18": "四不諦治謂不以精進治生死五不諦求謂不求",
    "X35n0650_002:0209c19": "正法乃至四事皆非法而求六不諦行謂多殺盜",
    "X35n0650_002:0209c20": "七不諦意謂生死事與意合八不諦定謂不止惡",
    "X35n0650_002:0209c21": "念八難者謂三惡道及北洲長壽天聾盲喑啞世",
    "X35n0650_002:0209c22": "智辯聰佛前佛後如是邪難靡不備歷者皆由六",
    "X35n0650_002:0209c23": "根之所招引耳生死根本眾苦之源在此而已。",
    "X35n0650_002:0209c24": "△爾時行者下次問處。",
    "X35n0650_002:0210a01": "爾時行者聞此語已問空中聲我今何處行懺悔法",
    "X35n0650_002:0210a02": "時空中聲即語是語釋迦牟尼名毗盧遮那徧一切",
    "X35n0650_002:0210a03": "處其佛住處名常寂光常波羅蜜所攝成處我波羅",
    "X35n0650_002:0210a04": "蜜所安立處樂波羅蜜滅受想處淨波羅蜜不住身",
    "X35n0650_002:0210a05": "心相處不見有無諸法相處如寂解脫乃至般若波",
    "X35n0650_002:0210a06": "羅蜜是色常住法故如是應當觀十方佛。",
    "X35n0650_002:0210a07": "文為二初明意二釋經初文三初問處所以者立",
    "X35n0650_002:0210a08": "行趣果要先立本故大師云懺不得空罪不得滅",
    "X35n0650_002:0210a09": "是故懺罪必須求處也二根有利鈍中初問前文",
    "X35n0650_002:0210a10": "懺訖或佛光照或佛稱讚且如最初境界位在初",
    "X35n0650_002:0210a11": "信是因知罪性空而位躋至此何故六根懺訖纔",
    "X35n0650_002:0210a12": "始問處抑亦顯前但懺而無處也答根有利鈍若",
    "X35n0650_002:0210a13": "利根者或於法華座席已知或今經佛加令知或",
    "X35n0650_002:0210a14": "佛密說故下重頌中於一一根竝皆示處以後顯",
    "X35n0650_002:0210a15": "前驗非無處也今為鈍根及未來世是故問耳況",
    "X35n0650_002:0210a16": "復大士起問多被末代亦如金光明經先明懺悔",
    "X35n0650_002:0210a17": "至末方示空法乃云為鈍根故初問中言何處者",
    "X35n0650_002:0210a18": "依正二報陰入界三歷緣對境心及心所不知何",
    "X35n0650_002:0210a19": "者是行懺悔處如弱喪人今欲旋歸苟不識還鄉",
    "X35n0650_002:0210a20": "之路岐又慮裹糧之徒費是故問也二答中意者",
    "X35n0650_002:0210a21": "俾令行者了諸佛住處在眾生心中常住不滅性",
    "X35n0650_002:0210a22": "亦周徧脫或知之則無量劫於平等性中起分別",
    "X35n0650_002:0210a23": "清淨心中生染著罪則滅矣正答中有二初以身",
    "X35n0650_002:0210a24": "土不二答次體德本一答初言釋迦遮那等者元",
    "X35n0650_002:0210b01": "由法應體一身土無殊寂光若徧法身若徧寂光",
    "X35n0650_002:0210b02": "法身一體異名修德依性故名住處一切處者十",
    "X35n0650_002:0210b03": "法界陰入界因果迷悟凡聖事理悉是寂光名佛",
    "X35n0650_002:0210b04": "住處眾生狂勞迷以為物為物所轉當知佛住即",
    "X35n0650_002:0210b05": "眾生性。",
    "X35n0650_002:0210b06": "次助成又二初引證二類結初又三初大方廣圓",
    "X35n0650_002:0210b07": "覺云一切如來光嚴住持是諸眾生清淨覺地平",
    "X35n0650_002:0210b08": "等本際圓滿十方次楞嚴云陰入界皆如來藏本",
    "X35n0650_002:0210b09": "無生滅三大品云色前後際斷受想行識乃至一",
    "X35n0650_002:0210b10": "切種智亦前後際斷以前後際斷故一切法亦斷",
    "X35n0650_002:0210b11": "又云諸佛離佛性菩提離菩提性二類結又二初",
    "X35n0650_002:0210b12": "類同若爾亦是眾生離眾生性佛能住空佛所住",
    "X35n0650_002:0210b13": "空眾生雖迷心及心所一切皆空罪依心住心既",
    "X35n0650_002:0210b14": "空已罪無住處當知清淨覺地如來藏三際斷處",
    "X35n0650_002:0210b15": "皆名佛住悉常寂光也二常波羅蜜下以德體本",
    "X35n0650_002:0210b16": "一答又二初泛示四德言常波羅蜜等者泛釋四",
    "X35n0650_002:0210b17": "德也法身般若解脫一一皆具常樂我淨今先示",
    "X35n0650_002:0210b18": "法身四德次別解者法身無二死故常諸法皆常",
    "X35n0650_002:0210b19": "名攝成處法身具八自在為我為諸法所依止名",
    "X35n0650_002:0210b20": "安立處不受二邊之苦為樂滅受想乃至苦故身",
    "X35n0650_002:0210b21": "無身相心無心相身心寂滅無別所住名不住身",
    "X35n0650_002:0210b22": "心相處一一皆是性德涅槃名波羅蜜到彼岸也",
    "X35n0650_002:0210b23": "涅槃經云我無我而不二真常義也以眾生顛倒",
    "X35n0650_002:0210b24": "心無常故見諸法無常喻如醉人見日月轉若依",
    "X35n0650_002:0210c01": "四德之常名得處也次釋寂義不見有無者有即",
    "X35n0650_002:0210c02": "生死無即涅槃稱性本無名為不見智冥此理惑",
    "X35n0650_002:0210c03": "不能繫名寂解脫般若者釋光義也三智一心自",
    "X35n0650_002:0210c04": "體寂照餘二德不委示以存略故故云乃至色常",
    "X35n0650_002:0210c05": "者色即智故色常般若亦常如是者結勸也即指",
    "X35n0650_002:0210c06": "玅處名為如是寂光體空泯身心相名如徧一切",
    "X35n0650_002:0210c07": "處名是佛住如是若觀寂光猶如太虗無所不徧",
    "X35n0650_002:0210c08": "則見十方一切諸佛亦徧。",
    "X35n0650_002:0210c09": "△三時十方下諸佛應現文為二初勸修觀法二",
    "X35n0650_002:0210c10": "功成入位。",
    "X35n0650_002:0210c11": "時十方佛各伸右手摩行者頭作如是言善哉善哉。",
    "X35n0650_002:0210c12": "善男子汝今讀誦大乘經故十方諸佛說懺悔法菩",
    "X35n0650_002:0210c13": "薩所行不斷結使不住使海觀心無心從顛倒想起",
    "X35n0650_002:0210c14": "如是想心從妄想起如空中風無依止處如是法相",
    "X35n0650_002:0210c15": "不生不沒何者是罪何者是福我心自空罪福無主",
    "X35n0650_002:0210c16": "一切諸法皆亦如是無住無壞如是懺悔觀心無心",
    "X35n0650_002:0210c17": "法不住法中諸法解脫滅諦寂靜如是想者名大懺",
    "X35n0650_002:0210c18": "悔名莊嚴懺悔名無罪相懺悔名破壞心識懺悔。",
    "X35n0650_002:0210c19": "初又二初別修觀法次別結觀法初又二初觀王",
    "X35n0650_002:0210c20": "次觀所初又三初云不斷者菩提即煩惱無二無",
    "X35n0650_002:0210c21": "別若斷煩惱是斷菩提以體即故故云不斷又煩",
    "X35n0650_002:0210c22": "惱非菩提猶如鵝王歐水中乳以體離故故云不",
    "X35n0650_002:0210c23": "住次別明三觀者諸法實性即畢竟空離四絕百",
    "X35n0650_002:0210c24": "故云無心即理觀也從顛倒起者以法性本空無",
    "X35n0650_002:0211a01": "明故有即事觀也如是者事理俱中非事故不生",
    "X35n0650_002:0211a02": "即理故不沒即非事非理觀也何者下檢心離著",
    "X35n0650_002:0211a03": "罪福者六凡罪四聖福九界罪佛界福佛界罪福",
    "X35n0650_002:0211a04": "不逾一念念體本空有罪福者如空中華華無實",
    "X35n0650_002:0211a05": "體猶眼病故空結為華若眼病除空華即滅心主",
    "X35n0650_002:0211a06": "若亡空華罪福一切清淨故云深達罪福相徧照",
    "X35n0650_002:0211a07": "於十方又師子菩薩曰罪福為二若達罪性則與",
    "X35n0650_002:0211a08": "福性無異以金剛慧決了此相無縛無解是為入",
    "X35n0650_002:0211a09": "不二法門如是檢者外人單複具足及無言見闇",
    "X35n0650_002:0211a10": "證禪人四教四門不得方便多墮癡空撥無因果",
    "X35n0650_002:0211a11": "倚空起見生死浩然如來說為可憐愍者一切諸",
    "X35n0650_002:0211a12": "法者即心所法也向以性空撿王無主今以心所",
    "X35n0650_002:0211a13": "例王亦然根死枝枯法體如是心所是煩惱故無",
    "X35n0650_002:0211a14": "住是菩提故無壞亦同不斷不住之義也觀心無",
    "X35n0650_002:0211a15": "心者觀心王而王泯也次文云法不住法中者觀",
    "X35n0650_002:0211a16": "心所而所亡也心王心所是生死根本元因境生",
    "X35n0650_002:0211a17": "今內外推求境不可得故王所泯也所言法者禪",
    "X35n0650_002:0211a18": "波羅蜜云心數為法心王為心受想行為法識陰",
    "X35n0650_002:0211a19": "為心所緣為法能緣為心能生為法所生為心所",
    "X35n0650_002:0211a20": "觀之境為法能觀之智為心心既不自住當知心",
    "X35n0650_002:0211a21": "數及受想行亦不自住諸法者指上諸種法也以",
    "X35n0650_002:0211a22": "性空故無有可住稱本離念是故寂靜而所亦滅",
    "X35n0650_002:0211a23": "也如是想者以三諦總結也大即中道莊嚴即假",
    "X35n0650_002:0211a24": "無罪相即空破壞心識者是三俱破著故。",
    "X35n0650_002:0211b01": "△第二行此下功成入位文有二初正釋二助成",
    "X35n0650_002:0211b02": "初又二初通示。",
    "X35n0650_002:0211b03": "行此懺悔者身心清淨不住法中猶如流水念念之",
    "X35n0650_002:0211b04": "中得見普賢菩薩及十方佛。",
    "X35n0650_002:0211b05": "言身心者身兼五根五根精明故云清淨不住法",
    "X35n0650_002:0211b06": "者不住境法不住智法非不住境智法乃至一切",
    "X35n0650_002:0211b07": "法以性空故實無所住而住般若中故得念念之",
    "X35n0650_002:0211b08": "中疾入薩婆若海如駛流水心純是法而與佛菩",
    "X35n0650_002:0211b09": "薩氣類交接故云見也。",
    "X35n0650_002:0211b10": "△次別示真空。",
    "X35n0650_002:0211b11": "時諸世尊以大悲光明為於行者說無相法行者聞",
    "X35n0650_002:0211b12": "說第一義空行者聞已心不驚怖應時即入菩薩正",
    "X35n0650_002:0211b13": "位。",
    "X35n0650_002:0211b14": "夫入空者前心為難內冥真空外假佛力乃可入",
    "X35n0650_002:0211b15": "位第一義者實相之所以也諸義之中實相第一",
    "X35n0650_002:0211b16": "名第一義經云有業有報不見作者名第一義空",
    "X35n0650_002:0211b17": "心不驚怖徹三諦底故聞之不驚亘法界際故聽",
    "X35n0650_002:0211b18": "之不怖又聞思已著故不驚修慧功圓故不怖能",
    "X35n0650_002:0211b19": "所頓亡修性泯合玅證無生登薩雲地也。",
    "X35n0650_002:0211b20": "助成中入位者經云觀無相法如是相應不生二",
    "X35n0650_002:0211b21": "解初發心時便成正覺釋論云住前凡修四法方",
    "X35n0650_002:0211b22": "可入位所謂發心修行大悲方便今經燒香散華",
    "X35n0650_002:0211b23": "發大乘意即發心也讀誦懺悔正定獲持義當修",
    "X35n0650_002:0211b24": "行也自然歡喜發大慈悲即大悲也諸佛摩頂為",
    "X35n0650_002:0211c01": "說圓空即真方便也經具四法故入正位法華疏",
    "X35n0650_002:0211c02": "云普賢觀五品在十信中明意稍難見遂開每品",
    "X35n0650_002:0211c03": "為二以對十信又止觀云普賢觀以五品為十信",
    "X35n0650_002:0211c04": "大師雖有難見之語而記主不釋出之又不為點",
    "X35n0650_002:0211c05": "出無生忍前十種證相今之義疏故不敢輒指五",
    "X35n0650_002:0211c06": "品對十信之文留俟後賢也。",
    "X35n0650_002:0211c07": "△佛告下以懺悔之道結顯玅用。",
    "X35n0650_002:0211c08": "佛告阿難如是行者名為懺悔此懺悔者十方諸佛",
    "X35n0650_002:0211c09": "諸大菩薩所行悔法。",
    "X35n0650_002:0211c10": "如文。",
    "X35n0650_002:0211c11": "△又佛告下一經將畢如來又勸又讚詳上文已",
    "X35n0650_002:0211c12": "來亦多番矣儒書尚云至于再至于三况佛道微",
    "X35n0650_002:0211c13": "玅又勸又讚者欲使行者起殷重心也。",
    "X35n0650_002:0211c14": "佛告阿難佛滅度後佛諸弟子若有懺悔惡不善業",
    "X35n0650_002:0211c15": "但當讀誦大乘經典此方等經是諸佛眼諸佛因是",
    "X35n0650_002:0211c16": "得具五眼佛三種身從方等生是大法印般涅槃海",
    "X35n0650_002:0211c17": "如此海中能生三種佛清淨身此三種身人天福田",
    "X35n0650_002:0211c18": "應供中最其有讀誦大方等典當知此人具佛功德",
    "X35n0650_002:0211c19": "諸惡永滅從佛慧生。",
    "X35n0650_002:0211c20": "文為三初舉行勸修二歎經功德三結讚持者初",
    "X35n0650_002:0211c21": "文云但當誦者前文標釋此中結要有相安樂行",
    "X35n0650_002:0211c22": "必也無惑矣誦經之法如大師觀心誦經(云云)次",
    "X35n0650_002:0211c23": "歎者一乘至要萬行根本諸佛因此而成正覺其",
    "X35n0650_002:0211c24": "功極深是以歎也是諸佛眼者無離文字說為佛",
    "X35n0650_002:0212a01": "眼也文字性離即是佛眼五眼者世俗文字是因",
    "X35n0650_002:0212a02": "緣所生法即肉天二眼即空慧眼即假法眼即中",
    "X35n0650_002:0212a03": "佛眼廣辨五眼如淨名疏(云云)豈獨五眼從方等",
    "X35n0650_002:0212a04": "生法報應三亦從此生從佛口生斯之謂歟法印",
    "X35n0650_002:0212a05": "者印有四今云大者以揀小乘三印若從開顯四",
    "X35n0650_002:0212a06": "印即一無非實相廣辨印如地持大論等文(云云)",
    "X35n0650_002:0212a07": "一乘三德號般涅槃既深且廣故云海也如此海",
    "X35n0650_002:0212a08": "中者此指理性為能生三皆修滿故云能生三種",
    "X35n0650_002:0212a09": "亦可教談實相名教為印印具諸法又名教為印",
    "X35n0650_002:0212a10": "以今文是歎教故也此三種身下一切凡聖依之",
    "X35n0650_002:0212a11": "以為植福境更無過者故云最也餘經聞之尚同",
    "X35n0650_002:0212a12": "供諸佛之福勝三恒沙況此經三止而方談十番",
    "X35n0650_002:0212a13": "而稱讚耶結中諸惡永滅即斷德也從佛慧生即",
    "X35n0650_002:0212a14": "智德也得佛法分成真佛子。",
    "X35n0650_002:0212a15": "△爾時下第二偈文為二初十二行半各頌六根",
    "X35n0650_002:0212a16": "以示處次兩行總頌六根而起妄次半行結勸初",
    "X35n0650_002:0212a17": "文重頌六節一一頌中皆各有示處初一行半頌",
    "X35n0650_002:0212a18": "眼根。",
    "X35n0650_002:0212a19": "爾時世尊而說偈言。",
    "X35n0650_002:0212a20": "若有眼根惡業障眼不淨但當誦大乘思念第一義",
    "X35n0650_002:0212a21": "是名懺悔眼盡諸不善業。",
    "X35n0650_002:0212a22": "初二句舉過障通於三根惡是報業兼煩惱次二",
    "X35n0650_002:0212a23": "句示處誦屬有相念屬無相相無相一滅罪之要",
    "X35n0650_002:0212a24": "次二句結。",
    "X35n0650_002:0212b01": "△二二行頌耳根。",
    "X35n0650_002:0212b02": "耳根聞亂聲壞亂和合義由是起狂亂猶如癡猨猴",
    "X35n0650_002:0212b03": "但當誦大乘觀法空無相永盡一切惡天耳聞十方。",
    "X35n0650_002:0212b04": "初一行舉過聞亂聲者五聲惑耳識也始螺髻仙",
    "X35n0650_002:0212b05": "人聽歌終飲光聞琴起舞雖淺深不同皆為聲亂",
    "X35n0650_002:0212b06": "也和合義者亦該於深若事和合則眾同水乳忽",
    "X35n0650_002:0212b07": "聞兩舌則鬬諍斯起理和則三諦體即若聞但空",
    "X35n0650_002:0212b08": "偏假則異計生但當下二句示處永盡下二句結",
    "X35n0650_002:0212b09": "益天耳者理應具五且約天為言又是佛天耳耳。",
    "X35n0650_002:0212b10": "△三二行頌鼻。",
    "X35n0650_002:0212b11": "鼻根著諸香隨染起諸觸如此狂惑鼻隨染生諸塵",
    "X35n0650_002:0212b12": "若誦大乘經觀法如實際永離諸惡業後世不復生。",
    "X35n0650_002:0212b13": "初一行舉過以聞香故牽動餘根故云諸觸前文",
    "X35n0650_002:0212b14": "云臥者皆起即隨眠煩惱起也若誦下二句示處",
    "X35n0650_002:0212b15": "如實際者觀於根塵一一皆入如實之際即中道",
    "X35n0650_002:0212b16": "也永離下結益佛鼻顯已無業牽報故不復生。",
    "X35n0650_002:0212b17": "△四一行半頌舌根。",
    "X35n0650_002:0212b18": "舌根起五種惡口不善業若欲自調順應勤修慈心",
    "X35n0650_002:0212b19": "思法真寂義無諸分別相。",
    "X35n0650_002:0212b20": "初二句舉過五種者口四之外加誹謗正法舌過",
    "X35n0650_002:0212b21": "無量此五皆攝若欲下一行示處自調順者順於",
    "X35n0650_002:0212b22": "本性背塵合覺也佛無一切心唯有慈心慈是菩",
    "X35n0650_002:0212b23": "提之本故又勸修也但文略結益耳。",
    "X35n0650_002:0212b24": "△五一行半頌意根。",
    "X35n0650_002:0212c01": "心想如猨猴無有暫停時若欲折伏者當勤誦大乘",
    "X35n0650_002:0212c02": "念佛大覺身力無畏所成。",
    "X35n0650_002:0212c03": "初半行舉過次一行示處大覺身者應具三身禪",
    "X35n0650_002:0212c04": "門云惡覺思惟者應念報佛佛從無量功德生今",
    "X35n0650_002:0212c05": "舉十力四無畏耳。",
    "X35n0650_002:0212c06": "△六三行頌身根。",
    "X35n0650_002:0212c07": "身為機關主如塵隨風轉六賊遊戲中自在無罣礙",
    "X35n0650_002:0212c08": "若欲滅此惡永離諸塵勞常處涅槃城安樂心憺怕",
    "X35n0650_002:0212c09": "當誦大乘經念諸菩薩母無量勝方便從思實相得。",
    "X35n0650_002:0212c10": "初一行舉過機關主者光明疏指業為主根識猶",
    "X35n0650_002:0212c11": "如看人今文似直以身為主塵隨風轉如果因業",
    "X35n0650_002:0212c12": "牽果者木偶耳六賊於根恣造業惑無法可制名",
    "X35n0650_002:0212c13": "無罣礙次一行示修因諸塵勞者八萬四千不一",
    "X35n0650_002:0212c14": "之謂也涅槃城者觀身實相寂理高固可以防非",
    "X35n0650_002:0212c15": "故喻之以城也次一行結勸初二句勸一切菩薩",
    "X35n0650_002:0212c16": "皆從權實二智而生故經云智度菩薩母善權方",
    "X35n0650_002:0212c17": "便父故舉此以勸也次二句結方便者聖人化物",
    "X35n0650_002:0212c18": "之善權也而有法用能通秘玅之別此三方便關",
    "X35n0650_002:0212c19": "五時攝八教故云無量以實相一法具足諸法不",
    "X35n0650_002:0212c20": "得則已若或得之則一中解無量實中解權故舉",
    "X35n0650_002:0212c21": "此以結懺六根罪示處之文眼曰第一義耳曰空",
    "X35n0650_002:0212c22": "無相鼻曰如實際身曰真寂義意曰大覺身身曰",
    "X35n0650_002:0212c23": "涅槃城雖六名不同皆實相耳學者無以名惑體。",
    "X35n0650_002:0212c24": "△次總頌起妄。",
    "X35n0650_002:0213a01": "如此等六法名為六情根一切業障海皆從妄想生",
    "X35n0650_002:0213a02": "若欲懺悔者端坐念實相眾罪如霜露慧日能消除",
    "X35n0650_002:0213a03": "是故應至心懺悔六情根。",
    "X35n0650_002:0213a04": "初一行指起妄之源六情根者能生妄也業障海",
    "X35n0650_002:0213a05": "者所生妄也六凡九界有河洄復沒眾生浩然無",
    "X35n0650_002:0213a06": "涯如空中華從空而有此想不真故有流轉次一",
    "X35n0650_002:0213a07": "行示滅妄之法初二句示能除之方端坐者通舉",
    "X35n0650_002:0213a08": "身儀念實相二句直示理觀以難思三觀照微玅",
    "X35n0650_002:0213a09": "三諦事理包并十乘兼備念之一字眾玅之門大",
    "X35n0650_002:0213a10": "論云欲斷諸有苦應當觀實相又楞嚴云二者無",
    "X35n0650_002:0213a11": "始菩提之清淨體則今識精緣所遺者次二句所",
    "X35n0650_002:0213a12": "除之惑染惡迷情名霜露罪即實相名慧日杲日",
    "X35n0650_002:0213a13": "銷於霜露玅慧照於眾罪霜不可不銷罪不可不",
    "X35n0650_002:0213a14": "滅後半行結勸如文。",
    "X35n0650_002:0213a15": "△第三流通文為二初如來付囑二經家結益初",
    "X35n0650_002:0213a16": "又二初總明付囑二別示方法初又三初囑阿難",
    "X35n0650_002:0213a17": "三明勸修三示邪正。",
    "X35n0650_002:0213a18": "說是偈已佛告阿難汝今持是懺悔六根觀普賢菩",
    "X35n0650_002:0213a19": "薩法普為十方諸天世人廣分別說。",
    "X35n0650_002:0213a20": "初阿難是持法者信順力深正法之水可以注當",
    "X35n0650_002:0213a21": "煩汝宣傳至未來世持是懺悔者付大用也觀普",
    "X35n0650_002:0213a22": "賢法者付宗體也法華神力結要流通皆其例也。",
    "X35n0650_002:0213a23": "△次結勸有四初捨喧閙勸。",
    "X35n0650_002:0213a24": "佛滅度後佛諸弟子若有受持讀誦解說方等經典",
    "X35n0650_002:0213b01": "應於靜處若在塚間若林樹下若阿練若處。",
    "X35n0650_002:0213b02": "夫入道者處須靜城市闤闠非其宜也頭陀有十",
    "X35n0650_002:0213b03": "二今舉其處有三阿練若此云閑靜處即空逈地",
    "X35n0650_002:0213b04": "或一放牧聲一鼓聲皆可修禪有十利益委如餘",
    "X35n0650_002:0213b05": "文約觀解處如上觀(云云)。",
    "X35n0650_002:0213b06": "△念力等者次舉見佛勸。",
    "X35n0650_002:0213b07": "讀誦方等思大乘義念力強故得見我身及多寶佛",
    "X35n0650_002:0213b08": "塔十方分身無量諸佛。",
    "X35n0650_002:0213b09": "強者揀非輭夫也有非常之功必見非常之人所",
    "X35n0650_002:0213b10": "見之相廣如上說。",
    "X35n0650_002:0213b11": "△三受供勸。",
    "X35n0650_002:0213b12": "普賢菩薩文殊師利菩薩藥王菩薩藥上菩薩恭敬",
    "X35n0650_002:0213b13": "法故持諸玅華住立空中讚歎恭敬行持法者但誦",
    "X35n0650_002:0213b14": "大乘方等經故諸佛菩薩晝夜供養是持法者。",
    "X35n0650_002:0213b15": "文殊此云玅德覺性分明常樂昭著故名也藥王",
    "X35n0650_002:0213b16": "以燒身得忍弘通玅教今正是時皆持一實之華",
    "X35n0650_002:0213b17": "住寂光空中雖讚敬行人引進末學正為荷法恩",
    "X35n0650_002:0213b18": "深故也反受供養者以行人所持之法是佛師故",
    "X35n0650_002:0213b19": "大覺世尊雖曰應供亦乃供應。",
    "X35n0650_002:0213b20": "△四滅罪勸者。",
    "X35n0650_002:0213b21": "佛告阿難我與賢劫諸菩薩等及十方諸佛因思大",
    "X35n0650_002:0213b22": "乘真實義故除却百萬億劫阿僧祇數生死之罪因",
    "X35n0650_002:0213b23": "此勝玅懺悔法故今於十方各得為佛若欲疾成阿",
    "X35n0650_002:0213b24": "耨多羅三藐三菩提者若欲現身見十方佛及普賢",
    "X35n0650_002:0213c01": "菩薩當淨澡浴著淨潔衣燒眾名香在空閑處應當",
    "X35n0650_002:0213c02": "讀誦大乘經典思大乘義。",
    "X35n0650_002:0213c03": "三種懺法勢力雄猛同居變易罪若空華故使百",
    "X35n0650_002:0213c04": "萬億劫之罪一懺即滅十方為佛推功在茲末後",
    "X35n0650_002:0213c05": "結勸若欲疾成者結上引行勸若欲現身等者結",
    "X35n0650_002:0213c06": "上示處勸洗浴者示方法也能洗表般若所洗表",
    "X35n0650_002:0213c07": "法身燒香表解脫軌儀既備玅果當剋。",
    "X35n0650_002:0213c08": "△三示邪正。",
    "X35n0650_002:0213c09": "佛告阿難若有眾生欲觀普賢菩薩者當作是觀作",
    "X35n0650_002:0213c10": "是觀者是名正觀若佗觀者名為邪觀。",
    "X35n0650_002:0213c11": "正觀者中道名正空假皆正用觀普賢非心外法",
    "X35n0650_002:0213c12": "是心是普賢是心作普賢能所泯絕名正觀也若",
    "X35n0650_002:0213c13": "空假非中心外有法皆名為邪又行人用觀之時",
    "X35n0650_002:0213c14": "見聖像者或慮是魔當用三種法驗之委如禪門",
    "X35n0650_002:0213c15": "(云云)問佛果最何故捨果而觀因人因人又多何",
    "X35n0650_002:0213c16": "故偏觀普賢答略有四意一專觀極因一人令心",
    "X35n0650_002:0213c17": "無異緣故二根機宜此得四悉益故三釋迦一化",
    "X35n0650_002:0213c18": "是行門主故四此經與法華勸發連接彼此談行",
    "X35n0650_002:0213c19": "誓願重故問經云得見普賢不知經流此國甞有",
    "X35n0650_002:0213c20": "人見之不答菩薩具冥顯兩應顯應者如智論中",
    "X35n0650_002:0213c21": "有比丘名摩訶羅甞在一窟中讀法華經見有一",
    "X35n0650_002:0213c22": "金色光明人騎白象合掌而為供養自謂是普賢",
    "X35n0650_002:0213c23": "又南嶽禪師誦經之時得普賢摩頂而涌生肉髻",
    "X35n0650_002:0213c24": "又僧傳道潛禪師於錢唐梵天塔前修懺時普賢",
    "X35n0650_002:0214a01": "乘象鼻垂至地其實應現徧十方界且引此三耳",
    "X35n0650_002:0214a02": "若其冥應如普賢自云是人罪障設不見我我於",
    "X35n0650_002:0214a03": "闇中為其摩頂是知是人覆護羣生功德利益不",
    "X35n0650_002:0214a04": "可思議。",
    "X35n0650_002:0214a05": "△二從佛滅度後下示佛後修行方法有二初總",
    "X35n0650_002:0214a06": "明勝利有滅惡生善之功二若聲聞人下別示懺",
    "X35n0650_002:0214a07": "法有出家在家之異初又二初滅惡二生善。",
    "X35n0650_002:0214a08": "佛滅度後佛諸弟子隨順佛語行懺悔者當知是人",
    "X35n0650_002:0214a09": "行普賢行行普賢行者不見惡相及惡業報其有眾",
    "X35n0650_002:0214a10": "生晝夜六時禮十方佛誦大乘經思第一義甚深空",
    "X35n0650_002:0214a11": "法一彈指頃除却百萬億阿僧祇劫生死之罪。",
    "X35n0650_002:0214a12": "初文有二初滅因惡次滅果惡初滅因云相者表",
    "X35n0650_002:0214a13": "墮不如意處業能牽報惡因既轉則不受苦報也",
    "X35n0650_002:0214a14": "業相如止觀業相境(云云)次滅惡果者以空慧甚",
    "X35n0650_002:0214a15": "深徹實相底了修惡即性達染體本虗彈指之喻",
    "X35n0650_002:0214a16": "為不誣也一燈破千年之闇豆火焚千丈之薪借",
    "X35n0650_002:0214a17": "近喻遠孰不信之。",
    "X35n0650_002:0214a18": "△次若欲疾成下別明生善善者謂戒也戒有二",
    "X35n0650_002:0214a19": "初發得次誓得。",
    "X35n0650_002:0214a20": "行此行者真是佛子從諸佛生十方諸佛及諸菩薩",
    "X35n0650_002:0214a21": "為其和尚是名具足菩薩戒者不須羯磨自然成就",
    "X35n0650_002:0214a22": "應受一切人天供養。",
    "X35n0650_002:0214a23": "發者緣因開發佛子義成慧從佛生非子何謂菩",
    "X35n0650_002:0214a24": "薩戒者十重四十八輕八萬威儀等也不須羯磨",
    "X35n0650_002:0214b01": "者不藉緣也受供養者以持戒之人福德厚重供",
    "X35n0650_002:0214b02": "之者福過供佛故梵網有日食三兩金之勸苟戒",
    "X35n0650_002:0214b03": "根不淨佛有明訶不得受施利如葶藶子大又寶",
    "X35n0650_002:0214b04": "梁經謂破戒比丘大地無咳唾處學者讀之可以",
    "X35n0650_002:0214b05": "自省。",
    "X35n0650_002:0214b06": "△二自誓中三初依聖力二正自發誓三誓已回",
    "X35n0650_002:0214b07": "向。",
    "X35n0650_002:0214b08": "爾時行者若欲具足菩薩戒者應當合掌在空閑處",
    "X35n0650_002:0214b09": "徧禮十方佛懺悔諸罪自說己過然後靜處白十方",
    "X35n0650_002:0214b10": "佛而作是言諸佛世尊常住在世我業障故雖信方",
    "X35n0650_002:0214b11": "等見佛不了今歸依佛唯願釋迦牟尼正徧知世尊",
    "X35n0650_002:0214b12": "為我和尚文殊師利具大慧者願以智慧授我清淨",
    "X35n0650_002:0214b13": "諸菩薩法彌勒菩薩勝大慈日憐愍我故亦應聽我",
    "X35n0650_002:0214b14": "受菩薩法十方諸佛現為我證諸大菩薩各稱其名",
    "X35n0650_002:0214b15": "是勝大士覆護眾生助護我等。",
    "X35n0650_002:0214b16": "初又二初方便次求師初禮佛者方便懺障戒罪",
    "X35n0650_002:0214b17": "也雖不若梵網有求見相之文於義非無也次求",
    "X35n0650_002:0214b18": "師者將服戒纓須賴聖師唯佛菩薩是具三聚淨",
    "X35n0650_002:0214b19": "戒者今起持心賴師覆護則無作可發若就凡師",
    "X35n0650_002:0214b20": "納戒梵網具二師地持但一師今從聖求師至于",
    "X35n0650_002:0214b21": "五。",
    "X35n0650_002:0214b22": "△次自誓中二初要制乞戒次三歸納法。",
    "X35n0650_002:0214b23": "今日受持方等經典乃至失命設墮地獄受無量苦",
    "X35n0650_002:0214b24": "終不毀謗諸佛正法以是因緣功德力故今釋迦牟",
    "X35n0650_002:0214c01": "尼佛為我和尚文殊師利為我阿闍棃當來彌勒願",
    "X35n0650_002:0214c02": "授我法十方諸佛願證知我大德諸菩薩願為我伴。",
    "X35n0650_002:0214c03": "要制者戒法尊重非輕心可發論云若輕浮心體",
    "X35n0650_002:0214c04": "是無記不發無作又不作持戒心者亦不得戒若",
    "X35n0650_002:0214c05": "作來世具戒遠緣則無不可也比見為傳戒師者",
    "X35n0650_002:0214c06": "戒品不具況復希利之心在前羯磨之辭懵然不",
    "X35n0650_002:0214c07": "識重輕條制略不知之戒有明訶一一法不知而",
    "X35n0650_002:0214c08": "為佗人作師受戒者犯罪設有得戒犯已再受者",
    "X35n0650_002:0214c09": "必須懺悔見好相已聽增益受去聖漸遠師徒合",
    "X35n0650_002:0214c10": "雜事同兒戲嗚呼戒法崩壞以至於此寄語後學",
    "X35n0650_002:0214c11": "當尊重正法是故今文有設墮地獄不謗佛之辭",
    "X35n0650_002:0214c12": "葢以戒慧尊勝故爾。",
    "X35n0650_002:0214c13": "△次三歸納法。",
    "X35n0650_002:0214c14": "我今依大乘經甚深玅義歸依佛歸依法歸依僧如",
    "X35n0650_002:0214c15": "是三說歸依三寶已次當自誓受六重法受六重法",
    "X35n0650_002:0214c16": "已次當勤修無礙梵行發曠濟心受八重法。",
    "X35n0650_002:0214c17": "文為三初文者大小二乘皆三自歸然三歸之理",
    "X35n0650_002:0214c18": "體是法性識之者寡大經云阿羅漢不知三寶常",
    "X35n0650_002:0214c19": "住者所有禁戒亦不具足又勝鬘經云若不知常",
    "X35n0650_002:0214c20": "住所有三歸皆不成就是故今經稱為玅義旨在",
    "X35n0650_002:0214c21": "於此三寶雖是一體體名甚深歸須從果果名玅",
    "X35n0650_002:0214c22": "義因果不二我今歸依歸名還源依名仗托無作",
    "X35n0650_002:0214c23": "玅戒自茲而起次六重法者是優婆塞戒也謂不",
    "X35n0650_002:0214c24": "殺不盜不謂得上人法不婬不說眾過不沽酒善",
    "X35n0650_002:0215a01": "戒經云菩薩有二種一在家二出家在家六重出",
    "X35n0650_002:0215a02": "家八重然善戒經中八重戒中但出家四而前四",
    "X35n0650_002:0215a03": "不出但云四重如前恐只是殺盜婬妄耳後四者",
    "X35n0650_002:0215a04": "文云菩薩若為貪利養故自讚其身得菩薩戒住",
    "X35n0650_002:0215a05": "菩薩地是第五重法若有貧窮及病人來乞索不",
    "X35n0650_002:0215a06": "施錢物求法者不施一偈是第六重法若瞋不應",
    "X35n0650_002:0215a07": "加惡若以手打或杖或石心懷瞋恨等者是第七",
    "X35n0650_002:0215a08": "重法若有同師同學誹謗菩薩方等法藏受學頂",
    "X35n0650_002:0215a09": "戴相似非法者不應共住若定知已不得向人讚",
    "X35n0650_002:0215a10": "歎其德是菩薩第八重法經文廣明菩薩戒法(云",
    "X35n0650_002:0215a11": "云)。",
    "X35n0650_002:0215a12": "△三誓已回向。",
    "X35n0650_002:0215a13": "立此誓已於空閑處燒眾名香散華供養一切諸佛",
    "X35n0650_002:0215a14": "及諸菩薩大乘方等而作是言我於今日發菩提心",
    "X35n0650_002:0215a15": "以此功德普度一切作是語已復更頂禮一切諸佛",
    "X35n0650_002:0215a16": "及諸菩薩思方等義一日乃至三七日若出家在家",
    "X35n0650_002:0215a17": "不須和尚不用諸師不白羯磨受持讀誦大乘經典",
    "X35n0650_002:0215a18": "力故普賢菩薩勸發行故是十方諸佛正法眼目因",
    "X35n0650_002:0215a19": "由是法自然成就五分法身戒定慧解脫解脫知見",
    "X35n0650_002:0215a20": "諸佛如來從此法生於大乘經得受記莂。",
    "X35n0650_002:0215a21": "文有四初供佛荷恩二發心度生三徧禮增進四",
    "X35n0650_002:0215a22": "五分結成初文可解次以戒善普資法界菩提心",
    "X35n0650_002:0215a23": "者正覺心也理應依無作四諦以陳四弘虗空可",
    "X35n0650_002:0215a24": "盡度生之心不可盡三禮敬思義至三七者且依",
    "X35n0650_002:0215b01": "今經所制邊期見普賢也四但受持者推功有在",
    "X35n0650_002:0215b02": "五分法身義通大小今身在大前三在因戒則中",
    "X35n0650_002:0215b03": "道一切定則本性健相慧則一切種智後二在果",
    "X35n0650_002:0215b04": "解脫則惑累進斷知見則分別無錯三雖在因今",
    "X35n0650_002:0215b05": "從果說故皆法身也。",
    "X35n0650_002:0215b06": "△若聲聞人下次示出家在家懺文為二初約人",
    "X35n0650_002:0215b07": "勸修二結示利益初為三初出家五眾二在家二",
    "X35n0650_002:0215b08": "眾三王臣豪族初又三初牒犯戒人二勸令懺悔",
    "X35n0650_002:0215b09": "三結益。",
    "X35n0650_002:0215b10": "是故智者若聲聞人毀破三歸五戒及八戒比丘戒",
    "X35n0650_002:0215b11": "比丘尼戒沙彌戒沙彌尼戒式叉摩尼戒及諸威儀",
    "X35n0650_002:0215b12": "愚癡不善惡邪心故多犯諸戒及威儀法。",
    "X35n0650_002:0215b13": "初聲聞人者此牒初心人也若至煖頂自發定共",
    "X35n0650_002:0215b14": "初果已去發道共必無毀具足戒至摩尼戒也毀",
    "X35n0650_002:0215b15": "三歸者發邪見也五戒可解八戒者五加不著華",
    "X35n0650_002:0215b16": "鬘不歌舞伎樂不坐高勝牀沙彌戒八加不捉金",
    "X35n0650_002:0215b17": "銀生像及不過中食式叉摩尼此翻學法女佛制",
    "X35n0650_002:0215b18": "受沙彌尼戒已更用六法調心慮在家時腹中懷",
    "X35n0650_002:0215b19": "姙故六法滿已方受尼大戒及諸威儀者八萬等",
    "X35n0650_002:0215b20": "威儀也愛見二心名為不善惡邪羅剎毀乞浮囊",
    "X35n0650_002:0215b21": "設或從乞當自沈溺。",
    "X35n0650_002:0215b22": "△次勸令悔過。",
    "X35n0650_002:0215b23": "若欲除滅令無過患還為比丘具沙門法者當勤修",
    "X35n0650_002:0215b24": "讀方等經典思第一義甚深空法令此空慧與心相",
    "X35n0650_002:0215c01": "應。",
    "X35n0650_002:0215c02": "具沙門法者戒根完足也小懺六聚各有法式今",
    "X35n0650_002:0215c03": "依大乘修習空法心境俱空罪不罪不可得如此",
    "X35n0650_002:0215c04": "了達者翻大地則艸木俱死。",
    "X35n0650_002:0215c05": "△三結益。",
    "X35n0650_002:0215c06": "當知此人於一念頃一切罪垢永盡無餘是名具足",
    "X35n0650_002:0215c07": "沙門法式具諸威儀應受人天一切供養。",
    "X35n0650_002:0215c08": "一切罪垢是五眾遮性也具沙門法是三聚還生",
    "X35n0650_002:0215c09": "也受人供養者功推大教也。",
    "X35n0650_002:0215c10": "△次在家二眾。",
    "X35n0650_002:0215c11": "若優婆塞犯諸威儀作不善事不善事者所謂論說",
    "X35n0650_002:0215c12": "佛法過惡論說四眾所犯惡事偷盜婬泆無有慚愧",
    "X35n0650_002:0215c13": "若欲懺悔滅諸罪者當勤讀誦方等經典思第一義。",
    "X35n0650_002:0215c14": "優婆塞此云近事男不列優婆夷者略之耳不善",
    "X35n0650_002:0215c15": "事即犯五戒與六重也論說過惡六中最重之過",
    "X35n0650_002:0215c16": "也。",
    "X35n0650_002:0215c17": "△三王臣之貪又二初示罪二正懺。",
    "X35n0650_002:0215c18": "若王者大臣婆羅門居士長者宰官是諸人等貪求",
    "X35n0650_002:0215c19": "無厭作五逆罪謗方等經具十惡業是大惡報應墮",
    "X35n0650_002:0215c20": "惡道過於暴雨必定當墮阿鼻地獄若欲除滅此業",
    "X35n0650_002:0215c21": "障者應生慚愧懺悔諸罪。",
    "X35n0650_002:0215c22": "初示罪者若春秋時殺君三十六洎始皇吞併六",
    "X35n0650_002:0215c23": "國煬帝造逆等臣之貪若石季倫等乃此土也闍",
    "X35n0650_002:0215c24": "王殺文調達造逆乃彼土也逆加謗法報在泥黎",
    "X35n0650_002:0216a01": "楞嚴云因地不直果招紆曲。",
    "X35n0650_002:0216a02": "△二云何下正示懺法。",
    "X35n0650_002:0216a03": "云何名為剎利居士懺悔罪法懺悔者但當正心不",
    "X35n0650_002:0216a04": "謗三寶不障出家不為梵行人作惡留難應當繫念",
    "X35n0650_002:0216a05": "修六念法亦當供給供養持大乘者不必禮拜應當",
    "X35n0650_002:0216a06": "憶念甚深經法第一義空思是法者是名剎利居士",
    "X35n0650_002:0216a07": "修第一懺悔第二懺悔者孝養父母恭敬師長是名",
    "X35n0650_002:0216a08": "修第二懺悔第三懺悔者正法治國不邪枉人民是",
    "X35n0650_002:0216a09": "名修第三懺悔第四懺悔者於六齋日勅諸境內力",
    "X35n0650_002:0216a10": "所及處令行不殺修如此法是名修第四懺悔第五",
    "X35n0650_002:0216a11": "懺悔者但當深信因果信一實道知佛不滅是名修",
    "X35n0650_002:0216a12": "第五懺悔。",
    "X35n0650_002:0216a13": "經云剎利王有五種重罪墮於惡道一強奪三寶",
    "X35n0650_002:0216a14": "物二誹謗正法三惱害佛之弟子四作五逆罪五",
    "X35n0650_002:0216a15": "教行十惡今初不謗三寶等即止善修六念法等",
    "X35n0650_002:0216a16": "即行善不必禮者以姓貴故多慢佛且聽之既云",
    "X35n0650_002:0216a17": "供給此似懺第一奪三寶物罪第二孝父母承顏",
    "X35n0650_002:0216a18": "無違有隱而無犯若大舜事瞽叟號泣於旻天也",
    "X35n0650_002:0216a19": "敬師長左右就養服勤至死若晉帝事王祥於太",
    "X35n0650_002:0216a20": "學也此似懺第四作五逆罪第三正治者法天行",
    "X35n0650_002:0216a21": "道賞罰必當宥過無大刑故無小不枉民者恢解",
    "X35n0650_002:0216a22": "網之仁有納隍之慮此似懺第三害佛弟子之罪",
    "X35n0650_002:0216a23": "第四制令不殺天子以好生惡殺為德仁及飛走",
    "X35n0650_002:0216a24": "澤及禽魚亦止行二善之最也六齋日如大論(云",
    "X35n0650_002:0216b01": "云)此似懺第五教十惡罪第五信因果者善因果",
    "X35n0650_002:0216b02": "譬聲清響順惡因果喻形曲影凹信一實則諸法",
    "X35n0650_002:0216b03": "實相佛不滅則三身常住事理明白知之不疑故",
    "X35n0650_002:0216b04": "曰深信此似懺第二誹謗正法罪。",
    "X35n0650_002:0216b05": "△佛告下結勸顯益。",
    "X35n0650_002:0216b06": "佛告阿難於未來世若有修習如此懺悔法當知此",
    "X35n0650_002:0216b07": "人著慚愧服諸佛護助不久當成阿耨多羅三藐三",
    "X35n0650_002:0216b08": "菩提。",
    "X35n0650_002:0216b09": "慚愧者慚四十位之聖天愧十信之賢人又慚第",
    "X35n0650_002:0216b10": "一義天愧聖賢之人若無慚愧乃裸露人也今既",
    "X35n0650_002:0216b11": "入位是披慚愧服也法身冥資成佛在即故曰不",
    "X35n0650_002:0216b12": "久。",
    "X35n0650_002:0216b13": "△二經家結。",
    "X35n0650_002:0216b14": "說是語時十千天子得法眼淨彌勒菩薩等諸大菩",
    "X35n0650_002:0216b15": "薩及以阿難聞佛所說歡喜奉行。",
    "X35n0650_002:0216b16": "法眼淨者小則初果大乘五眼判之法眼在八九",
    "X35n0650_002:0216b17": "等信今是入住以佛眼名法耳喜亦通深乃至十",
    "X35n0650_002:0216b18": "地得法喜也奉行自行化陀同歸密藏。",
    "X35n0650_002:0216b19": "佛說觀普賢菩薩行法經",
    "X35n0650_002:0216b21": "觀普賢菩薩行法經義疏卷下(終)",
    "X35n0650_002:0216b22": "天台山沙門亮潤分會"
}