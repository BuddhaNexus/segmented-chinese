{
    "T07n0220d_565:0915b02": "2大般若波羅蜜多經卷第五百六",
    "T07n0220d_565:0915b03": "十五",
    "T07n0220d_565:0915b05": "三藏法師玄奘奉　詔譯",
    "T07n0220d_565:0915b06": "第五分根栽品第二十二之二",
    "T07n0220d_565:0915b07": "爾時，善現便白佛言：「此諸菩薩行甚深義。」佛",
    "T07n0220d_565:0915b08": "告善現：「如是！如是！此諸菩薩行甚深義。善現",
    "T07n0220d_565:0915b09": "當知！此諸菩薩能為難事，謂所行義雖復甚",
    "T07n0220d_565:0915b10": "深，而於聲聞、獨覺地法能不作證。」具壽善現",
    "T07n0220d_565:0915b11": "復白佛言：「如我解佛所說義者，此諸菩薩所",
    "T07n0220d_565:0915b12": "作不難，不應說彼能為難事。所以者何？此諸",
    "T07n0220d_565:0915b13": "菩薩所證深義既不可得，能證般若波羅蜜",
    "T07n0220d_565:0915b14": "多亦不可得，證法、證者、證處、證時亦不可得。",
    "T07n0220d_565:0915b15": "若諸菩薩聞如是語，心不沈沒亦不憂悔、不",
    "T07n0220d_565:0915b16": "驚、不怖，是行般若波羅蜜多。此諸菩薩如是",
    "T07n0220d_565:0915b17": "行時不見眾相，亦復不見我行般若波羅蜜",
    "T07n0220d_565:0915b18": "多，而近無上正等菩提，遠離聲聞、獨覺等地，",
    "T07n0220d_565:0915b19": "此諸菩薩於如是事亦不分別。「譬如虛空，不",
    "T07n0220d_565:0915b20": "作是念：『我去彼事若遠若近。』所以者何？虛空",
    "T07n0220d_565:0915b21": "無動、無分別故。甚深般若波羅蜜多亦復如",
    "T07n0220d_565:0915b22": "是，不作是念：『聲聞、獨覺去我為遠，無上菩提",
    "T07n0220d_565:0915b23": "去我為近。』所以者何？甚深般若波羅蜜多於",
    "T07n0220d_565:0915b24": "一切法無分別故。「譬如幻士，不作是念：『幻質",
    "T07n0220d_565:0915b25": "幻師去我為近，傍觀眾等去我為遠。』所以者",
    "T07n0220d_565:0915b26": "何？所幻化者無分別故。甚深般若波羅蜜多",
    "T07n0220d_565:0915b27": "亦復如是，不作是念：『聲聞、獨覺去我為遠，無",
    "T07n0220d_565:0915b28": "上菩提去我為近。』所以者何？甚深般若波羅",
    "T07n0220d_565:0915b29": "蜜多於一切法無分別故。影、像等喻應知亦",
    "T07n0220d_565:0915c01": "然。「譬如如來、應、正等覺於一切法無愛無憎。",
    "T07n0220d_565:0915c02": "所以者何？如來永斷一切分別愛憎等故。甚",
    "T07n0220d_565:0915c03": "深般若波羅蜜多亦復如是，於一切法無愛",
    "T07n0220d_565:0915c04": "無憎。所以者何？甚深般若波羅蜜多，一切分",
    "T07n0220d_565:0915c05": "別皆永斷故。「譬如如來所變化者，雖有所作",
    "T07n0220d_565:0915c06": "而無分別，甚深般若波羅蜜多亦復如是，雖",
    "T07n0220d_565:0915c07": "能成辦所作事業而無分別。「譬如巧匠造男女",
    "T07n0220d_565:0915c08": "等種種機關，此諸機關雖有動作而無分別，",
    "T07n0220d_565:0915c09": "甚深般若波羅蜜多亦復如是，雖作種種所",
    "T07n0220d_565:0915c10": "應作事而無分別。」時，舍利子謂善現言：「若諸",
    "T07n0220d_565:0915c11": "菩薩行深般若波羅蜜多，為行堅固法、為行",
    "T07n0220d_565:0915c12": "不堅固法？」善現報言：「若諸菩薩行深般若波",
    "T07n0220d_565:0915c13": "羅蜜多，行不堅固法，不行堅固法。」時，有無量",
    "T07n0220d_565:0915c14": "欲界天子作是念言：「若諸菩薩能發無上正",
    "T07n0220d_565:0915c15": "等覺心，雖行般若波羅蜜多甚深義趣，而於",
    "T07n0220d_565:0915c16": "實際能不作證，不墮聲聞及獨覺地。由此因",
    "T07n0220d_565:0915c17": "緣，甚為希有，能為難事，一切世間皆應敬禮。」",
    "T07n0220d_565:0915c18": "具壽善現知諸天子心之所念，便告之言：「若",
    "T07n0220d_565:0915c19": "諸菩薩行深般若波羅蜜多，不證實際，不墮",
    "T07n0220d_565:0915c20": "聲聞及獨覺地，非甚希有，未為難事。若諸菩",
    "T07n0220d_565:0915c21": "薩知一切法及諸有情畢竟非有皆不可得，",
    "T07n0220d_565:0915c22": "而發無上正等覺心，被精進甲誓度無量、無",
    "T07n0220d_565:0915c23": "邊有情令入無餘般涅槃界，乃甚希有，能為",
    "T07n0220d_565:0915c24": "難事。「天子當知！若諸菩薩雖知諸法及諸有",
    "T07n0220d_565:0915c25": "情皆不可得，而發無上正等覺心，被精進甲",
    "T07n0220d_565:0915c26": "為欲調伏諸有情類；如有為欲調伏虛空，被",
    "T07n0220d_565:0915c27": "堅固鎧與虛空戰。何以故？諸天子！虛空離故",
    "T07n0220d_565:0915c28": "有情亦離，有情離故鎧甲亦離，有情離故饒",
    "T07n0220d_565:0915c29": "益事亦離，有情離故五蘊亦離，有情離故一",
    "T07n0220d_565:0916a01": "切法亦離。「若諸菩薩聞如是語，心不沈沒亦",
    "T07n0220d_565:0916a02": "不憂悔、不驚、不怖，是行般若波羅蜜多。」爾時，",
    "T07n0220d_565:0916a03": "世尊告善現曰：「何因緣故，是諸菩薩聞如是",
    "T07n0220d_565:0916a04": "語，心不沈沒亦不憂悔、不驚、不怖？」具壽善現",
    "T07n0220d_565:0916a05": "白言：「世尊！以一切法皆遠離故、無所有故。所",
    "T07n0220d_565:0916a06": "以者何？是諸菩薩於一切法，若能沈等、若所",
    "T07n0220d_565:0916a07": "沈等、若沈等處、若沈等時、若沈等者、由此沈",
    "T07n0220d_565:0916a08": "等皆無所得，以一切法不可得故。若諸菩薩",
    "T07n0220d_565:0916a09": "聞如是事，心不沈沒亦不憂悔、不驚不怖，是",
    "T07n0220d_565:0916a10": "行般若波羅蜜多。若諸菩薩如是行時，諸天",
    "T07n0220d_565:0916a11": "帝釋、大梵天王、世界主等皆共敬禮。」佛告善",
    "T07n0220d_565:0916a12": "現：「若諸菩薩能如是行甚深般若波羅蜜多，",
    "T07n0220d_565:0916a13": "非但恒為諸天帝釋、大梵天王、世界主等皆",
    "T07n0220d_565:0916a14": "共敬禮。是諸菩薩亦為過此極光淨天、若遍",
    "T07n0220d_565:0916a15": "淨天、若廣果天、若淨居天及餘天、龍、阿素洛等",
    "T07n0220d_565:0916a16": "皆共敬禮，亦為十方無量無數無邊世界諸",
    "T07n0220d_565:0916a17": "佛、菩薩皆共護念。善現當知！是諸菩薩常為",
    "T07n0220d_565:0916a18": "諸佛、諸菩薩眾及諸天、龍、阿素洛等憶念守",
    "T07n0220d_565:0916a19": "護，功德善根念念增長，疾證無上正等菩提。",
    "T07n0220d_565:0916a20": "善現當知！是諸菩薩已住菩薩不退轉位。假",
    "T07n0220d_565:0916a21": "使十方殑伽沙等諸佛世界一切有情皆變為",
    "T07n0220d_565:0916a22": "魔，是諸魔眾各復化作爾所惡魔，此諸惡魔",
    "T07n0220d_565:0916a23": "皆有無量無數神力，是諸惡魔盡其神力，不",
    "T07n0220d_565:0916a24": "能留難此諸菩薩，令其不行甚深般若波羅蜜",
    "T07n0220d_565:0916a25": "多，及於菩提或有退轉。「善現當知！若諸菩薩",
    "T07n0220d_565:0916a26": "成就二法，一切惡魔不能留難，何等為二？一",
    "T07n0220d_565:0916a27": "者、觀察一切法空。二者、不捨一切有情。復次，",
    "T07n0220d_565:0916a28": "善現！若諸菩薩成就二法，一切惡魔不能障",
    "T07n0220d_565:0916a29": "礙，何等為二？一者、如說皆悉能行。二者、常為",
    "T07n0220d_565:0916b01": "諸佛護念。善現當知！若諸菩薩成就如是二",
    "T07n0220d_565:0916b02": "種勝法，諸天神等常來禮敬，親近供養請問",
    "T07n0220d_565:0916b03": "勸發，作如是言：『善哉！大士！汝能如實行深般",
    "T07n0220d_565:0916b04": "若波羅蜜多方便善巧，疾能安住諸佛智地，",
    "T07n0220d_565:0916b05": "一切有情無依怙者能作依怙，無救護者能",
    "T07n0220d_565:0916b06": "作救護，無舍宅者能作舍宅，無投趣者能作",
    "T07n0220d_565:0916b07": "投趣，無洲渚者能作洲渚，無歸依者為作歸",
    "T07n0220d_565:0916b08": "依，與闇冥者能作光明，與聾盲者能作耳目。",
    "T07n0220d_565:0916b09": "何以故？善男子！若能安住甚深般若波羅蜜",
    "T07n0220d_565:0916b10": "多方便善巧，疾證無上正等菩提，一切惡魔",
    "T07n0220d_565:0916b11": "不能留難。』「善現當知！若諸菩薩能善安住甚",
    "T07n0220d_565:0916b12": "深般若波羅蜜多，則為十方無量、無數、無邊",
    "T07n0220d_565:0916b13": "世界諸佛世尊處大眾中，自然歡喜稱揚讚歎",
    "T07n0220d_565:0916b14": "名字、種姓、色相、功德，如我今者在大眾中自",
    "T07n0220d_565:0916b15": "然歡喜稱揚讚歎寶幢菩薩，及餘現住不動",
    "T07n0220d_565:0916b16": "佛所淨修梵行住深般若波羅蜜多諸菩薩等",
    "T07n0220d_565:0916b17": "名字、種姓、色相、功德。」爾時，善現便白佛言：「一",
    "T07n0220d_565:0916b18": "切如來、應、正等覺，皆於眾中自然歡喜稱揚讚",
    "T07n0220d_565:0916b19": "歎一切菩薩名字、種姓、色相功德不？」佛言：「不",
    "T07n0220d_565:0916b20": "也！若諸菩薩已於無上正等菩提得不退轉",
    "T07n0220d_565:0916b21": "行深般若波羅蜜多方便善巧，是諸菩薩蒙",
    "T07n0220d_565:0916b22": "諸如來、應、正等覺在大眾中自然歡喜稱揚",
    "T07n0220d_565:0916b23": "讚歎名字、種姓、色相、功德。」具壽善現復白佛",
    "T07n0220d_565:0916b24": "言：「頗有菩薩未於無上正等菩提得不退轉，",
    "T07n0220d_565:0916b25": "而蒙如來、應、正等覺在大眾中自然歡喜稱揚",
    "T07n0220d_565:0916b26": "讚歎名字、種姓、色相、功德不？」佛言：「亦有！謂諸",
    "T07n0220d_565:0916b27": "菩薩雖於無上正等菩提未得不退，而修般",
    "T07n0220d_565:0916b28": "若波羅蜜多方便善巧，是諸菩薩亦蒙如來、",
    "T07n0220d_565:0916b29": "應、正等覺在大眾中自然歡喜稱揚讚歎名字、",
    "T07n0220d_565:0916c01": "種姓、色相、功德。如有菩薩隨不動佛為菩薩",
    "T07n0220d_565:0916c02": "時所修而學、所行而住，修行般若波羅蜜多",
    "T07n0220d_565:0916c03": "方便善巧。復有菩薩隨寶幢菩薩等所修而",
    "T07n0220d_565:0916c04": "學、所行而住，修行般若波羅蜜多方便善巧。",
    "T07n0220d_565:0916c05": "是諸菩薩雖於無上正等菩提未得不退，而",
    "T07n0220d_565:0916c06": "蒙如來、應、正等覺在大眾中自然歡喜稱揚讚",
    "T07n0220d_565:0916c07": "歎名字、種姓、色相、功德。「復次，善現！有諸菩薩",
    "T07n0220d_565:0916c08": "行深般若波羅蜜多，於一切法無生性中雖",
    "T07n0220d_565:0916c09": "深信解，而未證得無生法忍；於一切法畢竟",
    "T07n0220d_565:0916c10": "空性雖深信解，而於菩薩不退轉地未得自",
    "T07n0220d_565:0916c11": "在；雖住諸法皆寂靜性，而未得入不退轉地。",
    "T07n0220d_565:0916c12": "是諸菩薩亦蒙如來、應、正等覺在大眾中自然",
    "T07n0220d_565:0916c13": "歡喜稱揚讚歎名字、種姓、色相、功德。「善現當",
    "T07n0220d_565:0916c14": "知！若諸菩薩蒙諸如來、應、正等覺在大眾中",
    "T07n0220d_565:0916c15": "自然歡喜稱揚讚歎名字、種姓、色相、功德，是",
    "T07n0220d_565:0916c16": "諸菩薩超二乘地近大菩提，或已得受不退",
    "T07n0220d_565:0916c17": "轉記，或近當受不退轉記。」",
    "T07n0220d_565:0916c18": "23 付囑品第五分付囑品第二十三",
    "T07n0220d_565:0916c19": "「復次，善現！若諸菩薩聞說般若波羅蜜多所",
    "T07n0220d_565:0916c20": "有義趣深生信解，無惑、無疑、不迷、不悶，但作",
    "T07n0220d_565:0916c21": "是念：『如佛所說理趣，必然定非顛倒。』是諸菩",
    "T07n0220d_565:0916c22": "薩決定當於不動佛所及諸菩薩摩訶薩所，",
    "T07n0220d_565:0916c23": "廣聞般若波羅蜜多，於深義趣能生信解，既",
    "T07n0220d_565:0916c24": "信解已勤修梵行，當得住於不退轉地，住是",
    "T07n0220d_565:0916c25": "地已疾證菩提。善現當知！若諸菩薩但聞般",
    "T07n0220d_565:0916c26": "若波羅蜜多，尚獲無邊功德勝利，況深信解",
    "T07n0220d_565:0916c27": "如說修行！是諸菩薩近一切智，安住真如，疾",
    "T07n0220d_565:0916c28": "證菩提宣說法要。」爾時，善現便白佛言：「法離",
    "T07n0220d_565:0916c29": "真如無別可得，為說何法近一切智，安住真",
    "T07n0220d_565:0917a01": "如？誰證菩提？誰說法要？」佛告善現：「如是！如是！",
    "T07n0220d_565:0917a02": "法離真如都不可得，說何等法近一切智，能",
    "T07n0220d_565:0917a03": "住真如，疾證菩提宣說法要？真如自性尚不",
    "T07n0220d_565:0917a04": "可得，況有餘法能有所作！隨世俗故作如是",
    "T07n0220d_565:0917a05": "說。」時，天帝釋便白佛言：「如是般若波羅蜜多",
    "T07n0220d_565:0917a06": "理趣甚深極難信解。若諸菩薩行深般若波",
    "T07n0220d_565:0917a07": "羅蜜多，雖知諸法皆不可得，而求無上正等",
    "T07n0220d_565:0917a08": "菩提，欲為有情宣說法要甚為難事。諸菩薩",
    "T07n0220d_565:0917a09": "眾聞說此語，心不沈沒、無惑、無疑、不迷、不悶，",
    "T07n0220d_565:0917a10": "如是等事甚為希有。」爾時，善現謂帝釋言：「如",
    "T07n0220d_565:0917a11": "汝所說『諸菩薩眾聞如是語，心不沈沒、無惑、",
    "T07n0220d_565:0917a12": "無疑、不迷、不悶，如是等事甚希有。』者，憍尸迦！",
    "T07n0220d_565:0917a13": "諸菩薩眾行深般若波羅蜜多，觀法皆空都",
    "T07n0220d_565:0917a14": "無所有，誰沈、誰沒、誰惑、誰疑、誰迷、誰悶？是故",
    "T07n0220d_565:0917a15": "此事未為希有。然為有情愚癡顛倒，不能通",
    "T07n0220d_565:0917a16": "達諸法皆空，故求菩提欲為宣說方便善巧，",
    "T07n0220d_565:0917a17": "非極為難。」天帝釋言：「尊者善現諸有所說無",
    "T07n0220d_565:0917a18": "不依空，是故所言常無滯礙，如有以箭仰射",
    "T07n0220d_565:0917a19": "虛空，若近若遠俱無滯礙。」時，天帝釋便白佛",
    "T07n0220d_565:0917a20": "言：「我與尊者善現所說，為順如來實語、法語，",
    "T07n0220d_565:0917a21": "於法隨法，為正說耶？」爾時，世尊告天帝釋：「汝",
    "T07n0220d_565:0917a22": "與善現諸有所言，皆順如來實語、法語，於法",
    "T07n0220d_565:0917a23": "隨法，皆為正說。何以故？憍尸迦！具壽善現所",
    "T07n0220d_565:0917a24": "有辯才無不依空而施設故。所以者何？具壽",
    "T07n0220d_565:0917a25": "善現觀一切法皆畢竟空，尚不得般若波羅",
    "T07n0220d_565:0917a26": "蜜多，況得能行般若波羅蜜多者！尚不得無",
    "T07n0220d_565:0917a27": "上正等菩提，況得能證無上正等菩提者！尚",
    "T07n0220d_565:0917a28": "不得一切智智，況得能證一切智智者！尚不",
    "T07n0220d_565:0917a29": "得真如，況得能證真如成如來者！尚不得無",
    "T07n0220d_565:0917b01": "生性，況得能證無生性者！尚不得菩薩，況得",
    "T07n0220d_565:0917b02": "能證佛菩提者！尚不得十力、四無所畏，況得",
    "T07n0220d_565:0917b03": "能成十力、四無所畏者！尚不得法，況得能說",
    "T07n0220d_565:0917b04": "法者！「憍尸迦！具壽善現於一切法住遠離住、",
    "T07n0220d_565:0917b05": "無所得住，比諸菩薩所住般若波羅蜜多微",
    "T07n0220d_565:0917b06": "妙行住，百分不及一，千分不及一，乃至鄔波",
    "T07n0220d_565:0917b07": "尼殺曇分亦不及一。憍尸迦！是諸菩薩所住",
    "T07n0220d_565:0917b08": "般若波羅蜜多微妙行住，除如來住，於餘菩",
    "T07n0220d_565:0917b09": "薩及諸聲聞、獨覺等住為最為勝、為尊為高、",
    "T07n0220d_565:0917b10": "為妙為微妙、為上為無上。以是故，憍尸迦！若",
    "T07n0220d_565:0917b11": "諸菩薩欲於一切有情眾中為最為勝、為尊",
    "T07n0220d_565:0917b12": "為高、為妙為微妙、為上為無上者，當住般若",
    "T07n0220d_565:0917b13": "波羅蜜多。」爾時，眾中無量無數三十三天聞",
    "T07n0220d_565:0917b14": "法歡喜，各取天上微妙音花，奉散世尊及諸",
    "T07n0220d_565:0917b15": "菩薩。六百苾芻俱從座起，右膝著地向佛合",
    "T07n0220d_565:0917b16": "掌。佛神力故，各於掌中微妙音花自然盈",
    "T07n0220d_565:0917b17": "滿。是苾芻眾踊躍歡喜，各以此花奉散佛上，",
    "T07n0220d_565:0917b18": "既散花已同發願言：「我等用斯勝善根力，願",
    "T07n0220d_565:0917b19": "常安住甚深般若波羅蜜多微妙行住，速趣",
    "T07n0220d_565:0917b20": "無上正等菩提。」爾時，世尊即便微笑。如佛常",
    "T07n0220d_565:0917b21": "法，從其面門放種種光，青黃赤白紅紫碧綠金",
    "T07n0220d_565:0917b22": "銀頗胝，傍照無邊諸佛國土，上至梵世下徹",
    "T07n0220d_565:0917b23": "風輪，漸復還來繞佛右轉，經三匝已從頂上",
    "T07n0220d_565:0917b24": "入。時，阿難陀即從座起，禮佛合掌白言：「世尊！",
    "T07n0220d_565:0917b25": "何因何緣現此微笑？」爾時，佛告阿難陀言：「此",
    "T07n0220d_565:0917b26": "諸苾芻於當來世星喻劫中皆得作佛，同名",
    "T07n0220d_565:0917b27": "散花具足十號，聲聞僧數一切皆等，佛壽亦",
    "T07n0220d_565:0917b28": "等二十千劫，隨所住處雨五色花，由此因緣",
    "T07n0220d_565:0917b29": "故我微笑。若諸菩薩欲得安住最勝住者，當",
    "T07n0220d_565:0917c01": "住般若波羅蜜多；若諸菩薩欲得安住如來",
    "T07n0220d_565:0917c02": "住者，當住般若波羅蜜多。慶喜當知！若諸菩",
    "T07n0220d_565:0917c03": "薩精進修行甚深般若波羅蜜多令究竟者，",
    "T07n0220d_565:0917c04": "是諸菩薩先世或從人中沒已還生此處，或",
    "T07n0220d_565:0917c05": "從覩史多天上沒來生人間。所以者何？如是",
    "T07n0220d_565:0917c06": "二處易行般若波羅蜜多，非餘處故。慶喜當",
    "T07n0220d_565:0917c07": "知！如來現見，若諸菩薩精進修行甚深般若",
    "T07n0220d_565:0917c08": "波羅蜜多，於身、命、財無所顧者，定於無上正",
    "T07n0220d_565:0917c09": "等菩提得不退轉。「復次，慶喜！若諸菩薩聽聞、",
    "T07n0220d_565:0917c10": "受持、讀誦、書寫甚深般若波羅蜜多，示現、勸",
    "T07n0220d_565:0917c11": "導、讚勵、慶喜住菩薩乘善男子等，是諸菩薩",
    "T07n0220d_565:0917c12": "曾於過去無量佛所種諸善根，非唯聲聞、獨",
    "T07n0220d_565:0917c13": "覺等所。「復次，慶喜！若諸菩薩修學般若波羅",
    "T07n0220d_565:0917c14": "蜜多，不驚不怖，受持、讀誦、繫念、思惟，若法、若",
    "T07n0220d_565:0917c15": "義、若文、若意皆善通達隨順修行，是諸菩薩",
    "T07n0220d_565:0917c16": "則為現見我等如來、應、正等覺。「復次，慶喜！若",
    "T07n0220d_565:0917c17": "諸菩薩聞說如是甚深般若波羅蜜多所有義",
    "T07n0220d_565:0917c18": "趣深生信解，不生毀謗，不可沮壞，是諸菩薩",
    "T07n0220d_565:0917c19": "已曾供養無量諸佛，於諸佛所多種善根，亦",
    "T07n0220d_565:0917c20": "為無量善友所攝。「復次，慶喜！若諸有情能於",
    "T07n0220d_565:0917c21": "如來、應、正等覺勝福田所種諸善根，雖定當",
    "T07n0220d_565:0917c22": "得或聲聞果、或獨覺果、或如來果，而證無上",
    "T07n0220d_565:0917c23": "正等菩提，要於般若波羅蜜多甚深義趣善",
    "T07n0220d_565:0917c24": "達無礙，精進修行諸菩薩行令極圓滿。「是故，",
    "T07n0220d_565:0917c25": "慶喜！我以般若波羅蜜多甚深經典付囑於",
    "T07n0220d_565:0917c26": "汝，應正受持、讀誦、通利，莫令忘失。慶喜當知！",
    "T07n0220d_565:0917c27": "除此般若波羅蜜多甚深經典，受持諸餘我",
    "T07n0220d_565:0917c28": "所說法設有忘失，其罪尚輕。若於般若波羅",
    "T07n0220d_565:0917c29": "蜜多甚深經典不善受持，下至一句有所忘",
    "T07n0220d_565:0918a01": "失，其罪甚重。慶喜當知！若於般若波羅蜜多",
    "T07n0220d_565:0918a02": "甚深經典，下至一句能善受持不忘失者，獲",
    "T07n0220d_565:0918a03": "福無量。若於般若波羅蜜多甚深經典不善",
    "T07n0220d_565:0918a04": "受持，下至一句有忘失者，所獲重罪同前福",
    "T07n0220d_565:0918a05": "量。是故，慶喜！我以般若波羅蜜多甚深經典",
    "T07n0220d_565:0918a06": "慇懃付汝，當正受持、讀誦、通利、如理思惟、廣",
    "T07n0220d_565:0918a07": "為他說，分別開示，令受持者究竟解了文義",
    "T07n0220d_565:0918a08": "意趣。所以者何？若諸菩薩於深般若波羅蜜",
    "T07n0220d_565:0918a09": "多受持、讀誦、究竟通利、如理思惟、廣為他說，",
    "T07n0220d_565:0918a10": "分別開示令其易了，是諸菩薩則為受持過",
    "T07n0220d_565:0918a11": "去、未來、現在諸佛甚深法藏，廣為有情宣說",
    "T07n0220d_565:0918a12": "開示。「慶喜當知！若有情類起殷淨心，現於我",
    "T07n0220d_565:0918a13": "所欲持種種上妙供具供養恭敬無懈倦者，",
    "T07n0220d_565:0918a14": "當於般若波羅蜜多至心聽聞、受持、讀誦、精",
    "T07n0220d_565:0918a15": "勤修學、如理思惟，廣為有情分別解說，或復",
    "T07n0220d_565:0918a16": "書寫種種莊嚴，供養恭敬勿得暫捨。慶喜當",
    "T07n0220d_565:0918a17": "知！若諸菩薩供養恭敬、尊重讚歎甚深般若",
    "T07n0220d_565:0918a18": "波羅蜜多，則為現前供養恭敬、尊重讚歎我",
    "T07n0220d_565:0918a19": "及十方三世諸佛。慶喜當知！若諸菩薩聞深",
    "T07n0220d_565:0918a20": "般若波羅蜜多，起殷淨心恭敬愛樂，即於過",
    "T07n0220d_565:0918a21": "去未來現在諸佛無上正等菩提，起殷淨心",
    "T07n0220d_565:0918a22": "恭敬愛樂。慶喜！汝若愛樂於我、不捨於我，亦",
    "T07n0220d_565:0918a23": "當愛樂、不捨般若波羅蜜多甚深經典，下至",
    "T07n0220d_565:0918a24": "一句勿令忘失。「慶喜！我說如是般若波羅蜜",
    "T07n0220d_565:0918a25": "多甚深經典付囑因緣，設經一劫乃至殑伽",
    "T07n0220d_565:0918a26": "沙數大劫亦不能盡。舉要言之，如我既是汝等",
    "T07n0220d_565:0918a27": "大師，甚深般若波羅蜜多當知亦是汝等大",
    "T07n0220d_565:0918a28": "師，如三世佛是諸天、人、阿素洛等無上大師，",
    "T07n0220d_565:0918a29": "甚深般若波羅蜜多當知亦是世間天、人、阿素",
    "T07n0220d_565:0918b01": "洛等無上大師。汝等天、人、阿素洛等敬重於",
    "T07n0220d_565:0918b02": "我，亦當敬重甚深般若波羅蜜多。是故，慶喜！",
    "T07n0220d_565:0918b03": "我以無量善巧方便付汝般若波羅蜜多甚深",
    "T07n0220d_565:0918b04": "經典，汝當受持無令忘失。我今持此甚深般",
    "T07n0220d_565:0918b05": "若波羅蜜多，對諸天、人、阿素洛等無量大眾",
    "T07n0220d_565:0918b06": "付囑於汝，應正受持勿令忘失。慶喜！我今實",
    "T07n0220d_565:0918b07": "言告汝，諸有淨信善男子等，若欲不捨佛、法、",
    "T07n0220d_565:0918b08": "僧寶、三世諸佛無上菩提，定不應捨甚深般",
    "T07n0220d_565:0918b09": "若波羅蜜多，如是名為我等諸佛教誡教授",
    "T07n0220d_565:0918b10": "諸弟子法。「慶喜當知！若有愛樂聽聞般若波",
    "T07n0220d_565:0918b11": "羅蜜多，受持、讀誦、究竟通利、如理思惟、書寫、",
    "T07n0220d_565:0918b12": "解說，疾證無上正等菩提。所以者何？諸佛無",
    "T07n0220d_565:0918b13": "上正等菩提，皆依般若波羅蜜多而得生故。",
    "T07n0220d_565:0918b14": "是故，慶喜！若諸菩薩欲得無上正等菩提，當",
    "T07n0220d_565:0918b15": "勤精進修學般若波羅蜜多。所以者何？甚深",
    "T07n0220d_565:0918b16": "般若波羅蜜多是諸菩薩摩訶薩母，能令菩",
    "T07n0220d_565:0918b17": "薩疾證菩提。「慶喜當知！若諸菩薩法欲滅時，",
    "T07n0220d_565:0918b18": "護持般若波羅蜜多，則為護持三世諸佛一",
    "T07n0220d_565:0918b19": "切智智，亦為護持三世諸佛無上法藏。「慶喜",
    "T07n0220d_565:0918b20": "當知！若諸菩薩勤學六種波羅蜜多，疾證無",
    "T07n0220d_565:0918b21": "上正等菩提。是故，慶喜！我以六種波羅蜜多",
    "T07n0220d_565:0918b22": "更付囑汝，當正受持勿令忘失。所以者何？如",
    "T07n0220d_565:0918b23": "是六種波羅蜜多是三世佛無盡法藏。慶喜",
    "T07n0220d_565:0918b24": "當知！十方三世諸佛世尊所說法要，皆是六",
    "T07n0220d_565:0918b25": "種波羅蜜多無盡法藏之所流出。十方三世",
    "T07n0220d_565:0918b26": "佛及弟子，皆依如是無盡法藏精勤修學，已、",
    "T07n0220d_565:0918b27": "正、當證無上菩提，已、正、當入無餘涅槃。「復次，",
    "T07n0220d_565:0918b28": "慶喜！假使汝為聲聞乘人說聲聞法，由此法",
    "T07n0220d_565:0918b29": "故三千大千世界有情一切皆得阿羅漢果，",
    "T07n0220d_565:0918c01": "猶未為我作弟子事，我於汝事未甚隨喜。汝",
    "T07n0220d_565:0918c02": "若能為菩薩乘人宣說一句甚深般若波羅",
    "T07n0220d_565:0918c03": "蜜多相應之法，即名為我作弟子事，我於此",
    "T07n0220d_565:0918c04": "事深生隨喜。「復次，慶喜！假使三千大千世界",
    "T07n0220d_565:0918c05": "一切有情俱時證得阿羅漢果，彼所成就施、",
    "T07n0220d_565:0918c06": "戒、修性諸福業事。於意云何？寧為多不？」慶喜",
    "T07n0220d_565:0918c07": "對曰：「甚多！世尊！」佛告慶喜：「若有聲聞能為菩",
    "T07n0220d_565:0918c08": "薩宣說般若波羅蜜多相應之法，經一晝夜",
    "T07n0220d_565:0918c09": "展轉乃至經彈指頃，是聲聞人所獲福聚甚",
    "T07n0220d_565:0918c10": "多於前。何以故？此聲聞人所獲福聚，超過一",
    "T07n0220d_565:0918c11": "切聲聞、獨覺諸善根故。「復次，慶喜！若有菩薩",
    "T07n0220d_565:0918c12": "為聲聞人說聲聞法，假使三千大千世界一",
    "T07n0220d_565:0918c13": "切有情由此法故悉皆證得阿羅漢果。於意",
    "T07n0220d_565:0918c14": "云何？如是菩薩所獲福聚寧為多不？」慶喜對",
    "T07n0220d_565:0918c15": "曰：「甚多！世尊！」佛告慶喜：「若有菩薩為諸有情",
    "T07n0220d_565:0918c16": "宣說般若波羅蜜多相應之法，經一晝夜展",
    "T07n0220d_565:0918c17": "轉乃至經彈指頃，如是菩薩所獲福聚甚多",
    "T07n0220d_565:0918c18": "於前。何以故？甚深般若波羅蜜多相應法施，",
    "T07n0220d_565:0918c19": "超過一切聲聞、獨覺相應法施及彼二乘諸",
    "T07n0220d_565:0918c20": "善根故。慶喜當知！若諸菩薩成就憶念如是",
    "T07n0220d_565:0918c21": "善根，復於無上正等菩提有退轉者，無有是",
    "T07n0220d_565:0918c22": "處。」",
    "T07n0220d_565:0918c23": "24 見不動佛品第五分見不動佛品第二十四",
    "T07n0220d_565:0918c24": "爾時，如來四眾圍繞，讚說般若波羅蜜多，付",
    "T07n0220d_565:0918c25": "阿難陀令受持已，復於一切苾芻、苾芻尼、鄔",
    "T07n0220d_565:0918c26": "波索迦、鄔波斯迦、天、龍、藥叉、健達縛等大眾",
    "T07n0220d_565:0918c27": "會中現神通力，令眾皆見不動如來、應、正等",
    "T07n0220d_565:0918c28": "覺，聲聞、菩薩大眾圍繞，為如大海不可動會",
    "T07n0220d_565:0918c29": "宣說正法，及見彼土嚴淨之相。其聲聞僧皆",
    "T07n0220d_565:0919a01": "阿羅漢，諸漏已盡無復煩惱，得真自在心",
    "T07n0220d_565:0919a02": "善解脫、慧善解脫，如調慧馬亦如大龍，已作",
    "T07n0220d_565:0919a03": "所作已辦所辦，棄諸重擔逮得己利，盡諸有",
    "T07n0220d_565:0919a04": "結正智解脫，至心自在第一究竟。其菩薩僧",
    "T07n0220d_565:0919a05": "一切皆是眾望所識，得陀羅尼及無礙辯，成",
    "T07n0220d_565:0919a06": "就無量不可思議、不可稱量微妙功德。佛攝",
    "T07n0220d_565:0919a07": "神力，令此四眾、天、龍、藥叉、健達縛等不復見",
    "T07n0220d_565:0919a08": "彼不動如來、應、正等覺、聲聞、菩薩及餘大眾并",
    "T07n0220d_565:0919a09": "彼佛土嚴淨之相。彼佛眾會及嚴淨土皆非",
    "T07n0220d_565:0919a10": "此土眼根所照。所以者何？佛攝神力，於彼遠",
    "T07n0220d_565:0919a11": "境無見緣故。爾時，佛告阿難陀言：「不動如來、",
    "T07n0220d_565:0919a12": "應、正等覺國土眾會，汝更見不？」阿難陀言：「我",
    "T07n0220d_565:0919a13": "不復見彼事，非此眼所行境故。」時，佛復告阿",
    "T07n0220d_565:0919a14": "難陀言：「如彼如來眾會國土非此土眼所行",
    "T07n0220d_565:0919a15": "境界，當知諸法亦復如是，非眼根等所行境",
    "T07n0220d_565:0919a16": "界。慶喜當知！法不行法，法不見法，法不知",
    "T07n0220d_565:0919a17": "法，法不證法。慶喜當知！一切法性無能行者、",
    "T07n0220d_565:0919a18": "無能見者、無能知者、無能證者、無動、無作。所",
    "T07n0220d_565:0919a19": "以者何？以一切法皆無作用，能取、所取俱如",
    "T07n0220d_565:0919a20": "虛空，性遠離故；以一切法不可思議，能、所思",
    "T07n0220d_565:0919a21": "議皆如幻士，性遠離故；以一切法無作、受者，",
    "T07n0220d_565:0919a22": "如光影等，不堅實故。慶喜當知！若諸菩薩能",
    "T07n0220d_565:0919a23": "如是行，名行般若波羅蜜多，於諸法相無所",
    "T07n0220d_565:0919a24": "執著；若諸菩薩能如是學，名學般若波羅蜜",
    "T07n0220d_565:0919a25": "多，於一切法無所取捨。「慶喜當知！若諸菩薩",
    "T07n0220d_565:0919a26": "欲得一切波羅蜜多，速疾圓滿至一切法究",
    "T07n0220d_565:0919a27": "竟彼岸，應學般若波羅蜜多。所以者何？如是",
    "T07n0220d_565:0919a28": "學者於諸學中為最為勝、為尊為高、為妙為",
    "T07n0220d_565:0919a29": "微妙、為上為無上，利益安樂一切世間。慶喜",
    "T07n0220d_565:0919b01": "當知！若諸菩薩能如是學，無依怙者為作依",
    "T07n0220d_565:0919b02": "怙，諸佛世尊開許稱讚修學般若波羅蜜多。",
    "T07n0220d_565:0919b03": "慶喜當知！諸佛菩薩學此學已安住此中，能",
    "T07n0220d_565:0919b04": "以右手若右足指，舉取三千大千世界，擲置",
    "T07n0220d_565:0919b05": "他方或還本處，其中有情不知、不覺、無損、無",
    "T07n0220d_565:0919b06": "怖。所以者何？甚深般若波羅蜜多功德威力",
    "T07n0220d_565:0919b07": "不可思議。過去未來現在諸佛及諸菩薩，學",
    "T07n0220d_565:0919b08": "此般若波羅蜜多，於去、來、今及無為法，悉皆",
    "T07n0220d_565:0919b09": "獲得無礙智見。是故，慶喜！我說能學甚深般",
    "T07n0220d_565:0919b10": "若波羅蜜多，於諸學中為最為勝、為尊為高、",
    "T07n0220d_565:0919b11": "為妙為微妙、為上為無上。「慶喜當知！諸有欲",
    "T07n0220d_565:0919b12": "取甚深般若波羅蜜多量、邊際者，如愚癡者",
    "T07n0220d_565:0919b13": "欲取虛空量及邊際。何以故？甚深般若波羅",
    "T07n0220d_565:0919b14": "蜜多功德無量、無邊際故。慶喜當知！我終不",
    "T07n0220d_565:0919b15": "說甚深般若波羅蜜多，如名、身等有量、邊際。",
    "T07n0220d_565:0919b16": "所以者何？名句、文身是有量法，甚深般若波",
    "T07n0220d_565:0919b17": "羅蜜多功德勝利非有量法，非名、身等能量",
    "T07n0220d_565:0919b18": "般若波羅蜜多功德勝利，亦非般若波羅蜜",
    "T07n0220d_565:0919b19": "多功德勝利是彼所量。」具壽慶喜便白佛言：",
    "T07n0220d_565:0919b20": "「何因緣故，甚深般若波羅蜜多說為無量？」佛",
    "T07n0220d_565:0919b21": "告慶喜：「甚深般若波羅蜜多性無盡故、性遠",
    "T07n0220d_565:0919b22": "離故說為無量。慶喜當知！三世諸佛皆學般",
    "T07n0220d_565:0919b23": "若波羅蜜多，究竟圓滿證得無上正等菩提，",
    "T07n0220d_565:0919b24": "為諸有情宣說開示，而此般若波羅蜜多常",
    "T07n0220d_565:0919b25": "無減盡。所以者何？甚深般若波羅蜜多如太",
    "T07n0220d_565:0919b26": "虛空不可盡故，諸有欲盡甚深般若波羅蜜",
    "T07n0220d_565:0919b27": "多則為欲盡虛空邊際。是故，慶喜！甚深般",
    "T07n0220d_565:0919b28": "若波羅蜜多說為無盡，由無盡故說為無量。」",
    "T07n0220d_565:0919b29": "爾時，善現作是念言：「此處甚深，我當問佛。」作",
    "T07n0220d_565:0919c01": "是念已，便白佛言：「甚深般若波羅蜜多，如來",
    "T07n0220d_565:0919c02": "何故說為無盡？」佛告善現：「甚深般若波羅蜜",
    "T07n0220d_565:0919c03": "多猶如虛空不可盡故。」具壽善現復白佛言：",
    "T07n0220d_565:0919c04": "「云何菩薩引發般若波羅蜜多？」佛告善現：「諸",
    "T07n0220d_565:0919c05": "菩薩眾應觀諸色、受、想、行、識皆無盡故，引發",
    "T07n0220d_565:0919c06": "般若波羅蜜多，應觀無明乃至老死皆無盡",
    "T07n0220d_565:0919c07": "故，引發般若波羅蜜多。如是，善現！諸菩薩眾",
    "T07n0220d_565:0919c08": "應作如是引發般若波羅蜜多。善現當知！諸",
    "T07n0220d_565:0919c09": "菩薩眾如是觀察十二緣起遠離二邊。如是",
    "T07n0220d_565:0919c10": "觀察十二緣起無中無邊，是諸菩薩不共妙",
    "T07n0220d_565:0919c11": "觀，謂要安坐妙菩提座，方能如是如實觀察",
    "T07n0220d_565:0919c12": "十二緣起、理趣甚深如太虛空不可盡故，便",
    "T07n0220d_565:0919c13": "能證得一切智智。善現當知！若諸菩薩以如",
    "T07n0220d_565:0919c14": "虛空無盡行相，行深般若波羅蜜多，如實觀",
    "T07n0220d_565:0919c15": "察十二緣起，不墮聲聞及獨覺地，疾證無上",
    "T07n0220d_565:0919c16": "正等菩提。「善現當知！諸菩薩眾若於無上正",
    "T07n0220d_565:0919c17": "等菩提有退轉者，皆由不依如是作意方便",
    "T07n0220d_565:0919c18": "善巧，不如實知諸菩薩眾行深般若波羅蜜",
    "T07n0220d_565:0919c19": "多，云何應以無盡行相引發般若波羅蜜多，",
    "T07n0220d_565:0919c20": "如實觀察十二緣起？善現當知！諸菩薩眾若",
    "T07n0220d_565:0919c21": "於無上正等菩提有退轉者，皆由遠離引發",
    "T07n0220d_565:0919c22": "般若波羅蜜多方便善巧。善現當知！諸菩薩",
    "T07n0220d_565:0919c23": "眾若於無上正等菩提不退轉者，一切皆依",
    "T07n0220d_565:0919c24": "引發般若波羅蜜多方便善巧。是諸菩薩由",
    "T07n0220d_565:0919c25": "依如是方便善巧，行深般若波羅蜜多，以如",
    "T07n0220d_565:0919c26": "虛空無盡行相，如實觀察十二緣起，如是觀",
    "T07n0220d_565:0919c27": "察緣起法時，不見有法無因而生，不見有法",
    "T07n0220d_565:0919c28": "性相常住，不見有法有作受者。是諸菩薩行",
    "T07n0220d_565:0919c29": "深般若波羅蜜多，以如虛空無盡行相，如實",
    "T07n0220d_565:0920a01": "觀察十二緣起，引發般若波羅蜜多，能疾證",
    "T07n0220d_565:0920a02": "得一切智智。「善現當知！若時菩薩如實觀察",
    "T07n0220d_565:0920a03": "十二緣起，引發般若波羅蜜多，是時菩薩都",
    "T07n0220d_565:0920a04": "不見色、受、想、行、識，不見此佛世界，不見彼佛",
    "T07n0220d_565:0920a05": "世界，不見有法能見此彼諸佛世界。若諸菩",
    "T07n0220d_565:0920a06": "薩能如是行甚深般若波羅蜜多，是時惡魔",
    "T07n0220d_565:0920a07": "極生憂惱如中毒箭，譬如有人父母卒喪身",
    "T07n0220d_565:0920a08": "心苦痛，惡魔亦爾。」具壽善現便白佛言：「為一",
    "T07n0220d_565:0920a09": "惡魔見諸菩薩行深般若波羅蜜多，極生憂",
    "T07n0220d_565:0920a10": "惱如中毒箭，為遍三千大千世界一切惡魔",
    "T07n0220d_565:0920a11": "皆亦如是？」佛告善現：「遍滿三千大千世界一",
    "T07n0220d_565:0920a12": "切惡魔，見諸菩薩行深般若波羅蜜多，極生",
    "T07n0220d_565:0920a13": "憂惱如中毒箭，各於本座不能自安。所以者",
    "T07n0220d_565:0920a14": "何？若諸菩薩住深般若波羅蜜多，世間天、人、",
    "T07n0220d_565:0920a15": "阿素洛等伺求其短皆不能得，亦復不能擾",
    "T07n0220d_565:0920a16": "亂退壞。是故，善現！若諸菩薩欲證無上正等",
    "T07n0220d_565:0920a17": "菩提，當勤安住甚深般若波羅蜜多。若諸菩",
    "T07n0220d_565:0920a18": "薩能勤安住甚深般若波羅蜜多，則能修滿",
    "T07n0220d_565:0920a19": "布施、淨戒、安忍、精進、靜慮、般若波羅蜜多。若",
    "T07n0220d_565:0920a20": "諸菩薩能正修行甚深般若波羅蜜多，便能",
    "T07n0220d_565:0920a21": "具足修滿一切波羅蜜多方便善巧，諸魔事",
    "T07n0220d_565:0920a22": "起皆能如實覺知遠離。「是故，善現！若諸菩薩",
    "T07n0220d_565:0920a23": "欲正攝受方便善巧，應正修行甚深般若波",
    "T07n0220d_565:0920a24": "羅蜜多。若時菩薩修行引發甚深般若波羅",
    "T07n0220d_565:0920a25": "蜜多，是時無量無邊世界諸佛世尊皆共護",
    "T07n0220d_565:0920a26": "念。是諸菩薩應作是念：『彼諸如來、應、正等覺",
    "T07n0220d_565:0920a27": "亦從般若波羅蜜多生一切智。』作是念已，復",
    "T07n0220d_565:0920a28": "應思惟：『如諸如來、應、正等覺所應證法，我亦",
    "T07n0220d_565:0920a29": "當證。』「如是，善現！若諸菩薩修行引發甚深般",
    "T07n0220d_565:0920b01": "若波羅蜜多，作是思惟經彈指頃所生福聚，",
    "T07n0220d_565:0920b02": "勝有所得諸菩薩眾經如殑伽沙數大劫修",
    "T07n0220d_565:0920b03": "行布施所獲功德，何況能於一日、半日！是諸",
    "T07n0220d_565:0920b04": "菩薩不久當住不退轉地，常為如來、應、正等",
    "T07n0220d_565:0920b05": "覺共所護念。諸菩薩眾若為諸佛所護念者，",
    "T07n0220d_565:0920b06": "定證無上正等菩提，不墮聲聞、獨覺等地，於",
    "T07n0220d_565:0920b07": "諸惡趣決定不生，常生天、人不離諸佛。若諸",
    "T07n0220d_565:0920b08": "菩薩修行引發甚深般若波羅蜜多，憶念思",
    "T07n0220d_565:0920b09": "惟諸佛功德，經彈指頃，尚獲無邊功德勝利，",
    "T07n0220d_565:0920b10": "況經一日若過一日，勇猛精進修行引發甚",
    "T07n0220d_565:0920b11": "深般若波羅蜜多，憶念思惟諸佛功德！如香",
    "T07n0220d_565:0920b12": "象等，諸菩薩眾不動佛所常修梵行，不離般若",
    "T07n0220d_565:0920b13": "波羅蜜多。」時，薄伽梵說是經已，無量菩薩摩",
    "T07n0220d_565:0920b14": "訶薩眾，慈氏菩薩而為上首，具壽善現、舍利",
    "T07n0220d_565:0920b15": "子等諸大聲聞，并諸天、龍、健達縛等，一切大",
    "T07n0220d_565:0920b16": "眾聞佛所說，皆大歡喜信受奉行。",
    "T07n0220d_565:0920b17": "大般若波羅蜜多經卷第五百六十五"
}