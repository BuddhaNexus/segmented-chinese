{
    "T03n0187_009:0590b04": "方廣大莊嚴經卷第九",
    "T03n0187_009:0590b06": "中天竺國沙門地婆訶羅奉　詔譯",
    "T03n0187_009:0590b07": "降魔品第二十一",
    "T03n0187_009:0590b08": "爾時佛告諸比丘言：「比丘當知，菩薩坐菩",
    "T03n0187_009:0590b09": "提座已作是思惟：『我於今者當成正覺，魔",
    "T03n0187_009:0590b10": "王波旬居欲界中最尊最勝，應召來此而",
    "T03n0187_009:0590b11": "降伏之；復有欲界諸天及魔波旬所有眷屬",
    "T03n0187_009:0590b12": "久積善業，當得見我師子遊戲發阿耨多",
    "T03n0187_009:0590b13": "羅三藐三菩提心。』作是念已放眉間白毫相",
    "T03n0187_009:0590b14": "光，其光名為降伏魔怨，遍照三千大千世",
    "T03n0187_009:0590b15": "界傍耀魔宮。魔王波旬於光明中，聞如是",
    "T03n0187_009:0590b16": "偈：",
    "T03n0187_009:0590b17": "「『世有最勝清淨人，　　經歷多時修行滿，",
    "T03n0187_009:0590b18": "　　是彼釋種捨王位，　　今現坐於菩提場。",
    "T03n0187_009:0590b19": "　　汝身稱有大勇猛，　　當往樹下共相挍，",
    "T03n0187_009:0590b20": "　　其人已達於彼岸，　　既自能度當度他。",
    "T03n0187_009:0590b21": "　　應滅三惡悉無餘，　　令彼人天轉充滿，",
    "T03n0187_009:0590b22": "　　若使得證菩提已，　　不久空虛汝境界。",
    "T03n0187_009:0590b23": "　　愚癡黑暗瞋恚伴，　　悉當銷散盡無餘，",
    "T03n0187_009:0590b24": "　　彼定廣開甘露門，　　汝等今者為何計？』」",
    "T03n0187_009:0590b25": "佛告諸比丘：「時魔波旬聞是偈已，復於夢",
    "T03n0187_009:0590b26": "中見三十二不祥之相：一者見其宮殿悉",
    "T03n0187_009:0590b27": "皆黑暗。二者見其宮中沙礫塵土處處飛揚。",
    "T03n0187_009:0590b28": "三者見其宮殿破壞而生荊棘糞穢盈滿。",
    "T03n0187_009:0590b29": "四者自見驚怖不安東西馳走。五者自見寶",
    "T03n0187_009:0590c01": "冠墮落頭髮解散。六者見其園中樹木無有",
    "T03n0187_009:0590c02": "花果。七者自見頭破腦流於地。八者見其",
    "T03n0187_009:0590c03": "自心熱惱。九者見其園中樹木枝葉枯落。十",
    "T03n0187_009:0590c04": "者見其池井皆竭。十一者見其宮中鸚鵡舍",
    "T03n0187_009:0590c05": "利、迦陵頻伽、共命諸鳥羽翮摧殘。十二者見",
    "T03n0187_009:0590c06": "其宮中鍾鼓琴瑟、簫笛箜篌，種種樂器悉皆",
    "T03n0187_009:0590c07": "斷壞委擲於地。十三者見其親族憂惱舉手",
    "T03n0187_009:0590c08": "拍頭悵然而立。十四者自見其身墜墮床",
    "T03n0187_009:0590c09": "下損傷頭面。十五者見其諸子有威力者",
    "T03n0187_009:0590c10": "詣菩提場頂禮菩薩。十六者見其諸女悲",
    "T03n0187_009:0590c11": "哭懊惱。十七者自見其身衣服垢膩。十八者",
    "T03n0187_009:0590c12": "自見其身羸瘦顦顇頭坌塵土。十九者見",
    "T03n0187_009:0590c13": "其樓閣窓牖悉皆崩摧。二十者見其軍將鬼",
    "T03n0187_009:0590c14": "神夜叉羅剎鳩槃茶等，悉皆刎首狼藉在",
    "T03n0187_009:0590c15": "地。二十一者見其珠寶瓔珞為火所燒。二",
    "T03n0187_009:0590c16": "十二者見欲界四天大王、釋提桓因，乃至他",
    "T03n0187_009:0590c17": "化自在諸天向菩薩前住立瞻仰。二十三者",
    "T03n0187_009:0590c18": "見其自身對敵鬪戰拔刀不出。二十四者",
    "T03n0187_009:0590c19": "見其自身可惡復出惡聲。二十五者見其",
    "T03n0187_009:0590c20": "左右及己眷屬皆悉背逆捨之而去。二十六",
    "T03n0187_009:0590c21": "者見吉祥瓶皆悉破壞。二十七者見那羅",
    "T03n0187_009:0590c22": "天唱不祥音。二十八者見歡喜神稱不歡",
    "T03n0187_009:0590c23": "喜。二十九者見虛空中黑暗煙霧處處彌滿。",
    "T03n0187_009:0590c24": "三十者見護宮神舉聲大哭。三十一者見自",
    "T03n0187_009:0590c25": "在之處咸不自在。三十二者自見其宮震動",
    "T03n0187_009:0590c26": "不安。」",
    "T03n0187_009:0590c27": "佛告諸比丘：「魔王波旬從夢寤已，遍體戰",
    "T03n0187_009:0590c28": "慄心懷恐懼，召其大臣而語之曰：『我聞空",
    "T03n0187_009:0590c29": "中聲言：「釋種太子，出家學道苦行六年，坐",
    "T03n0187_009:0591a01": "菩提座當成正覺，其道若成必空我境。」汝",
    "T03n0187_009:0591a02": "等軍眾宜往其所而摧伏之。』即說偈言：",
    "T03n0187_009:0591a03": "「『汝當率領大兵眾，　　菩提樹下制沙門，",
    "T03n0187_009:0591a04": "　　諸君如能愛敬我，　　與彼戰鬪速令去。",
    "T03n0187_009:0591a05": "　　彼志方空我境界，　　使為緣覺及聲聞，",
    "T03n0187_009:0591a06": "　　若不滅之令永斷，　　世間成佛無休已。』",
    "T03n0187_009:0591a07": "「爾時魔王主兵大臣諫於波旬，而說頌曰：",
    "T03n0187_009:0591a08": "「『大王所領四天主，　　及以八部諸龍神，",
    "T03n0187_009:0591a09": "　　欲色諸天隨梵釋，　　皆悉頂禮歸依彼。",
    "T03n0187_009:0591a10": "　　王之諸子勝智者，　　勇力世間無等倫，",
    "T03n0187_009:0591a11": "　　王軍滿八十由旬，　　夜叉羅剎并諸鬼，",
    "T03n0187_009:0591a12": "　　雖復近王居左右，　　恒常敬彼無過人，",
    "T03n0187_009:0591a13": "　　皆悉合掌生尊重，　　私以香花而奉獻。",
    "T03n0187_009:0591a14": "　　我覩如斯事相已，　　定知菩薩勝王軍。",
    "T03n0187_009:0591a15": "　　王之兵眾所居處，　　鵂鶹野干為怪響，",
    "T03n0187_009:0591a16": "　　菩提樹下甚清淨，　　善禽瑞獸送和音。",
    "T03n0187_009:0591a17": "　　如是吉相彼定強，　　我觀菩薩誰能勝？",
    "T03n0187_009:0591a18": "　　又王軍眾所住處，　　常雨沙礫及埃塵，",
    "T03n0187_009:0591a19": "　　菩提樹下聖所居，　　天雨香花悉盈積。",
    "T03n0187_009:0591a20": "　　王軍所處地高下，　　砂礫瓦石皆充滿，",
    "T03n0187_009:0591a21": "　　菩提樹下坦然平，　　復以七寶而嚴飾。",
    "T03n0187_009:0591a22": "　　若見如斯前相已，　　有智之者定須還，",
    "T03n0187_009:0591a23": "　　如是莊嚴悉周遍，　　菩薩必當成正覺。",
    "T03n0187_009:0591a24": "　　大王若不從臣諫，　　如夢所見終不虛，",
    "T03n0187_009:0591a25": "　　大王不可犯仙人，　　宜且收兵還本處。",
    "T03n0187_009:0591a26": "　　古昔有王觸仙故，　　呪禁一國悉成灰，",
    "T03n0187_009:0591a27": "　　過去有王名淨德，　　違忤羅闍大仙意，",
    "T03n0187_009:0591a28": "　　令彼彌年遭亢旱，　　叢林稼穡咸不登。",
    "T03n0187_009:0591a29": "　　王豈不聞圍陀論，　　三十二相必成佛，",
    "T03n0187_009:0591b01": "　　眉間光明白毫相，　　普照十方諸佛國，",
    "T03n0187_009:0591b02": "　　況復如王此軍眾，　　彼豈不能降伏之？",
    "T03n0187_009:0591b03": "　　無見頂相過極天，　　諸天畢竟無能覩，",
    "T03n0187_009:0591b04": "　　行當成彼微妙果，　　世間未聞今得聞。",
    "T03n0187_009:0591b05": "　　須彌及以諸山等，　　皆悉稽首菩提樹，",
    "T03n0187_009:0591b06": "　　施戒忍進禪定慧，　　歷劫以來修習成，",
    "T03n0187_009:0591b07": "　　而能獨坐破王軍，　　皆是熏修善根力。』」",
    "T03n0187_009:0591b08": "佛告諸比丘：「是時波旬聞彼大臣如是偈",
    "T03n0187_009:0591b09": "已，其心悶亂，復召千子，其五百子清白之部，",
    "T03n0187_009:0591b10": "在魔王右歸依菩薩，其五百子冥黑之部，",
    "T03n0187_009:0591b11": "在魔王左贊助魔王。於是波旬告語諸子：",
    "T03n0187_009:0591b12": "『汝等宜應一心籌量，以何方計能摧伏彼？』",
    "T03n0187_009:0591b13": "右面魔子名曰導師，於波旬前，而說偈",
    "T03n0187_009:0591b14": "言：",
    "T03n0187_009:0591b15": "「『睡龍醉象師子王，　　三獸暴猛猶難觸，",
    "T03n0187_009:0591b16": "　　況復有斯禪定力，　　誰能犯彼大牟尼。』",
    "T03n0187_009:0591b17": "「左面魔子名曰惡慧，亦向波旬而說偈言：",
    "T03n0187_009:0591b18": "「『我若視人人必破，　　吾今看樹樹亦摧，",
    "T03n0187_009:0591b19": "　　怒目所向無全者，　　如值伺命終難活。』",
    "T03n0187_009:0591b20": "「右面魔子名曰美音，復向波旬而說偈言：",
    "T03n0187_009:0591b21": "「『人是不堅何足破，　　樹稱危脆任能摧，",
    "T03n0187_009:0591b22": "　　縱汝瞋目須彌崩，　　何能舉眼瞻菩薩？",
    "T03n0187_009:0591b23": "　　設使善浮過大海，　　復能一氣吸滄溟，",
    "T03n0187_009:0591b24": "　　如是之事自可為，　　無能懷惡觀菩薩。』",
    "T03n0187_009:0591b25": "「左面魔子名曰百臂，復向波旬而說偈言：",
    "T03n0187_009:0591b26": "「『我今一身有百臂，　　一一皆能放百箭，",
    "T03n0187_009:0591b27": "　　大王但去不假憂，　　如此沙門何足害？』",
    "T03n0187_009:0591b28": "「右面魔子名曰妙覺，復向波旬而說偈言：",
    "T03n0187_009:0591b29": "「『縱汝一毛成一臂，　　一一皆能放百箭，",
    "T03n0187_009:0591c01": "　　汝自以此為殊勝，　　豈損菩薩之一毛？",
    "T03n0187_009:0591c02": "　　牟尼定力出世慈，　　毒火兵刃無能害，",
    "T03n0187_009:0591c03": "　　執持刀杖圖為惡，　　散在空中盡成花。",
    "T03n0187_009:0591c04": "　　雖復天人阿修羅，　　夜叉羅剎有大力，",
    "T03n0187_009:0591c05": "　　終為忍辱之所制，　　能令威勢成羸劣。』",
    "T03n0187_009:0591c06": "「左面魔子名曰嚴威，復向波旬而說偈言：",
    "T03n0187_009:0591c07": "「『我今能入比丘身，　　為火焚燒盡令滅，",
    "T03n0187_009:0591c08": "　　譬如山火焚枯木，　　一切叢林悉無餘。』",
    "T03n0187_009:0591c09": "「右面魔子名曰善目，復向波旬而說偈言：",
    "T03n0187_009:0591c10": "「『世界須彌可燒盡，　　金剛之慧實難焚，",
    "T03n0187_009:0591c11": "　　山移海竭大地銷，　　日月從空皆墮落，",
    "T03n0187_009:0591c12": "　　利益眾生坐道樹，　　未證菩提終不移。』",
    "T03n0187_009:0591c13": "「左面魔子名曰傲慢，復向波旬而說偈言：",
    "T03n0187_009:0591c14": "「『我今住此以手摩，　　日月宮殿盡令碎，",
    "T03n0187_009:0591c15": "　　又能吸彼四大海，　　於中所有皆空竭，",
    "T03n0187_009:0591c16": "　　當擲沙門於海水，　　大王勿以此為憂。",
    "T03n0187_009:0591c17": "　　不假兵眾降伏之，　　我獨能令彼銷滅，",
    "T03n0187_009:0591c18": "　　今當摧折菩提樹，　　并取沙門擲十方。』",
    "T03n0187_009:0591c19": "「右面魔子名曰有信，復向波旬而說偈言：",
    "T03n0187_009:0591c20": "「『假使力碎三千界，　　如是大力滿恒沙，",
    "T03n0187_009:0591c21": "　　不動菩薩之一毛，　　何足能傷智慧者？』",
    "T03n0187_009:0591c22": "「左面魔子名曰可怖，復向波旬而說偈言：",
    "T03n0187_009:0591c23": "「『如此沙門不足畏，　　彼無朋黨而獨居，",
    "T03n0187_009:0591c24": "　　今當恐之走十方，　　大王兵強何以怖？』",
    "T03n0187_009:0591c25": "「右面魔子名一緣慧，復向波旬而說偈言：",
    "T03n0187_009:0591c26": "「『日月師子寧有兵，　　輪王威勢不假眾，",
    "T03n0187_009:0591c27": "　　一切菩薩無軍旅，　　一身一念破魔軍。』",
    "T03n0187_009:0591c28": "「左面魔子名曰求惡，復向波旬而說偈言：",
    "T03n0187_009:0591c29": "「『惟願大王莫愁惱，　　我今不持諸器仗，",
    "T03n0187_009:0592a01": "　　以鼻卷取彼沙門，　　於是撲之令碎滅。』",
    "T03n0187_009:0592a02": "「右面魔子名功德莊嚴，復向波旬而說偈",
    "T03n0187_009:0592a03": "言：",
    "T03n0187_009:0592a04": "「『其人身力甚堅固，　　如那羅延不可壞，",
    "T03n0187_009:0592a05": "　　況持忍辱而為鎧，　　勤行精進以為刃，",
    "T03n0187_009:0592a06": "　　以三解脫為所乘，　　復以智慧為調御，",
    "T03n0187_009:0592a07": "　　菩薩由斯福德力，　　必能摧伏我魔軍。』",
    "T03n0187_009:0592a08": "「左面魔子名曰不退，復向波旬而說偈言：",
    "T03n0187_009:0592a09": "「『譬如激矢自不歸，　　山火從風定難止，",
    "T03n0187_009:0592a10": "　　霹靂金剛必無反，　　未摧釋子終不還。』",
    "T03n0187_009:0592a11": "「右面魔子名曰樂法，復向波旬而說偈言：",
    "T03n0187_009:0592a12": "「『激矢中石不復前，　　烈火遇水必銷滅，",
    "T03n0187_009:0592a13": "　　霹靂至地竟何去，　　若見菩薩當自歸。",
    "T03n0187_009:0592a14": "　　大王乍可盡虛空，　　或使眾生心作一，",
    "T03n0187_009:0592a15": "　　或能將繩繫日月，　　如此之事皆可為，",
    "T03n0187_009:0592a16": "　　唯有菩薩坐菩提，　　大王不可而傾動。』",
    "T03n0187_009:0592a17": "「左面魔子名不寂靜，復向波旬而說偈言：",
    "T03n0187_009:0592a18": "「『我眼有毒若使看，　　須彌崩倒渤澥竭，",
    "T03n0187_009:0592a19": "　　當知沙門及道樹，　　纔視之時盡成灰。』",
    "T03n0187_009:0592a20": "「右面魔子名一切利成，復向波旬而說偈",
    "T03n0187_009:0592a21": "言：",
    "T03n0187_009:0592a22": "「『假使以彼三千界，　　其中盡成於猛毒，",
    "T03n0187_009:0592a23": "　　功德之藏若視之，　　能令眾毒為無毒。",
    "T03n0187_009:0592a24": "　　諸毒豈復過三毒，　　三毒無累其身心，",
    "T03n0187_009:0592a25": "　　菩薩本自同虛空，　　大王慎勿輕而往。』",
    "T03n0187_009:0592a26": "「左面魔子名曰喜著，復向波旬而說偈言：",
    "T03n0187_009:0592a27": "「『莊飾萬億諸天女，　　鼓奏百千妙絃歌，",
    "T03n0187_009:0592a28": "　　誘之將入自在宮，　　恣欲令其永貪著，",
    "T03n0187_009:0592a29": "　　大王由是得自在，　　唯願勿以此為憂。』",
    "T03n0187_009:0592b01": "「右面魔子名曰法慧，復向波旬而說偈言：",
    "T03n0187_009:0592b02": "「『彼所樂者非非法，　　唯有解脫及諸禪，",
    "T03n0187_009:0592b03": "　　為眾生故樂行慈，　　於爾五欲無貪著。』",
    "T03n0187_009:0592b04": "「左面魔子名旃陀羅，復向波旬而說偈言：",
    "T03n0187_009:0592b05": "「『大王不聞諸子言，　　其聲哮吼皆摧裂，",
    "T03n0187_009:0592b06": "　　并有勇健迅捷力，　　疾往於彼滅沙門。』",
    "T03n0187_009:0592b07": "「右面魔子名師子吼，復向波旬而說偈言：",
    "T03n0187_009:0592b08": "「『野干群鳴大澤中，　　秪為未聞師子吼，",
    "T03n0187_009:0592b09": "　　若使一聞師子吼，　　自當奔馳走十方。",
    "T03n0187_009:0592b10": "　　如是一切無智魔，　　未聞人中師子吼，",
    "T03n0187_009:0592b11": "　　徒自競辯無休止，　　若使聞已皆銷滅。』",
    "T03n0187_009:0592b12": "「左面魔子名曰惡思，復向波旬而說偈言：",
    "T03n0187_009:0592b13": "「『豈可不見吾軍眾，　　我有惡思能速成，",
    "T03n0187_009:0592b14": "　　若非世間無智者，　　何不速起而奔走？』",
    "T03n0187_009:0592b15": "「右面魔子名曰善思，復向波旬而說偈言：",
    "T03n0187_009:0592b16": "「『彼非無知乏勢力，　　汝自凡愚闕勝能，",
    "T03n0187_009:0592b17": "　　汝今未悉彼善權，　　彼當以智降伏汝。",
    "T03n0187_009:0592b18": "　　我等魔子恒沙眾，　　如是雄勇遍三千，",
    "T03n0187_009:0592b19": "　　不動菩薩之一毛，　　豈獨惡思能致損？",
    "T03n0187_009:0592b20": "　　無能於彼生惡念，　　應當尊重起淨心，",
    "T03n0187_009:0592b21": "　　是即三界為法王，　　汝宜退還勿戰鬪。』」",
    "T03n0187_009:0592b22": "佛告諸比丘：「魔王爾時又命諸女作如是",
    "T03n0187_009:0592b23": "言：『汝等諸女！可共往彼菩提樹下，誘此釋",
    "T03n0187_009:0592b24": "子壞其淨行。』於是魔女詣菩提樹，在菩薩",
    "T03n0187_009:0592b25": "前，綺言妖姿三十二種媚惑菩薩：一者揚眉",
    "T03n0187_009:0592b26": "不語。二者褰裳前進。三者低顏含笑。四者",
    "T03n0187_009:0592b27": "更相戲弄。五者如有戀慕。六者互相瞻視。",
    "T03n0187_009:0592b28": "七者掩斂脣口。八者媚眼斜眄。九者嫈嫇",
    "T03n0187_009:0592b29": "細視。十者更相謁拜。十一以衣覆頭。十二",
    "T03n0187_009:0592c01": "遞相拈搯。十三側耳佯聽。十四迎前躞蹀。",
    "T03n0187_009:0592c02": "十五露現髀膝。十六或現胸臆。十七念憶",
    "T03n0187_009:0592c03": "昔時恩愛戲笑眠寢之事而示欲相。十八或",
    "T03n0187_009:0592c04": "如對鏡自矜姿態。十九動轉遺光。二十乍",
    "T03n0187_009:0592c05": "喜乍悲。二十一或起或坐。二十二或時作氣",
    "T03n0187_009:0592c06": "似不可干。二十三塗香芬烈。二十四手執",
    "T03n0187_009:0592c07": "瓔珞。二十五或覆藏項領。二十六示如幽",
    "T03n0187_009:0592c08": "閑。二十七前却而行瞻顧菩薩。二十八開目",
    "T03n0187_009:0592c09": "閉目如有所察。二十九迴步直往佯如",
    "T03n0187_009:0592c10": "不見。三十嗟歎欲事。三十一美目諦視。三",
    "T03n0187_009:0592c11": "十二顧步流眄。有如是等媚惑因緣，復以",
    "T03n0187_009:0592c12": "歌詠言詞嬈鼓菩薩，而說頌曰：",
    "T03n0187_009:0592c13": "「『初春和暖好時節，　　眾草林木盡敷榮，",
    "T03n0187_009:0592c14": "　　丈夫為樂宜及時，　　一棄盛年難可再。",
    "T03n0187_009:0592c15": "　　仁雖端正美顏色，　　世間五欲亦難求，",
    "T03n0187_009:0592c16": "　　對斯勝境可歡娛，　　何為樂彼菩提法？",
    "T03n0187_009:0592c17": "　　我等諸女受天報，　　其身微妙咸可觀，",
    "T03n0187_009:0592c18": "　　如是天身不可求，　　仁今果報宜應受。",
    "T03n0187_009:0592c19": "　　諸仙見我猶生染，　　況復人能無染心？",
    "T03n0187_009:0592c20": "　　修彼禪定竟何為？　　菩提之法甚懸遠。』",
    "T03n0187_009:0592c21": "「爾時菩薩聞彼妖惑之言，心生哀愍，即以",
    "T03n0187_009:0592c22": "妙偈化其魔女：",
    "T03n0187_009:0592c23": "「『我觀五欲多過患，　　由是煩惱失神通，",
    "T03n0187_009:0592c24": "　　譬如火坑及毒匳，　　眾生赴之而不覺，",
    "T03n0187_009:0592c25": "　　我久已離諸煩惱，　　自心覺已方覺他。",
    "T03n0187_009:0592c26": "　　世間五欲燒眾生，　　猶如猛火焚乾草，",
    "T03n0187_009:0592c27": "　　亦如焰幻無有實，　　亦如泡沫不久停，",
    "T03n0187_009:0592c28": "　　如彼嬰孩戲糞中，　　如彼愚人觸蛇首，",
    "T03n0187_009:0592c29": "　　一切皆無有實法，　　是身虛妄從業生。",
    "T03n0187_009:0593a01": "　　四大五蘊假合成，　　筋骨相纏而暫有，",
    "T03n0187_009:0593a02": "　　智者誰應耽著此？　　凡夫迷故生欲心。",
    "T03n0187_009:0593a03": "　　如是諸幻我已知，　　是故於中不貪著，",
    "T03n0187_009:0593a04": "　　欲求畢竟自在樂，　　今當於此證菩提，",
    "T03n0187_009:0593a05": "　　我已解脫於世間，　　如空中風難可繫。』",
    "T03n0187_009:0593a06": "「爾時菩薩身如融金，面如滿月，深心寂定",
    "T03n0187_009:0593a07": "如須彌山安處不動，猶如明珠無有瑕",
    "T03n0187_009:0593a08": "疵，如日初出照於天下，猶如蓮花不染淤",
    "T03n0187_009:0593a09": "泥，心無所著亦無增損。是時魔女復以柔",
    "T03n0187_009:0593a10": "軟言詞白菩薩言：『仁者道德尊重，天人所",
    "T03n0187_009:0593a11": "敬，應有給侍，天遣我來供養仁者，我等年",
    "T03n0187_009:0593a12": "少色如優鉢羅花，願得晨夜興寢親暱左",
    "T03n0187_009:0593a13": "右。』菩薩報言：『汝昔有福今得天身，不念無",
    "T03n0187_009:0593a14": "常造斯幻惑，形體雖好而心不端，譬如畫",
    "T03n0187_009:0593a15": "瓶盛諸穢毒，行當自壞，何足可矜？汝為",
    "T03n0187_009:0593a16": "不善自忘其本，當墮三惡道中，欲脫甚難。",
    "T03n0187_009:0593a17": "汝等故來亂人善事，革囊盛糞非清淨物，",
    "T03n0187_009:0593a18": "而來何為？去！吾不喜。』其諸魔女媚惑菩薩",
    "T03n0187_009:0593a19": "既不能得，即以建尼迦花及詹波花散菩",
    "T03n0187_009:0593a20": "薩上，右遶三匝作禮而去。歸魔王所，告魔",
    "T03n0187_009:0593a21": "王言：『大王！我等昔來未曾見有如是之士，",
    "T03n0187_009:0593a22": "於欲界中覩我姿容而心不動。我為媚惑",
    "T03n0187_009:0593a23": "能竭人意，譬如旱苗見日燋枯，亦如春",
    "T03n0187_009:0593a24": "蘇置於日下自然銷融。今此丈夫何緣乃",
    "T03n0187_009:0593a25": "爾？惟願大王！莫與此人共為嫌隟。』即說",
    "T03n0187_009:0593a26": "偈言：",
    "T03n0187_009:0593a27": "「『其身猶如蓮花藏，　　其面猶如清淨月，",
    "T03n0187_009:0593a28": "　　其光猶如猛火焰，　　其色猶如紫金山。",
    "T03n0187_009:0593a29": "　　百千生中修正行，　　所有誓願皆成就，",
    "T03n0187_009:0593b01": "　　自度生死能度他，　　救濟眾生無懈倦。",
    "T03n0187_009:0593b02": "　　善哉願王莫瞋彼，　　天上人間最尊勝，",
    "T03n0187_009:0593b03": "　　眼目清淨如蓮花，　　熙怡微笑無貪著，",
    "T03n0187_009:0593b04": "　　須彌崩壞日月落，　　其人不可而傾動。』」",
    "T03n0187_009:0593b05": "佛告諸比丘：「是時白部魔子導師啟其父言：",
    "T03n0187_009:0593b06": "『菩薩清淨超過三界，神通道力無有能當，",
    "T03n0187_009:0593b07": "諸天龍神咸共稱讚，必非大王所能摧屈，",
    "T03n0187_009:0593b08": "不煩造惡自招禍患。』於是波旬告其子",
    "T03n0187_009:0593b09": "言：『咄！汝愚小智慧淺劣，未曾見我神通道",
    "T03n0187_009:0593b10": "力。』導師復言：『大王！我實無知智慧淺劣，不",
    "T03n0187_009:0593b11": "願大王與彼釋子共為怨對也。所以者何？",
    "T03n0187_009:0593b12": "若有眾生以惡心來欲害於彼，不以為",
    "T03n0187_009:0593b13": "恨；復有眾生以善心來供養於彼，不以",
    "T03n0187_009:0593b14": "為欣，處此二間，心生平等。大王！假使有人",
    "T03n0187_009:0593b15": "能畫虛空作眾色像未足為難，手捧須",
    "T03n0187_009:0593b16": "彌而以遊行亦未為難，假使有人浮渡大",
    "T03n0187_009:0593b17": "海亦未為難，繫四方風亦未為難，欲令",
    "T03n0187_009:0593b18": "一切眾生同作一心亦未為難，欲害菩薩",
    "T03n0187_009:0593b19": "甚為難也。』「是時魔王波旬不受子諫，詣菩",
    "T03n0187_009:0593b20": "提樹告菩薩言：『汝應速起離於此處，必定",
    "T03n0187_009:0593b21": "當得轉輪聖王，王四天下為大地主。汝",
    "T03n0187_009:0593b22": "可不憶往昔諸仙記，汝當作轉輪聖王？汝",
    "T03n0187_009:0593b23": "若起受轉輪王位，作自在主威德無上，如",
    "T03n0187_009:0593b24": "法理國統領一切。今此曠野甚可怖畏，獨",
    "T03n0187_009:0593b25": "無伴侶恐害汝身，速當還宮恣受五欲，菩",
    "T03n0187_009:0593b26": "提難得徒自勞形。』作是語已默然而住。",
    "T03n0187_009:0593b27": "「爾時菩薩語波旬言：『汝今不應作如此說。",
    "T03n0187_009:0593b28": "我意不樂五欲之事，故捨四方及以七寶。",
    "T03n0187_009:0593b29": "波旬！譬如有人既吐食已，豈復更能取而",
    "T03n0187_009:0593c01": "食之？我今已捨如是果報，必定證得無上",
    "T03n0187_009:0593c02": "菩提，盡於生老病死之患。波旬！我今已坐",
    "T03n0187_009:0593c03": "金剛之座，當證菩提，汝宜速去。』於是波",
    "T03n0187_009:0593c04": "旬瞋目發憤向菩薩言：『汝今何故獨坐於",
    "T03n0187_009:0593c05": "此？豈不見我夜叉軍眾？』即拔利劍來就菩",
    "T03n0187_009:0593c06": "薩，作如是言：『我當以劍斬截於汝，速疾",
    "T03n0187_009:0593c07": "起去勿復安坐。』",
    "T03n0187_009:0593c08": "「爾時菩薩語波旬言：『假使世間一切眾生盡",
    "T03n0187_009:0593c09": "如汝身，悉持刀杖來害於我，我終不起",
    "T03n0187_009:0593c10": "離於此座。波旬！寧以四大海水及此大地",
    "T03n0187_009:0593c11": "移於餘處，日月星辰從空隕墜，須彌山王",
    "T03n0187_009:0593c12": "可令傾倒，而我是身終不可移。』",
    "T03n0187_009:0593c13": "「時魔波旬聞是語已，惡心轉熾發憤瞋吼，其",
    "T03n0187_009:0593c14": "聲如雷，語諸夜叉：『汝等速宜擎諸山石，將",
    "T03n0187_009:0593c15": "諸弓弩、刀劍輪矟、干戈斧鉞、矛[矛*贊]鈎戟種種",
    "T03n0187_009:0593c16": "器仗，喚諸毒龍，擬放黑雲雷電霹靂。』是時",
    "T03n0187_009:0593c17": "夜叉大將統率自部夜叉、羅剎、毘舍遮鬼、鳩",
    "T03n0187_009:0593c18": "槃茶等，變化其形作種種像，復嚴四兵象",
    "T03n0187_009:0593c19": "馬車步，或似阿修羅、迦婁羅、摩睺羅伽無",
    "T03n0187_009:0593c20": "量百千萬億種類，一身能現多身，或畜頭人",
    "T03n0187_009:0593c21": "身，或人頭畜身，或復無頭有身，或有半面，",
    "T03n0187_009:0593c22": "或有半身，或有二頭一身，或有一身三頭，或",
    "T03n0187_009:0593c23": "復一身多頭，或復無面有頭，或復有面無",
    "T03n0187_009:0593c24": "頭，或復無面而有三頭，或復多頭而無有",
    "T03n0187_009:0593c25": "面，或復多面而無有頭，或復無眼，或唯一",
    "T03n0187_009:0593c26": "眼二眼三眼乃至多眼，或復無耳，或唯一",
    "T03n0187_009:0593c27": "耳二耳三耳乃至多耳，或復無手，或唯一",
    "T03n0187_009:0593c28": "手二手三手乃至多手，或復無足，或唯一",
    "T03n0187_009:0593c29": "足二足三足，乃至多足，或有全身唯現骸",
    "T03n0187_009:0594a01": "骨，或頭現髑髏身肉肥滿，或唯頭有肉身",
    "T03n0187_009:0594a02": "是骸骨，或身體長大羸瘦無肚，或復纖長其",
    "T03n0187_009:0594a03": "腹橫大，或長脚大膝牙爪鋒利，或大面傍出，",
    "T03n0187_009:0594a04": "或頭在胸前，或脣垂至地，或上褰覆面，或",
    "T03n0187_009:0594a05": "身出黑煙，或口吐猛焰，或血肉枯竭皮骨相",
    "T03n0187_009:0594a06": "連，或身出膿血更相飲吮，或自截支節撩",
    "T03n0187_009:0594a07": "亂委擲，或眼目角睞，或口面喎斜，或舌形",
    "T03n0187_009:0594a08": "廣大，或縮如壃石，或持人頭，或執死人手",
    "T03n0187_009:0594a09": "足骨肉肝膽腸胃而噉食之，或執毒蛇而",
    "T03n0187_009:0594a10": "食，或以蛇纏頸，或手擎髑髏，或著髑髏之",
    "T03n0187_009:0594a11": "鬘，或復面色全赤全白全青全黃，或有半黃",
    "T03n0187_009:0594a12": "半青半白半赤，或作煙熏之色，或作死灰之",
    "T03n0187_009:0594a13": "色，或復身毛如針，或毛出火焰，或張目閉",
    "T03n0187_009:0594a14": "目，或口吐白沫。或於身上現百千面，一一",
    "T03n0187_009:0594a15": "面狀甚可怖畏。或從眼耳鼻口出諸黑蛇",
    "T03n0187_009:0594a16": "而噉食之。或飲融銅，或吞鐵丸，或刖手足",
    "T03n0187_009:0594a17": "肘膝而行，或身出煙焰象頭戴山，或被",
    "T03n0187_009:0594a18": "髮露形，或衣青黃赤白之服，或著師子虎",
    "T03n0187_009:0594a19": "狼蛇豹之皮，或頭上火然瞋目奮怒，交橫衝",
    "T03n0187_009:0594a20": "擊遍滿虛空，及在地上形狀變異，不可勝",
    "T03n0187_009:0594a21": "載。",
    "T03n0187_009:0594a22": "「是諸天鬼，或布黑雲雷電霹靂，或雨沙土",
    "T03n0187_009:0594a23": "瓦石，或擎大山，或放猛火，或吐毒蛇，或有",
    "T03n0187_009:0594a24": "努爪，或有揮劍，或有彎弓，或有舞矟，",
    "T03n0187_009:0594a25": "或有揮鉞，或有搖動脣頷，或有張口欲",
    "T03n0187_009:0594a26": "噬，或哭或笑，或飛或走，或隱或顯，哮吼呌",
    "T03n0187_009:0594a27": "呼惡聲震裂。如是兵眾無量無邊百千萬億，",
    "T03n0187_009:0594a28": "畟塞填咽菩提樹邊，煙焰欝蒸狂風衝怒，",
    "T03n0187_009:0594a29": "震動山岳蕩覆河海，天地掩色星辰無光。",
    "T03n0187_009:0594b01": "魔軍集時其夜正半，是時無量淨居天眾作",
    "T03n0187_009:0594b02": "如是言：『菩薩今者證大菩提。』復有天言：『魔",
    "T03n0187_009:0594b03": "眾熾盛，由此或能損害菩薩。』爾時菩薩報彼",
    "T03n0187_009:0594b04": "天言：『我今不久當破魔軍悉令退散，猶",
    "T03n0187_009:0594b05": "如猛風吹微細花。』於是端坐正念不動，觀",
    "T03n0187_009:0594b06": "諸魔軍如童子戲。魔益忿怒轉增戰力。菩",
    "T03n0187_009:0594b07": "薩慈悲令舉石者不能勝舉，其勝舉者又",
    "T03n0187_009:0594b08": "不墮落，揮刀擲劍停在空中，或有墮地",
    "T03n0187_009:0594b09": "悉皆碎折，惡龍吐毒變成香風，沙礫瓦石雨",
    "T03n0187_009:0594b10": "雹亂下，皆悉化為拘物頭華。所有彎弓射",
    "T03n0187_009:0594b11": "菩薩者，其箭著絃皆不得發，或有發者停",
    "T03n0187_009:0594b12": "住空中，於其鏃上皆生蓮花，火勢猛熾化",
    "T03n0187_009:0594b13": "為五色拘物頭花。",
    "T03n0187_009:0594b14": "「爾時波旬猶故瞋忿毒心不止，仗劍前趨",
    "T03n0187_009:0594b15": "語菩薩言：『汝釋比丘，若安此坐不速起者，",
    "T03n0187_009:0594b16": "吾自殺汝。』於是東西馳走欲近菩薩不能",
    "T03n0187_009:0594b17": "前進。是時魔王長子前抱其父作如是言：",
    "T03n0187_009:0594b18": "『大王！今者會自不能殺彼沙門，徒生惡念",
    "T03n0187_009:0594b19": "必招罪咎。』魔不受諫向菩薩走。",
    "T03n0187_009:0594b20": "「是時淨居天子在虛空中語波旬言：『汝不",
    "T03n0187_009:0594b21": "自量，欲害菩薩終不能得，猶如猛風不",
    "T03n0187_009:0594b22": "能傾動須彌山王。』即向波旬，而說偈言：",
    "T03n0187_009:0594b23": "「『地水火風性，　　可違堅濕煖，",
    "T03n0187_009:0594b24": "　　菩薩志牢固，　　終無退轉時。",
    "T03n0187_009:0594b25": "　　在昔發弘誓，　　永離諸煩惱，",
    "T03n0187_009:0594b26": "　　於彼生死病，　　當作大醫王。",
    "T03n0187_009:0594b27": "　　人多墮邪路，　　方開正見眼，",
    "T03n0187_009:0594b28": "　　眾生處黑暗，　　將然智慧燈。",
    "T03n0187_009:0594b29": "　　欲濟生死海，　　能為作船筏，",
    "T03n0187_009:0594c01": "　　此是大聖主，　　方開解脫門。",
    "T03n0187_009:0594c02": "　　忍辱為柯幹，　　信進為花葉，",
    "T03n0187_009:0594c03": "　　生諸大法果，　　而汝不應毀。",
    "T03n0187_009:0594c04": "　　汝今有癡縛，　　彼已得解脫，",
    "T03n0187_009:0594c05": "　　當破汝煩惱，　　勿為障礙因，",
    "T03n0187_009:0594c06": "　　莫復於此人，　　而生于惡念。",
    "T03n0187_009:0594c07": "　　無量劫習法，　　今者皆圓滿，",
    "T03n0187_009:0594c08": "　　還如昔諸佛，　　於此證菩提。』」",
    "T03n0187_009:0594c09": "佛告諸比丘：「爾時菩提樹神，以十六種言",
    "T03n0187_009:0594c10": "詞毀呰魔王，淨居諸天以無量妙音讚歎",
    "T03n0187_009:0594c11": "菩薩。是時魔王瞋猶不解，作如是言：『今此",
    "T03n0187_009:0594c12": "比丘得度彼岸，當教無量無邊眾生遠離",
    "T03n0187_009:0594c13": "我境。』更勵魔眾駈逼菩薩而不能得。",
    "T03n0187_009:0594c14": "「爾時菩薩語魔王言：『魔王波旬汝當諦聽！",
    "T03n0187_009:0594c15": "我今於此斷汝怨讎，滅汝惡業，除汝嫉妬，",
    "T03n0187_009:0594c16": "成就阿耨多羅三藐三菩提；汝宜廻心生",
    "T03n0187_009:0594c17": "大歡喜。』復告波旬：『汝以微善今獲天報，我",
    "T03n0187_009:0594c18": "於往昔無量劫來修習聖行，今者當得阿",
    "T03n0187_009:0594c19": "耨多羅三藐三菩提。』時魔波旬語菩薩言：『我",
    "T03n0187_009:0594c20": "昔修善汝所能知，汝之累德誰信汝者？』爾",
    "T03n0187_009:0594c21": "時菩薩徐舉右手以指大地，而說偈言：",
    "T03n0187_009:0594c22": "「『諸物依何得生長，　　大地能為平等因，",
    "T03n0187_009:0594c23": "　　此應與我作證明，　　汝今當觀如實說。』",
    "T03n0187_009:0594c24": "「爾時地神形體微妙，以種種真珠瓔珞莊嚴",
    "T03n0187_009:0594c25": "其身，於菩薩前從地踊出，曲躬恭敬捧",
    "T03n0187_009:0594c26": "七寶瓶，盛滿香花以用供養，白菩薩言：『我",
    "T03n0187_009:0594c27": "為證明，菩薩往昔於無量劫修習聖道，今",
    "T03n0187_009:0594c28": "得成佛，然我此地金剛之齊，餘方悉轉此",
    "T03n0187_009:0594c29": "地不動。』作是語時三千大千世界六種震",
    "T03n0187_009:0595a01": "動，出大音聲有十八相。",
    "T03n0187_009:0595a02": "「爾時魔眾，皆悉退散憒亂失據，顛倒狼藉縱",
    "T03n0187_009:0595a03": "橫而走，先時所變雜類之體不能復形，魔",
    "T03n0187_009:0595a04": "王是時神氣挫恧無復威勢，聞大地聲心",
    "T03n0187_009:0595a05": "生惶怖悶絕頓躃。時有地神，即以冷水灑",
    "T03n0187_009:0595a06": "魔王上而告之言：『汝魔波旬！速疾起去，此",
    "T03n0187_009:0595a07": "處當有種種兵杖欲來害汝。』",
    "T03n0187_009:0595a08": "「爾時魔王長子於菩薩前，頭面禮足作如",
    "T03n0187_009:0595a09": "是言：『大聖！願聽我父發露懺悔，凡愚淺劣猶",
    "T03n0187_009:0595a10": "如嬰兒無有智慧，將諸魔眾恐怖大聖，",
    "T03n0187_009:0595a11": "我先諮諫不受我語。今乞大聖恕寬我父，",
    "T03n0187_009:0595a12": "惟願大聖速證阿耨多羅三藐三菩提。』",
    "T03n0187_009:0595a13": "「爾時大梵天王、釋提桓因、無數天子畟塞",
    "T03n0187_009:0595a14": "虛空，咸見菩薩破魔軍眾，皆大歡喜作天",
    "T03n0187_009:0595a15": "伎樂，雨天曼陀羅華、摩訶曼陀羅華、曼殊",
    "T03n0187_009:0595a16": "沙花、摩訶曼殊沙華、優鉢羅華、拘物頭華、波",
    "T03n0187_009:0595a17": "頭摩花、芬陀利花，以天栴檀細末之香散",
    "T03n0187_009:0595a18": "菩薩上，各以偈頌稱讚菩薩。是時魔王波",
    "T03n0187_009:0595a19": "旬與其眷屬退散而去，還其自宮。」",
    "T03n0187_009:0595a20": "成正覺品第二十二",
    "T03n0187_009:0595a21": "佛告諸比丘：「爾時菩薩降伏魔怨，滅其毒",
    "T03n0187_009:0595a22": "刺建立法幢，初離欲惡有覺有觀，離生喜",
    "T03n0187_009:0595a23": "樂入初禪，內靜一心滅覺觀，定生喜樂入",
    "T03n0187_009:0595a24": "二禪，離喜受聖人說住於捨，有念有想身",
    "T03n0187_009:0595a25": "受樂入第三禪，離憂喜捨苦樂、念清淨",
    "T03n0187_009:0595a26": "入第四禪。",
    "T03n0187_009:0595a27": "「爾時菩薩住於正定，其心清白光明無染，離",
    "T03n0187_009:0595a28": "隨煩惱，柔軟調和無有搖動，至初夜分得",
    "T03n0187_009:0595a29": "智得明，攝持一心獲天眼通。菩薩即以天",
    "T03n0187_009:0595b01": "眼觀察一切眾生，死此生彼好色惡色，勝劣",
    "T03n0187_009:0595b02": "貴賤隨業而往，皆悉了知。是諸眾生緣身語",
    "T03n0187_009:0595b03": "意，造諸惡業誹謗聖人，邪見業故身壞命",
    "T03n0187_009:0595b04": "終便生惡趣。菩薩復觀見諸眾生，緣身語",
    "T03n0187_009:0595b05": "意造諸善業，正見業故身壞命終便生天",
    "T03n0187_009:0595b06": "上。於中夜分攝持一心，證得憶念過去",
    "T03n0187_009:0595b07": "宿命智，通觀過去自他所受生事，皆悉了",
    "T03n0187_009:0595b08": "知一生二生，乃至十生百生、千生萬生、億生，",
    "T03n0187_009:0595b09": "百億生千億生，乃至照過無量百千那由他",
    "T03n0187_009:0595b10": "拘胝數生，乃至成劫壞劫、無量無邊成劫壞",
    "T03n0187_009:0595b11": "劫，皆悉憶知。一一住處若名若姓，若色相若",
    "T03n0187_009:0595b12": "飲食若苦樂若受生若死沒，所有色相住處",
    "T03n0187_009:0595b13": "事業，若自若他，皆悉了知。「菩薩作是念言：",
    "T03n0187_009:0595b14": "『一切眾生住於生老病死險惡趣中不能",
    "T03n0187_009:0595b15": "覺悟，云何令彼了知生老病死苦蘊邊際？』",
    "T03n0187_009:0595b16": "作是思惟：『此老病死從何而有？』即時能知",
    "T03n0187_009:0595b17": "因生故有，以有生故老病死有。如是生者",
    "T03n0187_009:0595b18": "復因何有？即時能知因有故有。『如是有者",
    "T03n0187_009:0595b19": "復因何有？』即時能知因取故有。『如是取者",
    "T03n0187_009:0595b20": "復因何有？』即時能知因愛故有。『如是愛者",
    "T03n0187_009:0595b21": "復因何有？』即時能知因受故有。『如是受者",
    "T03n0187_009:0595b22": "復因何有？』即時能知因觸故有。『如是觸者",
    "T03n0187_009:0595b23": "復因何有？』即時能知因六處有。『如是六處",
    "T03n0187_009:0595b24": "復因何有？』即時能知因名色有。『如是名色",
    "T03n0187_009:0595b25": "復因何有？』即時能知因識故有。『如是識者",
    "T03n0187_009:0595b26": "復因何有？』即時能知因行故有。『如是行者",
    "T03n0187_009:0595b27": "復因何有？』即時能知因無明有。",
    "T03n0187_009:0595b28": "「爾時菩薩既知無明因行，行因識，識因名",
    "T03n0187_009:0595b29": "色，名色因六處，六處因觸，觸因受，受因愛，",
    "T03n0187_009:0595c01": "愛因取，取因有，有因生，生因老死憂悲",
    "T03n0187_009:0595c02": "苦惱，相因而生。復更思惟：『因何無故老死",
    "T03n0187_009:0595c03": "無？因何滅故老死滅？』即時能知，無明滅故即",
    "T03n0187_009:0595c04": "行滅，行滅故即識滅，識滅故即名色滅，名色",
    "T03n0187_009:0595c05": "滅故即六處滅，六處滅故即觸滅，觸滅故即",
    "T03n0187_009:0595c06": "受滅，受滅故即愛滅，愛滅故即取滅，取滅故",
    "T03n0187_009:0595c07": "即有滅，有滅故即生滅，生滅故即老死滅，",
    "T03n0187_009:0595c08": "老死滅故即憂悲苦惱滅。復更思惟：『此是無",
    "T03n0187_009:0595c09": "明，此是無明因，此是無明滅，此是滅無",
    "T03n0187_009:0595c10": "明道，更無有餘；此是行，此是行因，此是行",
    "T03n0187_009:0595c11": "滅，此是滅行道；此是識，此是識因，此是識",
    "T03n0187_009:0595c12": "滅，此是滅識道；此是名色，此是名色因，此",
    "T03n0187_009:0595c13": "是名色滅，此是滅名色道；此是六處，此是",
    "T03n0187_009:0595c14": "六處因，此是六處滅，此是滅六處道；此是",
    "T03n0187_009:0595c15": "觸，此是觸因，此是觸滅，此是滅觸道；此是",
    "T03n0187_009:0595c16": "受，此是受因，此是受滅，此是滅受道；此",
    "T03n0187_009:0595c17": "是愛，此是愛因，此是愛滅，此是滅愛道；此",
    "T03n0187_009:0595c18": "是取，此是取因，此是取滅，此是滅取道；此",
    "T03n0187_009:0595c19": "是有，此是有因，此是有滅，此是滅有道；此",
    "T03n0187_009:0595c20": "是生，此是生因，此是生滅，此是滅生道；此",
    "T03n0187_009:0595c21": "是老死，此是老死因，此是老死滅，此是滅",
    "T03n0187_009:0595c22": "老死之道，此是憂悲苦惱。如是大苦蘊生乃",
    "T03n0187_009:0595c23": "至滅，如是應知。此是苦，此是集，此是苦集",
    "T03n0187_009:0595c24": "滅，此是滅苦集道，應如是知。』」",
    "T03n0187_009:0595c25": "佛告諸比丘：「菩薩於後夜分明星出時，佛、世",
    "T03n0187_009:0595c26": "尊、調御丈夫聖智，所應知，所應得，所應",
    "T03n0187_009:0595c27": "悟，所應見，所應證，彼一切一念相應慧證",
    "T03n0187_009:0595c28": "阿耨多羅三藐三菩提，成等正覺，具足三",
    "T03n0187_009:0595c29": "明。諸比丘！是時諸天眾中無量天子作如是",
    "T03n0187_009:0596a01": "言：『我等應散香花供養如來。』復有天子，曾",
    "T03n0187_009:0596a02": "見先佛成正覺時，即作是言：『汝等未可散",
    "T03n0187_009:0596a03": "花，如來當現瑞相，往昔諸佛成正覺時皆",
    "T03n0187_009:0596a04": "現瑞相。』諸比丘！如來知彼天子思見瑞相，",
    "T03n0187_009:0596a05": "上昇虛空高七多羅樹，如佛所證以偈頌",
    "T03n0187_009:0596a06": "曰：",
    "T03n0187_009:0596a07": "「『煩惱悉已斷，　　諸漏皆空竭，",
    "T03n0187_009:0596a08": "　　更不復受生，　　是名盡苦際。』",
    "T03n0187_009:0596a09": "「爾時彼諸天子心生歡喜，以微妙天花遍",
    "T03n0187_009:0596a10": "散佛上，當於是時香花彌布積至于膝。如",
    "T03n0187_009:0596a11": "來遠離無明黑暗及愛見網，竭煩惱河、拔",
    "T03n0187_009:0596a12": "除毒刺、解諸纏縛、摧壞魔幢建立勝幡，能",
    "T03n0187_009:0596a13": "善安處諸眾生界記莂眾生，觀察根性知",
    "T03n0187_009:0596a14": "其病本，施甘露藥為大醫王，令諸眾生皆",
    "T03n0187_009:0596a15": "得度脫，安置涅槃寂靜之樂，住如來藏結",
    "T03n0187_009:0596a16": "解脫繒入智慧城，同諸如來清淨法界。」",
    "T03n0187_009:0596a17": "佛告諸比丘：「一切如來見我成道皆悉讚",
    "T03n0187_009:0596a18": "言：『善哉，善哉！』咸以寶蓋而覆於我。其諸寶",
    "T03n0187_009:0596a19": "蓋合成一蓋，遍覆十方三千大千世界，於",
    "T03n0187_009:0596a20": "寶蓋中出妙光明，其光明網遍照無量無",
    "T03n0187_009:0596a21": "邊世界。彼世界中，諸菩薩眾讚佛功德而",
    "T03n0187_009:0596a22": "說偈言：",
    "T03n0187_009:0596a23": "「『如彼波頭摩，　　從地而踊出，",
    "T03n0187_009:0596a24": "　　開敷甚清淨，　　不為淤泥染。",
    "T03n0187_009:0596a25": "　　起大慈悲心，　　如雲遍充滿，",
    "T03n0187_009:0596a26": "　　當雨大法雨，　　潤洽於眾生。",
    "T03n0187_009:0596a27": "　　能令諸善牙，　　一切皆增長，",
    "T03n0187_009:0596a28": "　　堪受教法者，　　成就解脫果。』",
    "T03n0187_009:0596a29": "「爾時諸天，以偈頌曰：",
    "T03n0187_009:0596b01": "「『人中師子降眾魔，　　諸定現前證甘露，",
    "T03n0187_009:0596b02": "　　獲得三明及十力，　　威神震動遍十方。』",
    "T03n0187_009:0596b03": "　　在昔諸來菩薩眾，　　為愛法故供養佛，",
    "T03n0187_009:0596b04": "　　即從坐起禮佛足，　　讚歎如來作是言：",
    "T03n0187_009:0596b05": "　『世尊得無疲勞耶，　　我等親見摧魔眾，",
    "T03n0187_009:0596b06": "　　善哉丈夫三界尊，　　當雨無邊大法雨。』",
    "T03n0187_009:0596b07": "　　十方諸佛皆施蓋，　　復出迦陵微妙音：",
    "T03n0187_009:0596b08": "　『如我所得淨菩提，　　仁者所證亦如是。』」",
    "T03n0187_009:0596b09": "佛告諸比丘：「欲界諸天女等，見於如來坐",
    "T03n0187_009:0596b10": "菩提座，獲一切智大願滿足，降伏魔怨建",
    "T03n0187_009:0596b11": "立勝幢，為大醫王善療眾病。如師子王無",
    "T03n0187_009:0596b12": "諸怖畏，清淨離垢得一切智，具足三明超",
    "T03n0187_009:0596b13": "越四流，持一法蓋覆護三界稱婆羅門，遠",
    "T03n0187_009:0596b14": "離諸垢稱為比丘，除無明藏稱為沙門，離",
    "T03n0187_009:0596b15": "諸不善稱知足者，斷煩惱故稱勇猛者，能",
    "T03n0187_009:0596b16": "壞魔幢稱大力者，猶如寶洲，一切法寶充",
    "T03n0187_009:0596b17": "滿其中。時諸天女即說偈言：",
    "T03n0187_009:0596b18": "「『於此菩提樹王下，　　降伏一切大魔軍，",
    "T03n0187_009:0596b19": "　　安住不動如須彌，　　身心堅固無驚畏。",
    "T03n0187_009:0596b20": "　　尊於多劫修布施，　　故得一切皆圓滿，",
    "T03n0187_009:0596b21": "　　尊於多劫修戒行，　　暎蔽釋梵諸天眾，",
    "T03n0187_009:0596b22": "　　尊於多劫行忍辱，　　故得身相真金色，",
    "T03n0187_009:0596b23": "　　尊於多劫勤精進，　　故能降伏諸魔怨，",
    "T03n0187_009:0596b24": "　　尊於多劫修禪定，　　故獲如斯勝供養，",
    "T03n0187_009:0596b25": "　　尊於歷劫習多聞，　　速證無上大菩提，",
    "T03n0187_009:0596b26": "　　尊能降伏於蘊魔，　　死魔煩惱及天魔，",
    "T03n0187_009:0596b27": "　　一切諸魔皆斷滅，　　是故今者無憂惱。",
    "T03n0187_009:0596b28": "　　天中之天為最尊，　　三界人天所供養，",
    "T03n0187_009:0596b29": "　　由是有種福田者，　　所得之福無失壞。",
    "T03n0187_009:0596c01": "　　眉間毫相極光明，　　普照十方諸國土，",
    "T03n0187_009:0596c02": "　　掩蔽世間諸日月，　　一切眾生蒙饒益。",
    "T03n0187_009:0596c03": "　　如來身色甚端嚴，　　相好顏容極清淨，",
    "T03n0187_009:0596c04": "　　堪為三界應供者，　　普利一切諸群生。",
    "T03n0187_009:0596c05": "　　目淨遍觀於十方，　　普見眾生身業事，",
    "T03n0187_009:0596c06": "　　耳淨遍聞於一切，　　天人言音佛法聲。",
    "T03n0187_009:0596c07": "　　廣長舌相演妙音，　　求解脫者聞甘露，",
    "T03n0187_009:0596c08": "　　魔軍興害不驚懼，　　天人供養無喜慍。",
    "T03n0187_009:0596c09": "　　摧壞魔怨不加力，　　但以慈心降伏之，",
    "T03n0187_009:0596c10": "　　無染無著無諸過，　　身心安隱不傾動。",
    "T03n0187_009:0596c11": "　　今有無上天人師，　　一切眾生蒙善利，",
    "T03n0187_009:0596c12": "　　逮聞正法當信受，　　願速如尊成正覺。』」",
    "T03n0187_009:0596c13": "佛告諸比丘：「如來於菩提樹下，初成正覺",
    "T03n0187_009:0596c14": "現佛神通，遊戲自在不可勝載，若欲說者",
    "T03n0187_009:0596c15": "窮劫不盡。」爾時世尊，略說偈言：",
    "T03n0187_009:0596c16": "「普變一切地，　　平正猶如掌，",
    "T03n0187_009:0596c17": "　涌出妙蓮花，　　一一皆千葉。",
    "T03n0187_009:0596c18": "　無量諸天眾，　　各雨眾妙花，",
    "T03n0187_009:0596c19": "　復於世尊前，　　合掌而瞻仰。",
    "T03n0187_009:0596c20": "　世尊初成佛，　　作種種神通，",
    "T03n0187_009:0596c21": "　須彌諸山王，　　草木叢林等，",
    "T03n0187_009:0596c22": "　一切皆稽首，　　頂禮菩提座，",
    "T03n0187_009:0596c23": "　此是佛世尊，　　現神通遊戲。",
    "T03n0187_009:0596c24": "　身放百千種，　　光明照十方，",
    "T03n0187_009:0596c25": "　逮三惡眾生，　　息苦獲安樂。",
    "T03n0187_009:0596c26": "　是時八難處，　　無有一眾生，",
    "T03n0187_009:0596c27": "　懷貪瞋癡等，　　一切諸煩惱。",
    "T03n0187_009:0596c28": "　此是師子王，　　大神通遊戲。",
    "T03n0187_009:0596c29": "　日月摩尼火，　　電等諸光明，",
    "T03n0187_009:0597a01": "　由佛放光明，　　蔽之皆不現。",
    "T03n0187_009:0597a02": "　諸天人世間，　　無能見佛頂。",
    "T03n0187_009:0597a03": "　坐於師子座，　　作遊戲神通，",
    "T03n0187_009:0597a04": "　佛以指按地，　　即時六種動。",
    "T03n0187_009:0597a05": "　降伏魔軍眾，　　如制兜羅綿，",
    "T03n0187_009:0597a06": "　魔王懷憂惱，　　以杖而畵地。",
    "T03n0187_009:0597a07": "　此是佛世尊，　　遊戲大神通。」",
    "T03n0187_009:0597a08": "方廣大莊嚴經卷第九"
}