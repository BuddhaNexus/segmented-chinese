{
    "T51n2076_009:0263c22": "景德傳燈錄卷第九",
    "T51n2076_009:0263c24": "懷讓禪師第三世上五十六人",
    "T51n2076_009:0263c25": "洪州百丈懷海禪師法嗣三十人",
    "T51n2076_009:0263c26": "潭州溈山靈祐禪師",
    "T51n2076_009:0263c27": "洪州黃檗山希運禪師(法要附卷末)",
    "T51n2076_009:0263c28": "杭州大慈寰中禪師",
    "T51n2076_009:0263c29": "天台山普岸禪師筠州常觀禪師",
    "T51n2076_009:0264a01": "潭州石霜性空禪師福州大安禪師",
    "T51n2076_009:0264a02": "古靈神贊禪師廣州和安通禪師",
    "T51n2076_009:0264a03": "江州龍雲臺禪師洛京衛國道禪師",
    "T51n2076_009:0264a04": "鎮州萬歲和尚百丈山涅槃和尚",
    "T51n2076_009:0264a05": "洪州東山和尚(已上一十四人見錄)",
    "T51n2076_009:0264a06": "高安無畏禪師東巖道曠禪師",
    "T51n2076_009:0264a07": "邢州素禪師",
    "T51n2076_009:0264a08": "唐州大乘山吉本禪師",
    "T51n2076_009:0264a09": "小乘山慧深禪師",
    "T51n2076_009:0264a10": "楊州慧照寺昭一禪師",
    "T51n2076_009:0264a11": "禎州羅浮鑒深禪師",
    "T51n2076_009:0264a12": "洪州九仙山梵雲禪師",
    "T51n2076_009:0264a13": "江州廬山操禪師",
    "T51n2076_009:0264a14": "越州禹迹寺契真禪師",
    "T51n2076_009:0264a15": "筠州包山天性禪師",
    "T51n2076_009:0264a16": "明州大梅山彼岸禪師",
    "T51n2076_009:0264a17": "洪州遼山藏術禪師",
    "T51n2076_009:0264a18": "昇州祇闍山道方禪師",
    "T51n2076_009:0264a19": "清田和尚",
    "T51n2076_009:0264a20": "大于和尚(已上一十六人無機緣語句不錄)",
    "T51n2076_009:0264a21": "前虔州西堂藏禪師法嗣四人",
    "T51n2076_009:0264a22": "虔州處微禪師(一人見錄)雞林道義禪師",
    "T51n2076_009:0264a23": "新羅國慧禪師",
    "T51n2076_009:0264a24": "新羅國洪直禪師(已上三人無機緣語句不錄)",
    "T51n2076_009:0264a25": "前蒲州麻谷山寶徹禪師法嗣二人",
    "T51n2076_009:0264a26": "壽州良遂禪師(一人見錄)",
    "T51n2076_009:0264a27": "新羅國無染禪師(一人無機緣語句不錄)",
    "T51n2076_009:0264a28": "前湖南東寺如會禪師法嗣四人",
    "T51n2076_009:0264a29": "吉州薯山慧超禪師(一人見錄)",
    "T51n2076_009:0264b01": "舒州景諸禪師莊嚴寺光肇禪師",
    "T51n2076_009:0264b02": "潭州幕輔山昭禪師(已上三人無機緣語句不錄)",
    "T51n2076_009:0264b03": "前京兆章敬寺懷惲禪師法嗣一十六人",
    "T51n2076_009:0264b04": "京兆薦福弘辯禪師福州龜山智真禪師",
    "T51n2076_009:0264b05": "朗州懷政禪師金州操禪師",
    "T51n2076_009:0264b06": "朗州古堤和尚",
    "T51n2076_009:0264b07": "河中公畿和尚(已上六人見錄)",
    "T51n2076_009:0264b08": "柏林閑雲禪師宣州玄哲禪師",
    "T51n2076_009:0264b09": "河中寶堅禪師西京道志禪師",
    "T51n2076_009:0264b10": "絳州神祐禪師西京智藏禪師",
    "T51n2076_009:0264b11": "許州無迹禪師壽州惟肅禪師",
    "T51n2076_009:0264b12": "新羅國玄昱禪師",
    "T51n2076_009:0264b13": "新羅國覺體禪師(已上一十人無機緣語句不錄)",
    "T51n2076_009:0264b14": "前百丈懷海禪師法嗣",
    "T51n2076_009:0264b15": "潭州溈山靈祐禪師者福州長谿人也。姓趙",
    "T51n2076_009:0264b16": "氏。年十五辭親出家。依本郡建善寺法常律",
    "T51n2076_009:0264b17": "師剃髮。於杭州龍興寺受戒。究大小乘經",
    "T51n2076_009:0264b18": "律。二十三遊江西參百丈大智禪師。百丈一見",
    "T51n2076_009:0264b19": "許之入室。遂居參學之首。一日侍立百丈問",
    "T51n2076_009:0264b20": "誰。師曰。靈祐。百丈云。汝撥鑪中有火否。師撥",
    "T51n2076_009:0264b21": "云。無火。百丈躬起深撥得少火。舉以示之云。",
    "T51n2076_009:0264b22": "此不是火。師發悟禮謝陳其所解。百丈曰此",
    "T51n2076_009:0264b23": "乃暫時岐路耳。經云。欲見佛性當觀時節因",
    "T51n2076_009:0264b24": "緣。時節既至如迷忽悟。如忘勿憶。方省己物",
    "T51n2076_009:0264b25": "不從他得。故祖師云。悟了同未悟。無心得無",
    "T51n2076_009:0264b26": "法。只是無虛妄凡聖等心。本來心法元自備",
    "T51n2076_009:0264b27": "足。汝今既爾善自護持。時司馬頭陀自湖南",
    "T51n2076_009:0264b28": "來。百丈謂之曰。老僧欲往溈山可乎(司馬頭陀參禪外。",
    "T51n2076_009:0264b29": "蘊人倫之鑒。兼窮地理。諸方剏院多取決焉)對云。溈山奇絕可聚千五",
    "T51n2076_009:0264c01": "百眾。然非和尚所住。百丈云。何也。對云。和",
    "T51n2076_009:0264c02": "尚是骨人。彼是肉山。設居之徒不盈千。百丈",
    "T51n2076_009:0264c03": "云。吾眾中莫有人住得否。對云。待歷觀之。百",
    "T51n2076_009:0264c04": "丈乃令侍者喚第一坐來(即華林和尚也)問云。此人如",
    "T51n2076_009:0264c05": "何。頭陀令謦欬一聲行數步。對云。此人不可。",
    "T51n2076_009:0264c06": "又令喚典坐來(即祐師也)頭陀云。此正是溈山主也。",
    "T51n2076_009:0264c07": "百丈是夜召師入室。囑云。吾化緣在此。溈山",
    "T51n2076_009:0264c08": "勝境汝當居之嗣續吾宗廣度後學。時華林",
    "T51n2076_009:0264c09": "聞之曰。某甲忝居上首。祐公何得住持。百丈",
    "T51n2076_009:0264c10": "云。若能對眾下得一語出格當與住持。即指",
    "T51n2076_009:0264c11": "淨瓶問云。不得喚作淨瓶。汝喚作什麼。華林",
    "T51n2076_009:0264c12": "云。不可喚作木[木*突]也。百丈不肯。乃問師。師",
    "T51n2076_009:0264c13": "蹋倒淨瓶。百丈笑云。第一坐輸却山子也。遂",
    "T51n2076_009:0264c14": "遣師往溈山。是山峭絕敻無人煙。師猿猱為",
    "T51n2076_009:0264c15": "伍橡栗充食。山下居民稍稍知之。帥眾共營",
    "T51n2076_009:0264c16": "梵宇。連率李景讓奏號同慶寺。相國裴公休",
    "T51n2076_009:0264c17": "嘗咨玄奧。繇是天下禪學若輻湊焉。師上堂",
    "T51n2076_009:0264c18": "示眾云。夫道人之心質直無偽。無背無面無",
    "T51n2076_009:0264c19": "詐妄心行。一切時中視聽尋常更無委曲。亦",
    "T51n2076_009:0264c20": "不閉眼塞耳。但情不附物。即得從上諸聖只",
    "T51n2076_009:0264c21": "是說濁邊過患。若無如許多惡覺情是想習",
    "T51n2076_009:0264c22": "之事。譬如秋水澄渟。清淨無為澹泞無礙。喚",
    "T51n2076_009:0264c23": "他作道人。亦名無事之人。時有僧問。頓悟之",
    "T51n2076_009:0264c24": "人更有修否。師云。若真悟得本他自知時。修",
    "T51n2076_009:0264c25": "與不修。是兩頭語如今初心雖從緣得。一念",
    "T51n2076_009:0264c26": "頓悟自理。猶有無始曠劫習氣未能頓淨須",
    "T51n2076_009:0264c27": "教渠淨除現業流識。即是修也。不道別有法",
    "T51n2076_009:0264c28": "教渠修行趣。向。從聞入理聞理深妙。心自圓",
    "T51n2076_009:0264c29": "明不居惑地。縱有百千妙義抑揚當時。此乃",
    "T51n2076_009:0265a01": "得坐披衣自解作活計。以要言之。則實際理",
    "T51n2076_009:0265a02": "地不受一塵。萬行門中不捨一法。若也單刀",
    "T51n2076_009:0265a03": "趣入。則凡聖情盡體露真常。理事不二即如",
    "T51n2076_009:0265a04": "如佛。仰山問。如何是西來意。師云。大好燈",
    "T51n2076_009:0265a05": "籠。仰山云。莫只遮箇便是麼。師云。遮箇是",
    "T51n2076_009:0265a06": "什麼。仰山云。大好燈籠。師云。果然不識。一",
    "T51n2076_009:0265a07": "日師謂眾云。如許多人只得大機(舊本云大識。今改作大機。",
    "T51n2076_009:0265a08": "按廣燈并別錄。皆云只得大機。而第十六卷九峯慧禪師章中云只得大體。未詳孰是)不得大用。",
    "T51n2076_009:0265a09": "仰山舉此語問山下庵主云。和尚恁麼道意",
    "T51n2076_009:0265a10": "旨何如。庵主云。更舉看。仰山擬再舉。被庵",
    "T51n2076_009:0265a11": "主蹋倒。歸舉似師。師大笑。師在法堂坐。庫頭",
    "T51n2076_009:0265a12": "擊木魚。火頭擲却火抄。拊掌大笑。師云。眾中",
    "T51n2076_009:0265a13": "也有恁麼人。喚來問。作麼生。火頭云。某甲不",
    "T51n2076_009:0265a14": "喫粥肚飢所以喜歡。師乃點頭(東使聞云。將知溈山眾裏無人。臥龍",
    "T51n2076_009:0265a15": "云。將知溈山眾裏有人)普請摘茶。師謂仰山曰。終日摘茶",
    "T51n2076_009:0265a16": "只聞子聲不見子形。請現本形相見。仰山撼",
    "T51n2076_009:0265a17": "茶樹。師云。子只得其用不得其體。仰山云。未",
    "T51n2076_009:0265a18": "審和尚如何。師良久。仰山云。和尚只得其體",
    "T51n2076_009:0265a19": "不得其用。師云。放子二十棒(玄覺云。且道過在什麼處)師",
    "T51n2076_009:0265a20": "上堂有僧出云。請和尚為眾說法。師云。我為",
    "T51n2076_009:0265a21": "汝得徹困也。僧禮拜(後人舉似雪峯。雪峯云。古人得恁麼老婆心。玄沙云。山頭",
    "T51n2076_009:0265a22": "和尚蹉過古人事也。雪峯聞之乃問玄沙。什麼處是老僧蹉過古人事處。玄沙云。大小溈山被那僧一問得百雜碎。",
    "T51n2076_009:0265a23": "雪峯駭之乃休)。師謂仰山曰。寂子速道莫入陰界。仰山",
    "T51n2076_009:0265a24": "云。慧寂信亦不立。師云。子信了不立不信不",
    "T51n2076_009:0265a25": "立。仰山云。只是慧寂更信阿誰。師云。若恁麼",
    "T51n2076_009:0265a26": "即是定性聲聞。仰山云。慧寂佛亦不見。師問",
    "T51n2076_009:0265a27": "仰山。涅槃經四十卷多少佛說多少魔說。仰",
    "T51n2076_009:0265a28": "山云。總是魔說。師云。已後無人奈子何。仰山",
    "T51n2076_009:0265b01": "云。慧寂即一期之事。行履在什麼處。師云。只",
    "T51n2076_009:0265b02": "貴子眼正。不說子行履。仰山蹋衣次提起問",
    "T51n2076_009:0265b03": "師云。正恁麼時和尚作麼生。師云。正恁麼時",
    "T51n2076_009:0265b04": "我遮裏無作麼生。仰山云。和尚有身而無用。",
    "T51n2076_009:0265b05": "師良久却拈起問。汝正恁麼時作麼生。仰山",
    "T51n2076_009:0265b06": "云。正恁麼時和尚還見伊否。師云汝有用而",
    "T51n2076_009:0265b07": "無身(此語是二月中問答)師忽問仰山。汝春間有話未圓。",
    "T51n2076_009:0265b08": "今試道看。仰山云。正恁麼時切忌勃塑。師云。",
    "T51n2076_009:0265b09": "停囚長智。師一日喚院主。院主來。師云。我喚",
    "T51n2076_009:0265b10": "院主汝來作什麼。院主無對(曹山代云。也知和尚不喚某甲)又",
    "T51n2076_009:0265b11": "令侍者喚第一座。第一座來。師云。我喚第一",
    "T51n2076_009:0265b12": "座汝來作什麼。亦無對(曹山代云。若令侍者喚恐不來。法眼別云。適來侍者喚)",
    "T51n2076_009:0265b13": "師問新到僧名什麼。僧云。名月輪。師作一圓",
    "T51n2076_009:0265b14": "相問。何似遮箇。僧云。和尚恁麼語話。諸方大",
    "T51n2076_009:0265b15": "有人不肯在。師云。貧道即恁麼。闍梨作麼",
    "T51n2076_009:0265b16": "生。僧云。還見月輪麼。師云。闍梨恁麼道。此",
    "T51n2076_009:0265b17": "間大有人不肯諸方。師問雲巖云。聞汝久在",
    "T51n2076_009:0265b18": "藥山是否。巖云是。師云。藥山大人相如何。雲",
    "T51n2076_009:0265b19": "巖云。涅槃後有。師云。涅槃後有如何。雲巖云。",
    "T51n2076_009:0265b20": "水灑不著。雲巖却問師。百丈大人相如何。師",
    "T51n2076_009:0265b21": "云。巍巍堂堂煒煒煌煌。聲前非聲。色後非色。",
    "T51n2076_009:0265b22": "蚊子上鐵牛。無汝下嘴處。師過淨瓶與仰山。",
    "T51n2076_009:0265b23": "仰山擬接。師却縮手云。是什麼。仰山云。和尚",
    "T51n2076_009:0265b24": "還見箇什麼。師云。若恁麼何用更就吾覓。仰",
    "T51n2076_009:0265b25": "山云。雖然如此仁義道中與和尚提瓶挈水亦",
    "T51n2076_009:0265b26": "是本分事。師乃過淨瓶與仰山師與仰山行",
    "T51n2076_009:0265b27": "次指柏樹子問云。前面是什麼。仰山云。只遮",
    "T51n2076_009:0265b28": "箇柏樹子。師却指背後田翁云。遮阿翁向後",
    "T51n2076_009:0265b29": "亦有五百眾。師問仰山。從何處歸。仰山云。田",
    "T51n2076_009:0265c01": "中歸。師云。禾好刈也未。仰山云。好刈也。師",
    "T51n2076_009:0265c02": "云。作青見作黃見作不青不黃見。仰山云。和",
    "T51n2076_009:0265c03": "尚背後是什麼。師云。子還見麼。仰山拈起禾",
    "T51n2076_009:0265c04": "穗云。和尚何曾問遮箇。師云。此是鵝王擇乳。",
    "T51n2076_009:0265c05": "冬月師問仰山。天寒人寒。仰山云。大家在遮",
    "T51n2076_009:0265c06": "裏。師云。何不直說。仰山云。適來也不曲和尚",
    "T51n2076_009:0265c07": "如何。師云。直須隨流。有僧來禮拜。師作起勢。",
    "T51n2076_009:0265c08": "僧云。誰和尚不起。師云。老僧未曾坐。僧云。",
    "T51n2076_009:0265c09": "某甲亦未曾禮師云。何故無禮。僧無對(同安代云。和",
    "T51n2076_009:0265c10": "尚不怪)石霜會下有二禪客到云。此間無一人會",
    "T51n2076_009:0265c11": "禪。後普請般柴。仰山見二禪客歇。將一橛",
    "T51n2076_009:0265c12": "柴問云。還道得麼。俱無語。仰山云。莫道無人",
    "T51n2076_009:0265c13": "會禪好。歸舉似溈山云。今日二禪客被慧寂",
    "T51n2076_009:0265c14": "勘破。師云。什麼處被子勘破。仰山便舉前話。",
    "T51n2076_009:0265c15": "師云。寂子又被吾勘破(雲居錫云。什麼處是溈山勘破仰山處)師睡",
    "T51n2076_009:0265c16": "次仰山問訊。師便迴面向壁。仰山云。和尚何",
    "T51n2076_009:0265c17": "得如此。師起云。我適來得一夢。汝試為我原",
    "T51n2076_009:0265c18": "看。仰山取一盆水與師洗面。少頃香嚴亦來",
    "T51n2076_009:0265c19": "問訊。師云。我適來得一夢寂子原了。汝更與",
    "T51n2076_009:0265c20": "我原看。香嚴乃點一椀茶來。師云。二子見解",
    "T51n2076_009:0265c21": "過於鶖子。僧云。不作溈山一頂笠。無由得到",
    "T51n2076_009:0265c22": "莫傜村。如何是溈山一頂笠。師即蹋之。師上",
    "T51n2076_009:0265c23": "堂示眾云。老僧百年後向山下作一頭水牯",
    "T51n2076_009:0265c24": "牛。左脅書五字云溈山僧某甲。此時喚作溈",
    "T51n2076_009:0265c25": "山僧。又是水牯牛。喚作水牯牛。又云溈山僧。",
    "T51n2076_009:0265c26": "喚作什麼即得(雲居代云。師無異號。資福代作圓相。托起古人頌云。不道溈山不道牛。一",
    "T51n2076_009:0265c27": "身兩號實難醻。離却兩頭應須道。如何道得出常流)師敷揚宗教凡四十餘年。",
    "T51n2076_009:0265c28": "達者不可勝數。入室弟子四十一人。唐大中",
    "T51n2076_009:0265c29": "七年正月九日盥漱敷坐怡然而寂。壽八十",
    "T51n2076_009:0266a01": "三。臘六十四。塔于本山。勅諡大圓禪師。塔曰",
    "T51n2076_009:0266a02": "清淨。",
    "T51n2076_009:0266a03": "洪州黃檗希運禪師閩人也。幼於本州黃檗",
    "T51n2076_009:0266a04": "山出家。額間隆起如肉珠。音辭朗潤志意沖",
    "T51n2076_009:0266a05": "澹。後遊天台逢一僧。與之言笑如舊相識。熟",
    "T51n2076_009:0266a06": "視之目光射人。乃偕行屬澗水暴漲。乃捐笠",
    "T51n2076_009:0266a07": "植杖而止。其僧率師同渡。師曰。兄要渡自渡。",
    "T51n2076_009:0266a08": "彼即褰衣躡波若履平地。迴顧云。渡來渡來。",
    "T51n2076_009:0266a09": "師曰。咄遮自了漢。吾早知當斫汝脛。其僧歎",
    "T51n2076_009:0266a10": "曰。真大乘法器我所不及。言訖不見。師後遊",
    "T51n2076_009:0266a11": "京師。因人啟發乃往參百丈。問曰。從上宗",
    "T51n2076_009:0266a12": "承如何指示。百丈良久。師云。不可教後人",
    "T51n2076_009:0266a13": "斷絕去也。百丈云。將謂汝是箇人。乃起入方",
    "T51n2076_009:0266a14": "丈。師隨後入云。某甲特來。百丈云若爾則他",
    "T51n2076_009:0266a15": "後不得孤負吾。百丈一日問師。什麼處去來。",
    "T51n2076_009:0266a16": "曰大雄山下采菌子來。百丈曰。還見大蟲",
    "T51n2076_009:0266a17": "麼。師便作虎聲百丈拈斧作斫勢。師即打百",
    "T51n2076_009:0266a18": "丈一摑。百丈吟吟大笑便歸。上堂謂眾曰。大",
    "T51n2076_009:0266a19": "雄山下有一大蟲汝等諸人也須好看。百丈",
    "T51n2076_009:0266a20": "老漢今日親遭一口。師在南泉時普請擇菜。",
    "T51n2076_009:0266a21": "南泉問什麼處去。曰擇菜去。南泉曰。將什麼",
    "T51n2076_009:0266a22": "擇。師舉起刀子。南泉曰。大家擇菜去。一日",
    "T51n2076_009:0266a23": "南泉謂師曰。老僧偶述牧牛歌。請長老和。師",
    "T51n2076_009:0266a24": "云。某甲自有師在。師辭南泉。門送提起師笠",
    "T51n2076_009:0266a25": "子云。長老身材勿量大。笠子太小生。師云。雖",
    "T51n2076_009:0266a26": "然如此大千世界總在裏許。南泉云。王老師",
    "T51n2076_009:0266a27": "聻。師便戴笠子而去。後居洪州大安寺海眾",
    "T51n2076_009:0266a28": "奔湊。裴相國休鎮宛陵。建大禪苑請師說法。",
    "T51n2076_009:0266a29": "以師酷愛舊山。還以黃檗名之。又請師至郡",
    "T51n2076_009:0266b01": "以所解一編示師。師接置於坐略不拔閱。",
    "T51n2076_009:0266b02": "良久云。會麼。公云。未測。師云。若便恁麼會",
    "T51n2076_009:0266b03": "得猶較些子。若也形於紙墨何有吾宗。裴乃",
    "T51n2076_009:0266b04": "贈詩一章曰。",
    "T51n2076_009:0266b05": "　自從大士傳心印　　額有圓珠七尺身",
    "T51n2076_009:0266b06": "　掛錫十年棲蜀水　　浮盃今日渡章濱",
    "T51n2076_009:0266b07": "　一千龍象隨高步　　萬里香華結勝因",
    "T51n2076_009:0266b08": "　擬欲事師為弟子　　不知將法付何人",
    "T51n2076_009:0266b09": "(觀前所敘。則運禪師居洪州大安寺。後裴公在宣州剏寺請師居之。號曰黃蘗。而贈以詩也。然所敘之事與詩意全",
    "T51n2076_009:0266b10": "不相合。今詳此詩。乃裴公在洪州時作也。言挂錫十年棲蜀水者。謂師先住高安之黃蘗已十年也。按前漢地理志。",
    "T51n2076_009:0266b11": "豫章郡建成縣有蜀水。建成者即唐之高安縣也。浮盃今日渡章濱者。謂自黃蘗請師來至洪城也。按前漢地理誌。",
    "T51n2076_009:0266b12": "豫章水出贛縣西南北入大江。洪州城在章水之濱。而郡名豫章也。又裴公作傳心法要序云。有大禪師號希運。住",
    "T51n2076_009:0266b13": "洪州高安縣黃蘗山鷲峯下。海眾常千餘人。予會昌二年廉于鍾陵。自山迎至州憩龍興寺。旦夕問道。大中二年廉",
    "T51n2076_009:0266b14": "于宛陵。復禮迎至所部。寓開元寺云云。鍾陵洪州也。宛陵宣州也。觀此序所述。亦謂師先住高安黃蘗。而裴公請",
    "T51n2076_009:0266b15": "至洪州。與前詩正合。逮其廉于宣州。雖復迎請師。但寓開元寺而已。初無建寺之說。不知本章何以差誤若此。蓋",
    "T51n2076_009:0266b16": "當以裴公法要序與詩為正。且會昌三年武宗廢教其二年。言師居黃蘗已十載。此必然之理也。裴公在宣州請",
    "T51n2076_009:0266b17": "師。乃大中重興之後。而師再聚徒於黃蘗之時也。故千頃南公章中云。大中初裴公出撫宛陵。請黃蘗和尚出山。而",
    "T51n2076_009:0266b18": "南公隨之也。其餘在裴公章中辨之矣)。",
    "T51n2076_009:0266b19": "師亦無喜色。自爾黃蘗門風盛于江表矣。一",
    "T51n2076_009:0266b20": "日上堂大眾雲集。乃曰。汝等諸人欲何所求。",
    "T51n2076_009:0266b21": "因以棒趁散云。盡是喫酒糟漢恁麼行脚取",
    "T51n2076_009:0266b22": "笑於人。但見八百一千人處便去。不可只圖",
    "T51n2076_009:0266b23": "熱鬧也。老漢行脚時或遇草根下有一箇漢。",
    "T51n2076_009:0266b24": "便從頂上一錐看他。若知痛痒可以布。袋盛",
    "T51n2076_009:0266b25": "米供養。可中總似汝如此容易。何處更有今",
    "T51n2076_009:0266b26": "日事也。汝等既稱行脚。亦須著些精神好還",
    "T51n2076_009:0266b27": "知道。大唐國內無禪師麼。時有一僧出問云",
    "T51n2076_009:0266c01": "諸方尊宿盡聚眾開化。為什麼道無禪師。師",
    "T51n2076_009:0266c02": "云不道無禪只道無師。闍梨不見。馬大師下",
    "T51n2076_009:0266c03": "有八十八人坐道場。得馬師正眼者。止三兩",
    "T51n2076_009:0266c04": "人。廬山和尚是其一人。夫出家人須知有從",
    "T51n2076_009:0266c05": "上來事分。且如四祖下牛頭融大師橫說堅",
    "T51n2076_009:0266c06": "說。猶未知向上關棙子。有此眼腦方辨得邪",
    "T51n2076_009:0266c07": "正宗黨。且當人事宜不能體會得。但知學言",
    "T51n2076_009:0266c08": "語。念向皮袋裏安著到處稱我會禪。還替得",
    "T51n2076_009:0266c09": "汝生死麼輕忽老宿入地獄如箭。我才見入",
    "T51n2076_009:0266c10": "門來。便識得汝了也。還知麼。急須努力莫容",
    "T51n2076_009:0266c11": "易事。持片衣口食空過一生。明眼人笑。汝久",
    "T51n2076_009:0266c12": "後總被俗漢算將去在。宜自看遠近。是阿誰",
    "T51n2076_009:0266c13": "面上事若會即便會。若不會即散去。問如何",
    "T51n2076_009:0266c14": "是西來意。師便打。自餘施設皆被上機。中下",
    "T51n2076_009:0266c15": "之流莫窺涯涘。唐大中年終於本山。勅諡斷",
    "T51n2076_009:0266c16": "際禪師。塔曰廣業。",
    "T51n2076_009:0266c17": "杭州大慈山寰中禪師蒲坂人也。姓盧氏。頂",
    "T51n2076_009:0266c18": "骨圓聳其聲如鍾。少丁母憂廬于墓所。服闋",
    "T51n2076_009:0266c19": "思報罔極。於并州童子寺出家。嵩嶽登戒習",
    "T51n2076_009:0266c20": "諸律學。後參百丈受心印。辭往南嶽常樂寺",
    "T51n2076_009:0266c21": "結茅于山頂。一日南泉至問。如何是庵中主。",
    "T51n2076_009:0266c22": "師云蒼天蒼天。南泉云。蒼天且置。如何是庵",
    "T51n2076_009:0266c23": "中主。師云。會即便會莫忉忉南泉拂袖而出。",
    "T51n2076_009:0266c24": "後住浙江北大慈山。上堂云。山僧不解答",
    "T51n2076_009:0266c25": "話。只能識病。時有一僧出師前立。師便下座",
    "T51n2076_009:0266c26": "歸方丈(法眼云。眾中喚作病在目前不識。玄覺云。且道大慈識病不識病。此僧出來是病不是病。若言",
    "T51n2076_009:0266c27": "是病。每日行住不可總是病。若言不是病出來。又作麼生)趙州問。般若以何為",
    "T51n2076_009:0266c28": "體。師云。般若以何為體趙州大笑而出。師明",
    "T51n2076_009:0266c29": "日見趙州掃地。問般若以何為體。趙州置箒",
    "T51n2076_009:0267a01": "拊掌大笑。師便歸方丈。有僧辨。師云。去什",
    "T51n2076_009:0267a02": "麼處。僧云。暫去江西。師云。我勞汝一段事得",
    "T51n2076_009:0267a03": "否。僧云。和尚有什麼事。師云。將取老僧去。",
    "T51n2076_009:0267a04": "僧云。更有過於和尚者。亦不能將得去。師便",
    "T51n2076_009:0267a05": "休。其僧後舉似洞山。洞山云。闍梨爭合恁",
    "T51n2076_009:0267a06": "麼道。僧云。和尚作麼生。洞山云得(法眼別云。和尚若去",
    "T51n2076_009:0267a07": "某甲提笠子)洞山又問其僧。大慈別有什麼言句。僧",
    "T51n2076_009:0267a08": "云。有時示眾云。說得一丈不如行取一尺。說",
    "T51n2076_009:0267a09": "得一尺不如行取一寸。洞山云。我不恁麼道。",
    "T51n2076_009:0267a10": "僧云。作麼生。洞山云。說取行不得底。行取說",
    "T51n2076_009:0267a11": "不得底(雲居云。行時無說路。說時無行路。不說不行時合行什麼路。樂普云。行說俱到即本事無。行說",
    "T51n2076_009:0267a12": "俱不到即本事在)後屬唐武宗廢教。師短褐隱居。大中",
    "T51n2076_009:0267a13": "壬申歲重剃染大揚宗旨。咸通三年二月十",
    "T51n2076_009:0267a14": "五日不疾而逝。壽八十三。臘五十四。僖宗諡",
    "T51n2076_009:0267a15": "性空大師定慧之塔。",
    "T51n2076_009:0267a16": "天台平田普岸禪師洪州人也。於百丈門下",
    "T51n2076_009:0267a17": "得旨。後聞天台勝概聖賢間出。思欲高蹈方",
    "T51n2076_009:0267a18": "外遠追遐躅。乃結茅薙草宴寂林下。日居月",
    "T51n2076_009:0267a19": "諸為四眾所知。創建精藍號平田禪院焉。有",
    "T51n2076_009:0267a20": "時謂眾曰。神光不昧萬古徽猷。入此門來莫",
    "T51n2076_009:0267a21": "存知解。有僧到參。師打一拄杖。其僧近前把",
    "T51n2076_009:0267a22": "住拄杖。師曰。老僧適來造次。僧却打師一拄",
    "T51n2076_009:0267a23": "杖。師曰。作家作家。僧禮拜。師把住曰。是闍",
    "T51n2076_009:0267a24": "梨造次。僧大笑。師曰。遮箇師僧今日大敗",
    "T51n2076_009:0267a25": "也。有偈示眾曰。",
    "T51n2076_009:0267a26": "　大道虛曠　　常一真心　　善惡勿思",
    "T51n2076_009:0267a27": "　神清物表　　隨緣飲啄　　更復何為",
    "T51n2076_009:0267a28": "終于本院。今山門有遺塔存焉宋朝重加修",
    "T51n2076_009:0267a29": "飾。賜額曰壽昌。岸禪師即壽昌開山和尚也。",
    "T51n2076_009:0267b01": "筠州五峯常觀禪師有僧問。如何是五峯境。",
    "T51n2076_009:0267b02": "師云險。僧云。如何是境中人。師云塞。有僧辭",
    "T51n2076_009:0267b03": "師云。闍梨向什麼處去。僧云。臺山去。師竪",
    "T51n2076_009:0267b04": "起一指云。若見文殊了。却來遮裏與汝相見。",
    "T51n2076_009:0267b05": "僧無對。師問一僧。汝還見牛麼。僧云見。師",
    "T51n2076_009:0267b06": "云。見左角。見右角。僧無對。師自代云。見無",
    "T51n2076_009:0267b07": "左右(仰山別云。還辨左右麼。)又有僧辭師云。汝去諸方去",
    "T51n2076_009:0267b08": "莫謗老僧在遮裏。僧云。某甲不道和尚在遮",
    "T51n2076_009:0267b09": "裏。師云。汝道老僧在什麼處僧竪起一指。師",
    "T51n2076_009:0267b10": "云。早是謗老僧也。",
    "T51n2076_009:0267b11": "潭州石霜山性空禪師僧問。如何是西來意。",
    "T51n2076_009:0267b12": "師曰。若人在千尺井中。不假寸繩出得此",
    "T51n2076_009:0267b13": "人。即答汝西來意。僧曰。近日湖南暢和尚出",
    "T51n2076_009:0267b14": "世。亦為人東語西話。師喚沙彌。拽出死屍著",
    "T51n2076_009:0267b15": "(沙彌即仰山也)沙彌後舉問耽源。如何出得井中人。耽",
    "T51n2076_009:0267b16": "源曰。咄癡漢誰在井中。後問溈山。如何出",
    "T51n2076_009:0267b17": "得井中人。溈山乃呼慧寂。寂應諾。溈山曰。出",
    "T51n2076_009:0267b18": "也及住仰山嘗舉前語謂眾曰。我耽源處得",
    "T51n2076_009:0267b19": "名。溈山處得地。",
    "T51n2076_009:0267b20": "福州大安禪師者本州人也。姓陳氏。幼於黃",
    "T51n2076_009:0267b21": "檗山受業聽習律乘。嘗自念言。我雖勤苦而",
    "T51n2076_009:0267b22": "未聞玄極之理。乃孤錫遊方將往洪州路出",
    "T51n2076_009:0267b23": "上元逢一老父。謂師曰。師往南昌當有所得。",
    "T51n2076_009:0267b24": "師即造于百丈。禮而問曰。學人欲求識佛。何",
    "T51n2076_009:0267b25": "者即是。百丈曰。大似騎牛覓牛。師曰。識後如",
    "T51n2076_009:0267b26": "何。百丈曰。如人騎牛至家。師曰。未審始終如",
    "T51n2076_009:0267b27": "何保任。百丈曰。如牧牛人執杖視之不令犯",
    "T51n2076_009:0267b28": "人苗稼。師自茲領旨更不馳求。同參祐禪師",
    "T51n2076_009:0267b29": "創居溈山也。師躬耕助道。及祐禪師歸寂。眾",
    "T51n2076_009:0267c01": "請接踵住持。師上堂云。汝諸人總來就安求",
    "T51n2076_009:0267c02": "覓什麼。若欲作佛汝自是佛而却傍家走。怱",
    "T51n2076_009:0267c03": "怱如渴鹿趁陽焰。何時得相應去。阿爾欲作",
    "T51n2076_009:0267c04": "佛。但無如許多顛倒攀緣妄想惡覺垢欲不",
    "T51n2076_009:0267c05": "淨眾生之心。則汝便是初心正覺佛。更向何",
    "T51n2076_009:0267c06": "處別討所以。安在溈山三十來年。喫溈山飯",
    "T51n2076_009:0267c07": "屙溈山屎。不學溈山禪。只看一頭水牯牛。若",
    "T51n2076_009:0267c08": "落路入草便牽出。若犯人苗稼即鞭撻調伏。",
    "T51n2076_009:0267c09": "既久可憐生受人言語。如今變作箇露地白",
    "T51n2076_009:0267c10": "牛常在面前。終日露逈逈地。趁亦不去也。",
    "T51n2076_009:0267c11": "汝諸人各自有無價大寶。從眼門放光照山",
    "T51n2076_009:0267c12": "河大地。耳門放光領釆一切善惡音響。六門",
    "T51n2076_009:0267c13": "晝夜常放光明。亦名放光三昧。汝自不識取",
    "T51n2076_009:0267c14": "影在四大身中。內外扶持不教傾側。如人負",
    "T51n2076_009:0267c15": "重擔從獨木橋上過。亦不教失脚。且是什麼",
    "T51n2076_009:0267c16": "物任持便得。如是汝若覓豪髮即不見。故誌",
    "T51n2076_009:0267c17": "公和尚云。內外追尋覓。總無境上施為渾大",
    "T51n2076_009:0267c18": "有問。一切施為是法身用如何是法身。師云。",
    "T51n2076_009:0267c19": "一切施為是法身用。僧云。離却五蘊如何是",
    "T51n2076_009:0267c20": "本來身。師云地水火風受想行識僧云。遮箇",
    "T51n2076_009:0267c21": "是五蘊。師云。遮箇異五蘊。問此陰已謝彼陰",
    "T51n2076_009:0267c22": "未生時如何。師云。此陰未謝那箇是大德。僧",
    "T51n2076_009:0267c23": "云。不會。師云。若會此陰便明彼陰。問大用現",
    "T51n2076_009:0267c24": "前不存軌則時如何。師云。汝用得但用。僧乃",
    "T51n2076_009:0267c25": "脫膊遶師三匝。師云。向上事何不道取。僧擬",
    "T51n2076_009:0267c26": "開口。師便打云。遮野狐精出去。有僧上法。",
    "T51n2076_009:0267c27": "堂顧視東西不見師。乃云。好箇法堂只是無",
    "T51n2076_009:0267c28": "人。師從門裏出云。作麼。無對雪峯和尚因入",
    "T51n2076_009:0267c29": "山采得一枝木。其形似蛇。於背上題云。本自",
    "T51n2076_009:0268a01": "天然不假雕琢寄來與師。師云。本色住山人",
    "T51n2076_009:0268a02": "且無刀斧痕。人問師。佛在何處。師云。不離",
    "T51n2076_009:0268a03": "心。又云。雙峯上人有何所得。師云。法無所",
    "T51n2076_009:0268a04": "得。設有所得得本無得。有僧問云。黃巢軍來",
    "T51n2076_009:0268a05": "和尚向什麼處迴避。師云。五蘊山中。僧云。忽",
    "T51n2076_009:0268a06": "被他捉著時如何。師云。惱亂將軍。師大化閩",
    "T51n2076_009:0268a07": "城二十餘載。唐中和三年十月二十二日歸",
    "T51n2076_009:0268a08": "黃檗寺示疾而終。塔于楞伽山。勅諡圓智禪",
    "T51n2076_009:0268a09": "師證真之塔。",
    "T51n2076_009:0268a10": "福州古靈神贊禪師。本州大中寺受業後。行",
    "T51n2076_009:0268a11": "脚遇百丈開悟。却迴本寺。受業師問曰。汝離",
    "T51n2076_009:0268a12": "吾在外得何事業。曰並無事業。遂遣執役。一",
    "T51n2076_009:0268a13": "日因澡身。命師去垢。師乃拊背曰。好所佛",
    "T51n2076_009:0268a14": "殿而佛不聖。其師。迴首視之師曰。佛雖不聖",
    "T51n2076_009:0268a15": "且能放光。其師又一日在窓下看經。蜂子投",
    "T51n2076_009:0268a16": "窓紙求出。師覩之曰。世界如許廣闊不肯出。",
    "T51n2076_009:0268a17": "鑽他故紙驢年去得。其師置經問曰。汝行脚",
    "T51n2076_009:0268a18": "遇何人。吾前後見汝發言異常。師曰。某甲蒙",
    "T51n2076_009:0268a19": "百丈和尚指箇歇處。今欲報慈德耳。其師於",
    "T51n2076_009:0268a20": "是告眾致齋。請師說法。師登座舉唱百丈門",
    "T51n2076_009:0268a21": "風。乃曰。靈光獨耀逈脫根塵。體露真常不拘",
    "T51n2076_009:0268a22": "文字。心性無染本自圓成。但離妄緣即如如",
    "T51n2076_009:0268a23": "佛。其師於言下感悟曰。何期垂老得聞極則",
    "T51n2076_009:0268a24": "事。師後住古靈聚徒數載。臨遷化剃沐聲鍾。",
    "T51n2076_009:0268a25": "告眾曰。汝等諸人還識無聲三昧否。眾曰。不",
    "T51n2076_009:0268a26": "識。師曰。汝等靜聽莫別思惟眾皆側聆。師儼",
    "T51n2076_009:0268a27": "然順寂。塔存本山焉。",
    "T51n2076_009:0268a28": "廣州和安寺通禪師者。婺州雙林寺受業。自",
    "T51n2076_009:0268a29": "幼寡言。時人謂之不語通也。因禮佛有禪者",
    "T51n2076_009:0268b01": "問云。座主禮底是什麼。師云。是佛。禪者乃指",
    "T51n2076_009:0268b02": "像云。這箇是何物。師無對。至夜具威儀禮問",
    "T51n2076_009:0268b03": "禪者云。今日所問某甲未知意旨如何。禪者",
    "T51n2076_009:0268b04": "云。座主幾夏邪師云。十夏。禪者云。還曾出",
    "T51n2076_009:0268b05": "家也未。師轉茫然。禪者云。若也不會百夏奚",
    "T51n2076_009:0268b06": "為。禪者乃命師同參馬祖。行至江西馬祖已",
    "T51n2076_009:0268b07": "圓寂。乃謁百丈頓釋疑情。有人問。師是禪師",
    "T51n2076_009:0268b08": "否。師云。貧道不曾學禪。師良久却召其人。其",
    "T51n2076_009:0268b09": "人應諾。師指椶櫚樹子(其人無對)。",
    "T51n2076_009:0268b10": "師一日令仰山將床子來。仰山將到。師云。却",
    "T51n2076_009:0268b11": "送本處。仰山從之。師云。床子那邊是什麼物。",
    "T51n2076_009:0268b12": "仰山云。無物。師云遮邊是什麼物。仰山云。無",
    "T51n2076_009:0268b13": "物。師召云慧寂。仰山云諾。師云去。",
    "T51n2076_009:0268b14": "江州龍雲臺禪師有僧問。如何是祖師西來",
    "T51n2076_009:0268b15": "意。師云。老僧昨夜欄裏失却牛。",
    "T51n2076_009:0268b16": "京兆(目錄及正宗記皆言洛京)衛國院道禪師僧到參。師問。",
    "T51n2076_009:0268b17": "何方來。僧云。湘南來。師云。黃河清未。僧無",
    "T51n2076_009:0268b18": "對(溈山代云。小小狐兒要過但知過用疑作什麼)師因疾。有人來問疾。師",
    "T51n2076_009:0268b19": "不出。其人云。久聆和尚道德。忽承法體遺",
    "T51n2076_009:0268b20": "和。請和尚相見。師將鉢鐼盛鉢榰。令侍者",
    "T51n2076_009:0268b21": "擎出呈之。其人無對。",
    "T51n2076_009:0268b22": "鎮州萬歲和尚僧問。大眾雲集合譚何事。師",
    "T51n2076_009:0268b23": "云。序品第一(歸宗柔別云。禮拜了去)。",
    "T51n2076_009:0268b24": "洪州百丈山惟政禪師(此傳。舊在第六卷馬祖法嗣中大珠和尚之次。今以機緣",
    "T51n2076_009:0268b25": "推之。即移入此卷百丈海禪師法嗣中。作百丈涅槃和尚機緣也。按唐柳公權書。武翊黃所撰涅槃和尚碑云。師諱",
    "T51n2076_009:0268b26": "法正。以其善講涅槃經。故以涅槃為稱。今師本章中有云。汝與我開田。吾為汝說大義。則知其為涅槃和尚明",
    "T51n2076_009:0268b27": "矣。又稱南泉為師伯。則知其嗣百丈海公亦明矣。雖然惟政法正二名不同。蓋傳寫之訛耳。又覺範林間錄亦謂舊",
    "T51n2076_009:0268b28": "本之誤。及觀正宗記則有惟政法正之名。然百丈第代可數。明教但見其名不同。不能辨而俱存之。今當以碑為正",
    "T51n2076_009:0268c01": "也。而又卿公事苑乃云。百丈涅槃和尚是溈山嗣子而海公之孫。此尤大謬也。不足取矣)一日謂僧",
    "T51n2076_009:0268c02": "曰。汝與我開田了。我為汝說大義。僧開田了。",
    "T51n2076_009:0268c03": "歸請師說大義。師乃展開兩手。有老宿見日",
    "T51n2076_009:0268c04": "影透窓。問師曰。為復窓就日日就窓。師曰。長",
    "T51n2076_009:0268c05": "老房內有客歸去好。師問南泉曰。諸方善。知",
    "T51n2076_009:0268c06": "識還有不說似。人底法也無。南泉曰。有師曰",
    "T51n2076_009:0268c07": "作麼生。曰不是心不是佛。師曰恁麼即說。似",
    "T51n2076_009:0268c08": "人了也曰某甲即恁麼。師曰。師伯作麼生。曰",
    "T51n2076_009:0268c09": "我又不是善知識。爭知有說不說底法。師曰。",
    "T51n2076_009:0268c10": "某甲不會請師伯說。曰我大殺為汝說了也。",
    "T51n2076_009:0268c11": "僧問。如何是佛佛道齊。師曰。定也。師因入。",
    "T51n2076_009:0268c12": "京路逢官人。命喫飯。忽見驢鳴。官人召云頭",
    "T51n2076_009:0268c13": "陀。師舉頭。官人却指驢。師却指官人(法眼別云但作驢鳴)",
    "T51n2076_009:0268c14": "洪州東山慧和尚遊山見一巖。僧問云。此巖",
    "T51n2076_009:0268c15": "有主也無。師云有。僧云。是什麼人。師云。三家",
    "T51n2076_009:0268c16": "村裏覓什麼。其僧入問。如何是巖中主。師",
    "T51n2076_009:0268c17": "云。還氣急麼。有小師行脚迴。師問。汝離吾在",
    "T51n2076_009:0268c18": "外多少時邪。小師云。十年。師云。不用指東",
    "T51n2076_009:0268c19": "指西。直道將來。小師云。對和尚不敢謾語。師",
    "T51n2076_009:0268c20": "喝云。遮打野漢。清田和尚一日與瑫上坐煎",
    "T51n2076_009:0268c21": "茶次。師敲繩床三下。瑫亦敲三下。師云。老",
    "T51n2076_009:0268c22": "僧敲有箇善巧。上座敲有何道理。瑫曰。某甲",
    "T51n2076_009:0268c23": "敲有箇方便。和尚敲作麼生。師舉起盞子。瑫",
    "T51n2076_009:0268c24": "云。善知識眼應須恁麼。煎茶了瑫却問。和尚",
    "T51n2076_009:0268c25": "適來舉起盞子意作麼生。師云。不可更別有",
    "T51n2076_009:0268c26": "也大于和尚與南用到茶堂。見一僧近前不",
    "T51n2076_009:0268c27": "審用云。我既不納汝。汝亦不見我。不審阿誰。",
    "T51n2076_009:0268c28": "僧無語。師云。不得平白地恁麼問伊。用云。大",
    "T51n2076_009:0268c29": "于亦無語。師乃把其僧云。是爾恁麼累我。",
    "T51n2076_009:0269a01": "亦然打一摑用便笑曰。朗月與青天。侍者到",
    "T51n2076_009:0269a02": "看師問云。金剛正定一切皆然。秋去冬來且",
    "T51n2076_009:0269a03": "作麼生。侍者云。不妨和尚借問。師云。即今即",
    "T51n2076_009:0269a04": "得去後作麼生。侍者云。誰敢問著某甲。師云。",
    "T51n2076_009:0269a05": "大于還得麼。侍者云。猶要別人點檢在。師云。",
    "T51n2076_009:0269a06": "輔弼宗師不廢光彩。侍者禮拜。",
    "T51n2076_009:0269a07": "前虔州西堂藏禪師法嗣",
    "T51n2076_009:0269a08": "虔州處微禪師。僧問。三乘十二分教體理得",
    "T51n2076_009:0269a09": "妙。與祖師意為同為別。師云。恁麼即須向六",
    "T51n2076_009:0269a10": "句。外鑒不得隨他聲色轉。僧曰。如何是六句。",
    "T51n2076_009:0269a11": "師曰。語底默底不語不默。總是總不是。汝合",
    "T51n2076_009:0269a12": "作麼生。僧無對。師問仰山。汝名什麼。對曰。",
    "T51n2076_009:0269a13": "慧寂。師曰。那箇是慧那箇是寂。曰只在目前。",
    "T51n2076_009:0269a14": "師曰。猶有前後在。寂曰。前後且置。和尚見什",
    "T51n2076_009:0269a15": "麼。師曰。喫茶去。",
    "T51n2076_009:0269a16": "前蒲州麻谷山寶徹禪師法嗣",
    "T51n2076_009:0269a17": "壽州良遂禪師初參麻谷。麻谷召曰。良遂。師",
    "T51n2076_009:0269a18": "應諾。如是三召三應。麻谷曰。遮鈍根阿師。師",
    "T51n2076_009:0269a19": "方省悟乃曰。和尚莫謾良遂。若不來禮拜和",
    "T51n2076_009:0269a20": "尚。幾空過一生。麻谷可之。",
    "T51n2076_009:0269a21": "前湖南東寺如會禪師法嗣",
    "T51n2076_009:0269a22": "吉州薯山慧超禪師洞山。來禮拜次。師曰。汝",
    "T51n2076_009:0269a23": "已住一方。又來遮裏作麼。對曰。良价無奈疑",
    "T51n2076_009:0269a24": "何。特來見和尚。師召良价。价應諾。師曰。是",
    "T51n2076_009:0269a25": "什麼。价無語。師曰。好箇佛只是無光焰。",
    "T51n2076_009:0269a26": "京兆章敬寺懷惲禪師法嗣",
    "T51n2076_009:0269a27": "京兆大薦福寺弘辯禪師。唐宣宗問。禪宗何",
    "T51n2076_009:0269a28": "有南北之名。師對曰。禪門本無南北。昔如來",
    "T51n2076_009:0269a29": "以正法眼付大迦葉。展轉相傳至二十八祖",
    "T51n2076_009:0269b01": "菩提達磨。來遊此方為初祖。暨第五祖弘忍",
    "T51n2076_009:0269b02": "大師。在蘄州東山開法。時有二弟子。一名慧",
    "T51n2076_009:0269b03": "能。受衣法居嶺南為六祖。一名神秀。在北揚",
    "T51n2076_009:0269b04": "化。其後神秀門人普寂立本師為第六祖。而",
    "T51n2076_009:0269b05": "自稱七祖。其所得法雖一。而開導發悟有頓",
    "T51n2076_009:0269b06": "漸之異。故曰南頓北漸。非禪宗本有南北之",
    "T51n2076_009:0269b07": "號也。帝曰。云何名戒師。對曰。防非止惡謂之",
    "T51n2076_009:0269b08": "戒。帝曰。何為定。對曰。六根涉境心不隨緣名",
    "T51n2076_009:0269b09": "定。帝曰。何為慧。對曰。心境俱空照覽無惑名",
    "T51n2076_009:0269b10": "慧。帝曰。何為方便。對曰。方便者隱實覆相權",
    "T51n2076_009:0269b11": "巧之門也。被接中下曲施誘迪。謂之方便。設",
    "T51n2076_009:0269b12": "為上根言捨方便但說無上道者。斯亦方便",
    "T51n2076_009:0269b13": "之譚。乃至祖師玄言忘功絕謂亦無出方便",
    "T51n2076_009:0269b14": "之迹。帝曰。何為佛心。對曰。佛者西天之語。",
    "T51n2076_009:0269b15": "唐言覺。謂人有智慧覺照為佛心。心者佛之",
    "T51n2076_009:0269b16": "別名。有百千異號。體唯其一。本無形狀。非青",
    "T51n2076_009:0269b17": "黃赤白男女等相。在天非天在人非人。而現",
    "T51n2076_009:0269b18": "天現人。能男能女非始非終無生無滅。故號",
    "T51n2076_009:0269b19": "靈覺之性。如陛下日應萬機。即是陛下佛心。",
    "T51n2076_009:0269b20": "假使千佛共傳。而不念別有所得也。帝曰。如",
    "T51n2076_009:0269b21": "今有人念佛如何。對曰。如來出世為天人師",
    "T51n2076_009:0269b22": "善知識。隨根器而說法。為上根者開最上乘",
    "T51n2076_009:0269b23": "頓悟至理。中下者未能頓曉。是以佛為韋提",
    "T51n2076_009:0269b24": "希。權開十六觀門。令念佛生於極樂。故經云。",
    "T51n2076_009:0269b25": "是心是佛是心作佛。心外無佛佛外無心。帝",
    "T51n2076_009:0269b26": "曰。有人持經念佛持呪求佛如何。對曰。如來",
    "T51n2076_009:0269b27": "種種開讚皆為最上一乘。如百川眾流莫不",
    "T51n2076_009:0269b28": "朝宗于海。如是差別諸數皆歸薩婆若海。帝",
    "T51n2076_009:0269b29": "曰。祖師既契會心印。金剛經云。無所得法如",
    "T51n2076_009:0269c01": "何。對曰。佛之一化實無一法與人。但示眾人。",
    "T51n2076_009:0269c02": "各各自性同一法寶藏。當時然燈如來但印",
    "T51n2076_009:0269c03": "釋迦本法。而無所得方契然燈本意。故經云。",
    "T51n2076_009:0269c04": "無我無人無眾生無壽者。是法平等修一切",
    "T51n2076_009:0269c05": "善法不住於相。帝曰。禪師既會祖意。還禮佛",
    "T51n2076_009:0269c06": "轉經否。對曰。沙門釋子禮佛轉經。蓋是住持",
    "T51n2076_009:0269c07": "常法有四報焉。然依佛戒修身。參尋知識漸",
    "T51n2076_009:0269c08": "修梵行。履踐如來所行之迹。帝曰。何為頓見",
    "T51n2076_009:0269c09": "何為漸修。對曰。頓明自性與佛同儔。然有無",
    "T51n2076_009:0269c10": "始染習故。假漸修對治。令順性起用。如人喫",
    "T51n2076_009:0269c11": "飯不一口便飽。是日辯師對七刻。賜紫方袍",
    "T51n2076_009:0269c12": "號圓智禪師。仍勅修天下祖塔各令守護。",
    "T51n2076_009:0269c13": "福州龜山智真禪師者揚州人也。姓柳氏。受",
    "T51n2076_009:0269c14": "業於本州華林寺。唐元和元年潤州丹徒天",
    "T51n2076_009:0269c15": "香寺受戒。不習經論。唯慕禪那初謁惲禪師。",
    "T51n2076_009:0269c16": "惲問曰。何所而至。真曰。至無所至來無所來。",
    "T51n2076_009:0269c17": "惲雖默然真亦自悟。尋抵婺州五洩山會正",
    "T51n2076_009:0269c18": "原禪伯。長慶二年同遊建陽。受郡人葉玢請",
    "T51n2076_009:0269c19": "居東禪。至開成元年往福州。長谿邑人陳亮",
    "T51n2076_009:0269c20": "黃瑜請於龜山開剏。一日示眾曰。動容眴目",
    "T51n2076_009:0269c21": "無出當人一念淨心本來是佛。乃說偈曰。",
    "T51n2076_009:0269c22": "　心本絕塵何用洗　　身中無病豈求醫",
    "T51n2076_009:0269c23": "　欲知是佛非身處　　明鑑高懸未照時",
    "T51n2076_009:0269c24": "後值武宗澄汰。有偈二首。示眾曰。",
    "T51n2076_009:0269c25": "　明月分形處處新　　白衣寧墜解空人",
    "T51n2076_009:0269c26": "　誰言在俗妨修道　　金粟曾為長者身",
    "T51n2076_009:0269c27": "其二曰。",
    "T51n2076_009:0269c28": "　忍仙林下坐禪時　　曾被歌王割截支",
    "T51n2076_009:0269c29": "　況我聖朝無此事　　只今休道亦何悲",
    "T51n2076_009:0270a01": "暨宣宗中興。乃不復披緇。咸通六年終于本",
    "T51n2076_009:0270a02": "山。壽八十四。臘六十。勅諡歸寂禪師。塔曰",
    "T51n2076_009:0270a03": "祕真。",
    "T51n2076_009:0270a04": "朗州東邑懷政禪師。仰山來參。師問。汝何",
    "T51n2076_009:0270a05": "處人。仰山曰。廣南人。師曰。我聞廣南有鎮",
    "T51n2076_009:0270a06": "海明珠是否。仰山曰是。師曰。此珠何形狀。仰",
    "T51n2076_009:0270a07": "山曰。白月即現。師曰。汝將得來否。仰山曰。",
    "T51n2076_009:0270a08": "將得來。師曰。何不呈似老僧看。仰山曰。昨到",
    "T51n2076_009:0270a09": "溈山亦就慧寂索此珠。直得無言可對無理",
    "T51n2076_009:0270a10": "可宣。師曰。真師子兒大師子吼。",
    "T51n2076_009:0270a11": "金州操禪師一日請米和尚齋。不排坐位。米",
    "T51n2076_009:0270a12": "到展坐具禮拜。師下禪床。米乃就師位而坐。",
    "T51n2076_009:0270a13": "師却席地而坐。齋訖米便去。侍者曰。和尚受",
    "T51n2076_009:0270a14": "一切人欽仰。今日坐位。被人奪却。師曰。三日",
    "T51n2076_009:0270a15": "若來即受救在。米果三日後來云。前日遭賊",
    "T51n2076_009:0270a16": "(僧問鏡清。古人遭賊意如何。清云。只見錐頭利。不見鑿頭方)。",
    "T51n2076_009:0270a17": "朗州古堤和尚尋常見僧來每云。去汝無佛",
    "T51n2076_009:0270a18": "性。僧無對。或有對者。莫契其旨。一日仰山慧",
    "T51n2076_009:0270a19": "寂到參。師云。去汝無佛性。寂叉手近前應諾。",
    "T51n2076_009:0270a20": "師笑曰。子什麼處得此三昧。寂曰。我從溈山",
    "T51n2076_009:0270a21": "得。寂問曰。和尚從誰得。師曰。我從章敬得。",
    "T51n2076_009:0270a22": "河中公畿和尚。僧問。如何是道如何是禪。師",
    "T51n2076_009:0270a23": "云。有名非大道。是非俱不禪。欲識此中意。黃",
    "T51n2076_009:0270a24": "葉止啼錢。",
    "T51n2076_009:0270a25": "景德傳燈錄卷第九",
    "T51n2076_009:0270b02": "黃蘗希運禪師傳心法要",
    "T51n2076_009:0270b04": "河東裴休集",
    "T51n2076_009:0270b05": "有大禪師號希運。住洪州高安縣黃蘗山鷲",
    "T51n2076_009:0270b06": "峯下。乃曹溪六祖之嫡孫。百丈之子西堂之",
    "T51n2076_009:0270b07": "姪。獨佩最上乘。離文字之印。唯傳一心更無",
    "T51n2076_009:0270b08": "別法。心體亦空萬緣俱寂。如大日輪升於虛",
    "T51n2076_009:0270b09": "空中照耀。靜無纖埃。證之者無新舊無淺深。",
    "T51n2076_009:0270b10": "說之者不立義解。不立宗主。不開戶牖。直下",
    "T51n2076_009:0270b11": "便是。動念則乖。然後為本佛。故其言簡其理",
    "T51n2076_009:0270b12": "直其道峻其行孤。四方學徒望山而趨。覩相",
    "T51n2076_009:0270b13": "而悟。往來海眾常千餘人。予會昌二年廉于",
    "T51n2076_009:0270b14": "鍾陵。自山迎至州憩龍興寺。旦夕問道。大中",
    "T51n2076_009:0270b15": "二年廉于宛陵。復禮迎至所部寓開元寺。旦",
    "T51n2076_009:0270b16": "夕受法。退而紀之十得一二。佩為心印不敢",
    "T51n2076_009:0270b17": "發揚。今恐入神精義不聞於未來。遂出之授",
    "T51n2076_009:0270b18": "門下。僧太舟法建歸舊山之廣唐寺。請長老",
    "T51n2076_009:0270b19": "法眾問與往日常所親聞同異何如也。時大",
    "T51n2076_009:0270b20": "唐大中十一年十月八日謹記(自後每段各紀歲月。今刪繁爾)。",
    "T51n2076_009:0270b21": "諸佛與一切眾生。唯是一心更無別法。此心",
    "T51n2076_009:0270b22": "無始已來不曾生不曾滅。不青不黃無形無",
    "T51n2076_009:0270b23": "相。不屬有無。不計新舊。非長非短非大非小。",
    "T51n2076_009:0270b24": "超過一切限量名言蹤跡對待。當體便是。動",
    "T51n2076_009:0270b25": "念即差。猶如虛空無有邊際不可測度。惟此",
    "T51n2076_009:0270b26": "一心即是佛。佛與眾生更無差異。但是眾生",
    "T51n2076_009:0270b27": "著相外求轉失。使佛覓佛。將心捉心。窮劫盡",
    "T51n2076_009:0270b28": "形終不能得。不知息念忘慮佛自現前○此",
    "T51n2076_009:0270b29": "心即是佛。佛即是眾生。眾生即是佛。佛即是",
    "T51n2076_009:0270c01": "心。為眾生時此心不減。為諸佛時此心不添。",
    "T51n2076_009:0270c02": "乃至六度萬行河沙功德。本自具足不假修",
    "T51n2076_009:0270c03": "添。遇緣則施。緣息則寂。若不決定信此。而欲",
    "T51n2076_009:0270c04": "著相修行以求功用。皆是妄想與道相乖。此",
    "T51n2076_009:0270c05": "心即是佛。更無別佛。亦無別心。此心淨明猶",
    "T51n2076_009:0270c06": "如虛空。無一點相貌。舉心動念即乖法體。即",
    "T51n2076_009:0270c07": "為著相。無始來無著相。佛修六度萬行欲求",
    "T51n2076_009:0270c08": "成佛。即是次第無始來無次第佛。但悟一心",
    "T51n2076_009:0270c09": "更無少法可得。此則真佛。佛與眾生一心無",
    "T51n2076_009:0270c10": "異。猶如虛空無雜無壞。如大日輪照四天下。",
    "T51n2076_009:0270c11": "日照之時明遍天下。虛空不曾明。日沒之後",
    "T51n2076_009:0270c12": "暗遍天下。虛空不曾暗。明暗之景自相凌奪。",
    "T51n2076_009:0270c13": "虛空之性廓然不變。佛與眾生心亦如此。若",
    "T51n2076_009:0270c14": "觀佛作清淨光明解脫之相。觀眾生作垢濁",
    "T51n2076_009:0270c15": "暗昧生死之相。此人作此解。歷河沙劫終不",
    "T51n2076_009:0270c16": "得菩提。即是著相之故。唯此一心。更無微塵",
    "T51n2076_009:0270c17": "許少法可得。即是佛。今學道人不悟此心體。",
    "T51n2076_009:0270c18": "便於心上生心。向外求佛著相修行。皆是惡",
    "T51n2076_009:0270c19": "法非菩提道○供養十方諸佛。不如供養一無",
    "T51n2076_009:0270c20": "心人不可得。無心者無一切心也。如如之體。",
    "T51n2076_009:0270c21": "內外如木石不動不轉。內外如虛空不塞不",
    "T51n2076_009:0270c22": "礙。無能無所。無方所。無相貌無得失。趣者不",
    "T51n2076_009:0270c23": "敢入。此法恐落空。無棲泊處故望涯而退。文",
    "T51n2076_009:0270c24": "殊當理。普賢當行。理者真空無礙之理。行者",
    "T51n2076_009:0270c25": "離相無盡之行。觀音當大慈。勢至當大智。維",
    "T51n2076_009:0270c26": "摩淨名也。淨者性也。名者相也。性相不異號",
    "T51n2076_009:0270c27": "為淨名。諸大菩薩所表者。人皆有之不離一",
    "T51n2076_009:0270c28": "心。悟之即是。今學道人不向自心中悟。乃於",
    "T51n2076_009:0270c29": "心外求著相取境。皆與道背。恒河沙者佛說",
    "T51n2076_009:0271a01": "是沙。此沙諸佛菩薩釋梵諸天步履而過。沙",
    "T51n2076_009:0271a02": "亦不喜。牛羊蟲蟻蹈踐而行。沙亦不怒。珍寶",
    "T51n2076_009:0271a03": "馨香沙亦不貪。糞溺臭穢沙亦不惡○此心",
    "T51n2076_009:0271a04": "即無心之心。離一切相。眾生諸佛更無差殊。",
    "T51n2076_009:0271a05": "但能無心便是究竟。學道人。若不直下無心",
    "T51n2076_009:0271a06": "累劫修行終不成道。被三乘功行拘繫不得",
    "T51n2076_009:0271a07": "解脫。然證此心有遲疾。有聞法一念便得無",
    "T51n2076_009:0271a08": "心者。有至十信十住十行十迴向乃得無心",
    "T51n2076_009:0271a09": "者。有至十地乃得無心者。長短得無心即住",
    "T51n2076_009:0271a10": "更無可修。更無可證。實無所得真實不虛。一",
    "T51n2076_009:0271a11": "念而得與十地而得者。功用恰齊更無深淺。",
    "T51n2076_009:0271a12": "只是歷劫枉受辛勤耳。造惡造善皆是著相。",
    "T51n2076_009:0271a13": "著相造惡枉受輪迴。著相造善枉受勞苦。總",
    "T51n2076_009:0271a14": "不如言下自認取本法。此法即心心外無法。",
    "T51n2076_009:0271a15": "此心即法法內無心。心自無心。亦無無心者。",
    "T51n2076_009:0271a16": "將心無心心即成有。默契而已。絕諸思量。故",
    "T51n2076_009:0271a17": "曰。言語道斷心行處滅。此心是本源清淨佛。",
    "T51n2076_009:0271a18": "人皆有之。蠢動畜生與諸佛菩薩一體不異。",
    "T51n2076_009:0271a19": "只為妄想分別造種種業。果本佛上實無一",
    "T51n2076_009:0271a20": "物。虛通寂靜明妙安樂而已。深自悟認。直下",
    "T51n2076_009:0271a21": "便是圓滿具足更無所欠。縱三僧祇精進修",
    "T51n2076_009:0271a22": "行歷諸地位。及一念證時。只證元來自佛。向",
    "T51n2076_009:0271a23": "上更不添得一物。却觀歷劫功用總是夢中",
    "T51n2076_009:0271a24": "妄為。故如來云。我於阿耨菩提實無所得。若",
    "T51n2076_009:0271a25": "妄有所得。然燈即不與授記。又云。是法平等",
    "T51n2076_009:0271a26": "無有高下。是名菩提。即此本源清淨心。與眾",
    "T51n2076_009:0271a27": "生諸佛世界山河有相無相遍十方界。一切平",
    "T51n2076_009:0271a28": "等無彼我相。此本源清淨心。常自圓明遍照。",
    "T51n2076_009:0271a29": "世人不悟只認見聞覺知為心。為見聞覺知",
    "T51n2076_009:0271b01": "所覆。所以大覩精明本體。但直下無心本體",
    "T51n2076_009:0271b02": "自現。如大日輪升於虛空遍照十方更無障",
    "T51n2076_009:0271b03": "礙。故學道人惟認見聞覺知為動作。空却見",
    "T51n2076_009:0271b04": "聞覺知。即心路絕無入處。但於見聞覺知處",
    "T51n2076_009:0271b05": "認本心。然本心不屬見聞覺知。亦不離見聞",
    "T51n2076_009:0271b06": "覺知。但莫於見聞覺知上起見解。莫於見聞",
    "T51n2076_009:0271b07": "覺知上動念。亦莫離見聞覺知覓心。亦莫捨",
    "T51n2076_009:0271b08": "見聞覺知取法。不即不離不住不著。縱橫自",
    "T51n2076_009:0271b09": "在無非道場○世人聞道。諸佛皆傳心法。將",
    "T51n2076_009:0271b10": "謂心上別有一法可證可取。遂將心覓法。不",
    "T51n2076_009:0271b11": "知心即是法法即是心。不可將心更求於心。",
    "T51n2076_009:0271b12": "歷千萬劫終無得日。不如當下無心便是本",
    "T51n2076_009:0271b13": "法。如力士額珠隱於額內。向外求覓周行十",
    "T51n2076_009:0271b14": "方。終不能得。智者指之。當時自見本珠如故。",
    "T51n2076_009:0271b15": "學道人迷自本心不認為佛。遂向外求覓起",
    "T51n2076_009:0271b16": "功用行。依次第證果位。歷劫勤求元不成道。",
    "T51n2076_009:0271b17": "不如當下無心。決定知一切法本無所有亦",
    "T51n2076_009:0271b18": "無所得。無住無依無能無所。不動妄念便證",
    "T51n2076_009:0271b19": "菩提。及證道時只證本心佛。歷劫功用並是",
    "T51n2076_009:0271b20": "虛修。如力士得珠時。只得本額珠。不關向外",
    "T51n2076_009:0271b21": "尋求之力故。佛言。我於阿耨菩提實無所得。",
    "T51n2076_009:0271b22": "恐人不信故。引五眼所見五語。所言真實不",
    "T51n2076_009:0271b23": "虛是第一義諦○學道人勿疑。四大為身。四",
    "T51n2076_009:0271b24": "大無我。我亦無主。故知此身無我亦無主。五",
    "T51n2076_009:0271b25": "陰無我亦無主。故知此心無我亦無主。六根",
    "T51n2076_009:0271b26": "六塵六識和合生滅亦復如是。十八界既空",
    "T51n2076_009:0271b27": "一切皆空。唯有本心蕩然清淨。有識食有智",
    "T51n2076_009:0271b28": "食。四大之身飢瘡為患。隨事給養不生貪著。",
    "T51n2076_009:0271b29": "謂之智食。恣情取味妄生分別。唯求適口不",
    "T51n2076_009:0271c01": "生厭離。謂之識食。聲聞者。因聲得悟謂之聲",
    "T51n2076_009:0271c02": "聞。但不了自心。於聲教上起解。或因神通。或",
    "T51n2076_009:0271c03": "因瑞相語言運動。聞有菩提涅槃三阿僧祇劫",
    "T51n2076_009:0271c04": "修成佛道。皆屬聲聞道。謂之聲聞。佛惟直下",
    "T51n2076_009:0271c05": "頓了自心本來是佛。無一法可得。無一行可",
    "T51n2076_009:0271c06": "修。此是無上道。此是真如佛。學道人只怕一",
    "T51n2076_009:0271c07": "念有即與道隔矣。念念無相念念無為。即是",
    "T51n2076_009:0271c08": "佛。學道人若欲得成佛。一切佛法總不用學。",
    "T51n2076_009:0271c09": "惟學無求無著。無求則心不生。無著則心不",
    "T51n2076_009:0271c10": "染。不生不染即是佛。八萬四千法門對八萬",
    "T51n2076_009:0271c11": "四千煩惱。是教化接引門。本無一法。離即是",
    "T51n2076_009:0271c12": "法。知離者是佛。但離一切煩惱是無法可得",
    "T51n2076_009:0271c13": "○學道人欲得知要訣。但莫於心上著一物。",
    "T51n2076_009:0271c14": "言佛法身猶如虛空。此是喻法身即虛空。虛",
    "T51n2076_009:0271c15": "空即法身。常人將謂法身遍於虛空處。虛空",
    "T51n2076_009:0271c16": "中含容法身。不知虛空即法身。法身即虛空",
    "T51n2076_009:0271c17": "也。若定言有虛空。即虛空不是法身。定言有",
    "T51n2076_009:0271c18": "法身。即法身不是虛空。但不作虛空解。虛空",
    "T51n2076_009:0271c19": "即法身。不作法身解。法身即虛空。虛空與法",
    "T51n2076_009:0271c20": "身無異相。佛與眾生無異相。生死涅槃無異",
    "T51n2076_009:0271c21": "相。煩惱菩提無異相。離一切相即是佛。凡",
    "T51n2076_009:0271c22": "夫取境。道人取心。心境雙忘乃是真法。忘",
    "T51n2076_009:0271c23": "境猶易忘心至難。人不敢忘心。是恐落空",
    "T51n2076_009:0271c24": "無撈摸處。不知空本無空唯一真界耳○此",
    "T51n2076_009:0271c25": "靈覺性無始以來與空虛同壽。未曾生未曾",
    "T51n2076_009:0271c26": "滅。未曾有未曾無。未曾穢未曾淨。未曾喧未",
    "T51n2076_009:0271c27": "曾寂。未曾少未曾老。無方所無內外。無數量",
    "T51n2076_009:0271c28": "無形相。無色像無音聲。不可覓不可求。不可",
    "T51n2076_009:0271c29": "以智識解。不可以言語取。不可以景物會。不",
    "T51n2076_009:0272a01": "可以功用到。諸佛菩薩與一切蠢動眾生同",
    "T51n2076_009:0272a02": "大涅槃性。性即是心。心即是佛。佛即是法。一",
    "T51n2076_009:0272a03": "念離真皆為妄想。不可以心更求於心。不可",
    "T51n2076_009:0272a04": "以佛更求於佛。不可以法更求於法。故修道",
    "T51n2076_009:0272a05": "人直下無心默契。擬心即差。以心傳心此為",
    "T51n2076_009:0272a06": "正見。慎勿向外逐境為心。是認賊為子。為有",
    "T51n2076_009:0272a07": "貪瞋癡即立戒定慧。本無煩惱焉有菩提。故",
    "T51n2076_009:0272a08": "祖師云。佛說一切法。為除一切心。我無一切",
    "T51n2076_009:0272a09": "心。何用一切法。本源清淨佛上更不得著一",
    "T51n2076_009:0272a10": "物。譬如虛空。雖以無量珍寶莊嚴。終不能住。",
    "T51n2076_009:0272a11": "佛性同虛空。雖以無量智慧功德莊嚴。終不",
    "T51n2076_009:0272a12": "能住。但迷本性轉不見耳○所謂心地法門。",
    "T51n2076_009:0272a13": "萬法皆依此心建立。遇境即有。無境即無。不",
    "T51n2076_009:0272a14": "可於淨性上專作境解。所言定慧鑑用歷歷",
    "T51n2076_009:0272a15": "寂寂惺惺。見聞覺知皆境上作解。暫為中下",
    "T51n2076_009:0272a16": "人說即得。若欲親證。皆不可作如此解。盡是",
    "T51n2076_009:0272a17": "境縛。法有沒處沒於有地。但於一切法不作",
    "T51n2076_009:0272a18": "有見。即見法○自達磨大師到中國。唯說一",
    "T51n2076_009:0272a19": "性。唯傳一法。以佛傳佛不說餘佛。以法傳法",
    "T51n2076_009:0272a20": "不說餘法。法即不可說之法。佛即不可取之",
    "T51n2076_009:0272a21": "佛。乃是本源清淨心也。唯此一事實餘二則",
    "T51n2076_009:0272a22": "非真。般若為慧。此慧即無相之本也○凡夫",
    "T51n2076_009:0272a23": "不趣道。唯恣六情乃行六道。即學道後。一念",
    "T51n2076_009:0272a24": "計生死。即落諸魔道。一念起諸見。即落外道。",
    "T51n2076_009:0272a25": "見有生趣其滅。即落聲聞道。不見有生唯見",
    "T51n2076_009:0272a26": "有滅。即緣覺道。法本不生今亦不滅。不起二",
    "T51n2076_009:0272a27": "見不厭不忻。一切諸法唯一心是。然後乃為",
    "T51n2076_009:0272a28": "佛乘也○凡人皆逐境生心。心隨欣厭。若欲",
    "T51n2076_009:0272a29": "無境當忘其心。心忘則境空。境空則心滅。不",
    "T51n2076_009:0272b01": "忘心而除境。境不可除。只益紛擾耳。故萬法",
    "T51n2076_009:0272b02": "唯心心亦不可得。復何求哉○學般若法人。",
    "T51n2076_009:0272b03": "不見一法可得。絕意三乘。唯一真實。不可證",
    "T51n2076_009:0272b04": "得。謂我能證能得。皆增上慢人也。法華會下",
    "T51n2076_009:0272b05": "拂衣而去者。皆斯徒也。故佛言。我於菩提實",
    "T51n2076_009:0272b06": "無所得。默契而已○凡人欲修證。但觀五蘊",
    "T51n2076_009:0272b07": "皆空四大無我。真心無相不去不來。生時性",
    "T51n2076_009:0272b08": "亦不來。死時性亦不去。湛然圓寂心境一如。",
    "T51n2076_009:0272b09": "但能如此直下頓了。不為三世所拘繫。便出",
    "T51n2076_009:0272b10": "世人也。切不得有分毫趣向。若見善相諸佛",
    "T51n2076_009:0272b11": "來迎。及種種現前亦無心隨去。若見惡相種",
    "T51n2076_009:0272b12": "種現前亦無畏心。但自忘心同於法界。便得",
    "T51n2076_009:0272b13": "自在○凡言化城者。二乘及十地乃至等覺",
    "T51n2076_009:0272b14": "妙覺。皆是權立接引之教。並為化城也。言寶",
    "T51n2076_009:0272b15": "所者。乃真心本佛自性之寶。此寶不屬情量。",
    "T51n2076_009:0272b16": "不可建立。無佛無眾生。無能無所。何處有城。",
    "T51n2076_009:0272b17": "若問此既是化城何處為寶所。寶所不可指。",
    "T51n2076_009:0272b18": "指即有寶所。非真實所也。故云在近而已。在",
    "T51n2076_009:0272b19": "近者。不可定量言之。但當體會契之即是。闡",
    "T51n2076_009:0272b20": "提者信不具也。一切六道眾生。及至二乘不",
    "T51n2076_009:0272b21": "信有佛果。皆謂之斷善根闡提。菩薩深信佛",
    "T51n2076_009:0272b22": "法。不見有大乘小乘佛與眾生同一法性。乃",
    "T51n2076_009:0272b23": "謂之善根闡提。大抵因聲教而悟者名聲聞。",
    "T51n2076_009:0272b24": "觀因緣而悟者名緣覺。若不向自心中悟。雖",
    "T51n2076_009:0272b25": "至成佛亦謂之聲聞佛。學道人於法上悟不",
    "T51n2076_009:0272b26": "於心上悟。雖歷劫修行。終不是本佛。若不心",
    "T51n2076_009:0272b27": "悟乃於法悟。即是輕心重法。遂成逐塊。忘於",
    "T51n2076_009:0272b28": "本心故。但契本心不用求法。心即法也○凡",
    "T51n2076_009:0272b29": "人多謂境礙心。謂事礙理。常欲逃境以安心",
    "T51n2076_009:0272c01": "屏事以存理。不知乃是心礙境理礙事。但令",
    "T51n2076_009:0272c02": "心空境自空。但令理寂事自寂。勿倒用心也",
    "T51n2076_009:0272c03": "○凡人多不肯空心恐落空。不知自心本空。",
    "T51n2076_009:0272c04": "愚人除事不除心。智者除心不除事。菩薩心",
    "T51n2076_009:0272c05": "如虛空一切俱捨。所作福德皆不貪著。然捨",
    "T51n2076_009:0272c06": "有三等。內外身心一切俱捨。猶如虛空無所",
    "T51n2076_009:0272c07": "取著。然後隨方應物能所皆忘。是謂大捨。若",
    "T51n2076_009:0272c08": "一邊行道布德。一邊旋捨無希望。心是謂中",
    "T51n2076_009:0272c09": "捨。若廣修眾善有所希望。聞法知空。遂乃不",
    "T51n2076_009:0272c10": "著是謂小捨。大捨如火燭在前更無迷悟。中",
    "T51n2076_009:0272c11": "捨如火燭在旁。或明或暗。小捨如火燭在後",
    "T51n2076_009:0272c12": "不見坑阱故。菩薩心如虛空。一切俱捨。過去",
    "T51n2076_009:0272c13": "心不可得。是過去捨。現在心不可得。是現在",
    "T51n2076_009:0272c14": "捨。未來心不可得。是未來捨。所謂三世俱捨。",
    "T51n2076_009:0272c15": "自如來付法迦葉以來。以心印心。心心不異。",
    "T51n2076_009:0272c16": "印著空則印不成文。印著物則印不成法。故",
    "T51n2076_009:0272c17": "以心印心心心不異。能印所印俱難契會。故",
    "T51n2076_009:0272c18": "得者少。然心即無心得即無得○佛有三身。",
    "T51n2076_009:0272c19": "法身說自性靈通法。報身說一切清淨法。化",
    "T51n2076_009:0272c20": "身說六度萬行法。法身說法不以語言音聲",
    "T51n2076_009:0272c21": "形相文字。無所說無所證。自性靈通而已。故",
    "T51n2076_009:0272c22": "曰。無法可說是名說法。報身化身皆隨機感",
    "T51n2076_009:0272c23": "現所說法。亦隨事應根以為攝化。皆非真法。",
    "T51n2076_009:0272c24": "故曰報化非真佛。亦非說法者○所言同是",
    "T51n2076_009:0272c25": "一精明分為六和合者。一精明者一心也。六",
    "T51n2076_009:0272c26": "和合者六根各與塵合。眼與色合。耳與聲合。",
    "T51n2076_009:0272c27": "鼻與香合。舌與味合。身與觸合。意與法合。中",
    "T51n2076_009:0272c28": "間生六識為十八界。若了知十八界空無所",
    "T51n2076_009:0272c29": "有。束六和合為一精明。一精明者即心也。學",
    "T51n2076_009:0273a01": "道人皆知此。但不能免作一精明六和合解。",
    "T51n2076_009:0273a02": "遂為法縛不契本心。如來現世欲說一乘真",
    "T51n2076_009:0273a03": "法。則眾生不信興謗沒於苦海。若都不說則",
    "T51n2076_009:0273a04": "佛墮慳貪。不為眾生普捨妙道。遂方便說三",
    "T51n2076_009:0273a05": "乘。乘有大小得有深淺。皆非本法。故云。惟此",
    "T51n2076_009:0273a06": "一乘道餘二即非真。然終未能顯一心法。故",
    "T51n2076_009:0273a07": "召迦葉同法座坐。別付一心離言說法。此一",
    "T51n2076_009:0273a08": "枝法今別行。若能契悟者。便至佛地。",
    "T51n2076_009:0273a09": "裴休相國傳心偈",
    "T51n2076_009:0273a10": "予於宛陵鐘陵皆得親黃蘗希運禪師。盡",
    "T51n2076_009:0273a11": "傳心要。乃作傳心偈爾。",
    "T51n2076_009:0273a12": "心不可傳。以契為傳。心不可見。以無為見。契",
    "T51n2076_009:0273a13": "亦無契。無亦無無。化城不住。迷額有珠。珠是",
    "T51n2076_009:0273a14": "強名。城豈有形。即心即佛。佛即無生。直下便",
    "T51n2076_009:0273a15": "是。勿求勿營。使佛覓佛。倍費功程。隨法生",
    "T51n2076_009:0273a16": "解。即落魔界。凡聖不分。乃離見聞。無心似",
    "T51n2076_009:0273a17": "鏡。與物無競。無念似空。無物不容。三乘外",
    "T51n2076_009:0273a18": "法。歷劫希逢。若能如是。是出世雄。",
    "T51n2076_009:0273a19": "甞聞。河東大士親見高安導師傳心要。於",
    "T51n2076_009:0273a20": "當年著偈章而示後。頓開聾瞽。煥若丹青。",
    "T51n2076_009:0273a21": "予惜其所遺。綴於本錄云爾。",
    "T51n2076_009:0273a22": "慶曆戊子歲南宗字天真者題",
    "T51n2076_009:0273a23": "(傳心法要內改十一處。除落三字添入九字。並按四家錄并別錄為據也)",
    "T51n2076_009:0273a24": "景德傳燈錄卷第九"
}