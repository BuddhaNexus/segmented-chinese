{
    "T24n1494_001:1095b15": "佛說淨業障經",
    "T24n1494_001:1095b17": "失譯人名今附秦錄",
    "T24n1494_001:1095b18": "如是我聞：一時佛住毘舍離菴羅樹園，與大",
    "T24n1494_001:1095b19": "比丘眾五百人俱，菩薩摩訶薩三萬二千，其",
    "T24n1494_001:1095b20": "名曰壞魔菩薩、神通遊戲光焰菩薩、蓮花身",
    "T24n1494_001:1095b21": "菩薩、放光王菩薩、常調身菩薩、滿眾願菩",
    "T24n1494_001:1095b22": "薩、寶莊嚴堅意菩薩、雜華眼菩薩、淨音聲王",
    "T24n1494_001:1095b23": "菩薩、光照明菩薩、妙真金菩薩、降伏一切",
    "T24n1494_001:1095b24": "諸根境界菩薩、大雷音菩薩、如意光積菩薩、",
    "T24n1494_001:1095b25": "文殊師利法王子，如是等三萬二千菩薩而",
    "T24n1494_001:1095b26": "為上首。",
    "T24n1494_001:1095b27": "爾時有一比丘名無垢光，入毘舍離城次第",
    "T24n1494_001:1095b28": "乞食，以不知故入婬女家。時無垢光入其家",
    "T24n1494_001:1095b29": "已，是時婬女於無垢光起染污心，作是思惟：",
    "T24n1494_001:1095c01": "「我今必當與此比丘共行欲法。若不從我，我",
    "T24n1494_001:1095c02": "將殞命。」作是念已即便閉門，語比丘言：「願",
    "T24n1494_001:1095c03": "與尊者共行欲事。若不從我，我當必死。」時無",
    "T24n1494_001:1095c04": "垢光語婬女言：「且止。大姊！我今不應犯如此",
    "T24n1494_001:1095c05": "事。所以者何？佛所制戒我應奉行，寧捨身命",
    "T24n1494_001:1095c06": "不毀此戒。」爾時婬女復更思惟：「我今當以呪",
    "T24n1494_001:1095c07": "術藥草令此比丘共為欲事。」語比丘言：「我今",
    "T24n1494_001:1095c08": "不能令汝退轉毀犯禁戒，但當受我所施之",
    "T24n1494_001:1095c09": "食。」而入舍內，便呪其食投比丘鉢。呪術力故，",
    "T24n1494_001:1095c10": "令此比丘便失正念，起於欲心展轉增盛。爾",
    "T24n1494_001:1095c11": "時婬女見此比丘顏色變異，即前牽手共為",
    "T24n1494_001:1095c12": "欲事。是時比丘與彼婬女共相愛樂行婬欲",
    "T24n1494_001:1095c13": "已，持所乞食還詣精舍。到精舍已，生大憂",
    "T24n1494_001:1095c14": "悔舉體煩熱：「咄哉！何為破大戒身？我今不應",
    "T24n1494_001:1095c15": "受他信施，我今則是破戒之人當墮地獄。」時",
    "T24n1494_001:1095c16": "無垢光向諸比丘同梵行者說如是言：「我",
    "T24n1494_001:1095c17": "今破戒，非是沙門，必趣地獄。」時諸比丘問無",
    "T24n1494_001:1095c18": "垢光：「有何因緣而破此戒？」時無垢光具",
    "T24n1494_001:1095c19": "說上事。時諸同學語無垢光：「仁者當知，此",
    "T24n1494_001:1095c20": "有菩薩摩訶薩名文殊師利，得無生法忍，",
    "T24n1494_001:1095c21": "善能除滅破戒之罪，亦令眾生離諸蓋纏。我",
    "T24n1494_001:1095c22": "今與汝共詣文殊師利菩薩摩訶薩所，除汝",
    "T24n1494_001:1095c23": "憂悔。」時無垢光猶故未食，與諸比丘詣文殊",
    "T24n1494_001:1095c24": "師利法王子所。到已問訊供養恭敬，即以上",
    "T24n1494_001:1095c25": "事具白文殊師利。文殊師利語無垢光：「汝今",
    "T24n1494_001:1095c26": "且食。食已當共詣如來所問如此事。如佛所",
    "T24n1494_001:1095c27": "說，當共受持。」比丘食已，與文殊師利共詣佛",
    "T24n1494_001:1095c28": "所。到已頂禮佛足却坐一面。爾時無垢光比",
    "T24n1494_001:1095c29": "丘心懷恐懼不敢問佛。於是文殊師利即從",
    "T24n1494_001:1096a01": "坐起整衣服，偏袒右肩右膝著地，合掌向佛，",
    "T24n1494_001:1096a02": "即以上事具白世尊。爾時世尊告無垢光：「汝",
    "T24n1494_001:1096a03": "實爾不？」答言：「實爾。」佛告比丘：「汝本有心欲",
    "T24n1494_001:1096a04": "犯婬不？」答言：「不也。」佛告比丘：「汝本無心，云",
    "T24n1494_001:1096a05": "何而犯？」比丘答言：「我於後時乃生欲心。」「如",
    "T24n1494_001:1096a06": "是比丘！心犯欲耶？」答言：「如是。」佛告比丘：「我",
    "T24n1494_001:1096a07": "常不言心垢故眾生垢，心淨故眾生淨耶？」答",
    "T24n1494_001:1096a08": "言：「如是。」佛告比丘：「於意云何？汝曾夢中受",
    "T24n1494_001:1096a09": "欲之時，心覺知不？」答言：「覺知。」佛告比丘：「汝",
    "T24n1494_001:1096a10": "向犯欲，豈非由心而覺知耶？」答言：「如是。」「若如",
    "T24n1494_001:1096a11": "是者，比丘！寤、夢犯欲有何差別？」比丘答言：「寤、",
    "T24n1494_001:1096a12": "夢犯欲無差別也。」佛言：「於意云何？我先不",
    "T24n1494_001:1096a13": "言一切諸法皆如夢耶？」答言：「如是。」佛言：「於意",
    "T24n1494_001:1096a14": "云何？如夢諸法是真實耶？」答言：「不也。」佛告比",
    "T24n1494_001:1096a15": "丘：「於意云何？寤、夢二心俱真實耶？」「不也。世",
    "T24n1494_001:1096a16": "尊！」佛告比丘：「若非真實，是有法不？」「不也。世",
    "T24n1494_001:1096a17": "尊！」佛告比丘：「於意云何？無所有法，為有生",
    "T24n1494_001:1096a18": "不？」「不也。世尊！」佛告比丘：「若法無生，有滅、有",
    "T24n1494_001:1096a19": "縛、有解脫耶？」「不也。世尊。」佛告比丘：「於意云何？",
    "T24n1494_001:1096a20": "無生之法，當墮阿鼻地獄、餓鬼、畜生中耶？」答",
    "T24n1494_001:1096a21": "言：「世尊！無生之法尚無所有，而當有墮三惡",
    "T24n1494_001:1096a22": "道耶？」佛告比丘：「一切諸法本性清淨。然諸",
    "T24n1494_001:1096a23": "凡夫愚小無智，於無有法不知如故妄生分",
    "T24n1494_001:1096a24": "別，以分別故墮三惡道。」復告比丘：「諸法無",
    "T24n1494_001:1096a25": "實而現種種所應作事，為著貪欲、瞋恚、愚癡",
    "T24n1494_001:1096a26": "凡夫等故分別諸法。不如如故，非是真實。」",
    "T24n1494_001:1096a27": "復告比丘：「諸法虛誑，如野馬故。諸法如夢，本",
    "T24n1494_001:1096a28": "性自然逮清淨故。諸法究竟，如水中月、泡沫",
    "T24n1494_001:1096a29": "等故。諸法寂靜，無生老病死諸過患故。諸法",
    "T24n1494_001:1096b01": "無取，非是色法，不可見故。諸法無聚，如虛空",
    "T24n1494_001:1096b02": "故。諸法無性，過諸性故。諸法甚深，過虛空故。",
    "T24n1494_001:1096b03": "諸法廣大，無處所故。法無所作，究竟寂故。",
    "T24n1494_001:1096b04": "法無所依，境界空故。法無根本，畢竟空故。法",
    "T24n1494_001:1096b05": "離蓋纏，煩惱結使不可得故。法離熾然，性不",
    "T24n1494_001:1096b06": "生故。法無障礙，本性淨故。諸法無報，猶如影",
    "T24n1494_001:1096b07": "故。諸法如幻，不如如故。法無所依，妄分別",
    "T24n1494_001:1096b08": "故。諸法流轉，而諸眾生著諸邊故。諸法不起，",
    "T24n1494_001:1096b09": "諸緣各各性相違故。法無染愛，無所屬故。法",
    "T24n1494_001:1096b10": "無穢污，一切結使不可得故。諸法無垢，淨過",
    "T24n1494_001:1096b11": "空故。法無微相，相寂靜故。諸法調柔，性不生",
    "T24n1494_001:1096b12": "故。諸法如如，初中後際無差別故。諸法解脫，",
    "T24n1494_001:1096b13": "不相屬故。諸法無聞，如瓦礫故。諸法非色，同",
    "T24n1494_001:1096b14": "虛空故。諸法平等，無積聚故。法不可持，猶如",
    "T24n1494_001:1096b15": "虛空不可執故。諸法無得，智者推求不可得",
    "T24n1494_001:1096b16": "故。法無擾動，三世淨故。法無扼縛，破闇冥故。",
    "T24n1494_001:1096b17": "法無荊棘，離諸纏故。諸法安隱，如涅槃故。",
    "T24n1494_001:1096b18": "法無怖畏，過諸畏故。法無彼岸，無此岸故。諸",
    "T24n1494_001:1096b19": "法無量，過算數故。諸法無相，其相空故。諸法",
    "T24n1494_001:1096b20": "無作，斷諸願故。諸法無行，行虛誑故。法無戲",
    "T24n1494_001:1096b21": "論，滅覺觀故。法無窟宅，離住處故。法無有濁，",
    "T24n1494_001:1096b22": "常清淨故。法同涅槃生不可得，空無有故。比",
    "T24n1494_001:1096b23": "丘當知，諸法如是不可宣說，是故我昔坐於",
    "T24n1494_001:1096b24": "道場得無所得，無有一法有出有沒、有縛有",
    "T24n1494_001:1096b25": "解，亦無有法有障有纏、有憂有悔。所以者",
    "T24n1494_001:1096b26": "何？諸法清淨無雜穢故。」",
    "T24n1494_001:1096b27": "爾時無垢光聞說是法，心懷踊躍悲喜交集，",
    "T24n1494_001:1096b28": "即時雨淚叉手合掌一心觀佛，即說偈言：",
    "T24n1494_001:1096b29": "「快哉世尊大功德，　　諸天世人所歸仰，",
    "T24n1494_001:1096c01": "　善覺一切妙勝行，　　稽首能斷諸苦行。",
    "T24n1494_001:1096c02": "　無所依者為作依，　　無有導者為獎導，",
    "T24n1494_001:1096c03": "　安住實道常清淨，　　稽首世尊大威德。",
    "T24n1494_001:1096c04": "　為世闇冥作燈明，　　諸無目者為作目，",
    "T24n1494_001:1096c05": "　深著虛妄能度脫，　　稽首勇猛大精進。",
    "T24n1494_001:1096c06": "　已離染污無瞋恚，　　於諸縛著得解脫，",
    "T24n1494_001:1096c07": "　等於怨親能解縛，　　稽首真實功德聚。",
    "T24n1494_001:1096c08": "　乾竭渴愛及愚癡，　　破壞諸有除眾苦，",
    "T24n1494_001:1096c09": "　生死輪轉久已斷，　　稽首大力無上乘。",
    "T24n1494_001:1096c10": "　於諸分別無所著，　　解脫妙智難思議，",
    "T24n1494_001:1096c11": "　三界最勝離諸垢，　　稽首清淨無垢人。",
    "T24n1494_001:1096c12": "　我今悉求如是道，　　當脫無依眾生苦，",
    "T24n1494_001:1096c13": "　願令我得如是乘，　　終不小乘盡諸漏。",
    "T24n1494_001:1096c14": "　億那由他無量劫，　　常受眾苦不捨道，",
    "T24n1494_001:1096c15": "　如月盛滿顯眾星，　　我觀如來亦如是。",
    "T24n1494_001:1096c16": "　譬如有人入大海，　　其意下劣求水精，",
    "T24n1494_001:1096c17": "　雖遇無量珍寶聚，　　捨之而取下賤者。",
    "T24n1494_001:1096c18": "　如人聞佛無量力，　　而不生念我當得，",
    "T24n1494_001:1096c19": "　大乘廣博所作事，　　放捨菩提證聲聞。",
    "T24n1494_001:1096c20": "　譬如有人見大王，　　與諸群臣相圍繞，",
    "T24n1494_001:1096c21": "　不求王位悕臣佐，　　當知是意非黠慧。",
    "T24n1494_001:1096c22": "　如人聞佛大功德，　　妙勝智慧所作事，",
    "T24n1494_001:1096c23": "　而於小乘生喜樂，　　是則下劣懈怠心。",
    "T24n1494_001:1096c24": "　眾生不應貪小乘，　　以如闇夜螢火明，",
    "T24n1494_001:1096c25": "　當悕日光普大照，　　能破一切諸黑闇。",
    "T24n1494_001:1096c26": "　佛有無量大名聞，　　聲徹人天諸惡趣，",
    "T24n1494_001:1096c27": "　佛光微妙為最上，　　能照世間諸闇冥。",
    "T24n1494_001:1096c28": "　譬如師子處野干，　　其心好樂野干眾，",
    "T24n1494_001:1096c29": "　放捨師子所應作，　　而更隨逐野干法。",
    "T24n1494_001:1097a01": "　如有大人在聲聞，　　其猶師子在野干，",
    "T24n1494_001:1097a02": "　貪樂小法以為足，　　當知是輩行貧道。",
    "T24n1494_001:1097a03": "　若人欲求大乘道，　　當應常發如是心，",
    "T24n1494_001:1097a04": "　利益世間斷眾苦，　　不應同彼諸聲聞。」",
    "T24n1494_001:1097a05": "爾時眾會聞無垢光所說偈已，四萬二千天",
    "T24n1494_001:1097a06": "子發阿耨多羅三藐三菩提心，即散摩訶曼",
    "T24n1494_001:1097a07": "陀羅華拘茂陀等供養世尊、文殊師利，讚無",
    "T24n1494_001:1097a08": "垢光作如是言：「善哉善哉！無垢！能報佛恩，",
    "T24n1494_001:1097a09": "於菩提道多所饒益。」",
    "T24n1494_001:1097a10": "爾時世尊即時微笑。諸佛常法，若微笑時",
    "T24n1494_001:1097a11": "有五色光從口而出，所謂青、黃、赤、白、紅頗梨",
    "T24n1494_001:1097a12": "色，遍照無量無邊世界上至梵世，蔽於日月",
    "T24n1494_001:1097a13": "所有光明，還至佛所繞佛三匝從頂上沒。爾",
    "T24n1494_001:1097a14": "時阿難即從坐起整衣服，偏袒右肩右膝著",
    "T24n1494_001:1097a15": "地，合掌向佛而白佛言：「世尊！有何因緣而",
    "T24n1494_001:1097a16": "現微笑？諸佛世尊不以無緣而現微笑。」佛告",
    "T24n1494_001:1097a17": "阿難：「此無垢光比丘有大深慧，發阿耨多羅",
    "T24n1494_001:1097a18": "三藐三菩提心，我今當授阿耨多羅三藐三",
    "T24n1494_001:1097a19": "菩提記。」佛告阿難：「此無垢光比丘，於未來世",
    "T24n1494_001:1097a20": "彌勒佛所逮無生忍，亦當供養見賢劫千佛。",
    "T24n1494_001:1097a21": "過是之後復經十劫，供養二十億諸佛已，得",
    "T24n1494_001:1097a22": "成為佛，號名功德蓮華最勝妙行師子雷音",
    "T24n1494_001:1097a23": "如來。」復告阿難：「功德蓮華最勝妙行師子雷",
    "T24n1494_001:1097a24": "音如來、應、正遍知，彼佛世界名無量音，七寶",
    "T24n1494_001:1097a25": "所成，無有緣覺聲聞弟子，純諸菩薩。彼佛",
    "T24n1494_001:1097a26": "世界常轉平等不退法輪。阿難！此無垢光速",
    "T24n1494_001:1097a27": "當得阿耨多羅三藐三菩提。所以者何？所乘",
    "T24n1494_001:1097a28": "妙勝淨佛土故。」",
    "T24n1494_001:1097a29": "爾時世尊復告阿難：「譬如日光所至之處破",
    "T24n1494_001:1097b01": "眾闇冥。如是，阿難！若有眾生得聞此經，當",
    "T24n1494_001:1097b02": "知是處有大照明，能令眾生於一切法得無",
    "T24n1494_001:1097b03": "障礙。」爾時阿難前白佛言：「世尊！云何眾生",
    "T24n1494_001:1097b04": "於一切法得無障礙？」佛言：「且止。阿難！何用",
    "T24n1494_001:1097b05": "問此如是事為？如來若說障與無障，諸天世",
    "T24n1494_001:1097b06": "人皆當驚疑。」爾時文殊師利法王子白佛言：",
    "T24n1494_001:1097b07": "「世尊！願說障礙不障礙法。諸菩薩聞，能於",
    "T24n1494_001:1097b08": "後時五濁惡世，於諸世法不生染著。」佛告文",
    "T24n1494_001:1097b09": "殊師利：「夫障礙者，貪欲是障礙、瞋恚是障",
    "T24n1494_001:1097b10": "礙、愚癡是障礙。布施是障礙、持戒是障礙、",
    "T24n1494_001:1097b11": "忍辱是障礙、精進是障礙、禪定是障礙、智慧",
    "T24n1494_001:1097b12": "是障礙。佛想是障礙、法想是障礙、僧想是障",
    "T24n1494_001:1097b13": "礙。空想是障礙、無相想是障礙、無作想",
    "T24n1494_001:1097b14": "是障礙。無行想是障礙、不生想是障礙。文殊",
    "T24n1494_001:1097b15": "師利！取要言之，若於諸法有縛有解，當知如",
    "T24n1494_001:1097b16": "是皆是障礙。」爾時文殊師利法王子白佛言：",
    "T24n1494_001:1097b17": "「世尊！云何布施、持戒、忍辱、精進、禪定、智慧是",
    "T24n1494_001:1097b18": "障礙法？」佛告文殊師利法王子：「一切諸法性",
    "T24n1494_001:1097b19": "無障礙，而諸凡夫愚小無智自生分別，於布",
    "T24n1494_001:1097b20": "施、持戒、忍辱、精進、禪定、智慧而作障礙。所以",
    "T24n1494_001:1097b21": "者何？文殊師利！凡愚之人行布施時，於慳",
    "T24n1494_001:1097b22": "眾生不生恭敬，以不恭敬便生瞋心，以瞋心",
    "T24n1494_001:1097b23": "故墮大地獄。身自持戒，見犯戒者而生輕慢，",
    "T24n1494_001:1097b24": "說其過惡令他聞之生不恭敬，以不恭敬故",
    "T24n1494_001:1097b25": "墮於惡趣。自修忍辱，以忍辱故而生高心：",
    "T24n1494_001:1097b26": "『我是忍辱，餘人麁惡。』以是忍故而生放逸，當",
    "T24n1494_001:1097b27": "知即是眾罪之本。自行精進，於懈怠者生",
    "T24n1494_001:1097b28": "如是念：『如此愚人，不應食他信施供養，乃",
    "T24n1494_001:1097b29": "至不應受一飲水。』常於己身而起貢高、卑下",
    "T24n1494_001:1097c01": "他人，當知是輩愚小無智。自行禪定，見亂",
    "T24n1494_001:1097c02": "想者發如是念：『我常修定，其餘比丘多諸亂",
    "T24n1494_001:1097c03": "心說於邪論。如此之人去道尚遠，何能得佛？』",
    "T24n1494_001:1097c04": "作是念時，隨所起念，一念一劫還受生死，受",
    "T24n1494_001:1097c05": "生死已甫當更修菩提之道。自恃多聞，於無",
    "T24n1494_001:1097c06": "名法以不真智妄生分別，見有所得起大憍",
    "T24n1494_001:1097c07": "慢：『我說是輩是大愚癡無智之人，諸覺所",
    "T24n1494_001:1097c08": "覆非是大人。』雖復志求大乘之道，作如是言：",
    "T24n1494_001:1097c09": "『我當於世為最為勝。』而於聲聞小乘之人不",
    "T24n1494_001:1097c10": "生恭敬，輕慢惡賤說其過罪，以其惡心說麁",
    "T24n1494_001:1097c11": "語故而墮惡趣。」爾時文殊師利法王子白佛",
    "T24n1494_001:1097c12": "言：「世尊！菩薩不應於佛法中妄宣人惡。」佛",
    "T24n1494_001:1097c13": "言：「如是如是。文殊師利！於意云何？菩薩豈不",
    "T24n1494_001:1097c14": "於諸眾生常起慈心憐愍愛念，不以惡眼而",
    "T24n1494_001:1097c15": "視之耶？」文殊師利言：「如是。世尊。」「復次文殊",
    "T24n1494_001:1097c16": "師利！於意云何？菩薩豈當於一眾生不以聲",
    "T24n1494_001:1097c17": "聞、緣覺、大乘而度脫耶？」「不也。世尊。菩薩未曾",
    "T24n1494_001:1097c18": "捨一眾生而不度脫，常於一切起平等心。」佛",
    "T24n1494_001:1097c19": "告文殊師利：「譬如良醫等療眾病，國王大臣",
    "T24n1494_001:1097c20": "長者居士及諸貧民，常作是念：『云何能令眾",
    "T24n1494_001:1097c21": "生免苦得離諸病？』文殊師利！菩薩亦爾，常",
    "T24n1494_001:1097c22": "於眾生起大悲心發平等意：『云何當令一切",
    "T24n1494_001:1097c23": "眾生受行佛法使不斷絕？』又如良醫所有醫",
    "T24n1494_001:1097c24": "方經書呪術不斷絕時，心生歡喜踊躍無量。",
    "T24n1494_001:1097c25": "文殊師利！菩薩亦爾，諸佛種性不斷絕時，心",
    "T24n1494_001:1097c26": "生歡喜亦復如是。文殊師利！一切眾生不盡",
    "T24n1494_001:1097c27": "如醫能治眾病，設有能者是亦難得。文殊師",
    "T24n1494_001:1097c28": "利！菩薩亦爾，不盡如佛起菩提心而自莊",
    "T24n1494_001:1097c29": "嚴，設有能者是亦難得。又如良醫於諸醫方",
    "T24n1494_001:1098a01": "經書祕術，不應懈怠以修醫法。文殊師利！菩",
    "T24n1494_001:1098a02": "薩亦爾，不應懈怠如羸病人發菩提心。文殊",
    "T24n1494_001:1098a03": "師利！自然無師是為難得，不從他知是亦難",
    "T24n1494_001:1098a04": "得，妙勝之心是亦難得，修行佛法是亦難",
    "T24n1494_001:1098a05": "得。」爾時文殊師利法王子白佛言：「世尊！云",
    "T24n1494_001:1098a06": "何菩薩於一切法心無障礙逮得清淨？」佛告",
    "T24n1494_001:1098a07": "文殊師利法王子言：「若有菩薩觀於貪欲是",
    "T24n1494_001:1098a08": "一切法、瞋恚愚癡是一切法，是則名為淨諸",
    "T24n1494_001:1098a09": "業障。",
    "T24n1494_001:1098a10": "「復次文殊師利！若有菩薩於諸五欲不生愛",
    "T24n1494_001:1098a11": "樂亦不放捨，觀欲實性即是佛法，是則名為",
    "T24n1494_001:1098a12": "淨諸業障。「復次文殊師利！若有菩薩而於五",
    "T24n1494_001:1098a13": "蓋以求菩提，如是觀時不得五蓋及與菩提，",
    "T24n1494_001:1098a14": "是則名為淨諸業障。「復次文殊師利！若有菩",
    "T24n1494_001:1098a15": "薩觀九惱法即是慈心，思惟觀察九惱法時",
    "T24n1494_001:1098a16": "不得他人及與己身，名最上慈，以於諸法無",
    "T24n1494_001:1098a17": "所得故。菩薩觀忍亦復如是，是則名為淨",
    "T24n1494_001:1098a18": "諸業障。「復次文殊師利！若有菩薩觀於犯戒",
    "T24n1494_001:1098a19": "即是不犯、觀非毘尼即是毘尼、觀於繫縛即",
    "T24n1494_001:1098a20": "是解脫、觀於生死即涅槃界，是則名為淨",
    "T24n1494_001:1098a21": "諸業障。「復次文殊師利！若有菩薩觀貪欲界",
    "T24n1494_001:1098a22": "即涅槃界，瞋恚、愚癡亦復如是，是則名為淨",
    "T24n1494_001:1098a23": "諸業障。「復次文殊師利！若有菩薩觀一切法",
    "T24n1494_001:1098a24": "即是佛法，是則名為淨諸業障。「復次文殊師",
    "T24n1494_001:1098a25": "利！若有菩薩觀一切法無有體相亦無根本，",
    "T24n1494_001:1098a26": "是則名為淨諸業障。「復次文殊師利！若有菩",
    "T24n1494_001:1098a27": "薩觀慳及施不作二想、持戒毀戒不作二想、",
    "T24n1494_001:1098a28": "瞋恚忍辱不作二想、懈怠精進不作二想、亂",
    "T24n1494_001:1098a29": "心禪定不作二想、愚癡智慧不作二想，是則",
    "T24n1494_001:1098b01": "名為淨諸業障。「復次文殊師利！若有菩薩觀",
    "T24n1494_001:1098b02": "諸煩惱即是佛法，是則名為淨諸業障。」爾時",
    "T24n1494_001:1098b03": "文殊師利法王子白佛言：「世尊！云何菩薩觀",
    "T24n1494_001:1098b04": "諸煩惱即是佛法？」佛告文殊師利：「於意云何？",
    "T24n1494_001:1098b05": "汝頗見法能還與法作繫縛不？」答言：「不也。世",
    "T24n1494_001:1098b06": "尊！」「文殊師利！於意云何！頗見有法能為諸",
    "T24n1494_001:1098b07": "法作解脫不？」「不也。世尊！」「文殊師利！云何菩",
    "T24n1494_001:1098b08": "薩得無生忍？」文殊師利言：「一切煩惱即無生",
    "T24n1494_001:1098b09": "忍。所以者何？一切煩惱同虛空性。以是義",
    "T24n1494_001:1098b10": "故，我觀諸法無智無斷、無證無修，而諸凡夫",
    "T24n1494_001:1098b11": "障礙所蔽無有佛法，見有斷結修佛法故。」爾",
    "T24n1494_001:1098b12": "時世尊讚文殊師利法王子言：「善哉善哉！文",
    "T24n1494_001:1098b13": "殊師利！善能解說無盡之法。文殊師利！過",
    "T24n1494_001:1098b14": "去久遠無量無邊不可思議阿僧祇劫，爾時",
    "T24n1494_001:1098b15": "有佛號日無垢光如來、應供、正遍知、明行足、",
    "T24n1494_001:1098b16": "善逝、世間解、無上士、調御丈夫、天人師、佛、世",
    "T24n1494_001:1098b17": "尊，出現於世。文殊師利！日無垢光如來壽九",
    "T24n1494_001:1098b18": "十劫，國名眾香。彼佛世界多諸眾生好樂小",
    "T24n1494_001:1098b19": "法，少能修習無上大乘。彼佛世尊般涅槃後，",
    "T24n1494_001:1098b20": "法住千歲分布舍利，如我滅後等無差別。時",
    "T24n1494_001:1098b21": "有比丘名曰勇施，慚愧樂學善修戒身，多聞",
    "T24n1494_001:1098b22": "智慧顏貌端正，成就第一清淨妙色。爾時勇",
    "T24n1494_001:1098b23": "施著衣持鉢入難勝城，次行乞食到長者舍，",
    "T24n1494_001:1098b24": "其家有女容貌端正未適夫主。時長者女見",
    "T24n1494_001:1098b25": "勇施已生愛染心，作如是念：『我若不得勇施",
    "T24n1494_001:1098b26": "比丘以為夫者，當自殞命。』初不向人說如此",
    "T24n1494_001:1098b27": "念，欲心內結遂以成病。爾時勇施乞食得已",
    "T24n1494_001:1098b28": "還詣精舍。而於後時女父命終，爾時其母而",
    "T24n1494_001:1098b29": "問女言：『汝何因緣而致斯病？』女時默然遂不",
    "T24n1494_001:1098c01": "飲食。爾時女母密遣餘女，先來親善同苦樂",
    "T24n1494_001:1098c02": "者，而往問言：『以何因緣而致斯病？』時女答",
    "T24n1494_001:1098c03": "言：『我於先時見一比丘顏貌端正，便生欲心",
    "T24n1494_001:1098c04": "以致斯病。若得從意我病則愈，若不得者便",
    "T24n1494_001:1098c05": "當殞命。』是時餘女聞此事已，還向其母具說",
    "T24n1494_001:1098c06": "上事。其母聞已作是思惟：『今我此女病患如",
    "T24n1494_001:1098c07": "是，若使不得勇施比丘，當作何計？』復作是",
    "T24n1494_001:1098c08": "念：『我今當請勇施比丘數至我家，當使此女",
    "T24n1494_001:1098c09": "從受經法。』「爾時勇施而於異時入城乞食，復",
    "T24n1494_001:1098c10": "至其家。見長者女身體羸瘦，而問之言：『此",
    "T24n1494_001:1098c11": "女何緣而有此病？』時母答言：『而我此女好",
    "T24n1494_001:1098c12": "聽經法。我常固遮不遂其意，以致斯病。』爾",
    "T24n1494_001:1098c13": "時勇施語其母言：『莫遮此女使不聽法。』母還",
    "T24n1494_001:1098c14": "報言：『尊者！若能教授此女經法，我當聽之。』",
    "T24n1494_001:1098c15": "爾時勇施即便許可。其母語言：『從今已往常",
    "T24n1494_001:1098c16": "至我家。』答言：『可。』爾時長者女聞是語已心大",
    "T24n1494_001:1098c17": "歡喜：『我今當作種種方便，令此比丘於我生",
    "T24n1494_001:1098c18": "著。』時長者女語勇施言：『唯願尊者！哀愍我",
    "T24n1494_001:1098c19": "故常至我舍。』爾時勇施默然許可，即受其食",
    "T24n1494_001:1098c20": "還詣精舍。「爾時其母語其女言：『從今已往好",
    "T24n1494_001:1098c21": "自莊嚴，以好栴檀種種雜香以塗其身，更",
    "T24n1494_001:1098c22": "著新好上妙衣服。如是莊嚴可得從意。』其後",
    "T24n1494_001:1098c23": "勇施數到其家轉相親厚，數相見故便失正",
    "T24n1494_001:1098c24": "念而生欲心，即與彼女共行婬法，心遂耽著",
    "T24n1494_001:1098c25": "往來頻數。時彼女夫見此比丘往來頻數，心",
    "T24n1494_001:1098c26": "生疑恚，即設方便欲斷其命。勇施比丘聞",
    "T24n1494_001:1098c27": "是事已，即作是念：『當以毒藥持與彼女令斷",
    "T24n1494_001:1098c28": "夫命。』爾時勇施即以毒藥持與彼女，而語之",
    "T24n1494_001:1098c29": "言：『若必念我，可持此藥以殺汝夫。』時長者女",
    "T24n1494_001:1099a01": "即以毒藥和著食中，勅其婢使：『持此飯食以",
    "T24n1494_001:1099a02": "飯我夫。』夫食飯已即便命終。爾時勇施聞彼",
    "T24n1494_001:1099a03": "命終，心生大悔作是思惟：『今我所作是大重",
    "T24n1494_001:1099a04": "惡。何名比丘，受行婬法又斷人命？我今如",
    "T24n1494_001:1099a05": "是當何所歸？』生大憂惱：『我若命終當墮惡道。",
    "T24n1494_001:1099a06": "誰能免我如是之苦？』以是事故，從一精舍至",
    "T24n1494_001:1099a07": "一精舍，惶怖馳走衣服落地，作如是言：『咄",
    "T24n1494_001:1099a08": "哉怪哉！我今即是地獄眾生。』「時有精舍名曰",
    "T24n1494_001:1099a09": "醯無，中有菩薩名曰鼻揉多羅，勇施比丘即",
    "T24n1494_001:1099a10": "入其房舉身投地。時彼菩薩問勇施言：『何為",
    "T24n1494_001:1099a11": "以身自投於地？』答言：『大德！我今即是地獄",
    "T24n1494_001:1099a12": "眾生。』又復問言：『誰乃令汝為地獄人？』勇施答",
    "T24n1494_001:1099a13": "言：『我作大罪，犯於婬戒又斷人命。』時彼菩",
    "T24n1494_001:1099a14": "薩語勇施言：『比丘莫怖。我今力能施汝無畏。』",
    "T24n1494_001:1099a15": "爾時勇施聞彼菩薩施無畏聲，心生歡喜踊",
    "T24n1494_001:1099a16": "躍無量。爾時鼻揉多羅菩薩即時從地接起",
    "T24n1494_001:1099a17": "勇施牽其右手，將至異處坐林樹中。時鼻揉",
    "T24n1494_001:1099a18": "多羅菩薩湧身虛空高一多羅樹，語勇施言：",
    "T24n1494_001:1099a19": "『今汝於我生深信不？』勇施即時叉手合掌而",
    "T24n1494_001:1099a20": "答之言：『我見仁者，如遇大師亦如世尊。』「爾",
    "T24n1494_001:1099a21": "時鼻揉多羅菩薩即時入於諸佛境界大乘妙",
    "T24n1494_001:1099a22": "門如來寶印三昧。入三昧已，即於身上出無",
    "T24n1494_001:1099a23": "量佛身，皆金色三十二相遍林樹間。爾時諸",
    "T24n1494_001:1099a24": "佛即時同聲說是偈言：",
    "T24n1494_001:1099a25": "「『諸法同鏡像，　　亦如水中月，",
    "T24n1494_001:1099a26": "　　凡夫愚惑心，　　分別癡恚愛。",
    "T24n1494_001:1099a27": "　　法無作無處，　　如虛空清淨，",
    "T24n1494_001:1099a28": "　　亦無有覺知，　　虛誑不牢固，",
    "T24n1494_001:1099a29": "　　於內求恚愛，　　未甞有得者。",
    "T24n1494_001:1099b01": "　　凡夫生染愛，　　實無有染著，",
    "T24n1494_001:1099b02": "　　如於眠夢中，　　染著於諸色，",
    "T24n1494_001:1099b03": "　　亦如刀割物，　　而刀無所知。",
    "T24n1494_001:1099b04": "　　凡夫亦如是，　　愚惑妄分別，",
    "T24n1494_001:1099b05": "　　於愛生染著，　　於恚增諍訟。",
    "T24n1494_001:1099b06": "　　世間猶如夢，　　空無不牢固，",
    "T24n1494_001:1099b07": "　　如焰空中雲，　　癡愛寂無相。",
    "T24n1494_001:1099b08": "　　諸法如草木，　　心不在內外，",
    "T24n1494_001:1099b09": "　　愛非壽命人，　　自性無所有。",
    "T24n1494_001:1099b10": "　　凡夫見諸法，　　計從因緣生，",
    "T24n1494_001:1099b11": "　　無作不可取，　　性離常寂靜。",
    "T24n1494_001:1099b12": "　　諸法猶如幻，　　凡夫生取著，",
    "T24n1494_001:1099b13": "　　幻性無堅固，　　貪瞋癡亦然。",
    "T24n1494_001:1099b14": "　　諸法常無相，　　寂靜無根本，",
    "T24n1494_001:1099b15": "　　無邊不可取，　　欲性亦如是。",
    "T24n1494_001:1099b16": "　　眾生如鏡像，　　計著於我所，",
    "T24n1494_001:1099b17": "　　離如妄分別，　　無堅固可取。",
    "T24n1494_001:1099b18": "　　諸法如影響，　　欲恚無處所，",
    "T24n1494_001:1099b19": "　　如幻夢水月，　　實無染恚者。",
    "T24n1494_001:1099b20": "　　境界不真實，　　空無不可取，",
    "T24n1494_001:1099b21": "　　分別法無主，　　根本常寂靜。",
    "T24n1494_001:1099b22": "　　譬如幻化人，　　無有貪恚癡，",
    "T24n1494_001:1099b23": "　　幻夢等諸法，　　其邊不可得，",
    "T24n1494_001:1099b24": "　　如月現於水，　　而不在水中。",
    "T24n1494_001:1099b25": "　　凡夫染癡恚，　　癡愛恚無性，",
    "T24n1494_001:1099b26": "　　貪瞋恚愚癡；　　諸緣常空無，",
    "T24n1494_001:1099b27": "　　無眾生壽命。　　虛無常寂靜，",
    "T24n1494_001:1099b28": "　　無眼亦無耳，　　鼻舌亦復然；",
    "T24n1494_001:1099b29": "　　凡夫癡無智，　　虛妄生牢固。",
    "T24n1494_001:1099c01": "　　如虛空無邊，　　無盡無去來，",
    "T24n1494_001:1099c02": "　　諸法亦如是，　　如手摸虛空。",
    "T24n1494_001:1099c03": "　　種種分別法，　　實無分別者，",
    "T24n1494_001:1099c04": "　　凡愚計諸陰，　　而實無有生。",
    "T24n1494_001:1099c05": "　　我觀一切法，　　性相無所有，",
    "T24n1494_001:1099c06": "　　無生亦無滅，　　未曾有聚散。",
    "T24n1494_001:1099c07": "　　諸法性解脫，　　寂靜無處所，",
    "T24n1494_001:1099c08": "　　無能悕取者，　　解此名為智。』",
    "T24n1494_001:1099c09": "「爾時林中萬二千天子，詣鼻揉多羅菩薩來",
    "T24n1494_001:1099c10": "聽法者，聞說是偈即時皆得無生法忍。勇施",
    "T24n1494_001:1099c11": "比丘見諸化佛神通變現，於諸法中思惟選",
    "T24n1494_001:1099c12": "擇，離諸蓋纏得無生忍。「文殊師利！汝莫生",
    "T24n1494_001:1099c13": "疑。爾時鼻揉多羅菩薩豈異人乎？今彌勒菩",
    "T24n1494_001:1099c14": "薩是也。勇施比丘豈異人乎？寶月如來是也。」",
    "T24n1494_001:1099c15": "爾時文殊師利白佛言：「世尊！勇施比丘已成",
    "T24n1494_001:1099c16": "佛耶？」佛告文殊師利：「今已成佛，在於西方",
    "T24n1494_001:1099c17": "去此佛土恒河沙數諸佛世界，有國名常光，",
    "T24n1494_001:1099c18": "寶月如來於彼成佛。文殊師利！汝觀是法能",
    "T24n1494_001:1099c19": "令眾生離諸業障，受行婬法斷人命根能令",
    "T24n1494_001:1099c20": "現身得無生忍。所以者何？能觀三界如影響",
    "T24n1494_001:1099c21": "故。猶如幻師觀於幻人無有障礙。文殊師利！",
    "T24n1494_001:1099c22": "諸凡夫人於無有法妄生分別，墮諸惡趣受",
    "T24n1494_001:1099c23": "於無量百千萬苦。」爾時文殊師利白佛言：「世",
    "T24n1494_001:1099c24": "尊！若有菩薩得聞是經，受持讀誦書寫供養",
    "T24n1494_001:1099c25": "尊重讚歎，而於現世得何等利？」佛告文殊師",
    "T24n1494_001:1099c26": "利：「於意云何？如日光明照閻浮提，於諸眾",
    "T24n1494_001:1099c27": "生有幾所利？」文殊師利白佛言：「世尊！如日",
    "T24n1494_001:1099c28": "光明照閻浮提，於諸眾生而作利益，無量",
    "T24n1494_001:1099c29": "無邊不可思議。」「文殊師利！當知是經亦復",
    "T24n1494_001:1100a01": "如是，能令菩薩破諸結縛，能生無量智慧",
    "T24n1494_001:1100a02": "光明，亦於諸法得無障礙，速疾能生無礙",
    "T24n1494_001:1100a03": "智辯，若說法時不為眾魔及外道之所破",
    "T24n1494_001:1100a04": "壞、斷其樂說。文殊師利！譬如大火焚燒草",
    "T24n1494_001:1100a05": "木無有遺餘，當知是經燒一切結亦復如是。",
    "T24n1494_001:1100a06": "文殊師利！如雪山王，諸餘黑山不能障翳。若",
    "T24n1494_001:1100a07": "有菩薩得聞是經亦復如是，諸餘外道不能",
    "T24n1494_001:1100a08": "如法而毀壞者。文殊師利！如轉輪王，諸小國",
    "T24n1494_001:1100a09": "王無敢拒逆。若有菩薩得聞是經亦復如是，",
    "T24n1494_001:1100a10": "一切雜論嚴飾章句，如是之人不能抑制。文",
    "T24n1494_001:1100a11": "殊師利！譬如比丘善能持律，能除他人破戒",
    "T24n1494_001:1100a12": "疑悔。當知此經亦復如是，能令眾生離諸憂",
    "T24n1494_001:1100a13": "悔。文殊師利！如日天子所至之處能破眾冥。",
    "T24n1494_001:1100a14": "若有菩薩得聞是經亦復如是，能破一切無",
    "T24n1494_001:1100a15": "明黑闇，能生一切智慧光耀。所以者何？以",
    "T24n1494_001:1100a16": "因是經善修慧故。」爾時惡魔來至佛所白佛",
    "T24n1494_001:1100a17": "言：「世尊！如來大悲憐愍一切常施安樂。唯願",
    "T24n1494_001:1100a18": "世尊莫說此經。所以者何？若說此經，諸魔宮",
    "T24n1494_001:1100a19": "殿皆悉震動，諸憂惱箭入我身中。以此經典",
    "T24n1494_001:1100a20": "行閻浮提故，世尊！我今當令如是經典，無有",
    "T24n1494_001:1100a21": "受持讀誦書寫供養之者，當使此經似如邪",
    "T24n1494_001:1100a22": "道，令諸眾生起於邪見，讀誦方廣大乘比丘",
    "T24n1494_001:1100a23": "心生疑悔誹謗此經。」爾時釋提桓因以佛神",
    "T24n1494_001:1100a24": "力，即於佛前頭面禮足，以天曼陀羅華而散",
    "T24n1494_001:1100a25": "佛上，白佛言：「世尊！惡魔波旬設諸方便欲",
    "T24n1494_001:1100a26": "為此經而作留難。世尊！我當受持讀誦書寫",
    "T24n1494_001:1100a27": "供養恭敬。如來滅後，我與阿難當令此經行",
    "T24n1494_001:1100a28": "閻浮提，普令周遍。我與四王諸鬼神等，常",
    "T24n1494_001:1100a29": "當擁護說是經者。若有受持讀誦書寫供養",
    "T24n1494_001:1100b01": "恭敬是經典者，於諸擁護我為宗主。」爾時世",
    "T24n1494_001:1100b02": "尊告阿難言：「汝當受持讀誦書寫供養恭敬",
    "T24n1494_001:1100b03": "如是經典，亦為他人流布顯現。所以者何？",
    "T24n1494_001:1100b04": "阿難！此經則是諸法之鏡。」阿難言：「如世尊",
    "T24n1494_001:1100b05": "教，我當受持。當何名斯經？云何奉行？」佛告",
    "T24n1494_001:1100b06": "阿難：「此經名為『淨諸業障』，亦復名為『入於諸",
    "T24n1494_001:1100b07": "法無障礙慧』。」說是經時，六十比丘不受諸法",
    "T24n1494_001:1100b08": "漏盡意解，八十菩薩得無生法忍。爾時尊者",
    "T24n1494_001:1100b09": "阿難，文殊師利法王子，及諸天、世人、乾闥婆、",
    "T24n1494_001:1100b10": "阿修羅等，聞佛所說皆大歡喜，信受奉行。",
    "T24n1494_001:1100b11": "佛說淨業障經"
}