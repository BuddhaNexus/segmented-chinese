{
    "X73n1456_021:0611a01": "憨山老人夢遊集卷第二十一",
    "X73n1456_021:0611a02": "侍　者　　福　善　日錄",
    "X73n1456_021:0611a03": "門　人　　通　炯　編輯",
    "X73n1456_021:0611a04": "嶺南弟子　劉起相　重校",
    "X73n1456_021:0611a05": "　　序",
    "X73n1456_021:0611a06": "贈無盡上人授僧錄覺義住持平陽淨土禪",
    "X73n1456_021:0611a07": "院序(圜中作)",
    "X73n1456_021:0611a08": "聖天子在宥之二十三年。以四方饑饉。東西多故。司",
    "X73n1456_021:0611a09": "農告匱。　命大開恩例。令草野之民。凡有懷材抱藝。",
    "X73n1456_021:0611a10": "願效一割之用者。聽循例輸粟。各授職有差。無論方",
    "X73n1456_021:0611a11": "之內外。即二氏之徒亦預焉。無盡上人。晉平陽楊氏",
    "X73n1456_021:0611a12": "子。蚤歲。祝髮於郡之淨土院。每志向上。乃擔簦百城。",
    "X73n1456_021:0611a13": "徧參知識。調練牛峰。發明少室。遯迹終南。接納五頂。",
    "X73n1456_021:0611a14": "結法社五十三人。窮教海一十二部。究徹一心。備歷",
    "X73n1456_021:0611a15": "萬行。因過故里。其鄉宰官長者居士四眾人等。願請",
    "X73n1456_021:0611a16": "說法。乃各捐金。遵　明例輸。授僧錄覺義。為淨土院",
    "X73n1456_021:0611a17": "住持。上賴　國家名器。為護法地。將以廣布津梁。大",
    "X73n1456_021:0611a18": "開覺路。都城名藍知識。若淨葊潔上人輩。咸為一方",
    "X73n1456_021:0611a19": "法道賀。乞不慧為文。以贈之曰。聞大雄氏之御世也。",
    "X73n1456_021:0611a20": "迹現迦維。道被三界。其設教也。主清淨出世。以廣大",
    "X73n1456_021:0611a21": "圓融。無不含攝。故不擇類而應身。在隨方而利物。機",
    "X73n1456_021:0611a22": "感交映。如水澄月現。不涉思惟。若觀音之普門。善財",
    "X73n1456_021:0611a23": "之徧禮。由是觀之。其出世之法。果離世哉。故不壞假",
    "X73n1456_021:0611a24": "名而說實相者。妙在圓悟一心。頓融萬法。即世諦而",
    "X73n1456_021:0611b01": "證真如。因眾行而躋極果。固不以端居無為。沈酣寂",
    "X73n1456_021:0611b02": "滅者為得。爰自法派東流。由漢迄今二千餘載。無論",
    "X73n1456_021:0611b03": "象教遐敷。即依法修持。權實並運。而彰明其道者。又",
    "X73n1456_021:0611b04": "非一也。故歷代君天下者。崇其教。重其人。其制不一。",
    "X73n1456_021:0611b05": "惟我　聖祖神宗。剏業垂統。其法度品詳。該羅纖悉。",
    "X73n1456_021:0611b06": "其徒繁衍。乃立官以綱領之。兩京設僧錄。以統諸郡",
    "X73n1456_021:0611b07": "邑。郡邑各設僧綱。正會。以領諸寺。其品有差。選道行",
    "X73n1456_021:0611b08": "俱優者。次第授職。各有攸司。所以然者。葢藉世法。以",
    "X73n1456_021:0611b09": "護持佛法。正要即世諦。而證真諦。尸其任者。大都以",
    "X73n1456_021:0611b10": "弘法利生為能事。即古以道扇一方者為之。殆非以",
    "X73n1456_021:0611b11": "名位為榮也。今無盡上人。抗志塵表。迹超方外。其所",
    "X73n1456_021:0611b12": "以發明向上第一義諦者。固在所祕。即其四眾歸望",
    "X73n1456_021:0611b13": "之誠。如器中鍠。聲出於外。豈無實而然哉。是必有過",
    "X73n1456_021:0611b14": "人之行。詎可以執假名而昧實相者比耶。經云。若以",
    "X73n1456_021:0611b15": "音聲色相求法者。非見法也。余故曰。今此四眾。若以",
    "X73n1456_021:0611b16": "聲色求菩提。有負上人。上人若執假名而說法。有負",
    "X73n1456_021:0611b17": "四眾。聞之負師者墮。負眾者慢。有一於此。又何以明。",
    "X73n1456_021:0611b18": "佛日。報　朝廷護法之恩乎。上人行矣。儻道經金色",
    "X73n1456_021:0611b19": "世界。其以毗耶病叟之言。質諸曼室。將以普告大眾。",
    "X73n1456_021:0611b20": "願各各即假名而證實相。藉此津梁。頓超彼岸也。時",
    "X73n1456_021:0611b21": "諸比丘。聞此語已。作禮而去。",
    "X73n1456_021:0611b22": "送建上人遊八桂序",
    "X73n1456_021:0611b23": "上人出家有年。始因參老人發無上菩提之心。比與",
    "X73n1456_021:0611b24": "諸同業。延歐伯羽氏。共結曇花社於菩提樹。借庇蔭。",
    "X73n1456_021:0611c01": "日就清涼之樂。每月半旬。請老人坐樹下。據菩提座。",
    "X73n1456_021:0611c02": "揮麈為眾說修習趣進。無上菩提之法行。自春徂夏。",
    "X73n1456_021:0611c03": "已四越月矣。上人作禮。言將往八桂。訪故人於青山",
    "X73n1456_021:0611c04": "白雲之閒。且因行脚隨方。遇緣而度。欲令聞者。見者。",
    "X73n1456_021:0611c05": "皆發無上菩提之心。為出世津梁之初步也。老人歡",
    "X73n1456_021:0611c06": "喜而語之曰。善哉佛子。應知諸佛菩薩。凡有所作。常",
    "X73n1456_021:0611c07": "為一事者。謂以此菩提心。教化眾生。故為一大事也。",
    "X73n1456_021:0611c08": "即出生入死。因此緣此。除此一事。更無餘事。雖身經",
    "X73n1456_021:0611c09": "險道。備歷三途。但有能使一人發菩提心者。即嬰眾",
    "X73n1456_021:0611c10": "苦。亦所甘心。故聖人所行不虗。其事皆實。以世出世",
    "X73n1456_021:0611c11": "閒。無有一法。過此菩提心。行此菩提行。作此菩提事",
    "X73n1456_021:0611c12": "者也。所言菩提者。乃梵語也。此云覺也。覺者。乃一切",
    "X73n1456_021:0611c13": "眾生本有之佛性。靈知寂照。故曰真覺。了然自悟。故",
    "X73n1456_021:0611c14": "名獨覺。朗然大徹。照破重昏。故稱大覺。日用而不知。",
    "X73n1456_021:0611c15": "故云不覺。不覺則為凡民。凡民即眾生也。以眾生。各",
    "X73n1456_021:0611c16": "各具此靈覺之性。第日用而不知。嗟乎。具有而不自",
    "X73n1456_021:0611c17": "知。可不哀與。不知即不能用。不能用。則如持珠作丐。",
    "X73n1456_021:0611c18": "懷寶迷方。枉受辛苦。驅馳生死。甘墮苦海。可不哀與",
    "X73n1456_021:0611c19": "是故聖人不哀其所不哀。特哀其可哀。所以出現世",
    "X73n1456_021:0611c20": "閒。種種方便。而開導之。所謂自覺而能覺他。即先覺",
    "X73n1456_021:0611c21": "覺後覺也。夫自覺者。則於物不迷。覺他者。則於物不",
    "X73n1456_021:0611c22": "棄。不迷則會物歸己。不棄則捨己從人。由歸己則不",
    "X73n1456_021:0611c23": "見有物。從人則不見有己。不有物。則萬物皆妙。不有",
    "X73n1456_021:0611c24": "己。則一己非真。知己非真。則己即物。知物皆妙。則物",
    "X73n1456_021:0612a01": "即真。即物即真。則物非物。而己非己矣。物我皆非。去",
    "X73n1456_021:0612a02": "來無相。萬緣冥寂。一道虗閒。此大覺氏之心宗。諸菩",
    "X73n1456_021:0612a03": "薩之妙行也。如此則二覺具。二利足。是所謂以寂滅",
    "X73n1456_021:0612a04": "行。現諸威儀。隨事利他。而為菩提妙行者也。否則驅",
    "X73n1456_021:0612a05": "馳險道。跋涉山川。勞筋骨。苦形體。增熱惱。損善根。長",
    "X73n1456_021:0612a06": "苦趣。而非所以成就菩提。教化眾生之事業也。上人",
    "X73n1456_021:0612a07": "行矣。遡流而上者。蒼蒼雲山。滿目皆真境。猿嗁鶴唳。",
    "X73n1456_021:0612a08": "滿耳皆真經。獞猺猩猩。所遇皆真佛。水流風動。皆廣",
    "X73n1456_021:0612a09": "長舌。天青月白。皆清淨身。如是而覺。則處處菩提場。",
    "X73n1456_021:0612a10": "步步極樂國。念念皆真修。事事皆真行。又何計其世",
    "X73n1456_021:0612a11": "出世閒之分。自利利他之別哉。上人能信能受老人",
    "X73n1456_021:0612a12": "之言乎。儻有所疑。路經湘山。請以質之無量壽佛。",
    "X73n1456_021:0612a13": "壽僧綱一山敬上人序",
    "X73n1456_021:0612a14": "余被放嶺海之四年。己亥。秋七月望。乃法性寺住山",
    "X73n1456_021:0612a15": "僧綱。一山敬上人。六十有一歲也。爾時城中宰官居",
    "X73n1456_021:0612a16": "士。及諸比丘四眾人等。各持香花而作供養。以祝上",
    "X73n1456_021:0612a17": "人。時屬休夏自恣。上人亦建盂蘭法會飯十方僧。效",
    "X73n1456_021:0612a18": "目連故事。以此為報親恩。醻罔極也。余時為眾講楞",
    "X73n1456_021:0612a19": "伽新經罷。正以此為佛事。聞上人發如是心。歡喜讚",
    "X73n1456_021:0612a20": "歎。而作是言曰。夫世人之壽。不出我人眾生。所謂壽",
    "X73n1456_021:0612a21": "者相也。吾佛不取。而僧亦不住。然佛所取者慧命。所",
    "X73n1456_021:0612a22": "住者法臘。故古之高僧。曰世壽。又曰法臘。葢不拘歲",
    "X73n1456_021:0612a23": "年。而以初入受持戒品。三月安居。戒體無虧為一臘。",
    "X73n1456_021:0612a24": "由以臘不以年。故有年高而臘少者。有童年而耆壽",
    "X73n1456_021:0612b01": "者。凡重臘。是以戒為本也。以戒為本。即佛之慧命所",
    "X73n1456_021:0612b02": "係矣。是故戒根淨。則慧命朗。戒本固。則慧命長。經云。",
    "X73n1456_021:0612b03": "若人受佛戒。即入諸佛數。且佛壽無量。而曰。纔登戒",
    "X73n1456_021:0612b04": "品。即頓獲之。豈不以自性清淨而為佛。達自性清淨",
    "X73n1456_021:0612b05": "而為僧耶。所謂續佛慧命。以是故耳。惟吾佛說法四",
    "X73n1456_021:0612b06": "十九年。末後拈花。以正法眼藏。付大迦葉。二十八傳。",
    "X73n1456_021:0612b07": "至菩提達摩。達摩航海而來。初至五羊。先是宋求那",
    "X73n1456_021:0612b08": "跋陀。攜楞伽四卷至。即建剏戒壇於其地。達摩來必",
    "X73n1456_021:0612b09": "依止之。及傳二祖。且指楞伽為心印。及智藥攜菩提",
    "X73n1456_021:0612b10": "樹來。栽於壇側。且曰。百六十年。有肉身大士於此樹",
    "X73n1456_021:0612b11": "下出家。演最上乘。及六祖果發迹於斯。若合符節。迄",
    "X73n1456_021:0612b12": "今宗分五派。道被寰中。皆以此寺為初地。即達摩之",
    "X73n1456_021:0612b13": "道法不泯。六祖之真身猶存。豈非以戒根堅固。慧命",
    "X73n1456_021:0612b14": "延長。由古及今。以至永永無窮耶。故經云。佛子住此",
    "X73n1456_021:0612b15": "地。即是佛受用。今上人住此地。統此僧。見六祖如生。",
    "X73n1456_021:0612b16": "豈小緣哉。余初入粵。至其寺。叩其門。至再呼而不應",
    "X73n1456_021:0612b17": "者。今予居此不三年。而諸僧濟濟。一時翕然。無論老",
    "X73n1456_021:0612b18": "幼。皆發菩提心。煥然一新耳目。是豈諸人佛性。昔無",
    "X73n1456_021:0612b19": "而今適有耶。葢佛性人人本具。但無知識開導耳。開",
    "X73n1456_021:0612b20": "導之功。又在主之者力行。則四眾歡感。如時雨降。油",
    "X73n1456_021:0612b21": "然榮茂。而不自知其然矣。今上人年六十一。一旦發",
    "X73n1456_021:0612b22": "如是心。作如是行。以佛事而報親恩。以淨戒而為壽",
    "X73n1456_021:0612b23": "本。又能親近知識。隨順修行。後之弟子。苟觀上人心。",
    "X73n1456_021:0612b24": "效上人行。從少至老。由子及孫。如此則化化無窮。源",
    "X73n1456_021:0612c01": "源不竭。萬一有六祖者出。翻然如昔之盛時。則此法",
    "X73n1456_021:0612c02": "中興之機。又在今日。上人功德無量。即上人之慧命",
    "X73n1456_021:0612c03": "無窮矣。又豈以區區世壽為匹哉。乃命弟子通岸居",
    "X73n1456_021:0612c04": "士歐起鴻輩。各持香花。重宣此義。為上人壽。",
    "X73n1456_021:0612c05": "送蘊素穩禪人還金山序",
    "X73n1456_021:0612c06": "余少負遠遊之志。以病未能。隆慶己巳。買舟過金山。",
    "X73n1456_021:0612c07": "余愛其萬里江流。拳石撑空。孤標獨立。真若丈夫。挺",
    "X73n1456_021:0612c08": "然頂天立地氣象。山主同公旻公[款-士+止]余。居二載。諸弟",
    "X73n1456_021:0612c09": "子從遊者眾。每飯食之餘。與一二高士。振衣濯足於",
    "X73n1456_021:0612c10": "高空明月之下。秋水長天。空洞一色。真若履玻瓈而",
    "X73n1456_021:0612c11": "臨縣鏡。自爾一別。四十餘年。恍忽思之。端若夢事。深",
    "X73n1456_021:0612c12": "沈瘴海。十有二年。飲蠻煙而飡毒霧。馳火宅而坐炎",
    "X73n1456_021:0612c13": "蒸。每一興懷。則肌膚生粟。毛骨清凉。時特以此片石",
    "X73n1456_021:0612c14": "長流。枕潄於蘧廬壘壁之閒。為消塵解煩之利劑也。",
    "X73n1456_021:0612c15": "惜乎遠隔萬里。親舊凋疎。音問寥闊。嘗念妙高峰頂。",
    "X73n1456_021:0612c16": "善財石上。月色潮聲。可似當年風味否。然亦無從問",
    "X73n1456_021:0612c17": "訊也。丁未春莫。予蒙　恩在宥。走端州謁制府。奉檄",
    "X73n1456_021:0612c18": "雷陽。以了前件。歸五羊。謁臬司。以聽從事。維舟珠江",
    "X73n1456_021:0612c19": "之滸。適有上人。從豫章持大參丁公書來謁。開圅亟",
    "X73n1456_021:0612c20": "讀。知為金山虗舟鋐公之孫也。予感舊興懷。誠所謂",
    "X73n1456_021:0612c21": "喜心倒劇。嗚咽霑巾者也。嗟乎。人生一世。歲月遷譌。",
    "X73n1456_021:0612c22": "回首人閒。居然夢幻耳。余事竣還山。穩公相隨曹溪。",
    "X73n1456_021:0612c23": "今且言歸。余因敘往事。記別後之懷。以謝諸故人。且",
    "X73n1456_021:0612c24": "託問訊於山靈海若。余將返棹楊子江頭。重訪三山",
    "X73n1456_021:0613a01": "故事。幸為驅風伯以清江流。埽浮雲而放明月。延我",
    "X73n1456_021:0613a02": "於妙高臺上。坐楞伽室。以說藏識海浪法身境界。了",
    "X73n1456_021:0613a03": "蘇公與張方平未了公案。穩公持此。其無乾沒於飯",
    "X73n1456_021:0613a04": "籮瓦鉢閒也。儻有問者。為我報道。今已鬚髮皤然。無",
    "X73n1456_021:0613a05": "復似當年粥飯氣矣。",
    "X73n1456_021:0613a06": "送吳將軍還越序",
    "X73n1456_021:0613a07": "將軍少從父行入粤。志在疆場。經涉山海。擣平冦盜。",
    "X73n1456_021:0613a08": "無役不有。無戰不克。視險如夷。復淵如陵。凡諸島酋。",
    "X73n1456_021:0613a09": "情形備殫。東倭發難。談者望重溟若登九天。視其燄",
    "X73n1456_021:0613a10": "如入火聚。兩粤節制司馬公。日與群僚計畫。咸束手",
    "X73n1456_021:0613a11": "無策。時薦將軍往偵之。具得底裏。東事遂以平。還報",
    "X73n1456_021:0613a12": "業已失故主。將軍功竟無以自鳴。惟步趨行伍。無復",
    "X73n1456_021:0613a13": "敢言天下事矣。然皆上下舉知將軍能。卒不能以振",
    "X73n1456_021:0613a14": "將軍也。每遇盜賊盤錯。則當事者。莫不力言將軍將",
    "X73n1456_021:0613a15": "軍。恨不以將軍坐隗上。事既則曰。非我不能也。時若",
    "X73n1456_021:0613a16": "有言將軍者。則亦皆曰。將軍將軍哉。故將軍竟以名",
    "X73n1456_021:0613a17": "生忌。以能致禍。幾不免者數矣。時則向之稱將軍將",
    "X73n1456_021:0613a18": "軍者。則又皆以繩墨自多。且恐入將軍不深也。嗚呼。",
    "X73n1456_021:0613a19": "世故如此。豈復敢言丈夫事哉。南夷犯順。諸肉食者",
    "X73n1456_021:0613a20": "色皆墨。將軍時在囹圄中。予思有以任疆場之肩負",
    "X73n1456_021:0613a21": "者。舍將軍指不再屈。遂力請出將軍。多方調護。置之",
    "X73n1456_021:0613a22": "前鋒。將軍犯重濤。陟峻嶺。連戰及花封。攻巢破穴。楊",
    "X73n1456_021:0613a23": "大將軍知將軍。故不蔽其能。而斬馘俘擄之功。最於",
    "X73n1456_021:0613a24": "行閒。將軍竟以忘身一剏。心膂俱竭。事竣。一病而死",
    "X73n1456_021:0613b01": "者幾矣。由是而知將軍數亦奇矣。將軍至是。亦深知",
    "X73n1456_021:0613b02": "其不偶也。乃負妻戴子而歸。將為五湖之遊矣。將軍",
    "X73n1456_021:0613b03": "塵埃中人也。余非以意氣許可將軍者。葢蟷蠰怒臂",
    "X73n1456_021:0613b04": "以當車轍。孰不知其力不足哉。然而一怒以當之。非",
    "X73n1456_021:0613b05": "在力也。余以是知將軍。若九方之相馬。豈可以牝牡",
    "X73n1456_021:0613b06": "驪黃以盡其質哉。余以是感慨世之皮相者。規規乎",
    "X73n1456_021:0613b07": "毛色之閒。非余所以稱將軍也。行過曹溪。將別余。適",
    "X73n1456_021:0613b08": "遇於江上。留連信宿。乃為詩以言別。非以將軍能高",
    "X73n1456_021:0613b09": "舉也。辭不及意。笑不在言。",
    "X73n1456_021:0613b10": "周子悟一篇序",
    "X73n1456_021:0613b11": "周子希顏。字如愚。泰和人。三世孤貧篤孝。苦心堪輿。",
    "X73n1456_021:0613b12": "海內名公大人。莫不折節傾心。信若谷響。以其言有",
    "X73n1456_021:0613b13": "徵。而事不爽。故聽若聲音。奇驗非一。己卯秋杪。因韶",
    "X73n1456_021:0613b14": "太守任使君入曹溪。曹溪為六祖大師法身住處。其",
    "X73n1456_021:0613b15": "山剏開於梁初。神僧智藥大師。謂與西天寶林無異。",
    "X73n1456_021:0613b16": "不世道場也。余以凋弊竊疑之。質諸周子。周子曰。陰",
    "X73n1456_021:0613b17": "陽不經故也。以其左來而右去。故始大而終小。即此",
    "X73n1456_021:0613b18": "一言。疑滯頓釋。由是而知周子之言形家。非直形也。",
    "X73n1456_021:0613b19": "及出悟一諸篇。益見周子之得於自性之真。特藉形",
    "X73n1456_021:0613b20": "以發其奧耳。嘗讀王維詩云。山河天眼裏。世界法身",
    "X73n1456_021:0613b21": "中。且眼不能著纖塵。而曰容山河。法身不可以色相。",
    "X73n1456_021:0613b22": "而曰包世界。繇是觀之。又奚可形色言之哉。此理之",
    "X73n1456_021:0613b23": "微。誡不可言傳。而在妙悟。故周子之論山川。必本諸",
    "X73n1456_021:0613b24": "真氣。真氣聚而成形。譬若人身。必有周身之血脉。脈",
    "X73n1456_021:0613c01": "之融會而為穴。故凡人之生也。病苟砭得其穴。則足",
    "X73n1456_021:0613c02": "以啟死生。人之死也。葬若阡得其穴。則足以化凶吉。",
    "X73n1456_021:0613c03": "固其理也。語曰。天地同根。萬物一體。是則大地一形",
    "X73n1456_021:0613c04": "也。陰陽一氣也。死生一致也。以一氣而視大地。則目",
    "X73n1456_021:0613c05": "無全牛。以一穴而視死生。則脉無遺髮。若從一葉以",
    "X73n1456_021:0613c06": "視陽春。則化工不易一縷矣。由是而知周子之視形。",
    "X73n1456_021:0613c07": "非在形也。在使其形者也。原夫四大各徧。五行互融。",
    "X73n1456_021:0613c08": "皆本於性情。由性昧而為空。太極也。空暗而結色。四",
    "X73n1456_021:0613c09": "大五形。於是乎變。形之本也。性變而成形。天地而位",
    "X73n1456_021:0613c10": "矣。傳曰。致中和。天地位。萬物育。此理之至也。內外五",
    "X73n1456_021:0613c11": "行。原出於一。情與無情。共一體也。人之生也。動而有",
    "X73n1456_021:0613c12": "知。得天地之中者。則於一身為聰明利達。故其死也。",
    "X73n1456_021:0613c13": "靜而有靈。得山川之和者。則於子孫致福壽康寧。天",
    "X73n1456_021:0613c14": "人合德。其理至微。所云葬乘生氣者。其是之謂乎。予",
    "X73n1456_021:0613c15": "以是知世惑於堪輿。而妄為禍福之論者。皆不識一",
    "X73n1456_021:0613c16": "之故也。周子之悟一。非特為形家言。而其術亦非為",
    "X73n1456_021:0613c17": "求形者說。葢本諸身而求乎性也。故其名曰。悟一。旨",
    "X73n1456_021:0613c18": "哉。是則有形之論。前無周子。不能發古人之祕。後無",
    "X73n1456_021:0613c19": "周子。不能知陰陽之實。余謂其書可傳。故三復深飫",
    "X73n1456_021:0613c20": "而致意焉。特序以發之。",
    "X73n1456_021:0613c21": "贈太和老人序",
    "X73n1456_021:0613c22": "老人不知何許人。掀髯瓌瑋。肩橫一杖。足徧諸方。隨",
    "X73n1456_021:0613c23": "身佛事。到處指迷。見形而歸心。聆音而解縛者。不知",
    "X73n1456_021:0613c24": "其無量億眾矣。雲行鳥飛。飄然度嶺來遊於粵。余睹",
    "X73n1456_021:0614a01": "其短髮蕭騷。雙瞳炯炯。燁若明星。聲音如鐘。聽其議",
    "X73n1456_021:0614a02": "論風生。機鋒電捲。隨其所應。而為現身說法。察其根",
    "X73n1456_021:0614a03": "性。應以何法而得度脫。即其所應而度脫之。於儒則",
    "X73n1456_021:0614a04": "揭盡性之旨。於老則啟玄妙之樞。於釋則無非佛事。",
    "X73n1456_021:0614a05": "乃至邪魔外道。鐵腹水潦。靡不迎刃摧鋒。望旌息鼓。",
    "X73n1456_021:0614a06": "故其道不虗授。言不虗發。如養由之射。師文之琴。拈",
    "X73n1456_021:0614a07": "矢應弦。理徽出水。若此者。亦不計其幾百千眾矣。且",
    "X73n1456_021:0614a08": "其胸次豁然。了無滯礙。其來不將。其去不留。如古所",
    "X73n1456_021:0614a09": "稱得無礙解脫者。非歟。余與老人。遊戲於漭瀁之墟。",
    "X73n1456_021:0614a10": "逍遙於曠蕩之野。不知此身之在天地。外物之在此",
    "X73n1456_021:0614a11": "身也。神怡心醉。如兀如癡。老人方將曳杖而遊於寥",
    "X73n1456_021:0614a12": "廓。余蘧然驚覺。追之水濱。乃歌以送之。歌曰。雲之旌",
    "X73n1456_021:0614a13": "兮前征。雷之鼓兮無聲。風飄飄兮吹衣。樹渺渺兮含",
    "X73n1456_021:0614a14": "情。君之心兮不生。我所思兮神征。望不及兮天際。重",
    "X73n1456_021:0614a15": "歸來兮夢驚。",
    "X73n1456_021:0614a16": "壽曹溪前住持東湖賢公八十一序",
    "X73n1456_021:0614a17": "曹溪前住持東湖賢公。生於前丁亥歲。今歷四百八",
    "X73n1456_021:0614a18": "十甲子矣。七月二十三日。乃出胎時也。山中諸大弟",
    "X73n1456_021:0614a19": "子。獨稱公為最上耆年。感公德教。素孚於眾心。各各",
    "X73n1456_021:0614a20": "歡喜。燒香散花。而作供養。一時作禮。請予作具壽因",
    "X73n1456_021:0614a21": "緣以壽公。余欣然為眾而作是言曰。夫壽者相。出於",
    "X73n1456_021:0614a22": "我人眾生也。故吾佛世尊。斥而不許。且云童壽。又云",
    "X73n1456_021:0614a23": "無量壽。是又以獨稱何耶。葢童壽者。謂童年而有耆",
    "X73n1456_021:0614a24": "德也。是以德。不以年。曰無量壽者。是以心不以形也。",
    "X73n1456_021:0614b01": "以其此心。先天地而不為老。後天地而不為終。超四",
    "X73n1456_021:0614b02": "時而不遷。括十方而無量。故古之真人。悟此心者。萬",
    "X73n1456_021:0614b03": "古不磨。千秋若在。是以吾佛。自謂我處靈鷲山。常在",
    "X73n1456_021:0614b04": "而不滅。若吾師六祖。道骨凝然。法身常住。斯豈以形",
    "X73n1456_021:0614b05": "骸之可拘拘。色相之可擬議者哉。是故吾徒為佛祖",
    "X73n1456_021:0614b06": "兒孫者。端在悟明此心。不以世數為久近也。歷觀傳",
    "X73n1456_021:0614b07": "燈所載千七百人。盡出曹溪一脉。是皆悟明此心者。",
    "X73n1456_021:0614b08": "故以心印心。如續長夜之燈。以證不生不滅之果。斯",
    "X73n1456_021:0614b09": "實由生以入無生。因滅而至不滅。不滅則法性常生。",
    "X73n1456_021:0614b10": "無生則真常寂滅。斯則寂滅而生。則無生不生。即生",
    "X73n1456_021:0614b11": "而滅則滅而不滅。此實千聖之真傳。一心之要旨也。",
    "X73n1456_021:0614b12": "由是觀之。則人同此心。心同此壽。無疑矣。惟公生於",
    "X73n1456_021:0614b13": "曹溪。而長於法門。老於佛事。由先以己身為眾身。故",
    "X73n1456_021:0614b14": "今得以眾壽為己壽。且茲山之眾千人。人各有心。心",
    "X73n1456_021:0614b15": "各其壽。誠以眾壽壽公。則復以公壽壽眾。如是展轉",
    "X73n1456_021:0614b16": "以歷無窮。如以一燈傳千燈。燈燈相續而無窮無盡。",
    "X73n1456_021:0614b17": "此則眾心之壽固無窮。而公之壽亦無量矣。以是而",
    "X73n1456_021:0614b18": "知八十之年。如馬體之一毛。太倉之一粟也。今也集",
    "X73n1456_021:0614b19": "眾心以祝公。期公以此心而為壽。以公之歲。歲歲如",
    "X73n1456_021:0614b20": "今。壽公之人。人人不減。回睹世尊拈花之日非遙。六",
    "X73n1456_021:0614b21": "祖揮麈之時不遠。斯較童年而耆德者。猶以蟁睫而",
    "X73n1456_021:0614b22": "注滄溟也。大眾聞說。歡喜作禮。持此以壽。",
    "X73n1456_021:0614b23": "贈良醫杏山梁先生序",
    "X73n1456_021:0614b24": "予放嶺海十有八年。驅馳炎荒。飽飲瘴煙。顧有漏形",
    "X73n1456_021:0614c01": "骸。自非金石。日見衰朽。諸病交作。癸丑夏六月。偶患",
    "X73n1456_021:0614c02": "背疽若覆盂。楚痛難堪。醫者束手。談者皆推梁先生。",
    "X73n1456_021:0614c03": "先生天性好飲。凡以病告。初不計利。終不伐功。居鄉",
    "X73n1456_021:0614c04": "里。循循謙讓。有古人風。予病篤時。市人告予僕曰。聞",
    "X73n1456_021:0614c05": "尊者恙。得梁先生即愈矣。言未訖。而先生到。若神靈",
    "X73n1456_021:0614c06": "所邀。即請先生視之。曰此蜂窠疽也。形如蜂竇。竇。日",
    "X73n1456_021:0614c07": "生三子。若日久則層疊侵骨。不可治矣。幸早發藥可",
    "X73n1456_021:0614c08": "無慮。先生治之之術多方。言痛痛止。言腫腫消。言腐",
    "X73n1456_021:0614c09": "腐潰。隨病應手。無不立效。藥無金石。咸用眾草。予視",
    "X73n1456_021:0614c10": "先生之治病痬。洞見肺腑。技若弄丸。尅期收功。若有",
    "X73n1456_021:0614c11": "神焉。初先生治數日。或舉他醫。先生欣然讓之。無難",
    "X73n1456_021:0614c12": "色。既而他醫治不可。先生復來無異辭。是知藝高而",
    "X73n1456_021:0614c13": "心虗。時從醫未決請禱再三。獨許先生。誠天假也。感",
    "X73n1456_021:0614c14": "先生之治予病。因思古語。丈夫處世。達則為良相。不",
    "X73n1456_021:0614c15": "達則為良醫。方今天下之病。百孔千瘡。不啻予之一",
    "X73n1456_021:0614c16": "身也。醫治者誰耶。即有盧扁之手。舉之未必信。信之",
    "X73n1456_021:0614c17": "而未必用。況諱疾忌醫。欲求完復太和元氣。而收回",
    "X73n1456_021:0614c18": "生之功難矣。先生之活人若有神。回生之功非一。初",
    "X73n1456_021:0614c19": "不責報。積為陰德。願先生之子若孫。推先生之術以",
    "X73n1456_021:0614c20": "治天下國家。應手而捷。則先生之澤流無窮。又不止",
    "X73n1456_021:0614c21": "今日之活我。若人也。先生向未生子。醫予之次月二",
    "X73n1456_021:0614c22": "日。舉一男。咸謂冥德之報也。故喜為先生賀。而贈之",
    "X73n1456_021:0614c23": "以言。",
    "X73n1456_021:0614c24": "別陳生明瞻序",
    "X73n1456_021:0615a01": "萬曆初。余乞食長安市。會夷山陳先生。眾中一見。即",
    "X73n1456_021:0615a02": "識予為畸人。遂與莫逆。予時先知嶺南有歐楨伯。與",
    "X73n1456_021:0615a03": "先生同客燕市。自爾余謝人閒世。先生亦遊宦途無",
    "X73n1456_021:0615a04": "聞焉。丙申歲。余奉　詔遣嶺南。二月至五羊。訪先生",
    "X73n1456_021:0615a05": "則成千古。時晤明瞻。為愛弟也。夷山先生。豪舉超卓。",
    "X73n1456_021:0615a06": "翩翩有出塵之思。明瞻則精敏沈潛。循循雅飭。溶溶",
    "X73n1456_021:0615a07": "漠漠。澹然了無世俗態。余器重之。每見默無一語。且",
    "X73n1456_021:0615a08": "於予言無不悅。及乃兄勛卿菜峰公挂冠歸。卜西園",
    "X73n1456_021:0615a09": "於龍津。與浮丘光祿惟吾王公密邇。時時招余齋食",
    "X73n1456_021:0615a10": "兩園之閒。一飯必以明瞻先。明瞻從二老無外遊。惟",
    "X73n1456_021:0615a11": "二老節義。為一代人倫冠。不獨重嶺南。明瞻生於重。",
    "X73n1456_021:0615a12": "而長於重。且習於重。不獨知所重。而固有所重也。明",
    "X73n1456_021:0615a13": "瞻八歲能舉子業。十歲能誦古文辭。其父見背。菜峰",
    "X73n1456_021:0615a14": "公以子視之。及長。而菜公且投閒。日與明瞻討論古",
    "X73n1456_021:0615a15": "今上下人物。咸指其所重者[田/廾]之。以融其性習。此又",
    "X73n1456_021:0615a16": "明瞻養得其重矣。無惑乎明瞻不屑屑以輕於浮俗",
    "X73n1456_021:0615a17": "也。子曰。君子不重則不威。學則不固。是知君子之學。",
    "X73n1456_021:0615a18": "固以重為本也。嘗試論之。人生之性也。本直質而無",
    "X73n1456_021:0615a19": "偽。第以前識導情。浮華誘志。故本喪而質渝。明消而",
    "X73n1456_021:0615a20": "暗長。是則不惟托根失地。抑為所附匪親。故日流於",
    "X73n1456_021:0615a21": "窪下。渟滀其污濁。致使不磷之體漸磨。不淄之質暗",
    "X73n1456_021:0615a22": "垢。顛瞑而不寤。火馳而不返者。眾矣。此聖人所以貴",
    "X73n1456_021:0615a23": "親仁。釋老所以重離欲也。余目睹明瞻於此。十年如",
    "X73n1456_021:0615a24": "一日。始終如一念。毀譽如一心。不以離合異情。不以",
    "X73n1456_021:0615b01": "去就貳志。即其攻苦茹淡。孝弟篤誠。此固天性良然。",
    "X73n1456_021:0615b02": "而實以親習有本。傳曰。重為輕根。靜為躁君。故聖人",
    "X73n1456_021:0615b03": "之學。得其重而輕則隨之。專其靜而噪則化之。此仲",
    "X73n1456_021:0615b04": "尼輕不義之富貴如浮雲。老薄萬鍾如敝屣也。苟能",
    "X73n1456_021:0615b05": "得其重。則窮達一致。死生同條。古今一貫。以此足徵",
    "X73n1456_021:0615b06": "方外之學非妄談。西來之宗非迂怪也。余與明瞻遊",
    "X73n1456_021:0615b07": "一紀。未嘗一言及於禪。以明瞻早以重自珍。又何禪",
    "X73n1456_021:0615b08": "之有。今言別。亦不外此。明瞻志之。",
    "X73n1456_021:0615b09": "方子振奕微後序",
    "X73n1456_021:0615b10": "余少知方子振。童年以奕鳴而未見。及余乞食長安",
    "X73n1456_021:0615b11": "市。所遇靡不亟稱之。殊無議其短長者。私識其人。誠",
    "X73n1456_021:0615b12": "若李本寧太史所言。非特奕也。及余被放嶺海。丙午",
    "X73n1456_021:0615b13": "秋杪。子振同蕭觀察來粵。過訪曹溪。一見居然心鏡",
    "X73n1456_021:0615b14": "中人。異哉。迺出近與黃石甫所布奕微。余固不測識。",
    "X73n1456_021:0615b15": "及觀與蕭公對局。則知子振之為奕。以道而進乎技",
    "X73n1456_021:0615b16": "也。嘗試論之。道在天地。凡得其精而神其化者。謂之",
    "X73n1456_021:0615b17": "聖。道德無論已。若夫藝者。左馬以文聖。鍾王以書聖。",
    "X73n1456_021:0615b18": "芝素以草聖。何獨藝。而技亦然。若市僚之丸。養由之",
    "X73n1456_021:0615b19": "射。與秋之奕。諸皆有述焉。奕。爭道也。凡爭者。以名相",
    "X73n1456_021:0615b20": "軋。軋則氣勝而實德尟。子振獨不然。循循雅飭。不以",
    "X73n1456_021:0615b21": "長自多。臨局若無意。遇敵若不知。敵虗而必告以實。",
    "X73n1456_021:0615b22": "處勝而若不爭。意氣閒閒。笑傲自適。胸次翛然。局若",
    "X73n1456_021:0615b23": "澄波。心如皓月。機先而預定。神動而天隨。客往而不",
    "X73n1456_021:0615b24": "追。敵來而順應。因是而知其微乎微矣。說者以奕喻",
    "X73n1456_021:0615c01": "兵。余則謂奕可類禪。葢處乎不動。而運乎動者也。余",
    "X73n1456_021:0615c02": "固謂子振之奕。以道而進乎技也。余觀子振。非獨技。",
    "X73n1456_021:0615c03": "而其人亦然。老氏有言。夫惟不爭。故天下莫能與之",
    "X73n1456_021:0615c04": "爭。斯其品異。而技亦神矣。彼矜矜操刀而割者。又何",
    "X73n1456_021:0615c05": "以稱哉。予雖不知奕。今見子振對蕭公局。愧不若浮",
    "X73n1456_021:0615c06": "山之對歐陽公。因棋而說法也。",
    "X73n1456_021:0615c07": "送堅音慈公住金沙東禪寺序",
    "X73n1456_021:0615c08": "金沙東禪。古剎也。自達觀大師重興。弟子孫氏伯仲",
    "X73n1456_021:0615c09": "剏其始。太史王公成其終。先得浪崖耀公住持。莊嚴",
    "X73n1456_021:0615c10": "畢備。乃聯諸同志。結青蓮社。背誦妙法華經。遵戒定",
    "X73n1456_021:0615c11": "慧三學。以為梵行。不數年而能誦者。三十餘人。往耀",
    "X73n1456_021:0615c12": "公與諸檀越。特建佛種堂。迎予休老。丙辰冬。予東遊",
    "X73n1456_021:0615c13": "而來。睹其規矩雅肅。安居精潔。四事豐美。人境俱佳。",
    "X73n1456_021:0615c14": "為末法一最勝道場也。讚歎久之。予了達大師末後",
    "X73n1456_021:0615c15": "因緣。即投老匡山。耀公涕泣留之。未能也。及予入山",
    "X73n1456_021:0615c16": "之二年。耀公以障緣去。一時檀越。皆望予令人以主",
    "X73n1456_021:0615c17": "之。居無何。堅音慈公至。一眾歡喜懇請。公初以歸宗",
    "X73n1456_021:0615c18": "為家山未妥。乃還安置。今應命往。過別五乳。予喜而",
    "X73n1456_021:0615c19": "謂之曰。大哉法界。以緣起為宗也。故一切諸法。皆緣",
    "X73n1456_021:0615c20": "一心之所建立。佛土淨穢。隨心感變。而成壞亦以之。",
    "X73n1456_021:0615c21": "是以吾佛於菩提場初成正覺。其地堅固。金剛所成。",
    "X73n1456_021:0615c22": "謂以金剛心之所感結。故菩薩修行。必以此心而為",
    "X73n1456_021:0615c23": "行本。所言金剛心者。即梵網所說金剛寶戒。名為諸",
    "X73n1456_021:0615c24": "佛心地法門。故命千百億釋迦流傳此法。所謂為一",
    "X73n1456_021:0616a01": "大事因緣出現世閒。葢特傳此金剛戒耳。惟此一戒",
    "X73n1456_021:0616a02": "為成佛之緣。故曰。佛種從緣起。吾徒為佛子者。苟不",
    "X73n1456_021:0616a03": "遵此戒。則凡所建立。世出世法。皆不成就。以無根本",
    "X73n1456_021:0616a04": "故耳。即此社規。遵三學之制。三藏之中。經宗法華。律",
    "X73n1456_021:0616a05": "宗梵網。論宗起信。是則此三皆最上一乘。發明一心",
    "X73n1456_021:0616a06": "之旨。成佛之要。無出此者。乃目前現成公案也。公今",
    "X73n1456_021:0616a07": "往矣。若秉佛心而為住持。即其地為金剛所成。身心",
    "X73n1456_021:0616a08": "寂然。是為入如來室。若以法華為佛種子。則一瞻一",
    "X73n1456_021:0616a09": "禮。舉手低頭。皆為妙行。則一切因緣。無非佛事。了無",
    "X73n1456_021:0616a10": "疲厭。若以智照一心。了達無明。則煩惱不生。諸障自",
    "X73n1456_021:0616a11": "息。日用頭頭皆真解脫。且公素持行願普門二品。以",
    "X73n1456_021:0616a12": "專淨業。苟以大悲為心。則普視同體。冤親等觀。了無",
    "X73n1456_021:0616a13": "人我之相。若以普賢為行。則捐捨身命。以供大眾。滴",
    "X73n1456_021:0616a14": "水普沾。何有一己之私。若以大圓覺為我伽藍。十方",
    "X73n1456_021:0616a15": "聚會。箇箇無為。又何有於子孫之業。公以如是住。如",
    "X73n1456_021:0616a16": "是持。如是安居。則當下轉穢成淨。三學圓於一心。萬",
    "X73n1456_021:0616a17": "行成於一念。所謂佛子住此地。即是佛受用。常在於",
    "X73n1456_021:0616a18": "其中。經行及坐臥。如此則不負檀那。亦不負自己出",
    "X73n1456_021:0616a19": "世一大因緣也。當以此語揭之佛種堂。未必不為廣",
    "X73n1456_021:0616a20": "長舌相。",
    "X73n1456_021:0616a21": "送無言道公住持少林序",
    "X73n1456_021:0616a22": "世尊出印土。踞靈山。以優鉢羅華。為菩提種子。既達",
    "X73n1456_021:0616a23": "摩以震旦少林。為菩提初地。十方無盡法流。源源從",
    "X73n1456_021:0616a24": "此而出。其如派多而源混。故我雪庭大師。總眾流而",
    "X73n1456_021:0616b01": "歸之。其心大矣。厥功懋哉。自是當家種草。代代而生。",
    "X73n1456_021:0616b02": "以不生者世其業。無言道公。承二十五世幻休潤大",
    "X73n1456_021:0616b03": "師法流。令人天推擁。而住持其家。諸大比丘。剎利宰",
    "X73n1456_021:0616b04": "官居士。眾皆歡喜讚歎。予來自東方那羅延堀。亦隨",
    "X73n1456_021:0616b05": "喜合掌而言曰。佛未出世。祖未西來。現成家業。人人",
    "X73n1456_021:0616b06": "具足。由其具足而不知。故黃面碧眼。忍俊不禁。特地",
    "X73n1456_021:0616b07": "出身。為人說破。靈山百萬眾。傳燈千七百。都皆一喚",
    "X73n1456_021:0616b08": "回頭。頓知本有。此則知之一字。眾妙之門矣。噫。佛祖",
    "X73n1456_021:0616b09": "元無實法與人。豈期人人病眼空花。且又邀花結果。",
    "X73n1456_021:0616b10": "佛祖之心然哉。此則知之一字。眾禍之門也。吾人若",
    "X73n1456_021:0616b11": "不重刮金篦。何以世其家業。嗟乎難矣。然佛祖以法",
    "X73n1456_021:0616b12": "界為家。大地為業。虗空為量。若不立一塵。則不能現",
    "X73n1456_021:0616b13": "身。若立一塵。則不能度生。今公以赤身而全荷其業。",
    "X73n1456_021:0616b14": "拽百川而歸源。豈易易哉。公且行矣。諦聽諦聽。善思",
    "X73n1456_021:0616b15": "念之。若不立一塵。則負佛祖。若立一塵。則非佛祖所",
    "X73n1456_021:0616b16": "以望公者。公其勉諸。",
    "X73n1456_021:0616b17": "送仰崖慶講主畫諸祖道影序",
    "X73n1456_021:0616b18": "昔世尊居忉利三月。優闐王思之不已。乃命工者持",
    "X73n1456_021:0616b19": "旃檀香。往刻其像。鶖子慮眾工凡品。無足盡其妙好。",
    "X73n1456_021:0616b20": "遂以神力。化三十二人。各注一相。相成請歸王城。觀",
    "X73n1456_021:0616b21": "者與生佛等。及世尊從天宮來。乃拜之曰。吾滅後。賴",
    "X73n1456_021:0616b22": "爾度生無量。其像亦垂手而答之。故凡雕刻彩畫。種",
    "X73n1456_021:0616b23": "種莊嚴。徧十方界者。皆自旃檀始。噫。夫豈佛然哉。吾",
    "X73n1456_021:0616b24": "意諸祖。皆同一身一智慧。力無畏亦然。故曰。心如工",
    "X73n1456_021:0616c01": "畫師。畫出諸形像。夫形像可畫。而神通妙用。及度生",
    "X73n1456_021:0616c02": "事業。又安得而畫之哉。居常闕然。及讀達師述丁生",
    "X73n1456_021:0616c03": "畫諸祖道影序。并送慶公求畫。是知神通妙用度生",
    "X73n1456_021:0616c04": "事業。皆不離一毫端三昧耳。嗟乎。鶖子極盡神力。以",
    "X73n1456_021:0616c05": "多人而方成一像。今丁生以無作妙力。從一手而現",
    "X73n1456_021:0616c06": "多身。慶公於一念頃。圓成度生事業。而達師一彈指",
    "X73n1456_021:0616c07": "閒。頓使法身彌布。如雲起寒空。影羅秋水。如斯妙用。",
    "X73n1456_021:0616c08": "乃法爾神通如是耶。抑因緣會合而然耶。觀者儻能",
    "X73n1456_021:0616c09": "覿面不疑。始信各各當人自性。本來具足如此也。公",
    "X73n1456_021:0616c10": "行矣。無倦繁興。藉使於一身復現多身。將逼塞虗空。",
    "X73n1456_021:0616c11": "光流大地。又不離丁生一毫端。公其持此。為我告之。",
    "X73n1456_021:0616c12": "賀僧錄左善世超如應公住持大慈壽寺序",
    "X73n1456_021:0616c13": "聖天子臨御之初。年正沖。　太上母憂勤鞠育。惟",
    "X73n1456_021:0616c14": "　祖宗社稷天下重器所寄。思無以上醻厚德。下福蒼",
    "X73n1456_021:0616c15": "生。乃薄供養。損膳羞。出其資。建大慈壽寺。將賴三寶",
    "X73n1456_021:0616c16": "弘護。陰庇窮壤。寺成。選古風湻和尚為住持。居三年",
    "X73n1456_021:0616c17": "謝世。上命其孫本在。授僧錄左善世。繼其寺事。在師",
    "X73n1456_021:0616c18": "任事十二年。上祝　萬壽。下接四來。無厭朝莫。即慈",
    "X73n1456_021:0616c19": "雲法雨。徧滿寰區。無不從此流出。而師舒忠效力。竭",
    "X73n1456_021:0616c20": "躬盡瘁。以事煩務劇。致形勞神枯。四大交病。即臞然",
    "X73n1456_021:0616c21": "骨立。猶不忍棄事。達觀禪師隨緣過慈壽。見而驚曰。",
    "X73n1456_021:0616c22": "公何為至此哉。吾人固重以忘身為法。其如生死大",
    "X73n1456_021:0616c23": "事何。師潛然泣數行下。曰在非戀戀浮名。第念　聖",
    "X73n1456_021:0616c24": "恩隆重。香火無託。故苟延耳。禪師因問孰堪荷寺事",
    "X73n1456_021:0617a01": "者。師即舉其弟子監寺圓應禪師。請見乃大喜曰。是",
    "X73n1456_021:0617a02": "豈乘願力而來者耶。令解衣盤礴。如九方相馬。云此",
    "X73n1456_021:0617a03": "足當千里矣。幸有此兒。顧復何慮。師聞已。判然自決。",
    "X73n1456_021:0617a04": "明日即以其事。奏　聖母。可之。旨下大宗伯。檄應仍",
    "X73n1456_021:0617a05": "授僧錄左善世。為第三代住持。諸名山大知識。各各",
    "X73n1456_021:0617a06": "聞而歡喜。屬不佞讚歎之曰。惟吾佛世尊。以法界為",
    "X73n1456_021:0617a07": "家。以戒定慧為業。以弘法利生為務。以慈悲喜捨為",
    "X73n1456_021:0617a08": "範。以教理行果為綱維。三學具。四心圓。四維張。教乃",
    "X73n1456_021:0617a09": "昌。夫此家者。以無心而住。無我而持。任因緣為進退。",
    "X73n1456_021:0617a10": "順機宜為調伏。此至人之能事。豈常人可及哉。故正",
    "X73n1456_021:0617a11": "法之代。四維張而法道昌。諦觀諸祖。無論童耄。一言",
    "X73n1456_021:0617a12": "之下。克紹其業。像法之世。教流東土。歷漢至唐。代有",
    "X73n1456_021:0617a13": "其人。葉葉相鮮。花果茂實。且曰無果。至於末法。則秀",
    "X73n1456_021:0617a14": "實希者。以教理存而行果闕。網已半弛。將何以綱維",
    "X73n1456_021:0617a15": "家業。撈漉人天哉。今躋末法。六百餘禩矣。當世尊將",
    "X73n1456_021:0617a16": "涅槃時。有六萬億菩薩。願於末法影響流通。且又將",
    "X73n1456_021:0617a17": "佛法付囑國王大臣。故歷代相承。惟我國家。崇其教。",
    "X73n1456_021:0617a18": "重其人。上下一體。至我　聖母。弘通三寶。超越前代。",
    "X73n1456_021:0617a19": "琳宮紺宇。棋布星分。獨此寺為天下大觀。無盡法藏。",
    "X73n1456_021:0617a20": "從此而出。一切功德。從此而入。為法門之樞紐。知識",
    "X73n1456_021:0617a21": "之蘧蘆。當其任者。持大教之綱維。為四海之觀望。殊",
    "X73n1456_021:0617a22": "非細事。應公年甫二十。即掌監寺職。山門眾務。一切",
    "X73n1456_021:0617a23": "以身任之。不私己。不憚勞。不辭怨。不識身之有世。不",
    "X73n1456_021:0617a24": "知心之有身。不識不知。泛應無機。所謂年童而德耆。",
    "X73n1456_021:0617b01": "外實而中虗。忘機類無心。汎應類無我。不計利害類",
    "X73n1456_021:0617b02": "任緣。此真。住持之能事。觀禪師所稱乘願力而來者",
    "X73n1456_021:0617b03": "非歟。余嘗私謂在師為舟。應公為水。水之積也不厚。",
    "X73n1456_021:0617b04": "則負大舟也無力。應公業已能負師十年有徵。豈不",
    "X73n1456_021:0617b05": "能自負哉。應公勉矣。願造其真。履其實。為佛真子。住",
    "X73n1456_021:0617b06": "持其家。將此身心。祝我　聖君慈壽。如天如地。普覆",
    "X73n1456_021:0617b07": "無窮。果如是。則香幢影動。鐘鼓聲飛。塔殿橫空。鈴音",
    "X73n1456_021:0617b08": "鐸響。晝夜無閒。皆廣長舌轉法輪時也。公其勉之。",
    "X73n1456_021:0617b09": "贈大輪端上人住持廣濟寺序",
    "X73n1456_021:0617b10": "王舍城北。有大精舍。曰廣濟。乃大知識寶藏和尚說",
    "X73n1456_021:0617b11": "法之處。和尚初隱終南。發明心印。後攜其弟子雙松",
    "X73n1456_021:0617b12": "平公輩。止於此。豎大法幢。人天眾集。和尚據師子座。",
    "X73n1456_021:0617b13": "平公即領住持事。接納四方。名傾海內。三十餘年。和",
    "X73n1456_021:0617b14": "尚臘高八十。而道風與日俱大振。平公謝幻緣去。復",
    "X73n1456_021:0617b15": "以其徒端公繼山門事。都城耆年。龍華瑞菴上人輩。",
    "X73n1456_021:0617b16": "咸皆歡喜。乞一言以讚歎之。聞之佛住迦毗羅國。祇",
    "X73n1456_021:0617b17": "桓精舍。其弟子千二百眾。各推所尚。爾乃以長老稱",
    "X73n1456_021:0617b18": "空生。空生問佛所住。世尊乃告以應無所住而生其",
    "X73n1456_021:0617b19": "心。不住色聲香味觸法生心。且曰。應如是住。如是降",
    "X73n1456_021:0617b20": "伏其心。果何住耶。雖然。豈以無住為住哉。抑聞佛住",
    "X73n1456_021:0617b21": "大光明藏。與十二大士。密說圓滿修多羅門。乃曰。以",
    "X73n1456_021:0617b22": "大圓覺為我伽藍。身心安居平等性智。此所謂住寂",
    "X73n1456_021:0617b23": "滅場。修無作行。又豈以有所住而住哉。雖然上人親",
    "X73n1456_021:0617b24": "授法於寶藏和尚。和尚得法大川禪師。據臨濟正令。",
    "X73n1456_021:0617c01": "揚眉瞬目。一棒一喝之閒。五教齊收。千門頓會。人境",
    "X73n1456_021:0617c02": "俱奪。理事雙忘。此又豈可以王城精舍。圓覺伽藍。而",
    "X73n1456_021:0617c03": "擬議其精粗優劣耶。上人果以此法住持。是將可以",
    "X73n1456_021:0617c04": "續佛慧命。上報　國恩。誠所謂佛子住持。善超諸有",
    "X73n1456_021:0617c05": "也。耆年聞說。皆大歡喜。即持此一葉。以問訊上人。上",
    "X73n1456_021:0617c06": "人其無謂我毗耶病夫。非奪鉢之手也。是為序。",
    "X73n1456_021:0617c07": "送方山暎川法師幻遊序",
    "X73n1456_021:0617c08": "幻人往遊都市。遇方山子於大幻場中。相與莫逆於",
    "X73n1456_021:0617c09": "心。已而幻人從幻緣去。方山子即入如幻大解脫門。",
    "X73n1456_021:0617c10": "依寂滅場。現諸幻事。揭大藏於龍宮。受天人之妙供。",
    "X73n1456_021:0617c11": "幻人方避影東海。據長空大谷。與煙霞麋鹿爭雄。方",
    "X73n1456_021:0617c12": "山子聞而喜之。即杖策而來。搜我於窮髮。幻人相與",
    "X73n1456_021:0617c13": "把臂而遊。登金剛之峰。入那羅之窟。乘堅固之筏。泛",
    "X73n1456_021:0617c14": "海印之光。捫摸虗無。指揮萬象。倦則鋪瑤草而臥長",
    "X73n1456_021:0617c15": "林。饑則飲醍醐而飡栗棘。時或鼓腹搘頤。捬髀雀躍。",
    "X73n1456_021:0617c16": "吸鯨波而吞滄海。叱大塊而噫長風。直使萬竅齊鳴。",
    "X73n1456_021:0617c17": "殊流競驟。曾不知爾我之在乾坤。朝昏之為日月也。",
    "X73n1456_021:0617c18": "又何浮光幻影。野馬塵埃。而點太清之量哉。方山子",
    "X73n1456_021:0617c19": "喜而忘歸。不覺兩更四序一瞬矣。時則方山子蹶起",
    "X73n1456_021:0617c20": "而謂幻人曰。聞之不死之鄉。非蜉蝣之所擬。廣漠之",
    "X73n1456_021:0617c21": "野。非蟭螟之所知。信乎。願當與子死此耳。幻緣未盡。",
    "X73n1456_021:0617c22": "姑捨子去。終當攜手同歸焉。幻人于徐而進之曰。譆。",
    "X73n1456_021:0617c23": "有是哉。子作去來之想耶。嘗試觀夫片雲起。而太虗",
    "X73n1456_021:0617c24": "彌布。纖塵舉。而大地全收。不分而徧。則霈澤霶施。不",
    "X73n1456_021:0618a01": "散而周。則山岳競秀。由是觀之。則諸法未嘗離於起",
    "X73n1456_021:0618a02": "立處耳。子當勉矣。無作去來之想也。雖然空花結實。",
    "X73n1456_021:0618a03": "瞖目之所愚。水泡穿珠。癡兒之所惑。子其行矣。試為",
    "X73n1456_021:0618a04": "彈而刮之。若珠破瞖除。其無忘我交臂之盟。誓當與",
    "X73n1456_021:0618a05": "子死於那羅延堀。",
    "X73n1456_021:0618a07": "憨山老人夢遊集卷第二十一"
}