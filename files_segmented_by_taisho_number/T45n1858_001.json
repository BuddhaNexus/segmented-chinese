{
    "T45n1858_001:0150c11": "肇論",
    "T45n1858_001:0150c13": "後秦長安　釋僧肇　作",
    "T45n1858_001:0150c14": "宗本義宗本義",
    "T45n1858_001:0150c15": "本無、實相、法性、性空、緣會，一義耳。何則？一",
    "T45n1858_001:0150c16": "切諸法，緣會而生。緣會而生，則未生無有，緣",
    "T45n1858_001:0150c17": "離則滅。如其真有，有則無滅。以此而推，故知",
    "T45n1858_001:0150c18": "雖今現有，有而性常自空。性常自空，故謂之",
    "T45n1858_001:0150c19": "性空。性空故，故曰法性。法性如是，故曰實",
    "T45n1858_001:0150c20": "相。實相自無，非推之使無，故名本無。言不",
    "T45n1858_001:0150c21": "有不無者，不如有見常見之有，邪見斷見之",
    "T45n1858_001:0150c22": "無耳。若以有為有，則以無為無。夫不存無以",
    "T45n1858_001:0150c23": "觀法者，可謂識法實相矣。雖觀有而無所取",
    "T45n1858_001:0150c24": "相，然則法相為無相之相，聖人之心為住無",
    "T45n1858_001:0150c25": "所住矣。三乘，等觀性空而得道也。性空者，謂",
    "T45n1858_001:0150c26": "諸法實相也。見法實相故云正觀，若其異者",
    "T45n1858_001:0150c27": "便為邪觀。設二乘不見此理，則顛倒也。是",
    "T45n1858_001:0150c28": "以三乘觀法無異，但心有大小為差耳。漚和",
    "T45n1858_001:0150c29": "般若者，大慧之稱也。諸法實相，謂之般若；能",
    "T45n1858_001:0151a01": "不形證，漚和功也。適化眾生，謂之漚和；不",
    "T45n1858_001:0151a02": "染塵累，般若力也。然則般若之門觀空，漚和",
    "T45n1858_001:0151a03": "之門涉有。涉有未始迷虛，故常處有而不染；",
    "T45n1858_001:0151a04": "不厭有而觀空，故觀空而不證。是謂一念之",
    "T45n1858_001:0151a05": "力權慧具矣。一念之力權慧具矣，好思，歷",
    "T45n1858_001:0151a06": "然可解。泥洹盡諦者，直結盡而已，則生死永",
    "T45n1858_001:0151a07": "滅，故謂盡耳；無復別有一盡處耳。",
    "T45n1858_001:0151a08": "1 物不遷論物不遷論第一",
    "T45n1858_001:0151a09": "夫生死交謝，寒暑迭遷，有物流動。人之常情。",
    "T45n1858_001:0151a10": "余則謂之不然。何者？《放光》云：「法無去來，無動",
    "T45n1858_001:0151a11": "轉者。」尋夫不動之作，豈釋動以求靜？必求靜",
    "T45n1858_001:0151a12": "於諸動。必求靜於諸動，故雖動而常靜；不",
    "T45n1858_001:0151a13": "釋動以求靜，故雖靜而不離動。然則動靜未",
    "T45n1858_001:0151a14": "始異，而惑者不同，緣使真言滯於競辯，宗途",
    "T45n1858_001:0151a15": "屈於好異。所以靜躁之極，未易言也。何者？夫",
    "T45n1858_001:0151a16": "談真則逆俗，順俗則違真。違真故迷性而莫",
    "T45n1858_001:0151a17": "返，逆俗故言淡而無味。緣使中人未分於存",
    "T45n1858_001:0151a18": "亡，下士撫掌而弗顧，近而不可知者，其唯",
    "T45n1858_001:0151a19": "物性乎！然不能自已，聊復寄心於動靜之際，",
    "T45n1858_001:0151a20": "豈曰必然！試論之曰：《道行》云：「諸法本無所從",
    "T45n1858_001:0151a21": "來，去亦無所至。」《中觀》云：「觀方知彼去，去者不",
    "T45n1858_001:0151a22": "至方。」斯皆即動而求靜，以知物不遷，明矣。夫",
    "T45n1858_001:0151a23": "人之所謂動者，以昔物不至今，故曰動而非",
    "T45n1858_001:0151a24": "靜。我之所謂靜者，亦以昔物不至今，故曰靜",
    "T45n1858_001:0151a25": "而非動。動而非靜，以其不來；靜而非動。以其",
    "T45n1858_001:0151a26": "不去。然則所造未嘗異，所見未嘗同。逆之所",
    "T45n1858_001:0151a27": "謂塞，順之所謂通。苟得其道，復何滯哉！傷夫",
    "T45n1858_001:0151a28": "人情之惑也久矣，目對真而莫覺。既知往物",
    "T45n1858_001:0151a29": "而不來，而謂今物而可往。往物既不來，今物",
    "T45n1858_001:0151b01": "何所往？何則？求向物於向，於向未甞無；責向",
    "T45n1858_001:0151b02": "物於今，於今未甞有。於今未嘗有，以明物不",
    "T45n1858_001:0151b03": "來；於向未甞無，故知物不去。覆而求今，今亦",
    "T45n1858_001:0151b04": "不往。是謂昔物自在昔，不從今以至昔；今物",
    "T45n1858_001:0151b05": "自在今，不從昔以至今。故仲尼曰：「回也見",
    "T45n1858_001:0151b06": "新，交臂非故。」如此，則物不相往來，明矣。既無",
    "T45n1858_001:0151b07": "往返之微朕，有何物而可動乎？然則旋嵐偃",
    "T45n1858_001:0151b08": "嶽而常靜，江河兢注而不流，野馬飄鼓而不",
    "T45n1858_001:0151b09": "動，日月歷天而不周。復何怪哉！噫！聖人有言",
    "T45n1858_001:0151b10": "曰：「人命逝速，速於川流。」是以聲聞悟非常以",
    "T45n1858_001:0151b11": "成道，緣覺覺緣離以即真。苟萬動而非化，豈",
    "T45n1858_001:0151b12": "尋化以階道？覆尋聖言，微隱難測。若動而靜，",
    "T45n1858_001:0151b13": "似去而留。可以神會，難以事求。是以言去",
    "T45n1858_001:0151b14": "不必去，閑人之常想；稱住不必住，釋人之所",
    "T45n1858_001:0151b15": "謂往耳。豈曰去而可遣、住而可留也。故《成具》",
    "T45n1858_001:0151b16": "云：「菩薩處計常之中，而演非常之教。」《摩訶衍",
    "T45n1858_001:0151b17": "論》云：「諸法不動，無去來處。」斯皆導達群方，兩",
    "T45n1858_001:0151b18": "言一會，豈曰文殊而乖其致哉？是以言常而",
    "T45n1858_001:0151b19": "不住，稱去而不遷。不遷，故雖往而常靜；不",
    "T45n1858_001:0151b20": "住，故雖靜而常往。雖靜而常往，故往而弗遷；",
    "T45n1858_001:0151b21": "雖往而常靜，故靜而弗留矣。然則莊生之所",
    "T45n1858_001:0151b22": "以藏山，仲尼之所以臨川，斯皆感往者之難",
    "T45n1858_001:0151b23": "留，豈曰排今而可往？是以觀聖人心者，不同",
    "T45n1858_001:0151b24": "人之所見，得也。何者？人則謂少壯同體、百齡",
    "T45n1858_001:0151b25": "一質，徒知年往，不覺形隨。是以梵志出家，白",
    "T45n1858_001:0151b26": "首而歸。隣人見之曰：「昔人尚存乎？」梵志曰：「吾",
    "T45n1858_001:0151b27": "猶昔人，非昔人也。」隣人皆愕然，非其言也。所",
    "T45n1858_001:0151b28": "謂有力者負之而趨，昧者不覺。其斯之謂歟！",
    "T45n1858_001:0151b29": "是以如來因群情之所滯，則方言以辯惑，乘",
    "T45n1858_001:0151c01": "莫二之真心，吐不一之殊教，乖而不可異者，",
    "T45n1858_001:0151c02": "其唯聖言乎！故談真有不遷之稱，導俗有流",
    "T45n1858_001:0151c03": "動之說。雖復千途異唱，會歸同致矣。而徵",
    "T45n1858_001:0151c04": "文者聞不遷，則謂昔物不至今；聆流動者，而",
    "T45n1858_001:0151c05": "謂今物可至昔。既曰古今，而欲遷之者，何",
    "T45n1858_001:0151c06": "也？是以言往不必往，古今常存，以其不動；",
    "T45n1858_001:0151c07": "稱去不必去，謂不從今至古，以其不來。不來，",
    "T45n1858_001:0151c08": "故不馳騁於古今；不動，故各性住於一世。然",
    "T45n1858_001:0151c09": "則群籍殊文、百家異說，苟得其會，豈殊文之",
    "T45n1858_001:0151c10": "能惑哉？是以人之所謂住，我則言其去；人之",
    "T45n1858_001:0151c11": "所謂去，我則言其住。然則去住雖殊，其致一",
    "T45n1858_001:0151c12": "也。故經云：「正言似反。誰當信者？」斯言有由",
    "T45n1858_001:0151c13": "矣。何者？人則求古於今，謂其不住。吾則求今",
    "T45n1858_001:0151c14": "於古，知其不去。今若至古，古應有今；古若至",
    "T45n1858_001:0151c15": "今，今應有古。今而無古，以知不來；古而無",
    "T45n1858_001:0151c16": "今，以知不去。若古不至今，今亦不至古，事各",
    "T45n1858_001:0151c17": "性住於一世，有何物而可去來？然則四象風",
    "T45n1858_001:0151c18": "馳、璇璣電捲，得意毫微，雖速而不轉。是以如",
    "T45n1858_001:0151c19": "來，功流萬世而常存，道通百劫而彌固。成山",
    "T45n1858_001:0151c20": "假就於始簣，修途託至於初步，果以功業不",
    "T45n1858_001:0151c21": "可朽故也。功業不可朽，故雖在昔而不化，不",
    "T45n1858_001:0151c22": "化故不遷。不遷故，則湛然明矣。故經云：「三災",
    "T45n1858_001:0151c23": "彌綸而行業湛然。」信其言也。何者？果不俱",
    "T45n1858_001:0151c24": "因，因因而果。因因而果，因不昔滅；果不俱",
    "T45n1858_001:0151c25": "因，因不來今。不滅不來，則不遷之致明矣！復",
    "T45n1858_001:0151c26": "何惑於去留，踟蹰於動靜之間哉？然則乾坤",
    "T45n1858_001:0151c27": "倒覆，無謂不靜；洪流滔天，無謂其動。苟能契",
    "T45n1858_001:0151c28": "神於即物，斯不遠而可知矣！",
    "T45n1858_001:0151c29": "物不遷論終",
    "T45n1858_001:0152a01": "2 不真空論不真空論第二",
    "T45n1858_001:0152a02": "夫至虛無生者，蓋是般若玄鑑之妙趣，有物",
    "T45n1858_001:0152a03": "之宗極者也。自非聖明特達，何能契神於有",
    "T45n1858_001:0152a04": "無之間哉？是以至人通神心於無窮，窮所不",
    "T45n1858_001:0152a05": "能滯；極耳目於視聽，聲色所不能制者，豈不",
    "T45n1858_001:0152a06": "以其即萬物之自虛，故物不能累其神明者",
    "T45n1858_001:0152a07": "也。是以聖人乘真心而理順，則無滯而不通；",
    "T45n1858_001:0152a08": "審一氣以觀化，故所遇而順適。無滯而不通，",
    "T45n1858_001:0152a09": "故能混雜致湻；所遇而順適，故則觸物而一。",
    "T45n1858_001:0152a10": "如此，則萬象雖殊而不能自異。不能自異，故",
    "T45n1858_001:0152a11": "知象非真象。象非真象故，則雖象而非象。然",
    "T45n1858_001:0152a12": "則物我同根、是非一氣，潛微幽隱，殆非群",
    "T45n1858_001:0152a13": "情之所盡，故頃爾談論，至於虛宗，每有不同。",
    "T45n1858_001:0152a14": "夫以不同而適同，有何物而可同哉？故眾論",
    "T45n1858_001:0152a15": "競作而性莫同焉。何則？心無者，無心於萬",
    "T45n1858_001:0152a16": "物，萬物未嘗無。此得在於神靜，失在於物虛。",
    "T45n1858_001:0152a17": "即色者，明色不自色，故雖色而非色也。夫言",
    "T45n1858_001:0152a18": "色者，但當色即色，豈待色色而後為色哉？此",
    "T45n1858_001:0152a19": "直語色不自色，未領色之非色也。本無者，情",
    "T45n1858_001:0152a20": "尚於無，多觸言以賓無。故非有，有即無；非",
    "T45n1858_001:0152a21": "無，無亦無。尋夫立文之本旨者，直以非有非",
    "T45n1858_001:0152a22": "真有，非無非真無耳。何必非有無此有，非無",
    "T45n1858_001:0152a23": "無彼無？此直好無之談，豈謂順通事實，即",
    "T45n1858_001:0152a24": "物之情哉！夫以物物於物，則所物而可物；以",
    "T45n1858_001:0152a25": "物物非物，故雖物而非物。是以物不即名而",
    "T45n1858_001:0152a26": "就實，名不即物而履真。然則真諦獨靜於名",
    "T45n1858_001:0152a27": "教之外，豈曰文言之能辨哉？然不能杜默，聊",
    "T45n1858_001:0152a28": "復厝言以擬之。試論之曰：《摩訶衍論》云：「諸法",
    "T45n1858_001:0152a29": "亦非有相，亦非無相。」《中論》云：「諸法不有不",
    "T45n1858_001:0152b01": "無者，第一真諦也。」尋夫不有不無者，豈謂",
    "T45n1858_001:0152b02": "滌除萬物、杜塞視聽，寂寥虛豁，然後為真諦",
    "T45n1858_001:0152b03": "者乎？誠以即物順通，故物莫之逆；即偽即真，",
    "T45n1858_001:0152b04": "故性莫之易。性莫之易，故雖無而有；物莫之",
    "T45n1858_001:0152b05": "逆，故雖有而無。雖有而無，所謂非有；雖無而",
    "T45n1858_001:0152b06": "有，所謂非無。如此，則非無物也，物非真物。",
    "T45n1858_001:0152b07": "物非真物，故於何而可物？故經云：「色之性空，",
    "T45n1858_001:0152b08": "非色敗空。」以明夫聖人之於物也，即萬物之",
    "T45n1858_001:0152b09": "自虛，豈待宰割以求通哉！是以寢疾有不",
    "T45n1858_001:0152b10": "真之談，超日有即虛之稱；然則三藏殊文，統",
    "T45n1858_001:0152b11": "之者一也。故《放光》云：「第一真諦，無成無得；世",
    "T45n1858_001:0152b12": "俗諦故，便有成有得。」夫有得即是無得之偽",
    "T45n1858_001:0152b13": "號，無得即是有得之真名。真名故，雖真而非",
    "T45n1858_001:0152b14": "有；偽號故，雖偽而非無。是以言真未嘗有，言",
    "T45n1858_001:0152b15": "偽未嘗無。二言未始一，二理未始殊。故經云：",
    "T45n1858_001:0152b16": "「真諦、俗諦謂有異耶？答曰：無異也。」此經直辯",
    "T45n1858_001:0152b17": "真諦以明非有，俗諦以明非無；豈以諦二而",
    "T45n1858_001:0152b18": "二於物哉？然則萬物果有其所以不有，有其",
    "T45n1858_001:0152b19": "所以不無。有其所以不有，故雖有而非有；有",
    "T45n1858_001:0152b20": "其所以不無，故雖無而非無。雖無而非無，無",
    "T45n1858_001:0152b21": "者不絕虛；雖有而非有，有者非真有。若有",
    "T45n1858_001:0152b22": "不即真，無不夷跡，然則有無稱異，其致一也。",
    "T45n1858_001:0152b23": "故童子歎曰：「說法不有亦不無，以因緣故諸",
    "T45n1858_001:0152b24": "法生。」《瓔珞經》云：「轉法輪者，亦非有轉，亦非無",
    "T45n1858_001:0152b25": "轉，是謂轉無所轉。」此乃眾經之微言也。何者？",
    "T45n1858_001:0152b26": "謂物無耶，則邪見非惑；謂物有耶，則常見",
    "T45n1858_001:0152b27": "為得。以物非無，故邪見為惑；以物非有，故常",
    "T45n1858_001:0152b28": "見不得。然則非有非無者，信真諦之談也。故",
    "T45n1858_001:0152b29": "《道行》云：「心亦不有亦不無。」《中觀》云：「物從因緣",
    "T45n1858_001:0152c01": "故不有，緣起故不無。」尋理，即其然矣。所以然",
    "T45n1858_001:0152c02": "者，夫有若真有，有自常有，豈待緣而後有哉？",
    "T45n1858_001:0152c03": "譬彼真無，無自常無，豈待緣而後無也！若",
    "T45n1858_001:0152c04": "有不自有，待緣而後有者，故知有非真有。有",
    "T45n1858_001:0152c05": "非真有，雖有，不可謂之有矣。不無者，夫無則",
    "T45n1858_001:0152c06": "湛然不動，可謂之無。萬物若無，則不應起；起",
    "T45n1858_001:0152c07": "則非無。以明緣起故不無也。故《摩訶衍論》",
    "T45n1858_001:0152c08": "云：「一切諸法，一切因緣故應有；一切諸法，一",
    "T45n1858_001:0152c09": "切因緣故不應有。一切無法，一切因緣故應",
    "T45n1858_001:0152c10": "有；一切有法，一切因緣故不應有。」尋此有無",
    "T45n1858_001:0152c11": "之言，豈直反論而已哉！若應有，即是有，不應",
    "T45n1858_001:0152c12": "言無；若應無，即是無，不應言有。言有，是為",
    "T45n1858_001:0152c13": "假有，以明非無。借無，以辨非有。此事一稱",
    "T45n1858_001:0152c14": "二，其文有似不同。苟領其所同，則無異而不",
    "T45n1858_001:0152c15": "同。然則萬法，果有其所以不有不可得而有；",
    "T45n1858_001:0152c16": "有其所以不無不可得而無。何則？欲言其有，",
    "T45n1858_001:0152c17": "有非真生；欲言其無；事象既形。象形，不即無；",
    "T45n1858_001:0152c18": "非真，非實有。然則不真空義，顯於茲矣！故《放",
    "T45n1858_001:0152c19": "光》云：「諸法假號不真，譬如幻化人。非無幻化",
    "T45n1858_001:0152c20": "人，幻化人非真人也。」夫以名求物，物無當名",
    "T45n1858_001:0152c21": "之實；以物求名，名無得物之功。物無當名之",
    "T45n1858_001:0152c22": "實，非物也；名無得物之功，非名也。是以名不",
    "T45n1858_001:0152c23": "當實，實不當名。名實無當，萬物安在？故《中觀》",
    "T45n1858_001:0152c24": "云：「物無彼此。」而人以此為此，以彼為彼。彼亦",
    "T45n1858_001:0152c25": "以此為彼，以彼為此。此、彼莫定乎一名，而惑",
    "T45n1858_001:0152c26": "者懷必然之志。然則彼此初非有，惑者初非",
    "T45n1858_001:0152c27": "無，既悟彼此之非有，有何物而可有哉？故",
    "T45n1858_001:0152c28": "知萬物非真，假號久矣！是以《成具》立強名之",
    "T45n1858_001:0152c29": "文，園林託指馬之況。如此，則深遠之言，於何",
    "T45n1858_001:0153a01": "而不在！是以聖人乘千化而不變，履萬惑而",
    "T45n1858_001:0153a02": "常通者，以其即萬物之自虛，不假虛而虛物",
    "T45n1858_001:0153a03": "也。故經云：「甚奇，世尊！不動真際為諸法立處。」",
    "T45n1858_001:0153a04": "非離真而立處，立處即真也。然則道遠乎哉？",
    "T45n1858_001:0153a05": "觸事而真！聖遠乎哉？體之即神！",
    "T45n1858_001:0153a06": "不真空論終",
    "T45n1858_001:0153a07": "3 般若無知論般若無知論第三",
    "T45n1858_001:0153a08": "夫般若虛玄者，蓋是三乘之宗極也。誠真一",
    "T45n1858_001:0153a09": "之無差，然異端之論，紛然久矣。有天竺沙",
    "T45n1858_001:0153a10": "門鳩摩羅什者，少踐大方，研機斯趣。獨拔於",
    "T45n1858_001:0153a11": "言象之表，妙契於希夷之境；齊異學於迦夷，",
    "T45n1858_001:0153a12": "揚湻風於東扇。將爰燭殊方而匿糴涼土者，",
    "T45n1858_001:0153a13": "所以道不虛應，應必有由矣。弘始三年，歲次",
    "T45n1858_001:0153a14": "星紀，秦乘入國之謀，舉師以來之意也。北天",
    "T45n1858_001:0153a15": "之運，數其然也。大秦天王者，道契百王之端，",
    "T45n1858_001:0153a16": "德洽千載之下，游刃萬機，弘道終日，信季俗",
    "T45n1858_001:0153a17": "蒼生之所天，釋迦遺法之所仗也。時乃集義",
    "T45n1858_001:0153a18": "學沙門五百餘人於逍遙觀，躬執秦文，與什",
    "T45n1858_001:0153a19": "公參定方等。其所開拓者，豈謂當時之益，乃",
    "T45n1858_001:0153a20": "累劫之津梁矣。余以短乏，曾廁嘉會，以為上",
    "T45n1858_001:0153a21": "聞異要，始於時也。然則聖智幽微，深隱難測。",
    "T45n1858_001:0153a22": "無相無名，乃非言象之所得。為試罔象其懷，",
    "T45n1858_001:0153a23": "寄之狂言耳，豈曰聖心而可辨哉！試論之曰：",
    "T45n1858_001:0153a24": "《放光》云：「般若無所有相，無生滅相。」《道行》云：「般",
    "T45n1858_001:0153a25": "若無所知、無所見。」此辨智照之用，而曰無相、",
    "T45n1858_001:0153a26": "無知者，何耶？果有無相之知、不知之照，明矣。",
    "T45n1858_001:0153a27": "何者？夫有所知，則有所不知。以聖心無知，故",
    "T45n1858_001:0153a28": "無所不知。不知之知，乃曰一切知。故經云：「聖",
    "T45n1858_001:0153a29": "心無所知，無所不知。」信矣！是以聖人虛其心",
    "T45n1858_001:0153b01": "而實其照，終日知而未嘗知也。故能默耀韜",
    "T45n1858_001:0153b02": "光虛心玄鑒，閉智塞聰而獨覺冥冥者矣。然",
    "T45n1858_001:0153b03": "則智有窮幽之鑒而無知焉，神有應會之用",
    "T45n1858_001:0153b04": "而無慮焉。神無慮，故能獨王於世表；智無",
    "T45n1858_001:0153b05": "知，故能玄照於事外。智雖事外，未始無事；神",
    "T45n1858_001:0153b06": "雖世表，終日域中。所以俯仰順化應接無窮，",
    "T45n1858_001:0153b07": "無幽不察而無照功。斯則無知之所知，聖神",
    "T45n1858_001:0153b08": "之所會也。然其為物也，實而不有、虛而不無。",
    "T45n1858_001:0153b09": "存而不可論者，其唯聖智乎。何者？欲言其有，",
    "T45n1858_001:0153b10": "無狀無名；欲言其無，聖以之靈。聖以之靈，故",
    "T45n1858_001:0153b11": "虛不失照；無狀無名，故照不失虛。照不失虛，",
    "T45n1858_001:0153b12": "故混而不渝；虛不失照，故動以接麁。是以聖",
    "T45n1858_001:0153b13": "智之用，未始暫廢；求之形相，未暫可得。故《寶",
    "T45n1858_001:0153b14": "積》曰：「以無心意而現行。」《放光》云：「不動等覺而",
    "T45n1858_001:0153b15": "建立諸法。」所以聖迹萬端，其致一而已矣。是",
    "T45n1858_001:0153b16": "以般若可虛而照，真諦可亡而知，萬動可即",
    "T45n1858_001:0153b17": "而靜，聖應可無而為。斯則不知而自知，不為",
    "T45n1858_001:0153b18": "而自為矣！復何知哉？復何為哉？",
    "T45n1858_001:0153b19": "難曰：夫聖人真心獨朗，物物斯照；應接無",
    "T45n1858_001:0153b20": "方，動與事會。物物斯照，故知無所遺；動與事",
    "T45n1858_001:0153b21": "會，故會不失機。會不失機，故必有會於可會；",
    "T45n1858_001:0153b22": "知無所遺，故必有知於可知。必有知於可知，",
    "T45n1858_001:0153b23": "故聖不虛知；必有會於可會；故聖不虛會。既",
    "T45n1858_001:0153b24": "知既會，而曰無知無會者。何耶？若夫忘知遺",
    "T45n1858_001:0153b25": "會者，則是聖人無私於知會，以成其私耳。斯",
    "T45n1858_001:0153b26": "可謂不自有其知，安得無知哉？答曰：夫聖人",
    "T45n1858_001:0153b27": "功高二儀而不仁，明逾日月而彌昏，豈曰木",
    "T45n1858_001:0153b28": "石瞽其懷？其於無知而已哉。誠以異於人者",
    "T45n1858_001:0153b29": "神明，故不可以事相求之耳。子意欲令聖人",
    "T45n1858_001:0153c01": "不自有其知，而聖人未嘗不有知，無乃乖於",
    "T45n1858_001:0153c02": "聖心、失於文旨者乎！何者？經云：「真般若者，",
    "T45n1858_001:0153c03": "清淨如虛空，無知無見，無作無緣。」斯則知自",
    "T45n1858_001:0153c04": "無知矣，豈待返照然後無知哉？若有知性",
    "T45n1858_001:0153c05": "空而稱淨者，則不辨於惑智，三毒四倒亦皆",
    "T45n1858_001:0153c06": "清淨，有何獨尊於般若？若以所知美般若，所",
    "T45n1858_001:0153c07": "知非般若，所知自常淨，故般若未嘗淨，亦無",
    "T45n1858_001:0153c08": "緣致淨歎於般若。然經云「般若清淨」者，將無",
    "T45n1858_001:0153c09": "以般若體性真淨，本無惑取之知。本無惑取",
    "T45n1858_001:0153c10": "之知，不可以知名哉。豈唯無知名無知，知自",
    "T45n1858_001:0153c11": "無知矣！是以聖人以無知之般若，照彼無相",
    "T45n1858_001:0153c12": "之真諦。真諦無兔馬之遺，般若無不窮之鑒，",
    "T45n1858_001:0153c13": "所以會而不差、當而無是。寂怕、無知，而無不",
    "T45n1858_001:0153c14": "知者矣。",
    "T45n1858_001:0153c15": "難曰：夫物無以自通，故立名以通物。物雖非",
    "T45n1858_001:0153c16": "名，果有可名之物當於此名矣。是以即名求",
    "T45n1858_001:0153c17": "物，物不能隱。而論云「聖心無知」，又云「無所不",
    "T45n1858_001:0153c18": "知」。意謂無知未嘗知，知未嘗無知。斯則名",
    "T45n1858_001:0153c19": "教之所通，立言之本意也。然論者欲一於聖",
    "T45n1858_001:0153c20": "心，異於文旨。尋文求實，未見其當。何者？若",
    "T45n1858_001:0153c21": "知得於聖心，無知無所辨；若無知得於聖心，",
    "T45n1858_001:0153c22": "知亦無所辨；若二都無得，無所復論哉！答",
    "T45n1858_001:0153c23": "曰：經云：「般若義者，無名無說，非有非無，非",
    "T45n1858_001:0153c24": "實非虛。」虛不失照，照不失虛，斯則無名之法，",
    "T45n1858_001:0153c25": "故非言所能言也。言雖不能言，然非言無以",
    "T45n1858_001:0153c26": "傳，是以聖人終日言而未嘗言也。今試為子",
    "T45n1858_001:0153c27": "狂言辨之。夫聖心者，微妙無相，不可為有；用",
    "T45n1858_001:0153c28": "之彌勤，不可為無。不可為無，故聖智存焉；不",
    "T45n1858_001:0153c29": "可為有，故名教絕焉。是以言知不為知，欲以",
    "T45n1858_001:0154a01": "通其鑒；不知非不知，欲以辨其相。辨相，不為",
    "T45n1858_001:0154a02": "無；通鑒，不為有。非有，故知而無知；非無；故",
    "T45n1858_001:0154a03": "無知而知。是以知即無知，無知即知。無以言",
    "T45n1858_001:0154a04": "異而異於聖心也。",
    "T45n1858_001:0154a05": "難曰：夫真諦深玄，非智不測。聖智之能，在茲",
    "T45n1858_001:0154a06": "而顯。故經云：「不得般若，不見真諦。」真諦，則般",
    "T45n1858_001:0154a07": "若之緣也。以緣求智，智則知矣。答曰：以緣求",
    "T45n1858_001:0154a08": "智，智非知也。何者？放光云：「不緣色生識，是",
    "T45n1858_001:0154a09": "名不見色。」又云：「五陰清淨故，般若清淨。」般若",
    "T45n1858_001:0154a10": "即能知也，五陰即所知也。所知，即緣也。夫知",
    "T45n1858_001:0154a11": "與所知，相與而有、相與而無。相與而無，故物",
    "T45n1858_001:0154a12": "莫之有；相與而有，故物莫之無。物莫之無，故",
    "T45n1858_001:0154a13": "為緣之所起；物莫之有，故則緣所不能生。緣",
    "T45n1858_001:0154a14": "所不能生，故照緣而非知；為緣之所起，故",
    "T45n1858_001:0154a15": "知、緣相因而生。是以知與無知，生於所知",
    "T45n1858_001:0154a16": "矣。何者？夫智以知所知，取相故名知。真諦自",
    "T45n1858_001:0154a17": "無相，真智何由知？所以然者，夫所知非所知，",
    "T45n1858_001:0154a18": "所知生於知；所知既生知，知亦生所知。所、知",
    "T45n1858_001:0154a19": "既相生，相生即緣法，緣法故非真。非真，故非",
    "T45n1858_001:0154a20": "真諦也。故《中觀》云：「物從因緣有，故不真。不從",
    "T45n1858_001:0154a21": "因緣有，故即真。」今真諦曰真，真則非緣。真",
    "T45n1858_001:0154a22": "非緣，故無物從緣而生也。故經云：「不見有法",
    "T45n1858_001:0154a23": "無緣而生。」是以真智觀真諦，未嘗取所知。智",
    "T45n1858_001:0154a24": "不取所知，此智何由知？然智非無知，但真諦",
    "T45n1858_001:0154a25": "非所知，故真智亦非知。而子欲以緣求智，故",
    "T45n1858_001:0154a26": "以智為知。緣自非緣，於何而求知？",
    "T45n1858_001:0154a27": "難曰：論云「不取」者，為無知故不取？為知然後",
    "T45n1858_001:0154a28": "不取耶？若無知故不取，聖人則冥若夜游，不",
    "T45n1858_001:0154a29": "辨緇素之異耶！若知然後不取，知則異於不",
    "T45n1858_001:0154b01": "取矣！答曰：非無知，故不取；又非知，然後不取。",
    "T45n1858_001:0154b02": "知即不取，故能不取而知。",
    "T45n1858_001:0154b03": "難曰：論云「不取」者，誠以聖心不物於物，故無",
    "T45n1858_001:0154b04": "惑取也。無取則無是，無是則無當。誰當聖心，",
    "T45n1858_001:0154b05": "而云聖心無所不知耶？答曰：然。無是、無當者。",
    "T45n1858_001:0154b06": "夫無當，則物無不當；無是；則物無不是。物無",
    "T45n1858_001:0154b07": "不是，故是而無是；物無不當，故當而無當。故",
    "T45n1858_001:0154b08": "經云：「盡見諸法而無所見。」",
    "T45n1858_001:0154b09": "難曰：聖心非不能是，誠以無是可是。雖無是",
    "T45n1858_001:0154b10": "可是，故當是於無是矣。是以經云「真諦無相",
    "T45n1858_001:0154b11": "故般若無知」者，誠以般若無有有相之知。若",
    "T45n1858_001:0154b12": "以無相為無相，有何累於真諦耶？答曰：聖人",
    "T45n1858_001:0154b13": "無無相也。何者？若以無相為無相，無相即為",
    "T45n1858_001:0154b14": "相。捨有而之無，譬猶逃峰而赴󱐙，俱不免於",
    "T45n1858_001:0154b15": "患矣。是以至人處有而不有，居無而不無。雖",
    "T45n1858_001:0154b16": "不取於有無，然亦不捨於有無。所以和光塵",
    "T45n1858_001:0154b17": "勞，周旋五趣，寂然而往，怕爾而來，恬淡無",
    "T45n1858_001:0154b18": "為而無不為。",
    "T45n1858_001:0154b19": "難曰：聖心雖無知，然其應會之道不差。是以",
    "T45n1858_001:0154b20": "可應者應之，不可應者存之。然則聖心有時",
    "T45n1858_001:0154b21": "而生、有時而滅。可得然乎？答曰：生滅者，生",
    "T45n1858_001:0154b22": "滅心也。聖人無心，生滅焉起？然非無心，但是",
    "T45n1858_001:0154b23": "無心心耳；又非不應，但是不應應耳。是以聖",
    "T45n1858_001:0154b24": "人應會之道，則信若四時之質。直以虛無為",
    "T45n1858_001:0154b25": "體，斯不可得而生、不可得而滅也。",
    "T45n1858_001:0154b26": "難曰：聖智之無、惑智之無，俱無生滅。何以異",
    "T45n1858_001:0154b27": "之？答曰：聖智之無者，無知；惑智之無者，知",
    "T45n1858_001:0154b28": "無。其無雖同，所以無者，異也。何者？夫聖心虛",
    "T45n1858_001:0154b29": "靜，無知可無，可曰無知，非謂知無。惑智有",
    "T45n1858_001:0154c01": "知，故有知可無，可謂知無，非曰無知也。無",
    "T45n1858_001:0154c02": "知，即般若之無也；知無，即真諦之無也。是以",
    "T45n1858_001:0154c03": "般若之與真諦，言用，即同而異；言寂，即異而",
    "T45n1858_001:0154c04": "同。同，故無心於彼此；異，故不失於照功。是以",
    "T45n1858_001:0154c05": "辨同者同於異，辨異者異於同，斯則不可得",
    "T45n1858_001:0154c06": "而異、不可得而同也。何者？內有獨鑒之明，外",
    "T45n1858_001:0154c07": "有萬法之實。萬法雖實，然非照不得。內外相",
    "T45n1858_001:0154c08": "與以成其照功，此則聖所不能同；用也。內雖",
    "T45n1858_001:0154c09": "照而無知，外雖實而無相。內外寂然，相與俱",
    "T45n1858_001:0154c10": "無，此則聖所不能異；寂也。是以經云「諸法不",
    "T45n1858_001:0154c11": "異」者，豈曰續鳧截鶴、夷嶽盈󱐙，然後無異哉？",
    "T45n1858_001:0154c12": "誠以不異於異，故雖異而不異也。故經云：「甚",
    "T45n1858_001:0154c13": "奇，世尊！於無異法中而說諸法異。」又云：「般若",
    "T45n1858_001:0154c14": "與諸法，亦不一相，亦不異相。」信矣。",
    "T45n1858_001:0154c15": "難曰：論云「言用則異，言寂則同。」未詳般若之",
    "T45n1858_001:0154c16": "內，則有用寂之異乎？答曰：用即寂、寂即用，",
    "T45n1858_001:0154c17": "用寂體一，同出而異名；更無無用之寂而主",
    "T45n1858_001:0154c18": "於用也。是以智彌昧，照逾明；神彌靜，應逾",
    "T45n1858_001:0154c19": "動。豈曰明昧動靜之異哉？故《成具》云：「不為",
    "T45n1858_001:0154c20": "而過為。」《寶積》曰：「無心無識，無不覺知。」斯則窮",
    "T45n1858_001:0154c21": "神盡智，極象外之談也。即之明文，聖心可知",
    "T45n1858_001:0154c22": "矣。",
    "T45n1858_001:0154c23": "般若無知論終",
    "T45n1858_001:0154c24": "劉遺民書問附劉遺民書問附",
    "T45n1858_001:0154c25": "遺民和南：頃餐徽聞，有懷遙佇。歲未寒嚴，體",
    "T45n1858_001:0154c26": "中如何？音寄壅隔，增用抱蘊。弟子沈痾草",
    "T45n1858_001:0154c27": "澤，常有弊瘵耳。因慧明道人北遊，裁通其情。",
    "T45n1858_001:0154c28": "古人不以形疏致淡，悟涉則親。是以雖復江",
    "T45n1858_001:0154c29": "山悠邈，不面當年，至於企懷風味，鏡心象迹，",
    "T45n1858_001:0155a01": "佇悅之勤，良以深矣。緬然無因，瞻霞永歎，順",
    "T45n1858_001:0155a02": "時愛敬。冀因行李，數有承問。伏願彼大眾康",
    "T45n1858_001:0155a03": "和！外國法師休納！上人以悟發之器而遘",
    "T45n1858_001:0155a04": "茲淵對，想開究之功，足以盡過半之思。故以",
    "T45n1858_001:0155a05": "每惟乖闊，憤愧何深。此山僧清常，道戒彌勵，",
    "T45n1858_001:0155a06": "禪隱之餘則惟研惟講。恂恂穆穆，故可樂矣。",
    "T45n1858_001:0155a07": "弟子既以遂宿心，而覩茲上軌，感寄之誠，日",
    "T45n1858_001:0155a08": "月銘至。遠法師頃恒履宜，思業精詣，乾乾宵",
    "T45n1858_001:0155a09": "夕。自非道用潛流，理為神御，孰以過順之年，",
    "T45n1858_001:0155a10": "湛氣若茲之勤？所以憑慰既深，仰謝逾絕。去",
    "T45n1858_001:0155a11": "年夏末，始見生上人示《無知論》。才運清俊，旨",
    "T45n1858_001:0155a12": "中沈允，推涉聖文，婉而有歸。披味殷勤，不能",
    "T45n1858_001:0155a13": "釋手。直可謂浴心方等之淵，而悟懷絕冥之",
    "T45n1858_001:0155a14": "肆者矣！若令此辨遂通，則般若眾流，殆不言",
    "T45n1858_001:0155a15": "而會。可不欣乎！可不欣乎！夫理微者辭險，",
    "T45n1858_001:0155a16": "唱獨者應希。苟非絕言象之表者，將以存象",
    "T45n1858_001:0155a17": "而致乖乎？意謂，答以緣求智之章，婉轉窮盡，",
    "T45n1858_001:0155a18": "極為精巧，無所間然矣。但暗者難以頓曉，猶",
    "T45n1858_001:0155a19": "有餘疑一兩，今輒題之如別。想從容之暇，復",
    "T45n1858_001:0155a20": "能麁為釋之。論序云：「般若之體，非有非無。虛",
    "T45n1858_001:0155a21": "不失照，照不失虛。故曰不動等覺而建立諸",
    "T45n1858_001:0155a22": "法。」下章云：「異乎人者神明，故不可以事相求",
    "T45n1858_001:0155a23": "之耳。」又云：「用即寂、寂即用。神彌靜，應逾動。」",
    "T45n1858_001:0155a24": "夫聖心冥寂，理極同無。不疾而疾，不徐而徐。",
    "T45n1858_001:0155a25": "是以知不廢寂、寂不廢知，未始不寂、未始不",
    "T45n1858_001:0155a26": "知。故其運物，成功化世之道。雖處有名之中，",
    "T45n1858_001:0155a27": "而遠與無名同。斯理之玄，固常所彌昧者矣。",
    "T45n1858_001:0155a28": "但今談者，所疑於高論之旨，欲求聖心之異：",
    "T45n1858_001:0155a29": "為謂窮靈極數妙盡冥符耶？為將心體自然",
    "T45n1858_001:0155b01": "靈怕獨感耶？若窮靈極數妙盡冥符，則寂",
    "T45n1858_001:0155b02": "照之名，故是定慧之體耳。若心體自然靈怕",
    "T45n1858_001:0155b03": "獨感，則群數之應，固以幾乎息矣。夫心數既",
    "T45n1858_001:0155b04": "玄而孤運其照，神湻化表而慧明獨存。當有",
    "T45n1858_001:0155b05": "深證，可試為辨之。疑者當以撫會應機覩變",
    "T45n1858_001:0155b06": "之知，不可謂之不有矣。而論旨云「本無惑取",
    "T45n1858_001:0155b07": "之知」，而未釋所以不取之理。謂宜先定聖心",
    "T45n1858_001:0155b08": "所以應會之道，為當唯照無相耶？為當咸覩",
    "T45n1858_001:0155b09": "其變耶？若覩其變，則異乎無相；若唯照無相，",
    "T45n1858_001:0155b10": "則無會可撫。既無會可撫，而有撫會之功。意",
    "T45n1858_001:0155b11": "有未悟，幸復誨之。論云「無當，則物無不當；",
    "T45n1858_001:0155b12": "無是，則物無不是。物無不是，故是而無是；物",
    "T45n1858_001:0155b13": "無不當，故當而無當。」夫無當而物無不當，乃",
    "T45n1858_001:0155b14": "所以為至當；無是而物無不是，乃所以為真",
    "T45n1858_001:0155b15": "是。豈有真是而非是、至當而非當，而云當而",
    "T45n1858_001:0155b16": "無當、是而無是耶？若謂至當非常當，真是非",
    "T45n1858_001:0155b17": "常是，此蓋悟、惑之言本異耳，固論旨所以不",
    "T45n1858_001:0155b18": "明也。願復重喻，以祛其惑矣。論至日，即與遠",
    "T45n1858_001:0155b19": "法師詳省之，法師亦好相領得意。但標位似",
    "T45n1858_001:0155b20": "各有本，或當不必理盡同矣。頃兼以班諸有",
    "T45n1858_001:0155b21": "懷，屢有擊其節者，而恨不得與斯人同時也。",
    "T45n1858_001:0155b22": "答劉遺民書答劉遺民書",
    "T45n1858_001:0155b23": "不面在昔，佇想用勞。慧明道人至，得去年十",
    "T45n1858_001:0155b24": "二月疏并問。披尋返覆，欣若暫對。涼風屆",
    "T45n1858_001:0155b25": "節，頃常如何？貪道勞疾，多不住耳。信南返不",
    "T45n1858_001:0155b26": "悉。八月十五日。釋僧肇疏答。服像雖殊，妙期",
    "T45n1858_001:0155b27": "不二；江山雖緬，理契則隣。所以望途致想，虛",
    "T45n1858_001:0155b28": "襟有寄。君既遂嘉遯之志，標越俗之美，獨恬",
    "T45n1858_001:0155b29": "事外，歡足方寸。每一言集，何嘗不遠喻林下",
    "T45n1858_001:0155c01": "之雅詠，高致悠然。清散未期，厚自保愛。每因",
    "T45n1858_001:0155c02": "行李，數有承問。願彼山僧無恙，道俗通佳。承",
    "T45n1858_001:0155c03": "遠法師之勝常，以為欣慰。雖未清承，然服膺",
    "T45n1858_001:0155c04": "高軌。企佇之勤，為日久矣。公以過順之年，湛",
    "T45n1858_001:0155c05": "氣彌厲，養徒幽巖，抱一沖谷，遐邇仰詠，何美",
    "T45n1858_001:0155c06": "如之！每亦翹想一隅，懸庇霄岸。無由寫敬，致",
    "T45n1858_001:0155c07": "慨良深！君清對終日，快有悟心之歡也。即此",
    "T45n1858_001:0155c08": "大眾尋常，什法師如宜。秦王道性自然，天",
    "T45n1858_001:0155c09": "機邁俗，城塹三寶，弘道是務。由使異典、勝僧",
    "T45n1858_001:0155c10": "方遠而至，靈鷲之風萃於茲土。領公遠舉，乃",
    "T45n1858_001:0155c11": "千載之津梁也。於西域還，得方等新經二百",
    "T45n1858_001:0155c12": "餘部，請大乘禪師一人、三藏法師一人、毘婆",
    "T45n1858_001:0155c13": "沙法師二人。什法師於大石寺出新至諸經，",
    "T45n1858_001:0155c14": "法藏淵曠，日有異聞。禪師於瓦官寺教習禪",
    "T45n1858_001:0155c15": "道，門徒數百，夙夜匪懈，邕邕蕭蕭，致可欣",
    "T45n1858_001:0155c16": "樂。三藏法師於中寺出律藏，本末精悉，若覩",
    "T45n1858_001:0155c17": "初制。毘婆沙法師於石羊寺出《舍利弗阿毘",
    "T45n1858_001:0155c18": "曇》胡本，雖未及譯，時問中事，發言新奇。貧道",
    "T45n1858_001:0155c19": "一生，猥參嘉運，遇茲盛化。自恨不覩釋迦",
    "T45n1858_001:0155c20": "祇桓之集，餘復何恨？而慨不得與清勝君子",
    "T45n1858_001:0155c21": "同斯法集耳。生上人頃在此同止數年，至於",
    "T45n1858_001:0155c22": "言話之際，常相稱詠。中途還南，君得與相見。",
    "T45n1858_001:0155c23": "未更近問，惘悒何言！威道人至，得君《念佛三",
    "T45n1858_001:0155c24": "昧詠》，并得遠法師《三昧詠》及〈序〉。此作興寄既",
    "T45n1858_001:0155c25": "高，辭致清婉。能文之士，率稱其美。可謂游涉",
    "T45n1858_001:0155c26": "聖門，扣玄關之唱也。君與法師當數有文集，",
    "T45n1858_001:0155c27": "因來何少？什法師以午年出《維摩經》，貧道",
    "T45n1858_001:0155c28": "時預聽次；參承之暇，輒復條記成言，以為",
    "T45n1858_001:0155c29": "注解。辭雖不文，然義承有本。今因信持一本",
    "T45n1858_001:0156a01": "往南。君閑詳，試可取看。來問婉切，難為郢",
    "T45n1858_001:0156a02": "人。貧道思不關微，兼拙於筆語。且至趣無言，",
    "T45n1858_001:0156a03": "言必乖趣。云云不已，竟何所辨？聊以狂言，示",
    "T45n1858_001:0156a04": "詶來旨耳。疏云「稱聖心冥寂，理極同無。雖處",
    "T45n1858_001:0156a05": "有名之中，而遠與無名同。」斯理之玄，固常",
    "T45n1858_001:0156a06": "彌昧者。以此為懷，自可忘言內得，取定方寸。",
    "T45n1858_001:0156a07": "復何足以人情之所異，而求聖心之異乎。疏",
    "T45n1858_001:0156a08": "曰「談者謂窮靈極數妙盡冥符，別寂照之名，",
    "T45n1858_001:0156a09": "故是定慧之體耳。若心體自然靈怕獨感，則",
    "T45n1858_001:0156a10": "羣數之應固以幾乎息矣。」意謂，妙盡冥符，不",
    "T45n1858_001:0156a11": "可以定慧為名；靈怕獨感；不可稱羣數以",
    "T45n1858_001:0156a12": "息。兩言雖殊，妙用常一。迹我而乘，在聖不殊",
    "T45n1858_001:0156a13": "也。何者？夫聖人玄心默照，理極同無。既曰",
    "T45n1858_001:0156a14": "為同，同無不極。何有同無之極，而有定慧之",
    "T45n1858_001:0156a15": "名？定慧之名，非同外之稱也。若稱生同內，",
    "T45n1858_001:0156a16": "有稱非同；若稱生同外，稱非我也。又聖心虛",
    "T45n1858_001:0156a17": "微，妙絕常境。感無不應，會無不通。冥機潛",
    "T45n1858_001:0156a18": "運，其用不勤。群數之應，亦何為而息耶？且夫",
    "T45n1858_001:0156a19": "心之有也，以其有有。有不自有，故聖心不有",
    "T45n1858_001:0156a20": "有。不有有，故有無有。有無有，故則無無。無",
    "T45n1858_001:0156a21": "無，故聖人不有不無。不有不無，其神乃虛。",
    "T45n1858_001:0156a22": "何者？夫有也、無也，心之影響也。言也、象也，影",
    "T45n1858_001:0156a23": "響之所攀緣也。有無既廢，則心無影響。影響",
    "T45n1858_001:0156a24": "既淪，則言象莫測。言象莫測，則道絕群方。道",
    "T45n1858_001:0156a25": "絕群方，故能窮靈極數。窮靈極數，乃曰妙盡。",
    "T45n1858_001:0156a26": "妙盡之道，本乎無寄。夫無寄在乎冥寂，冥",
    "T45n1858_001:0156a27": "絕故虛以通之；妙盡存乎極數，極數故數",
    "T45n1858_001:0156a28": "以應之。數以應之，故動與事會；虛以通之，",
    "T45n1858_001:0156a29": "故道超名外。道超名外，因謂之無；動與事會，",
    "T45n1858_001:0156b01": "因謂之有。因謂之有者，應夫真有，強謂之然",
    "T45n1858_001:0156b02": "耳。彼何然哉？故經云：「聖智無知而無所不知，",
    "T45n1858_001:0156b03": "無為而無所不為。」此無言無相寂滅之道。豈",
    "T45n1858_001:0156b04": "曰有而為有、無而為無？動而乖靜、靜而廢用",
    "T45n1858_001:0156b05": "耶？而今談者多即言以定旨，尋大方而徵隅，",
    "T45n1858_001:0156b06": "懷前識以標玄，存所存之必當。是以聞聖有",
    "T45n1858_001:0156b07": "知，謂之有心；聞聖無知；謂等大虛。有無之",
    "T45n1858_001:0156b08": "境，邊見所存，豈是處中莫二之道乎！何者？萬",
    "T45n1858_001:0156b09": "物雖殊，然性本常一；不可而物，然非不物。可",
    "T45n1858_001:0156b10": "物於物，則名相異陳；不物於物，則物而即真。",
    "T45n1858_001:0156b11": "是以聖人不物於物、不非物於物。不物於物，",
    "T45n1858_001:0156b12": "物非有也；不非物於物，物非無也。非有，所",
    "T45n1858_001:0156b13": "以不取；非無，所以不捨。不捨，故妙存即真；不",
    "T45n1858_001:0156b14": "取，故名相靡因。名相靡因，非有知也；妙存即",
    "T45n1858_001:0156b15": "真，非無知也。故經云：「般若於諸法，無取無",
    "T45n1858_001:0156b16": "捨，無知無不知。」此攀緣之外、絕心之域，而欲",
    "T45n1858_001:0156b17": "以有無詰者，不亦遠乎！請詰夫陳有無者。夫",
    "T45n1858_001:0156b18": "智之生也，極於相內。法本無相，聖智何知？世",
    "T45n1858_001:0156b19": "稱無知者，謂等木石、太虛、無情之流。靈鑒幽",
    "T45n1858_001:0156b20": "燭，形於未兆，道無隱機，寧曰無知？且無知",
    "T45n1858_001:0156b21": "生於無知，無無知也，無有知也。無有知也，謂",
    "T45n1858_001:0156b22": "之非有；無無知也，謂之非無。所以虛不失照、",
    "T45n1858_001:0156b23": "照不失虛，怕然永寂，靡執靡拘。孰能動之",
    "T45n1858_001:0156b24": "令有、靜之使無耶？故經云：「真般若者，非有",
    "T45n1858_001:0156b25": "非無，無起無滅，不可說示於人。」何則？言其非",
    "T45n1858_001:0156b26": "有者，言其非是有，非謂是非有；言其非無者，",
    "T45n1858_001:0156b27": "言其非是無，非謂是非無。非有，非非有；非無，",
    "T45n1858_001:0156b28": "非非無。是以須菩提終日說般若，而云無所",
    "T45n1858_001:0156b29": "說。此絕言之道，知何以傳？庶參玄君子，有以",
    "T45n1858_001:0156c01": "會之耳！又云「宜先定聖心所以應會之道，為",
    "T45n1858_001:0156c02": "當唯照無相耶？為當咸覩其變耶？」談者似謂",
    "T45n1858_001:0156c03": "無相與變，其旨不一，覩變則異乎無相，照無",
    "T45n1858_001:0156c04": "相則失於撫會。然則即真之義，或有滯也。經",
    "T45n1858_001:0156c05": "云：「色不異空，空不異色。色即是空，空即是",
    "T45n1858_001:0156c06": "色。」若如來旨，觀色空時，應一心見色、一心",
    "T45n1858_001:0156c07": "見空。若一心見色，則唯色非空；若一心見",
    "T45n1858_001:0156c08": "空，則唯空非色。然則空色兩陳，莫定其本也。",
    "T45n1858_001:0156c09": "是以經云「非色」者，誠以非色於色，不非色於",
    "T45n1858_001:0156c10": "非色。若非色於非色，太虛則非色，非色何所",
    "T45n1858_001:0156c11": "明？若以非色於色，即非色不異色。非色不異",
    "T45n1858_001:0156c12": "色，色即為非色。故知變即無相，無相即變。群",
    "T45n1858_001:0156c13": "情不同，故教迹有異耳。考之玄籍，本之聖意，",
    "T45n1858_001:0156c14": "豈復真偽殊心、空有異照耶！是以照無相，不",
    "T45n1858_001:0156c15": "失撫會之功；覩變動，不乖無相之旨。造有，不",
    "T45n1858_001:0156c16": "異無；造無，不異有。未嘗不有，未嘗不無，故",
    "T45n1858_001:0156c17": "曰「不動等覺而建立諸法」。以此而推，寂用何",
    "T45n1858_001:0156c18": "妨！如之何謂覩變之知，異無相之照乎，恐談",
    "T45n1858_001:0156c19": "者脫謂空有兩心，靜躁殊用，故言覩變之知，",
    "T45n1858_001:0156c20": "不可謂之不有耳。若能捨已心於封內，尋玄",
    "T45n1858_001:0156c21": "機於事外，齊萬有於一虛，曉至虛之非無者，",
    "T45n1858_001:0156c22": "當言至人終日應會，與物推移，乘運撫化，未",
    "T45n1858_001:0156c23": "始為有也。聖心若此，何有可取而曰「未釋",
    "T45n1858_001:0156c24": "不取之理」。又云「無是乃所以為真是，無當乃",
    "T45n1858_001:0156c25": "所以為至當。」亦可如來言耳。若能無心於為",
    "T45n1858_001:0156c26": "是，而是於無是，無心於為當，而當於無當者，",
    "T45n1858_001:0156c27": "則終日是，不乖於無是；終日當，不乖於無當。",
    "T45n1858_001:0156c28": "但恐有是於無是、有當於無當，所以為患耳。",
    "T45n1858_001:0156c29": "何者？若真是可是、至當可當，則名相以形，美",
    "T45n1858_001:0157a01": "惡是生。生生奔競，孰與止之？是以聖人空洞",
    "T45n1858_001:0157a02": "其懷，無識無知。然居動用之域，而止無為",
    "T45n1858_001:0157a03": "之境，處有名之內，而宅絕言之鄉。寂寥虛曠，",
    "T45n1858_001:0157a04": "莫可以形名得，若斯而已矣。乃曰真是可",
    "T45n1858_001:0157a05": "是、至當可當，未喻雅旨也。恐是當之生，物謂",
    "T45n1858_001:0157a06": "之然，彼自不然，何足以然耳。夫言迹之興，",
    "T45n1858_001:0157a07": "異途之所由生也。而言有所不言，迹有所不",
    "T45n1858_001:0157a08": "迹。是以善言言者，求言所不能言；善迹迹者，",
    "T45n1858_001:0157a09": "尋迹所不能迹。至理虛玄，擬心已差，況乃有",
    "T45n1858_001:0157a10": "言，恐所示轉遠。庶通心君子，有以相期於文",
    "T45n1858_001:0157a11": "外耳。",
    "T45n1858_001:0157a12": "4 涅槃無名論涅槃無名論第四",
    "T45n1858_001:0157a13": "表上秦主姚興",
    "T45n1858_001:0157a14": "僧肇言：肇聞天得一以清，地得一以寧，君王",
    "T45n1858_001:0157a15": "得一以治天下。伏惟陛下！叡哲欽明，道與",
    "T45n1858_001:0157a16": "神會；妙契環中，理無不統；游刃萬機，弘道終",
    "T45n1858_001:0157a17": "日；威被蒼生，垂文作則。所以域中有四大，而",
    "T45n1858_001:0157a18": "王居一焉。涅槃之道，蓋是三乘之所歸，方等",
    "T45n1858_001:0157a19": "之淵府。渺漭希夷，絕視聽之域；幽致虛玄，殆",
    "T45n1858_001:0157a20": "非群情之所測。肇以人微，猥蒙國恩，得閑居",
    "T45n1858_001:0157a21": "學肆，在什公門下十有餘載。雖眾經殊致，勝",
    "T45n1858_001:0157a22": "趣非一，然涅槃一義，常以聽習為先。但肇才",
    "T45n1858_001:0157a23": "識闇短，雖屢蒙誨喻，猶懷疑漠漠。為竭愚不",
    "T45n1858_001:0157a24": "已，亦如似有解。然未經高勝先唱，不敢自",
    "T45n1858_001:0157a25": "決。不幸什公去世，諮參無所，以為永慨。而陛",
    "T45n1858_001:0157a26": "下聖德不孤，獨與什公神契，目擊道存，快盡",
    "T45n1858_001:0157a27": "其中方寸，故能振彼玄風以啟末俗。一日遇",
    "T45n1858_001:0157a28": "蒙〈答安城候姚嵩書問無為宗極〉：「何者？夫眾",
    "T45n1858_001:0157a29": "生所以久流轉生死者，皆由著欲故也。若欲",
    "T45n1858_001:0157b01": "止於心，即無復於生死。既無生死，潛神玄默，",
    "T45n1858_001:0157b02": "與虛空合其德，是名涅槃矣。既曰涅槃，復何",
    "T45n1858_001:0157b03": "容有名於其間哉！」斯乃窮微言之美，極象外",
    "T45n1858_001:0157b04": "之談者也。自非道參文殊、德慈侔氏，孰能",
    "T45n1858_001:0157b05": "宣揚玄道、為法城塹，使夫大教卷而復舒，",
    "T45n1858_001:0157b06": "幽旨淪而更顯。尋玩殷勤，不能暫捨。欣悟交",
    "T45n1858_001:0157b07": "懷，手舞弗暇。豈直當時之勝軌，方乃累劫之",
    "T45n1858_001:0157b08": "津梁矣。然聖旨淵玄，理微言約。可以匠彼先",
    "T45n1858_001:0157b09": "進、拯拔高士；懼言題之流，或未盡上意。庶擬",
    "T45n1858_001:0157b10": "孔易十翼之作，豈貪豐文，圖以弘顯幽旨。輒",
    "T45n1858_001:0157b11": "作《涅槃無名論》，論有九折十演，博采眾經，",
    "T45n1858_001:0157b12": "託證成喻。以仰述陛下無名之致，豈曰關詣",
    "T45n1858_001:0157b13": "神心，窮究遠當。聊以擬議玄門，班喻學徒耳。",
    "T45n1858_001:0157b14": "論末章云：「諸家通第一義諦，皆云廓然空寂，",
    "T45n1858_001:0157b15": "無有聖人。吾常以為太甚徑庭、不近人情。若",
    "T45n1858_001:0157b16": "無聖人，知無者誰？」實如明詔！實如明詔！夫道，",
    "T45n1858_001:0157b17": "恍惚窈冥，其中有精。若無聖人，誰與道遊？頃",
    "T45n1858_001:0157b18": "諸學徒，莫不躊躇道門，怏怏此旨，懷疑終",
    "T45n1858_001:0157b19": "日，莫之能正。幸遭高判，宗徒𢄶然；扣關之",
    "T45n1858_001:0157b20": "儔，蔚登玄室。真可謂法輪再轉於閻浮，道光",
    "T45n1858_001:0157b21": "重映於千載者矣。今演論之作旨，曲辨涅槃",
    "T45n1858_001:0157b22": "無名之體，寂彼廓然排方外之談。條牒如",
    "T45n1858_001:0157b23": "左，謹以仰呈。若少參聖旨，願勅存記；如其有",
    "T45n1858_001:0157b24": "差，伏承指授。僧肇言。泥曰、泥洹、涅槃，此三",
    "T45n1858_001:0157b25": "名前後異出，蓋是楚夏不同耳。云涅槃，音正",
    "T45n1858_001:0157b26": "也。",
    "T45n1858_001:0157b27": "　　九折十演者",
    "T45n1858_001:0157b28": "1 開宗開宗第一",
    "T45n1858_001:0157b29": "無名曰：經稱有餘涅槃、無餘涅槃者，秦言無",
    "T45n1858_001:0157c01": "為，亦名滅度。無為者，取乎虛無寂寞，妙絕於",
    "T45n1858_001:0157c02": "有為。滅度者，言其大患永滅，超度四流。斯蓋",
    "T45n1858_001:0157c03": "是鏡像之所歸，絕稱之幽宅也。而曰有餘、",
    "T45n1858_001:0157c04": "無餘者，良是出處之異號，應物之假名耳。余",
    "T45n1858_001:0157c05": "嘗試言之。夫涅槃之為道也，寂寥虛矌，不可",
    "T45n1858_001:0157c06": "以形名得；微妙無相，不可以有心知。超群有",
    "T45n1858_001:0157c07": "以幽升，量太虛而永久，隨之弗得其蹤，迎之",
    "T45n1858_001:0157c08": "罔眺其首，六趣不能攝其生，力負無以化其",
    "T45n1858_001:0157c09": "體。潢漭惚恍，若存若往，五目不覩其容，二",
    "T45n1858_001:0157c10": "聽不聞其響。冥冥窈窅，誰見誰曉？彌綸靡所",
    "T45n1858_001:0157c11": "不在，而獨曳於有無之表。然則言之者失其",
    "T45n1858_001:0157c12": "真，知之者反其愚，有之者乖其性，無之者",
    "T45n1858_001:0157c13": "傷其軀。所以釋迦掩室於摩竭，淨名杜口於",
    "T45n1858_001:0157c14": "毘耶，須菩提唱無說以顯道，釋梵絕聽而雨",
    "T45n1858_001:0157c15": "華；斯皆理為神御，故口以之而默，豈曰無",
    "T45n1858_001:0157c16": "辯？辯所不能言也。經云：「真解脫者，離於言",
    "T45n1858_001:0157c17": "數，寂滅永安，無始無終，不晦不明，不寒不",
    "T45n1858_001:0157c18": "暑，湛若虛空，無名無說。」論曰：「涅槃非有，亦",
    "T45n1858_001:0157c19": "復非無。言語道斷，心行處滅。」尋夫經論之",
    "T45n1858_001:0157c20": "作，豈虛搆哉？果有其所以不有，故不可得而",
    "T45n1858_001:0157c21": "有；有其所以不無，故不可得而無耳。何者？本",
    "T45n1858_001:0157c22": "之有境，則五陰永滅；推之無鄉，而幽靈不竭。",
    "T45n1858_001:0157c23": "幽靈不竭，則抱一湛然；五陰永滅，則萬累都",
    "T45n1858_001:0157c24": "捐。萬累都捐，故與道通洞；抱一湛然，故神而",
    "T45n1858_001:0157c25": "無功。神而無功，故至功常存；與道通洞，故",
    "T45n1858_001:0157c26": "沖而不改。沖而不改，故不可為有；至功常存，",
    "T45n1858_001:0157c27": "故不可為無。然則有無絕於內，稱謂淪於外，",
    "T45n1858_001:0157c28": "視聽之所不暨，四空之所昏昧，恬焉而夷，",
    "T45n1858_001:0157c29": "怕焉而泰，九流於是乎交歸，眾聖於是乎冥",
    "T45n1858_001:0158a01": "會。斯乃希夷之境、太玄之鄉。而欲以有無題",
    "T45n1858_001:0158a02": "榜，標其方域而語其神道者，不亦邈哉！",
    "T45n1858_001:0158a03": "2 覈體覈體第二",
    "T45n1858_001:0158a04": "有名曰：夫名號不虛生，稱謂不自起。經稱有",
    "T45n1858_001:0158a05": "餘涅槃、無餘涅槃者，蓋是返本之真名，神道",
    "T45n1858_001:0158a06": "之妙稱者也。請試陳之。有餘者，謂如來大覺",
    "T45n1858_001:0158a07": "始興，法身初建，澡八解之清流，憩七覺之茂",
    "T45n1858_001:0158a08": "林，積萬善於曠劫，蕩無始之遺塵，三明鏡於",
    "T45n1858_001:0158a09": "內，神光照於外，結僧那於始心，終大悲以",
    "T45n1858_001:0158a10": "赴難。仰攀玄根，俯提弱喪，超邁三域，獨蹈大",
    "T45n1858_001:0158a11": "方。啟八正之平路，坦眾庶之夷途，騁六通之",
    "T45n1858_001:0158a12": "神驥，乘五衍之安車。至能出生入死，與物推",
    "T45n1858_001:0158a13": "移，道無不洽，德無不施。窮化母之始物，極",
    "T45n1858_001:0158a14": "玄樞之妙用，廓虛宇於無疆，耀薩雲於幽燭，",
    "T45n1858_001:0158a15": "將絕朕於九止，永淪太虛，而有餘緣不盡，餘",
    "T45n1858_001:0158a16": "迹不泯。業報猶魂，聖智尚存。此有餘涅槃也。",
    "T45n1858_001:0158a17": "經曰：「陶治塵滓，如鍊真金。萬累都盡，而靈",
    "T45n1858_001:0158a18": "覺獨存。」無餘者，謂至人教緣都訖，靈照永滅，",
    "T45n1858_001:0158a19": "廓爾無朕，故曰無餘。何則？夫大患莫若於有",
    "T45n1858_001:0158a20": "身，故滅身以歸無；勞勤莫先於有智，故絕智",
    "T45n1858_001:0158a21": "以淪虛。然則智以形倦，形以智勞，輪轉修途，",
    "T45n1858_001:0158a22": "疲而弗已。經曰：「智為雜毒，形為桎梏。淵默以",
    "T45n1858_001:0158a23": "之而遼，患難以之而起。」所以至人灰身滅智，",
    "T45n1858_001:0158a24": "捐形絕慮。內無機照之勤，外息大患之本，超",
    "T45n1858_001:0158a25": "然與群有永分，渾爾與太虛同體。寂焉無聞，",
    "T45n1858_001:0158a26": "怕爾無兆，冥冥長往，莫知所之。其猶燈盡",
    "T45n1858_001:0158a27": "火滅，膏明俱竭。此無餘涅槃也。經云：「五陰永",
    "T45n1858_001:0158a28": "盡，譬如燈滅。」然則有餘可以有稱，無餘可以",
    "T45n1858_001:0158a29": "無名。無名立，則宗虛者欣尚於沖默；有稱生，",
    "T45n1858_001:0158b01": "則懷德者彌仰於聖功。斯乃誥典之所垂文，",
    "T45n1858_001:0158b02": "先聖之所軌轍。而曰有無絕於內，稱謂淪於",
    "T45n1858_001:0158b03": "外，視聽之所不暨，四空之所昏昧。使夫懷德",
    "T45n1858_001:0158b04": "者自絕，宗虛者靡託。無異杜耳目於胎殼，掩",
    "T45n1858_001:0158b05": "玄象於雲霄外，而責宮商之異，辯玄素之殊",
    "T45n1858_001:0158b06": "者也。子徒知遠推至人於有無之表，高韻絕",
    "T45n1858_001:0158b07": "唱於形名之外，而論旨竟莫知所歸，幽途故",
    "T45n1858_001:0158b08": "自蘊而未顯。靜思幽尋，寄懷無所，豈所謂朗",
    "T45n1858_001:0158b09": "大明於冥室，奏玄響於無聞者哉！",
    "T45n1858_001:0158b10": "3 位體位體第三",
    "T45n1858_001:0158b11": "無名曰：有餘、無餘者，蓋是涅槃之外稱，應物",
    "T45n1858_001:0158b12": "之假名耳；而存稱謂者封名，志器象者耽",
    "T45n1858_001:0158b13": "形。名也極於題目，形也盡於方圓；方圓有所",
    "T45n1858_001:0158b14": "不寫，題目有所不傳。焉可以名於無名，而形",
    "T45n1858_001:0158b15": "於無形者哉。難序云：「有餘、無餘者，信是權寂",
    "T45n1858_001:0158b16": "致教之本意，亦是如來隱顯之誠跡也。但未",
    "T45n1858_001:0158b17": "是玄寂絕言之幽致，又非至人環中之妙術",
    "T45n1858_001:0158b18": "耳。」子獨不聞正觀之說歟？維摩詰言：「我觀如",
    "T45n1858_001:0158b19": "來無始無終，六入已過、三界已出，不在方、不",
    "T45n1858_001:0158b20": "離方，非有為、非無為，不可以識識、不可以智",
    "T45n1858_001:0158b21": "知，無言無說，心行處滅。以此觀者，乃名正",
    "T45n1858_001:0158b22": "觀；以他觀者。非見佛也。」《放光》云：「佛如虛空，",
    "T45n1858_001:0158b23": "無去無來，應緣而現，無有方所。」然則聖人之",
    "T45n1858_001:0158b24": "在天下也，寂莫虛無，無執無競，導而弗先，感",
    "T45n1858_001:0158b25": "而後應。譬猶幽谷之響、明鏡之像，對之弗知",
    "T45n1858_001:0158b26": "其所以來，隨之因識其所以往。恍焉而有，總",
    "T45n1858_001:0158b27": "焉而亡；動而逾寂，隱而彌彰；出幽入冥，變化",
    "T45n1858_001:0158b28": "無常。其為稱也，因應而作：顯迹為生，息迹為",
    "T45n1858_001:0158b29": "滅；生名有餘，滅名無餘。然則有無之稱本乎",
    "T45n1858_001:0158c01": "無名，無名之道於何不名？是以至人居方而",
    "T45n1858_001:0158c02": "方，止圓而圓，在天而天，處人而人。原夫能天",
    "T45n1858_001:0158c03": "能人者，豈天人之所能哉！果以非天非人，故",
    "T45n1858_001:0158c04": "能天能人耳。其為治也，故應而不為，因而",
    "T45n1858_001:0158c05": "不施。因而不施，故施莫之廣；應而不為，故為",
    "T45n1858_001:0158c06": "莫之大。為莫之大，故乃返於小成；施莫之廣，",
    "T45n1858_001:0158c07": "故乃歸乎無名。經曰：「菩提之道，不可圖度。高",
    "T45n1858_001:0158c08": "而無上，廣不可極；淵而無下，深不可測；大包",
    "T45n1858_001:0158c09": "天地，細入無間。」故謂之道。然則涅槃之道，",
    "T45n1858_001:0158c10": "不可以有無得之，明矣。而惑者覩神變，因謂",
    "T45n1858_001:0158c11": "之有；見滅度，便謂之無。有無之境，妄想之域，",
    "T45n1858_001:0158c12": "豈足以標榜玄道而語聖心者乎？意謂，至人",
    "T45n1858_001:0158c13": "寂怕無兆，隱顯同源，存不為有，亡不為無。",
    "T45n1858_001:0158c14": "何則？佛言：「吾無生不生，雖生不生；無形不",
    "T45n1858_001:0158c15": "形，雖形不形。」以知存不為有。經云：「菩薩入",
    "T45n1858_001:0158c16": "無盡三昧，盡見過去滅度諸佛。」又云：「入於",
    "T45n1858_001:0158c17": "涅槃而不般涅槃。」以知亡不為無。亡不為",
    "T45n1858_001:0158c18": "無，雖無而有；存不為有，雖有而無。雖有而",
    "T45n1858_001:0158c19": "無，故所謂非有；雖無而有，故所謂非無。然則",
    "T45n1858_001:0158c20": "涅槃之道，果出有無之域，絕言象之徑。斷",
    "T45n1858_001:0158c21": "矣！子乃云：「聖人患於有身，故滅身以歸無；勞",
    "T45n1858_001:0158c22": "勤莫先於有智，故絕智以淪虛。」無乃乖乎神",
    "T45n1858_001:0158c23": "極、傷於玄旨者也。經曰：「法身無象，應物而",
    "T45n1858_001:0158c24": "形；般若無知，對緣而照。」萬機頓赴而不撓其",
    "T45n1858_001:0158c25": "神，千難殊對而不干其慮，動若行雲，止猶谷",
    "T45n1858_001:0158c26": "神。豈有心於彼此、情係於動靜者乎？既無心",
    "T45n1858_001:0158c27": "於動靜，亦無象於去來。去來不以象，故無器",
    "T45n1858_001:0158c28": "而不形；動靜不以心，故無感而不應。然則",
    "T45n1858_001:0158c29": "心生於有心，象出於有象。象非我出，故金石",
    "T45n1858_001:0159a01": "流而不燋；心非我生，故日用而不動。紜紜",
    "T45n1858_001:0159a02": "自彼，於我何為？所以智周萬物而不勞，形",
    "T45n1858_001:0159a03": "充八極而無患，益不可盈、損不可虧，寧復痾",
    "T45n1858_001:0159a04": "癘中逵，壽極雙樹，靈竭天棺，體盡焚燎者哉！",
    "T45n1858_001:0159a05": "而惑者居見聞之境，尋殊應之迹，秉執規矩",
    "T45n1858_001:0159a06": "而擬大方。欲以智勞至人、形患大聖，謂捨",
    "T45n1858_001:0159a07": "有入無，因以名之。豈謂採微言於聽表，拔",
    "T45n1858_001:0159a08": "玄根於虛壤者哉？",
    "T45n1858_001:0159a09": "4 徵出徵出第四",
    "T45n1858_001:0159a10": "有名曰：夫渾元剖判，萬有參分。有既有矣，",
    "T45n1858_001:0159a11": "不得不無。無自不無，必因於有。所以高下相",
    "T45n1858_001:0159a12": "傾、有無相生，此乃自然之數，數極於是。以",
    "T45n1858_001:0159a13": "此而觀，化母所育理無幽顯，恢恑憰怪無",
    "T45n1858_001:0159a14": "非有也。有化而無，無非無也。然則有無之境，",
    "T45n1858_001:0159a15": "理無不統。經曰：「有無二法，攝一切法。」又稱三",
    "T45n1858_001:0159a16": "無為者，虛空、數緣盡、非數緣盡。數緣盡者，",
    "T45n1858_001:0159a17": "即涅槃也。而論云：「有無之表，別有妙道，妙於",
    "T45n1858_001:0159a18": "有無，謂之涅槃。」請覈妙道之本。果若有也，雖",
    "T45n1858_001:0159a19": "妙非無；雖妙非無，即入有境。果若無也，無即",
    "T45n1858_001:0159a20": "無差；無而無差，即入無境。總而括之、即而",
    "T45n1858_001:0159a21": "究之，無有異有而非無，無有異無而非有者。",
    "T45n1858_001:0159a22": "明矣。而曰「有無之外別有妙道，非有非無謂",
    "T45n1858_001:0159a23": "之涅槃。」吾聞其語，未即於心也。",
    "T45n1858_001:0159a24": "5 超境超境第五",
    "T45n1858_001:0159a25": "無名曰：有無之數，誠以法無不該、理無不統。",
    "T45n1858_001:0159a26": "然其所統，俗諦而已。經曰：「真諦何耶？涅槃",
    "T45n1858_001:0159a27": "道是。俗諦何耶？有無法是。」何則？有者有於",
    "T45n1858_001:0159a28": "無，無者無於有。有無所以稱有，無有所以稱",
    "T45n1858_001:0159a29": "無。然則有生於無、無生於有，離有無無、離無",
    "T45n1858_001:0159b01": "無有。有無相生。其猶高下相傾，有高必有下，",
    "T45n1858_001:0159b02": "有下必有高矣。然則有無雖殊，俱未免於有",
    "T45n1858_001:0159b03": "也。此乃言象之所以形，是非之所以生。豈",
    "T45n1858_001:0159b04": "是以統夫幽極、擬夫神道者乎！是以論稱出",
    "T45n1858_001:0159b05": "有無者，良以有無之數止乎六境之內，六",
    "T45n1858_001:0159b06": "境之內非涅槃之宅，故借出以祛之。庶悕",
    "T45n1858_001:0159b07": "道之流，髣髴幽途，託情絕域，得意忘言，體",
    "T45n1858_001:0159b08": "其非有非無。豈曰有無之外，別有一有而可",
    "T45n1858_001:0159b09": "稱哉？經曰「三無為」者，蓋是群生紛繞，生乎",
    "T45n1858_001:0159b10": "篤患；篤患之尤，莫先於有；絕有之稱，莫先於",
    "T45n1858_001:0159b11": "無，故借無以明其非有。明其非有，非謂無也。",
    "T45n1858_001:0159b12": "6 搜玄搜玄第六",
    "T45n1858_001:0159b13": "有名曰：論自云「涅槃既不出有無，又不在有",
    "T45n1858_001:0159b14": "無。」不在有無，則不可於有無得之矣；不出",
    "T45n1858_001:0159b15": "有無，則不可離有無求之矣。求之無所，便應",
    "T45n1858_001:0159b16": "都無。然復不無其道。其道不無，則幽途可尋。",
    "T45n1858_001:0159b17": "所以千聖同轍，未嘗虛返者也。其道既存，",
    "T45n1858_001:0159b18": "而曰不出不在，必有異旨。可得聞乎？",
    "T45n1858_001:0159b19": "7 妙存妙存第七",
    "T45n1858_001:0159b20": "無名曰：夫言由名起，名以相生。相因可相，無",
    "T45n1858_001:0159b21": "相無名；無名無說，無說無聞。經曰：「涅槃非",
    "T45n1858_001:0159b22": "法、非非法。無聞無說，非心所知。」吾何敢言",
    "T45n1858_001:0159b23": "之？而子欲聞之耶！雖然，善吉有言：「眾人若",
    "T45n1858_001:0159b24": "能以無心而受、無聽而聽者，吾當以無言言",
    "T45n1858_001:0159b25": "之。」庶述其言，亦可以言。淨名曰：「不離煩惱而",
    "T45n1858_001:0159b26": "得涅槃。」天女曰：「不出魔界而入佛界。」然則玄",
    "T45n1858_001:0159b27": "道在於妙悟，妙悟在於即真，即真即有無",
    "T45n1858_001:0159b28": "齊觀，齊觀即彼己莫二。所以天地與我同根，",
    "T45n1858_001:0159b29": "萬物與我一體。同我則非復有無，異我則乖",
    "T45n1858_001:0159c01": "於會通。所以不出不在而道存乎其間矣。何",
    "T45n1858_001:0159c02": "則？夫至人虛心冥照，理無不統。懷六合於",
    "T45n1858_001:0159c03": "胸中而靈鑒有餘，鏡萬有於方寸而其神",
    "T45n1858_001:0159c04": "常虛。至能拔玄根於未始，即群動以靜心。恬",
    "T45n1858_001:0159c05": "淡淵默，妙契自然。所以處有不有，居無不無。",
    "T45n1858_001:0159c06": "居無不無，故不無於無；處有不有，故不有",
    "T45n1858_001:0159c07": "於有。故能不出有無而不在有無者也。然則",
    "T45n1858_001:0159c08": "法無有無之相，聖無有無之知。聖無有無之",
    "T45n1858_001:0159c09": "知，則無心於內；法無有無之相，則無數於",
    "T45n1858_001:0159c10": "外。於外無數、於內無心，彼此寂滅，物我冥",
    "T45n1858_001:0159c11": "一，怕爾無朕，乃曰涅槃。涅槃若此，圖度絕",
    "T45n1858_001:0159c12": "矣。豈容可責之於有無之內，又可徵之有無",
    "T45n1858_001:0159c13": "之外耶？",
    "T45n1858_001:0159c14": "8 難差難差第八",
    "T45n1858_001:0159c15": "有名曰：涅槃既絕圖度之域，則超六境之外，",
    "T45n1858_001:0159c16": "不出不在而玄道獨存。斯則窮理盡性究竟",
    "T45n1858_001:0159c17": "之道，妙一無差。理其然矣。而《放光》云：「三乘",
    "T45n1858_001:0159c18": "之道，皆因無為而有差別。」佛言：「我昔為菩",
    "T45n1858_001:0159c19": "薩時，名曰儒童。於然燈佛所，已入涅槃。」儒童",
    "T45n1858_001:0159c20": "菩薩時於七住初獲無生忍，進修三位。若涅",
    "T45n1858_001:0159c21": "槃一也，則不應有三；如其有三，則非究竟。究",
    "T45n1858_001:0159c22": "竟之道，而有升降之殊。眾經異說，何以取",
    "T45n1858_001:0159c23": "中耶？",
    "T45n1858_001:0159c24": "9 辯差辯差第九",
    "T45n1858_001:0159c25": "無名曰：然究竟之道，理無差也。《法華經》云：「第",
    "T45n1858_001:0159c26": "一大道無有兩正，吾以方便為怠慢者，於一",
    "T45n1858_001:0159c27": "乘道分別說三。」三車出火宅，即其事也。以俱",
    "T45n1858_001:0159c28": "出生死，故同稱無為；所乘不一，故有三名。統",
    "T45n1858_001:0159c29": "其會歸，一而已矣。而難云「三乘之道，皆因無",
    "T45n1858_001:0160a01": "為而有差別。」此以人三，三於無為，非無為",
    "T45n1858_001:0160a02": "有三也。故《放光》云：「涅槃有差別耶？答曰：無差",
    "T45n1858_001:0160a03": "別。」但如來結習都盡，聲聞結習不盡耳。請以",
    "T45n1858_001:0160a04": "近喻，以況遠旨。如人斬木，去尺無尺，去寸無",
    "T45n1858_001:0160a05": "寸。脩短在於尺寸，不在無也。夫以群生萬端，",
    "T45n1858_001:0160a06": "識根不一，智鑒有淺深，德行有厚薄，所以俱",
    "T45n1858_001:0160a07": "之彼岸，而升降不同。彼岸豈異？異自我耳。",
    "T45n1858_001:0160a08": "然則眾經殊辯，其致不乖。",
    "T45n1858_001:0160a09": "10 責異責異第十",
    "T45n1858_001:0160a10": "有名曰：俱出火宅，則無患一也。同出生死，則",
    "T45n1858_001:0160a11": "無為一也。而云「彼岸無異，異自我耳。」彼岸，",
    "T45n1858_001:0160a12": "則無為岸也；我，則體無為者也。請問我與無",
    "T45n1858_001:0160a13": "為，為一？為異？若我即無為，無為亦即我。不得",
    "T45n1858_001:0160a14": "言無為無異，異自我也。若我異無為，我則非",
    "T45n1858_001:0160a15": "無為。無為自無為，我自常有為。冥會之致，又",
    "T45n1858_001:0160a16": "滯而不通。然則我與無為，一亦無三，異亦無",
    "T45n1858_001:0160a17": "三。三乘之名，何由而生也？",
    "T45n1858_001:0160a18": "11 會異會異第十一",
    "T45n1858_001:0160a19": "無名曰：夫止此而此、適彼而彼，所以同於得",
    "T45n1858_001:0160a20": "者，得亦得之；同於失者，失亦失之。我適無",
    "T45n1858_001:0160a21": "為，我即無為。無為雖一，何乖不一耶！譬猶三",
    "T45n1858_001:0160a22": "鳥出網，同適無患之域。無患雖同，而鳥鳥各",
    "T45n1858_001:0160a23": "異。不可以鳥鳥各異，謂無患亦異。又不可",
    "T45n1858_001:0160a24": "以無患既一，而一於眾鳥也。然則鳥即無患，",
    "T45n1858_001:0160a25": "無患即鳥。無患豈異？異自鳥耳。如是三乘眾",
    "T45n1858_001:0160a26": "生，俱越妄想之樊，同適無為之境。無為雖同，",
    "T45n1858_001:0160a27": "而乘乘各異。不可以乘乘各異，謂無為亦異。",
    "T45n1858_001:0160a28": "又不可以無為既一，而一於三乘也。然則我",
    "T45n1858_001:0160a29": "即無為，無為即我。無為豈異？異自我耳。所以",
    "T45n1858_001:0160b01": "無患雖同，而升虛有遠近；無為雖一，而幽",
    "T45n1858_001:0160b02": "鑒有淺深。無為即乘也，乘即無為也。此非",
    "T45n1858_001:0160b03": "我異無為，以未盡無為故有三耳。",
    "T45n1858_001:0160b04": "12 詰漸詰漸第十二",
    "T45n1858_001:0160b05": "有名曰：萬累滋彰，本於妄想；妄想既祛，則萬",
    "T45n1858_001:0160b06": "累都息。二乘得盡智、菩薩得無生智，是時妄",
    "T45n1858_001:0160b07": "想都盡，結縛永除；結縛既除，則心無為；心既",
    "T45n1858_001:0160b08": "無為，理無餘翳。經曰：「是諸聖智，不相違背。",
    "T45n1858_001:0160b09": "不出不在，其實俱空。」又曰：「無為大道，平等",
    "T45n1858_001:0160b10": "不二。」既曰無二，則不容心異。不體則已，體",
    "T45n1858_001:0160b11": "應窮微。而曰「體而未盡」，是所未悟也。",
    "T45n1858_001:0160b12": "13 明漸明漸第十三",
    "T45n1858_001:0160b13": "無名曰：無為無二，則已然矣。結是重惑，可謂",
    "T45n1858_001:0160b14": "頓盡，亦所未喻。經曰：「三箭中的，三獸渡河。」",
    "T45n1858_001:0160b15": "中渡無異，而有淺深之殊者，為力不同故也。",
    "T45n1858_001:0160b16": "三乘眾生，俱濟緣起之津，同鑒四諦之的，絕",
    "T45n1858_001:0160b17": "偽即真，同升無為。然則所乘不一者，亦以",
    "T45n1858_001:0160b18": "智力不同故也。夫群有雖眾，然其量有涯。正",
    "T45n1858_001:0160b19": "使智猶身子、辯若滿願，窮才極慮，莫窺其畔。",
    "T45n1858_001:0160b20": "況乎虛無之數、重玄之域，其道無涯，欲之頓",
    "T45n1858_001:0160b21": "盡耶？書不云乎：「為學者日益，為道者日損。」為",
    "T45n1858_001:0160b22": "道者，為於無為者也。為於無為而曰日損，此",
    "T45n1858_001:0160b23": "豈頓得之謂？要損之又損之，以至於無損耳。",
    "T45n1858_001:0160b24": "經喻螢日，智用可知矣！",
    "T45n1858_001:0160b25": "14 譏動譏動第十四",
    "T45n1858_001:0160b26": "有名曰：經稱「法身已上，入無為境。心不可以",
    "T45n1858_001:0160b27": "智知，形不可以象測。體絕陰入，心智寂滅。」而",
    "T45n1858_001:0160b28": "復云「進修三位，積德彌廣。」夫進修本於好尚，",
    "T45n1858_001:0160b29": "積德生於涉求。好尚則取捨情現，涉求則損",
    "T45n1858_001:0160c01": "益交陳。既以取捨為心、損益為體，而曰體絕",
    "T45n1858_001:0160c02": "陰入，心智寂滅。此文乖致殊，而會之一人，無",
    "T45n1858_001:0160c03": "異指南為北，以曉迷夫。",
    "T45n1858_001:0160c04": "15 動寂動寂第十五",
    "T45n1858_001:0160c05": "無名曰：經稱「聖人無為而無所不為。」無為，故",
    "T45n1858_001:0160c06": "雖動而常寂；無所不為，故雖寂而常動。雖寂",
    "T45n1858_001:0160c07": "而常動，故物莫能一；雖動而常寂，故物莫能",
    "T45n1858_001:0160c08": "二。物莫能二，故逾動逾寂；物莫能一，故逾",
    "T45n1858_001:0160c09": "寂逾動。所以為即無為、無為即為，動寂雖",
    "T45n1858_001:0160c10": "殊而莫之可異也。《道行》曰：「心亦不有亦不無。」",
    "T45n1858_001:0160c11": "不有者，不若有心之有；不無者，不若無心之",
    "T45n1858_001:0160c12": "無。何者？有心，則眾庶是也；無心，則太虛是也。",
    "T45n1858_001:0160c13": "眾庶止於妄想，太虛絕於靈照；豈可止於妄",
    "T45n1858_001:0160c14": "想、絕於靈照，標其神道而語聖心者乎？是以",
    "T45n1858_001:0160c15": "聖心不有，不可謂之無；聖心不無，不可謂之",
    "T45n1858_001:0160c16": "有。不有，故心想都滅；不無；故理無不契。理",
    "T45n1858_001:0160c17": "無不契，故萬德斯弘；心想都滅，故功成非我。",
    "T45n1858_001:0160c18": "所以應化無方，未嘗有為；寂然不動，未嘗不",
    "T45n1858_001:0160c19": "為。經曰：「心無所行，無所不行。」信矣。儒僮曰：",
    "T45n1858_001:0160c20": "「昔我於無數劫，國財身命施人無數；以妄想",
    "T45n1858_001:0160c21": "心施，非為施也。今以無生心，五華施佛，始名",
    "T45n1858_001:0160c22": "施耳。」又空行菩薩入空解脫門，方言「今是行",
    "T45n1858_001:0160c23": "時，非為證時。」然則心彌虛，行彌廣；終日行，",
    "T45n1858_001:0160c24": "不乖於無行者也。是以《賢劫》稱無捨之檀，《成",
    "T45n1858_001:0160c25": "具》美不為之為，禪典唱無緣之慈，《思益》演不",
    "T45n1858_001:0160c26": "知之知。聖旨虛玄，殊文同辯；豈可以有為便",
    "T45n1858_001:0160c27": "有為、無為便無為哉？菩薩住盡不盡平等法",
    "T45n1858_001:0160c28": "門，不盡有為、不住無為。即其事也。而以南北",
    "T45n1858_001:0160c29": "為喻，殊非領會之唱。",
    "T45n1858_001:0161a01": "16 窮源窮源第十六",
    "T45n1858_001:0161a02": "有名曰：非眾生無以御三乘，非三乘無以成",
    "T45n1858_001:0161a03": "涅槃。然必先有眾生，後有涅槃。是則涅槃有",
    "T45n1858_001:0161a04": "始，有始必有終。而經云：「涅槃無始無終，湛若",
    "T45n1858_001:0161a05": "虛空。」則涅槃先有，非復學而後成者也。",
    "T45n1858_001:0161a06": "17 通古通古第十七",
    "T45n1858_001:0161a07": "無名曰：夫至人空洞無象，而萬物無非我",
    "T45n1858_001:0161a08": "造。會萬物以成已者，其唯聖人乎！何則？非理",
    "T45n1858_001:0161a09": "不聖，非聖不理；理而為聖者，聖不異理也。",
    "T45n1858_001:0161a10": "故天帝曰：「般若當於何求？」善吉曰：「般若不可",
    "T45n1858_001:0161a11": "於色中求，亦不離色中求。」又曰：「見緣起為見",
    "T45n1858_001:0161a12": "法，見法為見佛。」斯則物我不異之效也。所",
    "T45n1858_001:0161a13": "以至人戢玄機於未兆，藏冥運於即化，總六",
    "T45n1858_001:0161a14": "合以鏡心，一去來以成體。古今通，始終同，窮",
    "T45n1858_001:0161a15": "本極末，莫之與二，浩然大均，乃曰涅槃。經",
    "T45n1858_001:0161a16": "曰：「不離諸法而得涅槃。」又曰：「諸法無邊，故菩",
    "T45n1858_001:0161a17": "提無邊。」以知涅槃之道，存乎妙契；妙契之致，",
    "T45n1858_001:0161a18": "本乎冥一。然則物不異我、我不異物，物我玄",
    "T45n1858_001:0161a19": "會，歸乎無極。進之弗先，退之弗後，豈容終始",
    "T45n1858_001:0161a20": "於其間哉？天女曰：「耆年解脫亦如何久。」",
    "T45n1858_001:0161a21": "18 考得考得第十八",
    "T45n1858_001:0161a22": "有名曰：經云：「眾生之性，極於五陰之內。」又云：",
    "T45n1858_001:0161a23": "「得涅槃者，五陰都盡，譬猶燈滅。」然則眾生之",
    "T45n1858_001:0161a24": "性，頓盡於五陰之內；涅槃之道，獨建於三有",
    "T45n1858_001:0161a25": "之外。貌然殊域，非復眾生得涅槃也。果若有",
    "T45n1858_001:0161a26": "得，則眾生之性不止於五陰；必若止於五",
    "T45n1858_001:0161a27": "陰，則五陰不都盡。五陰若都盡，誰復得涅槃",
    "T45n1858_001:0161a28": "耶？",
    "T45n1858_001:0161a29": "19 玄得玄得第十九",
    "T45n1858_001:0161b01": "無名曰：夫真由離起，偽因著生；著故有得，離",
    "T45n1858_001:0161b02": "故無名。是以則真者同真，法偽者同偽。子",
    "T45n1858_001:0161b03": "以有得為得，故求於有得耳。吾以無得為得，",
    "T45n1858_001:0161b04": "故得在於無得也。且談論之作，必先定其本。",
    "T45n1858_001:0161b05": "既論涅槃，不可離涅槃而語涅槃也。若即涅",
    "T45n1858_001:0161b06": "槃以興言，誰獨非涅槃而欲得之耶？何者？夫",
    "T45n1858_001:0161b07": "涅槃之道，妙盡常數，融治二儀，蕩滌萬有，均",
    "T45n1858_001:0161b08": "天人，同一異。內視不已見，返聽不我聞；未",
    "T45n1858_001:0161b09": "嘗有得，未嘗無得。經曰：「涅槃非眾生，亦不異",
    "T45n1858_001:0161b10": "眾生。」維摩詰言：「若彌勒得滅度者，一切眾",
    "T45n1858_001:0161b11": "生亦當滅度。所以者何？一切眾生本性常滅，",
    "T45n1858_001:0161b12": "不復更滅。」此名滅度，在於無滅者也。然則",
    "T45n1858_001:0161b13": "眾生非眾生，誰為得之者？涅槃非涅槃，誰",
    "T45n1858_001:0161b14": "為可得者？《放光》云：「菩提從有得耶？答曰：不也。",
    "T45n1858_001:0161b15": "從無得耶？答曰：不也。從有無得耶？答曰：不也。",
    "T45n1858_001:0161b16": "離有無得耶？答曰：不也。然則都無得耶？答曰：",
    "T45n1858_001:0161b17": "不也。是義云何？答曰：無所得故為得也，是",
    "T45n1858_001:0161b18": "故得無所得也。」無所得謂之得者，誰獨不然",
    "T45n1858_001:0161b19": "耶？然則玄道在於絕域，故不得以得之；妙",
    "T45n1858_001:0161b20": "智存乎物外，故不知以知之。大象隱於無形；",
    "T45n1858_001:0161b21": "故不見以見之；大音匿於希聲，故不聞以聞",
    "T45n1858_001:0161b22": "之。故能囊括終古導達群方，亭毒蒼生疎",
    "T45n1858_001:0161b23": "而不漏。汪哉洋哉，何莫由之哉！故梵志曰：「吾",
    "T45n1858_001:0161b24": "聞佛道，厥義弘深，汪洋無涯；靡不成就，靡不",
    "T45n1858_001:0161b25": "度生。」然則三乘之路開，真偽之途辯，賢聖之",
    "T45n1858_001:0161b26": "道存，無名之致顯矣！",
    "T45n1858_001:0161b27": "涅槃無名論終",
    "T45n1858_001:0161b28": "肇論終"
}