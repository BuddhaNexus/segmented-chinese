{
    "T43n1833_04a:0886a13": "folio_4a 2成唯識論演祕卷第四本",
    "T43n1833_04a:0886a15": "沙門智周撰",
    "T43n1833_04a:0886a16": "疏。外道咲曰愚者亦解等者。問如來說法離",
    "T43n1833_04a:0886a17": "於四非。外道聞經云何起謗　答大士行化",
    "T43n1833_04a:0886a18": "多益。是徒雖有少輕得利者廣。由是如來",
    "T43n1833_04a:0886a19": "四非稱離　又彼外道初雖暫謗。畢竟乘此",
    "T43n1833_04a:0886a20": "以為出要。先損後益。正合化宜。是以動靜",
    "T43n1833_04a:0886a21": "無非佛事。",
    "T43n1833_04a:0886a22": "疏。六十六云攝食由諸句者。按彼論云。問",
    "T43n1833_04a:0886a23": "若有段物亦是食耶。設是食者亦段物耶。答",
    "T43n1833_04a:0886a24": "如其所應當作四句。或有段物而非是食。",
    "T43n1833_04a:0886a25": "謂諸段物不能長養諸根大種。或有是食",
    "T43n1833_04a:0886a26": "而非段物。謂若有觸．意思．及識。能令諸根",
    "T43n1833_04a:0886a27": "大種長養。或有是食亦是段物。謂諸段物能",
    "T43n1833_04a:0886a28": "令諸根大種長養。或非段物亦非是食。謂",
    "T43n1833_04a:0886a29": "若有觸．意思．及識。不能長養諸根大種。如",
    "T43n1833_04a:0886b01": "是所餘觸乃至識隨其所應皆作四句。",
    "T43n1833_04a:0886b02": "疏。六十六說名為觸食者。為境能生四中觸",
    "T43n1833_04a:0886b03": "食。因從果稱名觸食也。若准有宗。初未",
    "T43n1833_04a:0886b04": "變壞亦得名食。除飢．渴故。故婆沙云。食",
    "T43n1833_04a:0886b05": "於二時能為食事俱得名食。一初食時能",
    "T43n1833_04a:0886b06": "除飢．渴。二消化已資根．及大　有義大乘",
    "T43n1833_04a:0886b07": "理實初食能除飢．渴亦得名食。義同有",
    "T43n1833_04a:0886b08": "宗。瑜伽．對法且說勝食云變壞時名為食",
    "T43n1833_04a:0886b09": "也　詳曰。理雖可爾明教難違。故瑜伽云。",
    "T43n1833_04a:0886b10": "若諸段物於吞咽時令心歡喜．諸根悅豫。",
    "T43n1833_04a:0886b11": "當於爾時不名段食但名觸食。若受用已",
    "T43n1833_04a:0886b12": "安隱消變增長喜樂。於消變時乃名段食。",
    "T43n1833_04a:0886b13": "若有熟變不能長養諸根安樂。彼雖熟變",
    "T43n1833_04a:0886b14": "不名段食。若諸段物於吞咽時不生歡喜。",
    "T43n1833_04a:0886b15": "亦不能令諸根悅豫。當於爾時都不名",
    "T43n1833_04a:0886b16": "食。文既鄭重而簡略之。何得會云就勝且",
    "T43n1833_04a:0886b17": "說。又瑜伽等望長諸根資益變壞方名為",
    "T43n1833_04a:0886b18": "食。暫除飢．渴。未益諸根變壞．消化食義",
    "T43n1833_04a:0886b19": "焉在。由斯理故不為之取　問欲香．味．觸",
    "T43n1833_04a:0886b20": "得有段食。色界觸有。彼立段食　答按俱",
    "T43n1833_04a:0886b21": "舍論。三界分別十八界云。色界所繫唯十四",
    "T43n1833_04a:0886b22": "種。除香．味境及鼻．舌識。除香．味者段食性",
    "T43n1833_04a:0886b23": "故。離段食欲方得生彼。除鼻．舌識無所",
    "T43n1833_04a:0886b24": "緣故。若爾觸界於彼應無如香．味境段食",
    "T43n1833_04a:0886b25": "性故。彼所有觸非段食性。若爾香．味類亦",
    "T43n1833_04a:0886b26": "應然。香．味離段食無別受用。觸有別用。",
    "T43n1833_04a:0886b27": "持根．衣等。彼離食欲。香．味無用。有根．衣",
    "T43n1833_04a:0886b28": "等故觸非無。由斯色界雖有觸塵無段",
    "T43n1833_04a:0886b29": "食。餘廣問答如章．及燈。",
    "T43n1833_04a:0886c01": "論。由此色處非段食者。又俱舍論第十亦釋",
    "T43n1833_04a:0886c02": "色非食云。色亦可成段別飲噉。何緣非食。",
    "T43n1833_04a:0886c03": "此不能益自所對根．解脫者故。夫名食者",
    "T43n1833_04a:0886c04": "必先資益自根大種後乃及餘。飲噉色時",
    "T43n1833_04a:0886c05": "於自根大尚不為益。況能及餘。由彼諸",
    "T43n1833_04a:0886c06": "根境各別故。有時見色生喜樂者緣色觸",
    "T43n1833_04a:0886c07": "生。是食非色。又不還者．及阿羅漢解脫食",
    "T43n1833_04a:0886c08": "貪。雖見種種上妙飲食而無益故。由此色",
    "T43n1833_04a:0886c09": "處不名為食　又傳經部而有兩釋。一云除",
    "T43n1833_04a:0886c10": "聲四塵為體。以聲虛疎無資用故。二云但",
    "T43n1833_04a:0886c11": "用三塵為體。色．聲變時無資用故　問聲",
    "T43n1833_04a:0886c12": "及根等皆不名食。何獨簡色　答可段飲噉",
    "T43n1833_04a:0886c13": "有資益者名之為食。色可段噉有濫簡",
    "T43n1833_04a:0886c14": "之。聲體虛疎。意等無段。根是所資。無飲噉",
    "T43n1833_04a:0886c15": "義。無濫不簡。",
    "T43n1833_04a:0886c16": "論。三意思食希望為相者。問思者造作正因",
    "T43n1833_04a:0886c17": "等相。云何今說為希望耶　答如燈辨",
    "T43n1833_04a:0886c18": "　有義兩釋。初解同燈。第二釋云。由相應法",
    "T43n1833_04a:0886c19": "令思於境起行希望。若爾心等與欲等俱。",
    "T43n1833_04a:0886c20": "心亦應由相應之法希望為相　答心等因",
    "T43n1833_04a:0886c21": "思希望無失。如是心等與受等俱。起領納",
    "T43n1833_04a:0886c22": "等皆不違理。心等皆容起多行故。然自相",
    "T43n1833_04a:0886c23": "行正行非餘。故依正行心等無雜　詳曰。",
    "T43n1833_04a:0886c24": "理恐未然。瑜伽．此論皆云心等所緣等同不",
    "T43n1833_04a:0886c25": "同行相。故此論云心與心所同所依根。所",
    "T43n1833_04a:0886c26": "緣相似。行相各別。了別．領納等作用各異故。",
    "T43n1833_04a:0886c27": "亦不可言據自相說。如所緣相相分各別",
    "T43n1833_04a:0886c28": "即說相似。行相有同何即不說。教既無憑",
    "T43n1833_04a:0886c29": "臆斷難准。可從初釋。",
    "T43n1833_04a:0887a01": "疏。五十七說令識增盛者。具如燈引。故此",
    "T43n1833_04a:0887a02": "不重。",
    "T43n1833_04a:0887a03": "疏。又彼通等流等者。別有四食章門廣明。",
    "T43n1833_04a:0887a04": "論。此四能持有情身命等者。又按婆沙百二",
    "T43n1833_04a:0887a05": "十九云。食是何義。受有義。續有義。持有",
    "T43n1833_04a:0887a06": "義。生有義。養有義。增有義。與此大同。",
    "T43n1833_04a:0887a07": "論。觸意思食至隨識有無者。有義但應說",
    "T43n1833_04a:0887a08": "依六識有無。七．八二識既非共有。今對他",
    "T43n1833_04a:0887a09": "宗陳共許義。故不應言隨七．八也　詳",
    "T43n1833_04a:0887a10": "曰。觀前文勢。明自宗致無對他意。依七．",
    "T43n1833_04a:0887a11": "八識辨隨自言想亦何咎。若言前文並對",
    "T43n1833_04a:0887a12": "於他故除七．八。辨識食體亦應但六。如何",
    "T43n1833_04a:0887a13": "即云第八為體。由此定委前文是自對七．",
    "T43n1833_04a:0887a14": "八言。理無爽矣。",
    "T43n1833_04a:0887a15": "疏。雖現在者至得成正因者。釋伏難也。難",
    "T43n1833_04a:0887a16": "云。若非現在即非是食。豈諸現在即皆是",
    "T43n1833_04a:0887a17": "食。現在即是食量因故。故此答生。思可解",
    "T43n1833_04a:0887a18": "也。",
    "T43n1833_04a:0887a19": "論。亦不可執至有漏種故者。正釋如疏。復助",
    "T43n1833_04a:0887a20": "釋云。他救意云。即無漏識持有漏種。即以",
    "T43n1833_04a:0887a21": "所持漏種為食。斯亦何過。故牒破云。無漏",
    "T43n1833_04a:0887a22": "既不持有漏種。有漏種無食亦不立。若不",
    "T43n1833_04a:0887a23": "爾者。前已難彼無漏非食。何煩此難。義無",
    "T43n1833_04a:0887a24": "別故。若言約彼持種有別為後難者。豈唯",
    "T43n1833_04a:0887a25": "望於持種名食。故知彼取漏種為食。設彼",
    "T43n1833_04a:0887a26": "本宗不立斯義。假敘彼計。彼轉計之理俱",
    "T43n1833_04a:0887a27": "無爽　問無漏違漏。不許無漏持有漏種。",
    "T43n1833_04a:0887a28": "漏違無漏。應因第八不持無漏　答現無",
    "T43n1833_04a:0887a29": "漏法正破有漏故。不得以無漏持漏。無",
    "T43n1833_04a:0887b01": "漏法種既非能治。故因本識持無漏種。",
    "T43n1833_04a:0887b02": "論。身語心行等者。問定心．語寂。二行可無。",
    "T43n1833_04a:0887b03": "云何而無身行息耶　答依毘婆沙論二十",
    "T43n1833_04a:0887b04": "六云。有四緣故身行方轉。一謂入出息所",
    "T43n1833_04a:0887b05": "依身。二風道通。謂口．鼻等。三毛孔開。四依",
    "T43n1833_04a:0887b06": "息地麁心現前。於四緣中若隨闕一身行",
    "T43n1833_04a:0887b07": "不轉。如生欲界羯剌藍．頞部談．閉戶．鍵",
    "T43n1833_04a:0887b08": "南四位之中。但有第四麁心現前。無前三",
    "T43n1833_04a:0887b09": "事故息不轉。鉢羅奢佉等位根形具足。四事",
    "T43n1833_04a:0887b10": "具故方有息轉。如生欲界及下三定入無",
    "T43n1833_04a:0887b11": "心定及無色定。雖有前三無有第四故息",
    "T43n1833_04a:0887b12": "不轉。入第四定雖有前二。然無後二。息",
    "T43n1833_04a:0887b13": "亦不轉。又入出息依麁心轉。第四靜慮已",
    "T43n1833_04a:0887b14": "上諸地。心極微細故息不轉　又順正理云。",
    "T43n1833_04a:0887b15": "入第四定身無毛孔。以彼等持極淳厚故。",
    "T43n1833_04a:0887b16": "引第四定大種遍身。即由此緣尊者世友",
    "T43n1833_04a:0887b17": "說。入彼定身毛孔合。入漏．無漏定皆如是",
    "T43n1833_04a:0887b18": "　若生第四定起下三定及欲界心。雖有",
    "T43n1833_04a:0887b19": "第一．第二．及第四緣。闕第三緣故息不轉。",
    "T43n1833_04a:0887b20": "起自地心及無色心並無心定。雖有初二",
    "T43n1833_04a:0887b21": "無後二事故息不轉。若生無色四事俱無",
    "T43n1833_04a:0887b22": "故息不轉。所以滅定身行亦無。准大乘義",
    "T43n1833_04a:0887b23": "身行不轉。更同有宗。亦應無失。",
    "T43n1833_04a:0887b24": "疏。然欲出經同法為例等者。而壽不滅亦不",
    "T43n1833_04a:0887b25": "離煖。此是同法。舉此為喻而例識體在",
    "T43n1833_04a:0887b26": "定令有。心行等者文同來爾。",
    "T43n1833_04a:0887b27": "疏。成業論至如彼論等者。下滅定中疏已引",
    "T43n1833_04a:0887b28": "訖。此故不重。",
    "T43n1833_04a:0887b29": "疏。應是重生者。死而復生。",
    "T43n1833_04a:0887c01": "論。諸定皆無五識身故者。問此因豈非自隨",
    "T43n1833_04a:0887c02": "一過。下許定中耳聞聲故　答今隨他宗。",
    "T43n1833_04a:0887c03": "下依自義。以小乘者出定聞聲。又疏作量",
    "T43n1833_04a:0887c04": "　有義破云。疏說此因依悶絕等有不定",
    "T43n1833_04a:0887c05": "者。此義不然。立宗若云應一切定皆名無",
    "T43n1833_04a:0887c06": "心定。悶絕等位非無心定。可說前因有不",
    "T43n1833_04a:0887c07": "定過。宗法之中既無定字故無不定　詳",
    "T43n1833_04a:0887c08": "曰。直觀言陳似如所斥。若尋意許疏旨精",
    "T43n1833_04a:0887c09": "遠。謂定無心。非定無心。而是差別。因不言",
    "T43n1833_04a:0887c10": "定。即悶絕等。因於彼轉。與意許宗便成不",
    "T43n1833_04a:0887c11": "定。因致定言斯過方遣。故義然也。",
    "T43n1833_04a:0887c12": "疏。今應助難至名為心行滅者。此難意云。定",
    "T43n1833_04a:0887c13": "云無心及心行滅。無心即據五名無心。心",
    "T43n1833_04a:0887c14": "行滅言亦應但約五識相應受．想等說",
    "T43n1833_04a:0887c15": "　又云然有心所至滅言等故者。重成難意。",
    "T43n1833_04a:0887c16": "以彼二家心行滅言皆據第六不依五識。",
    "T43n1833_04a:0887c17": "故知滅識不約五言。",
    "T43n1833_04a:0887c18": "論。或此位至非第六識者。有義疏所作量有",
    "T43n1833_04a:0887c19": "自語過。故但應言滅定位識非第六識",
    "T43n1833_04a:0887c20": "　詳曰。疏既云汝。明簡斯失。不爾汝言復何",
    "T43n1833_04a:0887c21": "所用。下第四量雖亦破之。亦同此釋　問",
    "T43n1833_04a:0887c22": "他亦以此壽．煖為喻。難大乘宗滅定第八",
    "T43n1833_04a:0887c23": "應非是識。自既有違何責他過　答我壽",
    "T43n1833_04a:0887c24": "煖識不即不離。應非識宗於壽等喻而不",
    "T43n1833_04a:0887c25": "轉也。不可相例。",
    "T43n1833_04a:0887c26": "疏。彼亦自說自位無識行相等者。雖有識",
    "T43n1833_04a:0887c27": "體但無行相。以微細故。長連讀之。若不",
    "T43n1833_04a:0887c28": "爾者他許定中而有識故。何得說云自位",
    "T43n1833_04a:0887c29": "無識。",
    "T43n1833_04a:0888a01": "疏。於靜慮無色修行勝故者。習此等定。受想",
    "T43n1833_04a:0888a02": "等法有勝功用。",
    "T43n1833_04a:0888a03": "論。若無心所至離心所故者。有說無餘涅槃",
    "T43n1833_04a:0888a04": "為喻。彼宗滅定既許有心。餘無心位亦應",
    "T43n1833_04a:0888a05": "爾故。故成業云。諸無心位亦有心耶。應如",
    "T43n1833_04a:0888a06": "一類經為量者所許細心彼位猶有。故不",
    "T43n1833_04a:0888a07": "應以悶絕為喻　有義若爾因成不定。悶",
    "T43n1833_04a:0888a08": "絕等位心所無故。故應合成。滅盡等位應",
    "T43n1833_04a:0888a09": "無意識。無大地心所故。如眼等識不行位",
    "T43n1833_04a:0888a10": "中。或無餘依亦得為喻。或死屍等為喻亦",
    "T43n1833_04a:0888a11": "得　詳曰。前數破無細意識。已悶絕等喻亦",
    "T43n1833_04a:0888a12": "何有失。又破無餘喻有不定理如所明。",
    "T43n1833_04a:0888a13": "若以眼等識不行位而為喻者。理亦不定。",
    "T43n1833_04a:0888a14": "獨意識轉亦是眼等不行位故。今取屍喻",
    "T43n1833_04a:0888a15": "成諸無心位第六無。雖餘無心非是所諍。",
    "T43n1833_04a:0888a16": "為止不定為宗無失。",
    "T43n1833_04a:0888a17": "疏。如無表色非有質礙者。此救意云。質礙名",
    "T43n1833_04a:0888a18": "為色無表無礙尚名色。心法雖相應。縱不",
    "T43n1833_04a:0888a19": "相應亦心法。若不相應即非心。應無質",
    "T43n1833_04a:0888a20": "礙即非色。",
    "T43n1833_04a:0888a21": "疏。然除眠悶絕者。以薩婆多不許眠等無",
    "T43n1833_04a:0888a22": "心位攝對共許者所以除之。",
    "T43n1833_04a:0888a23": "疏。以無所厭故至心王猶在者。眾釋此文",
    "T43n1833_04a:0888a24": "明除眠悶之所以故。今釋不爾。但辨無想",
    "T43n1833_04a:0888a25": "等無心也　言以無所厭故者。舉彼由",
    "T43n1833_04a:0888a26": "無所厭心所顯心亦無　言有所厭心所",
    "T43n1833_04a:0888a27": "心便不滅者。翻成於前無所厭所心滅所",
    "T43n1833_04a:0888a28": "以　言非不厭故心王猶在者。釋外伏難。",
    "T43n1833_04a:0888a29": "外伏難云。心所是所厭彼位可言無。心王既",
    "T43n1833_04a:0888b01": "非厭。彼處應猶在。故乃釋云。非是不厭即",
    "T43n1833_04a:0888b02": "令其在。以心所無故隨同滅。",
    "T43n1833_04a:0888b03": "論。心雜染故等者。雖維摩經亦有此文。今",
    "T43n1833_04a:0888b04": "引阿含。以維摩經非共許故。",
    "T43n1833_04a:0888b05": "疏。言心染故有情染等如瑜伽五十四者。按",
    "T43n1833_04a:0888b06": "彼論云。由所潤識能取能滿當來內身。",
    "T43n1833_04a:0888b07": "由此展轉能取能滿。不能棄捨諸異生性。",
    "T43n1833_04a:0888b08": "以於內身能求滿故。於流轉中相續決定",
    "T43n1833_04a:0888b09": "　又云。又由彼識永清淨故不待餘因。任",
    "T43n1833_04a:0888b10": "運自然入於寂滅。此識相續究竟斷故。於十",
    "T43n1833_04a:0888b11": "方界不復流轉。於命及死不希求故名永",
    "T43n1833_04a:0888b12": "離欲　釋曰。前由心染有情雜染。後由心",
    "T43n1833_04a:0888b13": "淨有情解脫。",
    "T43n1833_04a:0888b14": "論。謂染淨以心為本等者。疏有四釋。餘有",
    "T43n1833_04a:0888b15": "五釋。具如餘辨　有義復釋。謂染淨法以心",
    "T43n1833_04a:0888b16": "為本。有漏．無漏．有為．無為總句。然應說心",
    "T43n1833_04a:0888b17": "有染．淨二。有漏染心通漏．無漏．有為．無為",
    "T43n1833_04a:0888b18": "總合為本。無漏淨心但與無漏有為．無為",
    "T43n1833_04a:0888b19": "為其根本。非有漏本。因心而生。合釋有",
    "T43n1833_04a:0888b20": "漏．無漏現行因染心生。以心為本。別釋",
    "T43n1833_04a:0888b21": "無漏現行諸法因淨心生亦心為本。淨心",
    "T43n1833_04a:0888b22": "不生有漏法故。依心住故者。合釋有漏．",
    "T43n1833_04a:0888b23": "無漏本有種子依染心住。故心為本。別釋",
    "T43n1833_04a:0888b24": "無漏本有種子依淨心住故心為本。心受",
    "T43n1833_04a:0888b25": "彼熏持彼種故者。合釋有漏．無漏新熏種",
    "T43n1833_04a:0888b26": "子染心為本。別釋無漏新熏種子淨心為",
    "T43n1833_04a:0888b27": "本。淨第八心雖不受熏。因位曾熏果持",
    "T43n1833_04a:0888b28": "種故。前後二疏雖有多釋。義皆不具。未",
    "T43n1833_04a:0888b29": "方此解。並無淨心為本等故　詳曰。觀",
    "T43n1833_04a:0888c01": "經文云心雜染故有情雜染。但約有情不",
    "T43n1833_04a:0888c02": "依佛說。若兼佛者即不應云有情等也。",
    "T43n1833_04a:0888c03": "而如來者非有情故。故前說云唯依取蘊",
    "T43n1833_04a:0888c04": "建立有情。佛無有漏非有情攝。論既釋",
    "T43n1833_04a:0888c05": "經。應同經意。若云示現稱有情者。亦為",
    "T43n1833_04a:0888c06": "不可。准論釋經染．淨二門破他申自。皆",
    "T43n1833_04a:0888c07": "並不言佛果淨識。故知二疏善悟奧旨。又",
    "T43n1833_04a:0888c08": "設兼據淨心釋者。亦成繁見。何所以者。言",
    "T43n1833_04a:0888c09": "心為本。即是染．淨有為．無為之總句也。後",
    "T43n1833_04a:0888c10": "復對彼因心而生。復云以心為本。別釋無",
    "T43n1833_04a:0888c11": "漏現行諸法因淨心生亦心為本。前既言",
    "T43n1833_04a:0888c12": "總後何云別。若言據彼別淨心說。若爾別",
    "T43n1833_04a:0888c13": "染何不是彼別染本耶。若許是者。云何不",
    "T43n1833_04a:0888c14": "是別釋染現。又若別釋容有斯理。但一釋",
    "T43n1833_04a:0888c15": "中何得矛楯。餘准此非。",
    "T43n1833_04a:0888c16": "論。若無此識至皆應無因者。無著本論具如",
    "T43n1833_04a:0888c17": "疏引　無性釋云。從無想等者。從上界沒",
    "T43n1833_04a:0888c18": "來生欲界。爾時煩惱等者。謂貪．嗔等。所染",
    "T43n1833_04a:0888c19": "初識者。謂續生時生有初識。爾時自地一切",
    "T43n1833_04a:0888c20": "煩惱所染污故　問何故舉彼無想沒耶。",
    "T43n1833_04a:0888c21": "豈餘處沒有識持種　答有兩釋。一如燈",
    "T43n1833_04a:0888c22": "辨。一云按正法念處經．及俱舍論。北欝單",
    "T43n1833_04a:0888c23": "越定有生天後報之業。無想諸天定有欲界",
    "T43n1833_04a:0888c24": "後報業也。餘地不定。所以偏說。",
    "T43n1833_04a:0888c25": "論。無染心後等者。無著本論如疏所明。無性",
    "T43n1833_04a:0888c26": "解者今亦略敘。對治煩惱等者。謂如最初預",
    "T43n1833_04a:0888c27": "流果．向。見斷煩惱對治道生。一切世間餘識",
    "T43n1833_04a:0888c28": "已滅。爾時若離阿賴耶識。修斷煩惱所有隨",
    "T43n1833_04a:0888c29": "眠何所依住。非對治識帶彼種子應正道",
    "T43n1833_04a:0889a01": "理。由此對治識自性解脫故者。即是自性極",
    "T43n1833_04a:0889a02": "清淨義。與煩惱不俱等者。能治．所治互相",
    "T43n1833_04a:0889a03": "違故。猶如明．闇。復於後時等者。謂見道後",
    "T43n1833_04a:0889a04": "修道位中。餘文可解。",
    "T43n1833_04a:0889a05": "論。若無此識持業果種等者。無著攝論疏中",
    "T43n1833_04a:0889a06": "粗引。無性等釋疏蓋不言。令初學者馳迴",
    "T43n1833_04a:0889a07": "難進。今本及釋取要引之。冀諸習徒無滯",
    "T43n1833_04a:0889a08": "略漏　無著論云。若有於此非等引地沒已",
    "T43n1833_04a:0889a09": "生時。依中有位意起染污意識結生相續。",
    "T43n1833_04a:0889a10": "此染污意識於中有中滅。於母胎中識羯",
    "T43n1833_04a:0889a11": "羅藍更相和合。若即意識與彼和合。既和合",
    "T43n1833_04a:0889a12": "已依止此識。於母胎中有意識轉。若爾即",
    "T43n1833_04a:0889a13": "應有二意識於母胎中同時而轉　無性",
    "T43n1833_04a:0889a14": "釋云。非等引地所謂欲界　沒即是死　依",
    "T43n1833_04a:0889a15": "中有位者。謂依死．生二有中間　起染污",
    "T43n1833_04a:0889a16": "者。與愛恚俱有顛倒故。釋曰。男女互於父",
    "T43n1833_04a:0889a17": "母之處起貪恚也　言意識者。餘識爾時",
    "T43n1833_04a:0889a18": "久已沒故。釋曰。餘眼等識中有末位而久已",
    "T43n1833_04a:0889a19": "滅。唯意識在。中有初中六識皆有　連持生",
    "T43n1833_04a:0889a20": "故名為相續　攝受生故名為結生。此染",
    "T43n1833_04a:0889a21": "污意識者。緣生有故。釋曰。父母不淨是識",
    "T43n1833_04a:0889a22": "託處。說名為生。緣此不淨謂為己有而",
    "T43n1833_04a:0889a23": "生貪愛。或緣當生有果起愛故得潤生。",
    "T43n1833_04a:0889a24": "於中有中滅者。此若不滅無生有故　於母",
    "T43n1833_04a:0889a25": "胎中等者。謂此滅時於母胎中有異熟識",
    "T43n1833_04a:0889a26": "與其赤．白同一安．危令相和雜成羯羅藍。",
    "T43n1833_04a:0889a27": "釋曰識與赤．白損益共俱和雜成身　若即",
    "T43n1833_04a:0889a28": "意識者。謂此若非阿賴耶識　既和合已者。",
    "T43n1833_04a:0889a29": "謂受生已　依止此識者。依異熟識。釋曰",
    "T43n1833_04a:0889b01": "細意識也　有意識轉者。有別轉識。謂與",
    "T43n1833_04a:0889b02": "信等．貪等相應。樂苦受俱分別意識後後位",
    "T43n1833_04a:0889b03": "轉。釋曰三性三受並皆易了。從初受生乃",
    "T43n1833_04a:0889b04": "至老時。此分別意展轉而起。故言後後位",
    "T43n1833_04a:0889b05": "轉　有二意識轉等者。謂異熟體有情本",
    "T43n1833_04a:0889b06": "事。不待今時加行而轉無記意識。及可了",
    "T43n1833_04a:0889b07": "知所緣行相樂．苦受等相應意識。是二意識。",
    "T43n1833_04a:0889b08": "釋曰。異熟識者即細意識。可了知識。即麁",
    "T43n1833_04a:0889b09": "意識　應一身中一時而轉。然不應許。經",
    "T43n1833_04a:0889b10": "相違故。如是頌言。無處無容非前非後同",
    "T43n1833_04a:0889b11": "身同類二識並生。釋曰。外人救云。二並何違。",
    "T43n1833_04a:0889b12": "故引經難。經意說云。無受身處。無容道",
    "T43n1833_04a:0889b13": "理。非約前後。同一身中同類二識一時並生",
    "T43n1833_04a:0889b14": "　又不應許此二是一。自性別故。釋曰。外",
    "T43n1833_04a:0889b15": "又救云。此之二識體同義分。其體是一亦不",
    "T43n1833_04a:0889b16": "違經無同類並。故今破云。自性別故如眼",
    "T43n1833_04a:0889b17": "等五識　又異熟識不應間斷。結相續已後",
    "T43n1833_04a:0889b18": "應餘處更結生故。釋曰。外又救云。和合意",
    "T43n1833_04a:0889b19": "識別生意識前後間起。亦不違經無同類",
    "T43n1833_04a:0889b20": "並。故復破云。和合識體許是異熟。若間生者",
    "T43n1833_04a:0889b21": "體便間斷。若爾後續應名更生。故量破云。",
    "T43n1833_04a:0889b22": "和合意識不應間生。許是異熟故。猶如報",
    "T43n1833_04a:0889b23": "色　又異熟體唯恒相續更無異趣。釋曰。外",
    "T43n1833_04a:0889b24": "復救云。何妨報色不斷。異熟心斷。復此破",
    "T43n1833_04a:0889b25": "云。因同於前。命根為喻。逐難粗釋。餘易不",
    "T43n1833_04a:0889b26": "論。",
    "T43n1833_04a:0889b27": "疏。又若從此沒至定不可得者。此無著文",
    "T43n1833_04a:0889b28": "　無性釋云。如是已辨於欲界中若離阿賴",
    "T43n1833_04a:0889b29": "耶識結生相續不成。於色．無色亦不得成",
    "T43n1833_04a:0889c01": "今當顯示。若從此沒等者。是欲界死上生時",
    "T43n1833_04a:0889c02": "義。由非等引等者。謂與彼地貪定味等煩",
    "T43n1833_04a:0889c03": "惱相應　釋曰。於上二界緣定起愛方得",
    "T43n1833_04a:0889c04": "潤生　離異熟識餘種子體定不可得者。",
    "T43n1833_04a:0889c05": "非欲廛沒心有彼種子體。生滅不俱故　釋",
    "T43n1833_04a:0889c06": "曰。而外救云。於彼欲廛沒心之中。有彼定",
    "T43n1833_04a:0889c07": "地染心種子。故有斯破。定散二心不俱生",
    "T43n1833_04a:0889c08": "故。不成熏習故。下心中無上染種　又云。",
    "T43n1833_04a:0889c09": "非定地生心為彼種子體。即於一心種有",
    "T43n1833_04a:0889c10": "種性不相應故　釋曰。外又救云。即定生心",
    "T43n1833_04a:0889c11": "為彼種體。故此破云。種者是因。有種是果。",
    "T43n1833_04a:0889c12": "此果含種故名有種。於生剎那因果俱有",
    "T43n1833_04a:0889c13": "理不相應。雖大乘宗因果俱有。就彼宗難",
    "T43n1833_04a:0889c14": "亦不相違　又云。非餘生中先所獲得色",
    "T43n1833_04a:0889c15": "廛等心為種子體。持彼熏習餘識無故　釋",
    "T43n1833_04a:0889c16": "曰。外又救云。過去生中得色界心為彼種",
    "T43n1833_04a:0889c17": "子斯有何失故牒非之。汝無能持彼種之",
    "T43n1833_04a:0889c18": "識。何有所持種子體耶　又云。非色相續",
    "T43n1833_04a:0889c19": "為種子體無因緣故　釋云。外又救云。過",
    "T43n1833_04a:0889c20": "去熏習依色根中為今時種。復敘斥云。無",
    "T43n1833_04a:0889c21": "因緣言而有三釋。一下界根非上心因。二",
    "T43n1833_04a:0889c22": "下色中無上地種。三持種者體必所熏。色根",
    "T43n1833_04a:0889c23": "無彼所熏因緣。故無彼種。言因緣者即道",
    "T43n1833_04a:0889c24": "理也。",
    "T43n1833_04a:0889c25": "論。異類法後至亦應無因者。無著論文具如",
    "T43n1833_04a:0889c26": "疏引　無性解云。即無色界無漏心生世間",
    "T43n1833_04a:0889c27": "心滅。彼趣所攝異熟無故。不由功用自然",
    "T43n1833_04a:0889c28": "應得無餘涅槃。能治現前一切所治皆永斷",
    "T43n1833_04a:0889c29": "故　又釋滅二趣等云。生第一有欲斷",
    "T43n1833_04a:0890a01": "彼地諸煩惱時。想微劣故自地無道。無所有",
    "T43n1833_04a:0890a02": "處地明利故起彼無漏心現在前。爾時二趣",
    "T43n1833_04a:0890a03": "俱應滅離。謂第一有．無所有處二趣滅離。爾",
    "T43n1833_04a:0890a04": "時有情應成死滅。二趣所依俱無有故。非",
    "T43n1833_04a:0890a05": "無漏法是趣所攝。是不繫故。對治趣故",
    "T43n1833_04a:0890a06": "　問准攝論難滅二趣失。此論乃責後起無",
    "T43n1833_04a:0890a07": "因。二論既殊。何得引彼而證於此　答揚",
    "T43n1833_04a:0890a08": "文廢旨似乎涇．渭。取理長披誠同水乳。彼",
    "T43n1833_04a:0890a09": "論本意責無本識善染無種。無種即是無",
    "T43n1833_04a:0890a10": "因異名。乘斯便責滅離二趣。故本論云。復",
    "T43n1833_04a:0890a11": "次生無色界若離一切種子異熟識染污．",
    "T43n1833_04a:0890a12": "善心應無種子。染污．善心應無依持。次下",
    "T43n1833_04a:0890a13": "方責應滅二趣。故知兩論實乃同也。取證",
    "T43n1833_04a:0890a14": "無失。",
    "T43n1833_04a:0890a15": "疏。且復業中者。論中前來雙破果．業。下唯",
    "T43n1833_04a:0890a16": "斥業而廢於果。故云且復生起下文。",
    "T43n1833_04a:0890a17": "論。又行緣識應不得成等者。無性攝論如燈",
    "T43n1833_04a:0890a18": "具辨　世親釋云。業為緣識不相應者。謂",
    "T43n1833_04a:0890a19": "福．非福．及不動行生已謝滅。若不信有阿",
    "T43n1833_04a:0890a20": "賴耶識當於何處安立熏習。如六識身不",
    "T43n1833_04a:0890a21": "能任持所有熏習　釋曰。明賴耶無無持",
    "T43n1833_04a:0890a22": "種識。即行熏識名緣不成　問經部識支",
    "T43n1833_04a:0890a23": "剋體取何　答依二攝論相傳三釋。一云",
    "T43n1833_04a:0890a24": "三業所熏能持種識以為識支。二云所持業",
    "T43n1833_04a:0890a25": "種以為識支。三云能持種識及所持種皆為",
    "T43n1833_04a:0890a26": "識支。或說結生染識亦是　有義斷云。雖有",
    "T43n1833_04a:0890a27": "三釋唯取種子為識支者以之為正。然",
    "T43n1833_04a:0890a28": "同大乘取名言種為識支者以為正。故俱",
    "T43n1833_04a:0890a29": "舍論說同類因所行與等流果功能將為識",
    "T43n1833_04a:0890b01": "支正相當故　詳曰。若唯種者即第二釋。此",
    "T43n1833_04a:0890b02": "論下云。業種為識非剋實體。云何斷言同",
    "T43n1833_04a:0890b03": "大乘正。若言取彼第三釋者。第三既取能",
    "T43n1833_04a:0890b04": "所二持。云何斷言唯種正耶。進退有違恐",
    "T43n1833_04a:0890b05": "筆誤也。又依俱舍似有種義。若依攝論種",
    "T43n1833_04a:0890b06": "相難明。故無性云。謂行為緣貪等俱生眼等",
    "T43n1833_04a:0890b07": "諸識許為識支　又云。許續生識為識支",
    "T43n1833_04a:0890b08": "者。此亦不然。按斯兩文牒彼宗計。識支但",
    "T43n1833_04a:0890b09": "現。世親亦現。文如前引　今應說云。據大",
    "T43n1833_04a:0890b10": "小乘合為三釋。依無性論二文不同即為",
    "T43n1833_04a:0890b11": "兩釋。並依現說。准俱舍文。復為一釋。但依",
    "T43n1833_04a:0890b12": "種說。文如上引　或為四釋第四通取種．",
    "T43n1833_04a:0890b13": "現為支。如世親論文言總故義可通也。文",
    "T43n1833_04a:0890b14": "如前云。審觀可悉。",
    "T43n1833_04a:0890b15": "論。時分懸隔等者。有助論主更難彼云。欲．",
    "T43n1833_04a:0890b16": "色界有色。行感可名緣。無色界色無。如何",
    "T43n1833_04a:0890b17": "云感色。",
    "T43n1833_04a:0890b18": "疏。色果在未來至八萬劫等者。問縱果未來",
    "T43n1833_04a:0890b19": "何得去因許多劫耶　答若生報業果未",
    "T43n1833_04a:0890b20": "必遙。若後報業果遠何感。如受非想八萬",
    "T43n1833_04a:0890b21": "劫已後方受彼人趣等報。報望昔因隔八",
    "T43n1833_04a:0890b22": "萬劫豈匪遠耶　問生報之業如謗滅等。",
    "T43n1833_04a:0890b23": "果既不遙應名行緣　答略為二釋。一但",
    "T43n1833_04a:0890b24": "言懸故不得為緣。非許近者即成緣義。",
    "T43n1833_04a:0890b25": "遮他論故。二縱生報業因果異世。道理疎",
    "T43n1833_04a:0890b26": "遠。亦名懸隔。縱無其遠有隔非緣。第二釋",
    "T43n1833_04a:0890b27": "善　若爾自宗如何　答有所感識斯有何",
    "T43n1833_04a:0890b28": "過。",
    "T43n1833_04a:0890b29": "疏。如外法等非異熟因者。舉喻釋成。既汝行",
    "T43n1833_04a:0890c01": "支由懸隔故不能感果。應同外法不得",
    "T43n1833_04a:0890c02": "名為異熟之因。",
    "T43n1833_04a:0890c03": "論。此不成故後亦不成者。按無性云。取為",
    "T43n1833_04a:0890c04": "緣有亦不相應者。謂熏習位諸業種子。異",
    "T43n1833_04a:0890c05": "熟現前轉名為有。或復轉得生果功能故",
    "T43n1833_04a:0890c06": "說名有。行所熏識若不成就。何處安立彼",
    "T43n1833_04a:0890c07": "業種子。而復得言生果現前轉名為有。釋",
    "T43n1833_04a:0890c08": "謂異熟果將現前故名現前也。或因現前有",
    "T43n1833_04a:0890c09": "感果能。勢力成熟而異前位名為異熟",
    "T43n1833_04a:0890c10": "　問隣次相望緣亦不成。何意越言取緣於",
    "T43n1833_04a:0890c11": "有　答攝論意明業染之義。有有業種。餘",
    "T43n1833_04a:0890c12": "支不然。故不明也　或舉前後以示方隅。",
    "T43n1833_04a:0890c13": "前釋為正。",
    "T43n1833_04a:0890c14": "疏。非但說所緣而無依等者。非以頌文但",
    "T43n1833_04a:0890c15": "說第八有所緣境不說所依。即云第八無",
    "T43n1833_04a:0890c16": "所依法。理實有故。不說所以如疏具云。",
    "T43n1833_04a:0890c17": "疏。意名無有義者。疏主取彼明意文意以",
    "T43n1833_04a:0890c18": "為其句。非彼論中有此全語。故彼論中廣",
    "T43n1833_04a:0890c19": "明其意而立理云。謂若不說有染污意。",
    "T43n1833_04a:0890c20": "於一切時義不符順　疏云無有即牒彼",
    "T43n1833_04a:0890c21": "論不說有意　義即牒彼義不符順　心",
    "T43n1833_04a:0890c22": "體第三。如前具引。",
    "T43n1833_04a:0890c23": "疏。又若無七至依八現種者。此據護法五必",
    "T43n1833_04a:0890c24": "依七。由下具明此不顯說。",
    "T43n1833_04a:0890c25": "疏。依瑜伽至說無量名等者。按彼論云。問",
    "T43n1833_04a:0890c26": "諸心．心法凡有幾種差別名耶。答有眾多",
    "T43n1833_04a:0890c27": "名。謂有所緣．相應．有行．有所依等無量差",
    "T43n1833_04a:0890c28": "別。問何故眼等亦有境界。而但說彼名有",
    "T43n1833_04a:0890c29": "所緣。非眼等耶。答由彼眼等離所取境亦",
    "T43n1833_04a:0891a01": "得生起。心與心法則不如是。問何故名相",
    "T43n1833_04a:0891a02": "應。答由事．處．時．所作等故。問何名有行。",
    "T43n1833_04a:0891a03": "答於一切所緣作無量種差別行相轉故。",
    "T43n1833_04a:0891a04": "釋同緣一質相雖相似。見行各殊。名差別",
    "T43n1833_04a:0891a05": "轉　問何故名有所依。答由一種類託眾",
    "T43n1833_04a:0891a06": "所依差別轉故。雖有為法無無依者。然非",
    "T43n1833_04a:0891a07": "此中所說依義。唯恒所依為此量故　釋有",
    "T43n1833_04a:0891a08": "兩家。一云如一眼識託三根生。謂眼等一．",
    "T43n1833_04a:0891a09": "次第滅意．及以末那。雖有為下而釋伏難。難",
    "T43n1833_04a:0891a10": "意可知。今約根依色非依根。所以不得",
    "T43n1833_04a:0891a11": "名有所依。二云相應王．所名一種類。如眼",
    "T43n1833_04a:0891a12": "王．所同託眼根　詳曰。二互不足。前家闕",
    "T43n1833_04a:0891a13": "釋種類之言。明眾所依理亦不盡。後家不",
    "T43n1833_04a:0891a14": "辨眾所依義。今者應云。如眼等識俱有依",
    "T43n1833_04a:0891a15": "根總有四種。謂同境．分別．染淨．根本。如此",
    "T43n1833_04a:0891a16": "論中護法所說。以依非一名眾所依。論意",
    "T43n1833_04a:0891a17": "唯依俱有根說。不得取彼無間滅依顯心",
    "T43n1833_04a:0891a18": "王．所。簡彼色等名一種類　問七．八二識",
    "T43n1833_04a:0891a19": "依何言眾　答從多而說　或彼心所依亦",
    "T43n1833_04a:0891a20": "名眾。眾非一義。兼自心王依成二故。王．所",
    "T43n1833_04a:0891a21": "同類。故總合言託眾所依。",
    "T43n1833_04a:0891a22": "疏。然彼言所依總有三種等者。彼瑜伽第",
    "T43n1833_04a:0891a23": "一．及唯識論由隔所引。五十五後故言彼",
    "T43n1833_04a:0891a24": "也。乍觀似彼五十五文　問心．心所起三依",
    "T43n1833_04a:0891a25": "恒定。何得說云三中合說不恒不定　答",
    "T43n1833_04a:0891a26": "略為兩釋。一云依下諸師釋俱有依。除護",
    "T43n1833_04a:0891a27": "法外有通恒定不恒不定名為所依。非據",
    "T43n1833_04a:0891a28": "因緣．及等無間有不恒等。二云依下正義",
    "T43n1833_04a:0891a29": "具四義者方名所依。等無間緣闕決定等。",
    "T43n1833_04a:0891b01": "無時不依名為決定雖由之生世既不同。",
    "T43n1833_04a:0891b02": "不得名為無時不依　又云恒者俱轉之",
    "T43n1833_04a:0891b03": "義。既是過去恒義便無。其因緣依有不恒",
    "T43n1833_04a:0891b04": "定。如現熏種是種因緣。然後現無而種不",
    "T43n1833_04a:0891b05": "絕。故非恒定。亦非所依。疏總相談不恒不",
    "T43n1833_04a:0891b06": "定。亦無有失。二義俱得後釋順疏　有義",
    "T43n1833_04a:0891b07": "斥疏恒不等已自會五十五．及唯識云。故",
    "T43n1833_04a:0891b08": "但應言依有二種。謂種及現。瑜伽且依現",
    "T43n1833_04a:0891b09": "行者說。現依有二。俱有．無間。彼論且約俱",
    "T43n1833_04a:0891b10": "有依說。但由言略無別所由。此論具明通",
    "T43n1833_04a:0891b11": "舉三種　詳曰。疏之所云恒不恒等。如前",
    "T43n1833_04a:0891b12": "兩釋過亦無有。斷言依二恐乃雷同。此論．",
    "T43n1833_04a:0891b13": "彼論皆言所依不言依故。若言依者一切",
    "T43n1833_04a:0891b14": "皆許種．現皆是。更何須會。若言依與所依",
    "T43n1833_04a:0891b15": "無異。豈不違下護法所明。由此故知伽五",
    "T43n1833_04a:0891b16": "十五正明所依。此論真．假而兼說也。不可",
    "T43n1833_04a:0891b17": "以彼廣略會之。",
    "T43n1833_04a:0891b18": "疏。現望種子應無此依者。現行熏種雖是種",
    "T43n1833_04a:0891b19": "依體既是現。故不得名為種子也。若言因",
    "T43n1833_04a:0891b20": "緣理即可攝。有疏本云。種望種子種字誤",
    "T43n1833_04a:0891b21": "也。何以知者。答後種既託前種而起。何得",
    "T43n1833_04a:0891b22": "云無。故知誤也　有義彈云。非但此論說",
    "T43n1833_04a:0891b23": "心．心所名有所依。彼瑜伽論亦說眼等識",
    "T43n1833_04a:0891b24": "有三種所依。既彼此論皆說心等名有所",
    "T43n1833_04a:0891b25": "依。不說種子能有所依。名種子依有何過",
    "T43n1833_04a:0891b26": "失。此中不欲釋因緣故。故下廣文言種依",
    "T43n1833_04a:0891b27": "也。如增上緣依非攝一切增上緣盡此亦",
    "T43n1833_04a:0891b28": "應爾。不攝一切因緣因緣盡也　詳曰。",
    "T43n1833_04a:0891b29": "雖本欲明心等所依。及列釋中據寬立",
    "T43n1833_04a:0891c01": "號。何以明者。即此論云。諸有為法皆託此",
    "T43n1833_04a:0891c02": "依。故知據遍。若唯約心。何不說云諸心．心",
    "T43n1833_04a:0891c03": "所皆託此依言諸有為。又疏若云三依一",
    "T43n1833_04a:0891c04": "一攝因緣盡。可如所責。但云初依依寬",
    "T43n1833_04a:0891c05": "立號。何得以彼增上緣例。故知疏斷實無",
    "T43n1833_04a:0891c06": "其咎。",
    "T43n1833_04a:0891c07": "疏。若爾俱時至王是所依者。此問答意種．現",
    "T43n1833_04a:0891c08": "俱時非增上緣置增上簡。同時心所既是",
    "T43n1833_04a:0891c09": "增上。更無別簡應得名為增上緣依　夫",
    "T43n1833_04a:0891c10": "俱有依要有主義。所既非主不簡無失",
    "T43n1833_04a:0891c11": "　有義彈云。此亦不然。由俱有名有前濫故",
    "T43n1833_04a:0891c12": "說增上言者。根種望現業種子等及扶根塵",
    "T43n1833_04a:0891c13": "等應是此依。既同有濫如何偏責。故於尊",
    "T43n1833_04a:0891c14": "教不應顯失　詳曰。濫有親疎。親難辨故",
    "T43n1833_04a:0891c15": "可須簡之。疎者易知不假分別。故下淨月",
    "T43n1833_04a:0891c16": "種．現相例為俱有也。又疏但明兩俱寬狡",
    "T43n1833_04a:0891c17": "對望有差。何處有顯慈尊過處搆虛指",
    "T43n1833_04a:0891c18": "斥。",
    "T43n1833_04a:0891c19": "疏。唯種相似者。唯現俱種似俱有依。所等不",
    "T43n1833_04a:0891c20": "似。增上緣言故簡種也。",
    "T43n1833_04a:0891c21": "疏。故復簡之如下當辨者。下淨月云。既許現",
    "T43n1833_04a:0891c22": "識以種為依等文是也。",
    "T43n1833_04a:0891c23": "疏。設如小乘至無增上者。問若依自義三依",
    "T43n1833_04a:0891c24": "並無。既假同他。何但有二。俱舍頌云。心．心",
    "T43n1833_04a:0891c25": "所由四。二定但由三。三者四中除所緣緣。",
    "T43n1833_04a:0891c26": "故不唯二　答非增上緣皆俱有依。雖有",
    "T43n1833_04a:0891c27": "增上無俱有依亦無失也　問不相應據",
    "T43n1833_04a:0891c28": "自三無。何故前云諸有為法皆託此因。豈",
    "T43n1833_04a:0891c29": "不相應非有為耶　答有義依他實法而得",
    "T43n1833_04a:0892a01": "生故說從因生。非別生也　詳曰。或依有",
    "T43n1833_04a:0892a02": "法多分而言。",
    "T43n1833_04a:0892a03": "論。無種已生集論說故者。按對法云。無種",
    "T43n1833_04a:0892a04": "已生者。謂最後蘊。釋無種已生是本論也。謂",
    "T43n1833_04a:0892a05": "最後蘊是釋論也。今難陀師取彼論意以之",
    "T43n1833_04a:0892a06": "為證。彼意云何。難陀釋云。二乘無學隣無",
    "T43n1833_04a:0892a07": "餘心名最後蘊。生此蘊種已入過去名為",
    "T43n1833_04a:0892a08": "無種。所生法在。名為已生。既因已滅而果現",
    "T43n1833_04a:0892a09": "在。明知因果時必不同。",
    "T43n1833_04a:0892a10": "疏。此中文略者。不引彼釋最後蘊文故稱",
    "T43n1833_04a:0892a11": "略也。",
    "T43n1833_04a:0892a12": "疏。今釋家取以為證者。即難陀師名為釋家。",
    "T43n1833_04a:0892a13": "取彼論意以為證也。",
    "T43n1833_04a:0892a14": "疏。或有眼非眼界等者。如燈第一。故不引",
    "T43n1833_04a:0892a15": "也。",
    "T43n1833_04a:0892a16": "疏。此前後俱者。前後體有名為俱有。非俱",
    "T43n1833_04a:0892a17": "時有名俱有也。",
    "T43n1833_04a:0892a18": "疏。此時闕緣等者。無緣更生後念之種名",
    "T43n1833_04a:0892a19": "為無種　若爾云何名為已生　答而能",
    "T43n1833_04a:0892a20": "生彼俱時現訖名為已生　或種現在簡",
    "T43n1833_04a:0892a21": "彼未來名為已生。取前為正　有義彈云。",
    "T43n1833_04a:0892a22": "若作此解彼論應言無種已不生。此論應",
    "T43n1833_04a:0892a23": "言彼依不引生後種說故。如何乃言據",
    "T43n1833_04a:0892a24": "不能生後種而說　今別解云。無種已生",
    "T43n1833_04a:0892a25": "依引生後自類種說。若生現行即前十一",
    "T43n1833_04a:0892a26": "有種已生　若爾如何雜集論釋有種已生。",
    "T43n1833_04a:0892a27": "謂除羅漢最後蘊也。無種已生謂最後蘊。答",
    "T43n1833_04a:0892a28": "覺師子意餘時種子為因能生後念種．現。此",
    "T43n1833_04a:0892a29": "末後心前念種因唯能生現故。論本名無種",
    "T43n1833_04a:0892b01": "已生。由無種故後便斷滅。今難陀意亦即同",
    "T43n1833_04a:0892b02": "彼。其護法等不依彼故。故但如前依種子",
    "T43n1833_04a:0892b03": "說。非汝難陀．覺師子等所知見也。無著大",
    "T43n1833_04a:0892b04": "師意說種子前後相生云無種已生　詳曰。",
    "T43n1833_04a:0892b05": "義有萬途豈無此理。若順二論疏釋為優。",
    "T43n1833_04a:0892b06": "云無種者彰無後類。已生之言明與現俱。",
    "T43n1833_04a:0892b07": "更有何求須安不字。此論應云彼依不",
    "T43n1833_04a:0892b08": "能而更引生後種說故。義繁文約省不等",
    "T43n1833_04a:0892b09": "字。故彼論釋言後蘊也。若但據種自類相",
    "T43n1833_04a:0892b10": "引餘時皆然。何假以彼後蘊而釋。亦不可",
    "T43n1833_04a:0892b11": "言釋家不得無著之意。何所以者。而師子",
    "T43n1833_04a:0892b12": "覺樞衣北面伏膺函杖而造其釋。豈誤本",
    "T43n1833_04a:0892b13": "旨。以此而推優劣知矣。",
    "T43n1833_04a:0892b14": "疏。此下比量等者。前師量云。種生於果必",
    "T43n1833_04a:0892b15": "定前後。以因果故。如麥種等。出彼過者。",
    "T43n1833_04a:0892b16": "麥種等喻能立不成。麥等而非勝義因果。設",
    "T43n1833_04a:0892b17": "云我許有他隨一。據實喻亦所立不成。由",
    "T43n1833_04a:0892b18": "下論云非極成故。故不出也。",
    "T43n1833_04a:0892b19": "論。種滅牙生非極成等者。彼量同前。據實",
    "T43n1833_04a:0892b20": "芽．種而非異時。喻闕所立。若云我許即喻",
    "T43n1833_04a:0892b21": "所立他隨一過。又因不定。焰．燈．荷根而俱時",
    "T43n1833_04a:0892b22": "故。",
    "T43n1833_04a:0892b23": "論。次有俱依至必有故者。瑜伽七十六是此",
    "T43n1833_04a:0892b24": "證也。故彼論云。阿陀那識為依止為建立",
    "T43n1833_04a:0892b25": "故六識身轉。此中有識眼及色為緣生眼",
    "T43n1833_04a:0892b26": "識。與眼識俱隨行同時同境有分別意識",
    "T43n1833_04a:0892b27": "轉。餘耳等識亦爾。若於爾時一眼識轉。即",
    "T43n1833_04a:0892b28": "於此時唯有一分別意識與眼識同所行",
    "T43n1833_04a:0892b29": "轉。若於爾時二三四五諸識身轉。即於此",
    "T43n1833_04a:0892c01": "時唯有分別意識與五識身同所行轉。",
    "T43n1833_04a:0892c02": "釋此中有識有陀那識。以陀那識為諸識",
    "T43n1833_04a:0892c03": "依。同境之言而有二義。一據本質。質一名",
    "T43n1833_04a:0892c04": "同。二據相分。相似名同。",
    "T43n1833_04a:0892c05": "疏。由三因故等者。意識本欲緣於前境名",
    "T43n1833_04a:0892c06": "作意也　言資養者。即本論云。二依資養",
    "T43n1833_04a:0892c07": "故　疏脫二字。云何二依　答謹按疏主瑜",
    "T43n1833_04a:0892c08": "伽鈔中而有兩釋。一同此疏。二云。一依意",
    "T43n1833_04a:0892c09": "根。即是末那。二眼等根。由彼眼識依眼取",
    "T43n1833_04a:0892c10": "境。令彼意識取境分明。由是五根名長養",
    "T43n1833_04a:0892c11": "意。五隨舉一名二依也。問正義意識不依",
    "T43n1833_04a:0892c12": "眼等。何得取眼名二依耶。答據眼為門取",
    "T43n1833_04a:0892c13": "境明了名之為依。不得俱有依名為依也",
    "T43n1833_04a:0892c14": "　詳曰。如疏所明而不顯彼二依之義。取",
    "T43n1833_04a:0892c15": "瑜伽鈔第二義釋。釋彼文具。",
    "T43n1833_04a:0892c16": "疏。根離識故不別說有者　問不許別根云",
    "T43n1833_04a:0892c17": "何離識　答不同自境是自相分名為離",
    "T43n1833_04a:0892c18": "識。非言識外別有實體名為離識。",
    "T43n1833_04a:0892c19": "論。識從自種生等者。按彼論釋云。此說何",
    "T43n1833_04a:0892c20": "義。似色現識從自種子緣合轉變差別而",
    "T43n1833_04a:0892c21": "生。佛依彼種及所現色。如次說為眼處．色",
    "T43n1833_04a:0892c22": "處。如是乃至身處．觸處　釋謂即眼識而能",
    "T43n1833_04a:0892c23": "現似境相轉矣。識外理無真實色體。故名",
    "T43n1833_04a:0892c24": "似色。識現似色故說眼識名似色現。從",
    "T43n1833_04a:0892c25": "能生已識體之種。此種復由境界等緣合已",
    "T43n1833_04a:0892c26": "異舊名為轉變。由斯識體方從自種差別",
    "T43n1833_04a:0892c27": "得生。",
    "T43n1833_04a:0892c28": "疏。不用前識為今所緣者。顯五不緣心．心",
    "T43n1833_04a:0892c29": "所故。",
    "T43n1833_04a:0893a01": "疏。前相亦然至亦為所緣者。此顯前相具二",
    "T43n1833_04a:0893a02": "支故成所緣緣。前相體有名之為緣。識帶",
    "T43n1833_04a:0893a03": "彼相成所緣義。故觀所緣論云。所緣緣者。",
    "T43n1833_04a:0893a04": "謂能緣識帶彼相起。及有實體令能緣識",
    "T43n1833_04a:0893a05": "託彼而生。",
    "T43n1833_04a:0893a06": "疏。又此所言至亦無違者。此釋外難總標",
    "T43n1833_04a:0893a07": "無違。即次下言從前念等顯無違理　外",
    "T43n1833_04a:0893a08": "難意云。頌言境色。長行色識。而色是同。境．",
    "T43n1833_04a:0893a09": "識河漢。長行釋頌。一何矛楯。",
    "T43n1833_04a:0893a10": "疏。從前念後至更互為因者。此意以境有",
    "T43n1833_04a:0893a11": "前及俱。故頌．長行對望說異。立名亦差。理",
    "T43n1833_04a:0893a12": "實前境亦名色識。俱時之境亦名境色。",
    "T43n1833_04a:0893a13": "疏。即顯二念相似種是一故者。後念相分是",
    "T43n1833_04a:0893a14": "前現相所熏種生名一種也　問名言相種",
    "T43n1833_04a:0893a15": "在識無邊。如何後相要前種起　答設不以",
    "T43n1833_04a:0893a16": "前相種生者。即相似故名之為一。勘彼頌",
    "T43n1833_04a:0893a17": "云。決定相隨故。俱時亦作緣。或前為後緣",
    "T43n1833_04a:0893a18": "引彼功能故。彼論釋云。境相與識定相隨",
    "T43n1833_04a:0893a19": "故。雖俱時起亦作識緣。因明者說。若此與",
    "T43n1833_04a:0893a20": "彼有無相隨。雖俱時生而亦得有因果相",
    "T43n1833_04a:0893a21": "故　或前識相為後識緣引本識中生似自",
    "T43n1833_04a:0893a22": "果功能令起不違理故。論中雖不言種",
    "T43n1833_04a:0893a23": "一等以意而言疏亦無失。",
    "T43n1833_04a:0893a24": "疏。若以此見分至遞為因故者。道理根．境須",
    "T43n1833_04a:0893a25": "相因起名為須用　問見種不生現行色",
    "T43n1833_04a:0893a26": "相。相復不熏見分種子。如何得有遞為緣",
    "T43n1833_04a:0893a27": "義　答由境為緣見方得起熏成自種。識",
    "T43n1833_04a:0893a28": "種為緣生識見分變相分生。境若不有見",
    "T43n1833_04a:0893a29": "分不生。見分不生誰熏見種。見種若無見",
    "T43n1833_04a:0893b01": "從何起。見若不有相因何生。未有無心獨",
    "T43n1833_04a:0893b02": "有境故。由斯遠望得互為因　詳曰。觀疏",
    "T43n1833_04a:0893b03": "釋此種與色識一段之文。總有三節　初",
    "T43n1833_04a:0893b04": "以見種名之為種。現名色識　二或相下。",
    "T43n1833_04a:0893b05": "相種名種。現名色識。然此有二。初總相明。",
    "T43n1833_04a:0893b06": "又此所言等下。釋於伏難顯頌．長行二意",
    "T43n1833_04a:0893b07": "別也　三若以此見分種下。見種名種。現相",
    "T43n1833_04a:0893b08": "名色識　今助一義。翻前第三相種名種。",
    "T43n1833_04a:0893b09": "現見名色識　問四中何勝　答理雖皆通。",
    "T43n1833_04a:0893b10": "若順彼論第二應善。正順頌文。頌文既云",
    "T43n1833_04a:0893b11": "功能．境色無始為因。明即相分種．現分二。",
    "T43n1833_04a:0893b12": "故彼釋云。以能發識比知有根。此但功能",
    "T43n1833_04a:0893b13": "非外所造。故本識上五色功能名眼等根亦",
    "T43n1833_04a:0893b14": "不違理。功能發識理無違故。在識在餘",
    "T43n1833_04a:0893b15": "雖不可說。而外諸法理非有故。定應許此",
    "T43n1833_04a:0893b16": "在識非餘。此根功能與前境色。從無始際",
    "T43n1833_04a:0893b17": "展轉為因。謂此功能至成就位。生現識上",
    "T43n1833_04a:0893b18": "五內境色。此內境色後能引起異熟識上五",
    "T43n1833_04a:0893b19": "根功能。根．境二色與識一異。或非一異。隨",
    "T43n1833_04a:0893b20": "樂應說。既言生彼五內色境。復云根．境二",
    "T43n1833_04a:0893b21": "色。明知功能即相分種。現名色識。",
    "T43n1833_04a:0893b22": "論。然十八界至處處說故者。按瑜伽五十一",
    "T43n1833_04a:0893b23": "云。依此一切種子阿賴耶識故。薄伽梵說",
    "T43n1833_04a:0893b24": "有眼界．色界．眼識界乃至有意界．法界．意",
    "T43n1833_04a:0893b25": "識界。由於阿賴耶識中有種種界故。又如",
    "T43n1833_04a:0893b26": "經說惡叉聚喻。由於阿賴耶識中有多界",
    "T43n1833_04a:0893b27": "故　又六十六云。云何種種界。謂即十八界",
    "T43n1833_04a:0893b28": "展轉異相性。云何非一界。謂即彼界無量有",
    "T43n1833_04a:0893b29": "情種種差別所依住性。云何無量界。謂總彼",
    "T43n1833_04a:0893c01": "二名無量界　又九十六攝事分云。住自性",
    "T43n1833_04a:0893c02": "界者。謂十八界墮自相續。各各決定差別種",
    "T43n1833_04a:0893c03": "子。復次以要言之。雖界種類十八可得。然",
    "T43n1833_04a:0893c04": "一一界業趣有情種種品類有差別故當知",
    "T43n1833_04a:0893c05": "無量。譬如世間大惡叉聚。於此聚中有多",
    "T43n1833_04a:0893c06": "品類種類一故。雖說為一而有無量。如是",
    "T43n1833_04a:0893c07": "於其一一界中各有無量品類差別。種類一",
    "T43n1833_04a:0893c08": "故雖各說一。而實無量　又對法論第一云。",
    "T43n1833_04a:0893c09": "問眼界何相。答謂曾．現見色及此種子。如",
    "T43n1833_04a:0893c10": "眼界相耳．鼻．舌．身．意界相亦爾　准上諸",
    "T43n1833_04a:0893c11": "文。十八界別。故不可以識等種子以為根",
    "T43n1833_04a:0893c12": "也。對法既云及此種子。明眼等根別有種",
    "T43n1833_04a:0893c13": "現。非識等種事乃明矣。",
    "T43n1833_04a:0893c14": "論。便違聖教至內處所攝者。按瑜伽論五十",
    "T43n1833_04a:0893c15": "四七等云。復次色蘊攝幾蘊幾界幾處。謂色",
    "T43n1833_04a:0893c16": "蘊攝一蘊全．十界十處全．一界一處少分。准",
    "T43n1833_04a:0893c17": "此故非見種為根。又五十五等文如疏上",
    "T43n1833_04a:0893c18": "下屢有別處。故不重也。",
    "T43n1833_04a:0893c19": "論。不應說為增上緣者。按對法第五。解增",
    "T43n1833_04a:0893c20": "上緣略有九類。第一任持增上。師子覺釋。",
    "T43n1833_04a:0893c21": "謂風輪等於氷輪等。器世間於有情世間。",
    "T43n1833_04a:0893c22": "大種於所造。諸根於諸識。釋風能持水。水",
    "T43n1833_04a:0893c23": "能持地。故風．水輪皆言等也。由器世間．大",
    "T43n1833_04a:0893c24": "種．諸根。能持有情．所遠．諸識故。器．大種．",
    "T43n1833_04a:0893c25": "根等三類亦名增上。又瑜伽論五十六云。眼",
    "T43n1833_04a:0893c26": "與眼識非正生因。唯建立因。是故此二俱",
    "T43n1833_04a:0893c27": "時而有。餘根．餘識當知亦爾　釋建立因者",
    "T43n1833_04a:0893c28": "是增上緣。若五識種即是五根。故違諸文增",
    "T43n1833_04a:0893c29": "上緣也。",
    "T43n1833_04a:0894a01": "疏。十一唯欲色二界繫者。謂五色根．色聲觸",
    "T43n1833_04a:0894a02": "三．眼耳身識．舌鼻．香味色界不有。意．意識",
    "T43n1833_04a:0894a03": "界．及法界三通三界故。由斯欲．色唯有十",
    "T43n1833_04a:0894a04": "一。",
    "T43n1833_04a:0894a05": "疏。上地無尋伺起眼識等難是者。亦是此中",
    "T43n1833_04a:0894a06": "所違文也。按彼論云。問生第二靜慮或生",
    "T43n1833_04a:0894a07": "上地。若有尋有伺眼等識現在前。云何此地",
    "T43n1833_04a:0894a08": "無尋無伺。若不現前云何於彼有色諸根而",
    "T43n1833_04a:0894a09": "領受彼地境界。答由有尋有伺諸識種子隨",
    "T43n1833_04a:0894a10": "逐無尋無伺三摩地。從彼起已此得現前。又",
    "T43n1833_04a:0894a11": "此起已識現行時。復為無尋無伺三摩地種",
    "T43n1833_04a:0894a12": "子之所隨逐。是故此地非是一向無尋無伺。",
    "T43n1833_04a:0894a13": "由彼有情於諸尋．伺以性離欲。而離欲故",
    "T43n1833_04a:0894a14": "彼地雖名無尋無伺。此復現行亦無過失",
    "T43n1833_04a:0894a15": "既云有尋有伺諸識種子隨逐而彼得起。明",
    "T43n1833_04a:0894a16": "知識種不即是根。若是根者前問後答皆不",
    "T43n1833_04a:0894a17": "應理。思之可悟。理既無違。故知識種非",
    "T43n1833_04a:0894a18": "根明矣。",
    "T43n1833_04a:0894a19": "疏。諸識亦應唯種子妨者。此難意云。論云眼",
    "T43n1833_04a:0894a20": "界通種．現。執言唯種不取現。亦言眼識",
    "T43n1833_04a:0894a21": "有眼．種。亦應同根唯取種。即對法云。問",
    "T43n1833_04a:0894a22": "眼識界何相。答謂依眼緣色似色了別。及",
    "T43n1833_04a:0894a23": "此種子積集異熟阿賴耶識是眼識界相。耳．",
    "T43n1833_04a:0894a24": "鼻．舌．身．意識界相亦爾。",
    "T43n1833_04a:0894a25": "疏。六亦無根唯種失者。問兼取現業可無",
    "T43n1833_04a:0894a26": "其失。但取業種過如何避。亦違根通種．現",
    "T43n1833_04a:0894a27": "文故　答業既有三。明種不一。不同於前",
    "T43n1833_04a:0894a28": "唯一種也。據此一邊以為言矣　或雖言",
    "T43n1833_04a:0894a29": "業種亦取現業。後釋為正。如燈具明。",
    "T43n1833_04a:0894b01": "疏。若言至非唯無記者。此救意云。若業已熟",
    "T43n1833_04a:0894b02": "所招五識。理唯無記。業未熟時所起五識",
    "T43n1833_04a:0894b03": "既非業感。故通善．惡。",
    "T43n1833_04a:0894b04": "論。應無眼等為俱有因者。即善．染眼而以",
    "T43n1833_04a:0894b05": "何法為俱有因。非業招故不可業種而",
    "T43n1833_04a:0894b06": "為因也　問難陀既許根．識異時。責無俱",
    "T43n1833_04a:0894b07": "有豈不相符　答有義兩釋。一云依教難",
    "T43n1833_04a:0894b08": "彼不就宗責。瑜伽等說眼等為識俱依故。",
    "T43n1833_04a:0894b09": "二此難救家。救家雖假以種為根。至實自",
    "T43n1833_04a:0894b10": "許根．識同時。故難無失　詳曰。今觀論意。",
    "T43n1833_04a:0894b11": "由善．染識非業所招。不依業種。偏難此",
    "T43n1833_04a:0894b12": "二無俱有依。而元不論同異時也。",
    "T43n1833_04a:0894b13": "疏。今西方至實有別根者。此師意據偏增說",
    "T43n1833_04a:0894b14": "故得為正義。",
    "T43n1833_04a:0894b15": "論。又諸聖教至器世間等者。按瑜伽論五十",
    "T43n1833_04a:0894b16": "一云。云何建立所緣轉相。謂若略說阿賴耶",
    "T43n1833_04a:0894b17": "識由於二種所緣境轉。一由了別內執受",
    "T43n1833_04a:0894b18": "故。二由了別外無分別器相故。了別內執",
    "T43n1833_04a:0894b19": "受者。謂能了別遍計所執自性妄執習氣．及",
    "T43n1833_04a:0894b20": "諸色根．根所依處。了別外無分別器相者。",
    "T43n1833_04a:0894b21": "謂能了別依止緣內執受阿羅耶識故。於",
    "T43n1833_04a:0894b22": "一時無有間斷器世間相。又七十六．解密",
    "T43n1833_04a:0894b23": "經等說處非一。大同不錄。中邊所明疏上下",
    "T43n1833_04a:0894b24": "引。",
    "T43n1833_04a:0894b25": "疏。即是可止之辭者。止者止住。此言即是止",
    "T43n1833_04a:0894b26": "近辭。故此次說不及前師　或字誤也。應",
    "T43n1833_04a:0894b27": "為指字。",
    "T43n1833_04a:0894b28": "疏。若不言他至不能自依故者。不定過云。為",
    "T43n1833_04a:0894b29": "如第七恒轉依他證八有依。為如第七雖",
    "T43n1833_04a:0894c01": "復恒轉而不自依證八無依　問因於同．",
    "T43n1833_04a:0894c02": "異二喻轉等名為不定。今唯第七何成不",
    "T43n1833_04a:0894c03": "定　答雖體無二義即有差。對二義故亦",
    "T43n1833_04a:0894c04": "無有失。",
    "T43n1833_04a:0894c05": "疏。故今此師令成俱有依義者。問令心．心所",
    "T43n1833_04a:0894c06": "取自所緣方成所依。種既不能取自所緣。",
    "T43n1833_04a:0894c07": "現望於彼何成所依　答所依四義是護法",
    "T43n1833_04a:0894c08": "宗。非此師意。不可為難。",
    "T43n1833_04a:0894c09": "疏。又諸識現行至今略不述者。異熟六識而",
    "T43n1833_04a:0894c10": "不能熏。現望於種亦同第八而非因緣。論",
    "T43n1833_04a:0894c11": "略不說。",
    "T43n1833_04a:0894c12": "疏。今不說依至望現是依者。異熟六識雖不",
    "T43n1833_04a:0894c13": "能熏同於第八。然現望種無能持力。不同",
    "T43n1833_04a:0894c14": "八現與種為依。故不取也。",
    "T43n1833_04a:0894c15": "疏。始末為論者。本有．新熏如次始末。",
    "T43n1833_04a:0894c16": "論。如契經至恒相續轉故者。按楞伽第九。人",
    "T43n1833_04a:0894c17": "體及五蘊。諸緣及微塵。勝人自在作。唯是心",
    "T43n1833_04a:0894c18": "分別。心遍一切處。一切處皆心　又云。依",
    "T43n1833_04a:0894c19": "父母和合阿梨耶．意合。如蘇瓶中鼠。共赤",
    "T43n1833_04a:0894c20": "白增長。薜尸．父厚．泡．創。不淨依節盡。業",
    "T43n1833_04a:0894c21": "風長四大。如諸果成就　詳曰。與論所",
    "T43n1833_04a:0894c22": "引文雖不同。理旨同也。所以疏云勘彼文",
    "T43n1833_04a:0894c23": "同。或可疏勘梵本云同。不據漢本。漢本",
    "T43n1833_04a:0894c24": "闕此論所引文。",
    "T43n1833_04a:0894c25": "疏。從下而微解亦應爾者。本明心等而有",
    "T43n1833_04a:0894c26": "所依。今者先徵所依等義。名從下也。解文",
    "T43n1833_04a:0894c27": "同徵故云應爾。故後解中先解二別。後明",
    "T43n1833_04a:0894c28": "心等具依多少。",
    "T43n1833_04a:0894c29": "疏。若爾四大種及五根扶塵四大者。初四大",
    "T43n1833_04a:0895a01": "種造五根者。後即造彼扶塵四大。",
    "T43n1833_04a:0895a02": "疏。除識蘊少分相望者。諸識相望有決定",
    "T43n1833_04a:0895a03": "者。然非一切。故云少分。此決定識不取為",
    "T43n1833_04a:0895a04": "難。以決定識是所依故。故除之也。",
    "T43n1833_04a:0895a05": "疏。此簡受想蘊全行蘊少分者。但簡行蘊心",
    "T43n1833_04a:0895a06": "所法故。又行蘊命亦是主故。故言少分。此",
    "T43n1833_04a:0895a07": "文不次。結前第三所簡法故。",
    "T43n1833_04a:0895a08": "疏。皆須此者。置此令心取自緣言。",
    "T43n1833_04a:0895a09": "疏。彼論言有依此言是故者。彼瑜伽論言。有",
    "T43n1833_04a:0895a10": "所依即是此論所說者是。",
    "T43n1833_04a:0895a11": "疏。即前有境眼等為果等者。以有所緣與有",
    "T43n1833_04a:0895a12": "境義而有別也。若有所緣體唯能緣。若言",
    "T43n1833_04a:0895a13": "有境即通五根。要有所緣方有所依。故除",
    "T43n1833_04a:0895a14": "根也。",
    "T43n1833_04a:0895a15": "疏。此解所有能依等者。此釋伏難。伏難意",
    "T43n1833_04a:0895a16": "云。本明所依何故乃辨能依心等。故釋所",
    "T43n1833_04a:0895a17": "有能依法者。意欲翻出能依之體顯彼所",
    "T43n1833_04a:0895a18": "依。疏言此解所有能依者。此牒定也。",
    "T43n1833_04a:0895a19": "疏。此是依外至故重言之者。此總結前出所",
    "T43n1833_04a:0895a20": "簡法之所以也。依謂所依。色．心所等是所",
    "T43n1833_04a:0895a21": "依外所簡之法。故所依後而方指簡名重言",
    "T43n1833_04a:0895a22": "也。或唯顯明心所所以以釋外疑。外疑意",
    "T43n1833_04a:0895a23": "云。聖教既云唯心．心所名有所依。即應心",
    "T43n1833_04a:0895a24": "所亦所依攝。故有斯釋。斯釋意云。此者此",
    "T43n1833_04a:0895a25": "所依謂所依。所是依外別所簡法之一數也。",
    "T43n1833_04a:0895a26": "若不簡之恐疑同主亦是所依。故更分別",
    "T43n1833_04a:0895a27": "名重言也。對次前文心．心所處故名重言",
    "T43n1833_04a:0895a28": "　有義問何故別簡但簡心所非所餘耶",
    "T43n1833_04a:0895a29": "　答立論者意不應徵責。由前引教說心．心",
    "T43n1833_04a:0895b01": "所名有所依。即恐心所亦是所依故次簡",
    "T43n1833_04a:0895b02": "之。雖皆有所依。所依唯心。餘非所依。相顯",
    "T43n1833_04a:0895b03": "不說。",
    "T43n1833_04a:0895b04": "疏。然諸識至略而不論者。而有不得為所",
    "T43n1833_04a:0895b05": "依者。即四義中而闕第一決定義也。",
    "T43n1833_04a:0895b06": "論。同境至所依別故者。問眼等五識得自在",
    "T43n1833_04a:0895b07": "位通緣五境。成事智品緣十八界。五根云何",
    "T43n1833_04a:0895b08": "與識同境　答據因位中未自在說。更有",
    "T43n1833_04a:0895b09": "餘釋。如下當辨。",
    "T43n1833_04a:0895b10": "疏。亦作此義無相違故者。三位無七家亦同",
    "T43n1833_04a:0895b11": "安惠成八無依。亦作此義亦顯安惠三位",
    "T43n1833_04a:0895b12": "無七。",
    "T43n1833_04a:0895b13": "疏。問至應設劬勞者。答六依於七。七依親",
    "T43n1833_04a:0895b14": "故。親依轉六亦轉。八依於七。七非親故。七",
    "T43n1833_04a:0895b15": "無漏八不轉。有執．無執行有相似．不相似",
    "T43n1833_04a:0895b16": "故名親．不親　答第二云。若由八轉七方",
    "T43n1833_04a:0895b17": "轉。可難七轉八亦轉。第八轉位七先轉故。七",
    "T43n1833_04a:0895b18": "轉時八不轉。由親疎別。准前應知　又釋。",
    "T43n1833_04a:0895b19": "六．七二執違非執故。七轉位六亦轉。第八",
    "T43n1833_04a:0895b20": "無執不全違。所以不隨所依轉思之。",
    "T43n1833_04a:0895b21": "成唯識論演祕卷第四本終"
}