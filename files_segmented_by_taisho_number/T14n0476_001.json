{
    "T14n0476_001:0557c03": "說無垢稱經卷第一",
    "T14n0476_001:0557c05": "大唐三藏法師玄奘奉　詔譯",
    "T14n0476_001:0557c06": "序品第一",
    "T14n0476_001:0557c07": "如是我聞：一時薄伽梵住廣嚴城菴羅衛",
    "T14n0476_001:0557c08": "林，與大苾芻眾八千人俱、菩薩摩訶薩三萬",
    "T14n0476_001:0557c09": "二千——皆為一切眾望所識，大神通業修已成",
    "T14n0476_001:0557c10": "辦，諸佛威德常所加持，善護法城能攝正",
    "T14n0476_001:0557c11": "法，以大師子吼聲敷演，美音遐振周遍十",
    "T14n0476_001:0557c12": "方，為諸眾生不請善友，紹三寶種能使不",
    "T14n0476_001:0557c13": "絕，降伏魔怨、制諸外道，永離一切障及蓋",
    "T14n0476_001:0557c14": "纏，念定、總持無不圓滿，建立無障解脫智",
    "T14n0476_001:0557c15": "門，逮得一切無斷殊勝念慧等持陀羅尼",
    "T14n0476_001:0557c16": "辯；皆獲第一布施、調伏寂靜尸羅、安忍、正",
    "T14n0476_001:0557c17": "勤、靜慮、般若、方便、善巧、妙願力、智波羅蜜多，",
    "T14n0476_001:0557c18": "成無所得不起法忍，已能隨轉不退法輪，咸",
    "T14n0476_001:0557c19": "得無相妙印所印，善知有情諸根勝劣，一切",
    "T14n0476_001:0557c20": "大眾所不能伏，而能調御得無所畏；已積",
    "T14n0476_001:0557c21": "無盡福智資糧，相好嚴身色像第一，捨諸世",
    "T14n0476_001:0557c22": "間所有飾好，名稱高遠踰於帝釋，意樂堅固",
    "T14n0476_001:0557c23": "猶若金剛；於諸佛法得不壞信、流法寶光、",
    "T14n0476_001:0557c24": "澍甘露雨，於眾言音微妙第一，於深法義",
    "T14n0476_001:0557c25": "廣大緣起；已斷二邊見習相續，演法無畏猶",
    "T14n0476_001:0557c26": "師子吼，其所講說乃如雷震，不可稱量過",
    "T14n0476_001:0557c27": "稱量境；集法寶慧為大導師，正直審諦柔",
    "T14n0476_001:0557c28": "和微密，妙達諸法難見難知；甚深實義隨入",
    "T14n0476_001:0557c29": "一切，有趣無趣意樂所歸，獲無等等佛智灌",
    "T14n0476_001:0558a01": "頂，近力無畏不共佛法；已除所有怖畏惡",
    "T14n0476_001:0558a02": "趣，復超一切險穢深坑，永棄緣起金剛刀",
    "T14n0476_001:0558a03": "仗，常思示現諸有趣生；為大醫王善知方",
    "T14n0476_001:0558a04": "術，應病與藥，愈疾施安；無量功德皆成就、",
    "T14n0476_001:0558a05": "無量佛土皆嚴淨，其見聞者無不蒙益；諸",
    "T14n0476_001:0558a06": "有所作亦不唐捐，設經無量百千俱胝那",
    "T14n0476_001:0558a07": "庾多劫讚其功德亦不能盡——其名曰：等觀",
    "T14n0476_001:0558a08": "菩薩、不等觀菩薩、等不等觀菩薩、定神變王",
    "T14n0476_001:0558a09": "菩薩、法自在菩薩、法幢菩薩、光幢菩薩、光",
    "T14n0476_001:0558a10": "嚴菩薩、大嚴菩薩、寶峯菩薩、辯峯菩薩、寶手",
    "T14n0476_001:0558a11": "菩薩、寶印手菩薩、常舉手菩薩、常下手菩薩、",
    "T14n0476_001:0558a12": "常延頸菩薩、常喜根菩薩、常喜王菩薩、無屈",
    "T14n0476_001:0558a13": "辯菩薩、虛空藏菩薩、執寶炬菩薩、寶吉祥菩",
    "T14n0476_001:0558a14": "薩、寶施菩薩、帝網菩薩、光網菩薩、無障靜慮",
    "T14n0476_001:0558a15": "菩薩、慧峯菩薩、天王菩薩、壞魔菩薩、電天菩",
    "T14n0476_001:0558a16": "薩、現神變王菩薩、峯相等嚴菩薩、師子吼菩",
    "T14n0476_001:0558a17": "薩、雲雷音菩薩、山相擊王菩薩、香象菩薩、大",
    "T14n0476_001:0558a18": "香象菩薩、常精進菩薩、不捨善軛菩薩、妙慧",
    "T14n0476_001:0558a19": "菩薩、妙生菩薩、蓮花勝藏菩薩、三摩地王菩",
    "T14n0476_001:0558a20": "薩、蓮花嚴菩薩、觀自在菩薩、得大勢菩薩、梵",
    "T14n0476_001:0558a21": "網菩薩、寶杖菩薩、無勝菩薩、勝魔菩薩、嚴土",
    "T14n0476_001:0558a22": "菩薩、金髻菩薩、珠髻菩薩、慈氏菩薩、妙吉",
    "T14n0476_001:0558a23": "祥菩薩、珠寶蓋菩薩，如是等上首菩薩摩訶",
    "T14n0476_001:0558a24": "薩三萬二千。復有萬梵，持髻梵王而為上首，",
    "T14n0476_001:0558a25": "從本無憂四大洲界為欲瞻禮供養世尊",
    "T14n0476_001:0558a26": "及聽法故來在會坐；復有萬二千天帝，各",
    "T14n0476_001:0558a27": "從餘方四大洲界亦為瞻禮供養世尊及",
    "T14n0476_001:0558a28": "聽法故來在會坐；并餘大威力諸天、龍、藥",
    "T14n0476_001:0558a29": "叉、健達縛、阿素洛、揭路荼、緊捺洛、莫呼洛",
    "T14n0476_001:0558b01": "伽、釋、梵、護世等悉來會坐；及諸四眾——苾芻、",
    "T14n0476_001:0558b02": "苾芻尼、鄔波索迦、鄔波斯迦——俱來會坐。",
    "T14n0476_001:0558b03": "爾時，世尊無量百千諸來大眾恭敬圍繞而",
    "T14n0476_001:0558b04": "為說法——譬如大寶妙高山王處于大海巍然",
    "T14n0476_001:0558b05": "逈出——踞大師子勝藏之座，顯耀威光蔽諸大",
    "T14n0476_001:0558b06": "眾。時廣嚴城有一菩薩，離呫毘種，名曰寶",
    "T14n0476_001:0558b07": "性，與離呫毘五百童子各持一蓋，七寶莊",
    "T14n0476_001:0558b08": "嚴，往菴羅林詣如來所，各以其蓋奉上世",
    "T14n0476_001:0558b09": "尊，奉已頂禮世尊雙足，右繞七匝却住一",
    "T14n0476_001:0558b10": "面。佛之威神令諸寶蓋合成一蓋，遍覆三",
    "T14n0476_001:0558b11": "千大千世界，而此世界廣長之相悉於中現。",
    "T14n0476_001:0558b12": "又，此三千大千世界所有大寶妙高山王、一",
    "T14n0476_001:0558b13": "切雪山、目真隣陀山、摩訶目真隣陀山、香山、",
    "T14n0476_001:0558b14": "寶山、金山、黑山、輪圍山、大輪圍山、大海、江",
    "T14n0476_001:0558b15": "河、陂泉、池沼，及百俱胝四大洲渚、日、月、星",
    "T14n0476_001:0558b16": "辰、天宮、龍宮、諸尊神宮，并諸國邑、王都、聚落，",
    "T14n0476_001:0558b17": "如是皆現此寶蓋中。又，十方界諸佛、如來所",
    "T14n0476_001:0558b18": "說正法皆如響應，於此蓋內無不見聞。",
    "T14n0476_001:0558b19": "時諸大眾覩佛神力，歡喜踊躍，歎未曾有，合",
    "T14n0476_001:0558b20": "掌禮佛瞻仰尊顏，目不暫捨默然而住。",
    "T14n0476_001:0558b21": "爾時，寶性即於佛前右膝著地，合掌恭敬，",
    "T14n0476_001:0558b22": "以妙伽他而讚佛曰：",
    "T14n0476_001:0558b23": "「目淨脩廣妙端嚴，　　皎如青紺蓮花葉，",
    "T14n0476_001:0558b24": "　已證第一淨意樂，　　勝奢摩陀到彼岸。",
    "T14n0476_001:0558b25": "　久積無邊清淨業，　　獲得廣大勝名聞，",
    "T14n0476_001:0558b26": "　故我稽首大沙門，　　開導希夷寂路者。",
    "T14n0476_001:0558b27": "　既見大聖以神變，　　普現十方無量土，",
    "T14n0476_001:0558b28": "　其中諸佛演說法，　　於是一切悉見聞。",
    "T14n0476_001:0558b29": "　法王法力超群生，　　常以法財施一切，",
    "T14n0476_001:0558c01": "　能善分別諸法相，　　觀第一義摧怨敵，",
    "T14n0476_001:0558c02": "　已於諸法得自在，　　是故稽首此法王。",
    "T14n0476_001:0558c03": "　說法不有亦不無，　　一切皆得因緣立，",
    "T14n0476_001:0558c04": "　無我、無造、無受者，　　善惡之業亦不亡。",
    "T14n0476_001:0558c05": "　始在佛樹降魔力，　　得甘露滅勝菩提，",
    "T14n0476_001:0558c06": "　此中非心意受行，　　外道、群邪所不測。",
    "T14n0476_001:0558c07": "　三轉法輪於大千，　　其輪能寂本性寂，",
    "T14n0476_001:0558c08": "　希有法智天人證，　　三寶於是現世間。",
    "T14n0476_001:0558c09": "　以斯妙法濟群生，　　無思、無怖、常安寂，",
    "T14n0476_001:0558c10": "　度生、老、死大醫王，　　稽首無邊功德海。",
    "T14n0476_001:0558c11": "　八法不動如山王，　　於善、不善俱慈愍，",
    "T14n0476_001:0558c12": "　心行如空平等住，　　孰不承敬此能仁？",
    "T14n0476_001:0558c13": "　以斯微蓋奉世尊，　　於中普現三千界，",
    "T14n0476_001:0558c14": "　諸天、龍、神宮殿等，　　故禮智見功德身。",
    "T14n0476_001:0558c15": "　十力神變示世間，　　一切皆如光影等，",
    "T14n0476_001:0558c16": "　眾覩驚歎未曾有，　　故禮十力大智見。",
    "T14n0476_001:0558c17": "　眾會瞻仰大牟尼，　　靡不心生清淨信，",
    "T14n0476_001:0558c18": "　各見世尊在其前，　　斯則如來不共相；",
    "T14n0476_001:0558c19": "　佛以一音演說法，　　眾生隨類各得解，",
    "T14n0476_001:0558c20": "　皆謂世尊同其語，　　斯則如來不共相；",
    "T14n0476_001:0558c21": "　佛以一音演說法，　　眾生各各隨所解，",
    "T14n0476_001:0558c22": "　普得受行獲其利，　　斯則如來不共相；",
    "T14n0476_001:0558c23": "　佛以一音演說法，　　或有恐畏或歡喜，",
    "T14n0476_001:0558c24": "　或生厭離或斷疑，　　斯則如來不共相。",
    "T14n0476_001:0558c25": "　稽首十力諦勇猛、　　稽首已得無怖畏、",
    "T14n0476_001:0558c26": "　稽首至定不共法、　　稽首一切大導師、",
    "T14n0476_001:0558c27": "　稽首能斷眾結縛、　　稽首已住於彼岸、",
    "T14n0476_001:0558c28": "　稽首普濟苦群生、　　稽首不依生死趣。",
    "T14n0476_001:0558c29": "　已到有情平等趣，　　善於諸趣心解脫，",
    "T14n0476_001:0559a01": "　牟尼如是善修空，　　猶如蓮花不著水。",
    "T14n0476_001:0559a02": "　一切相遣無所遣、　　一切願滿無所願，",
    "T14n0476_001:0559a03": "　大威神力不思議，　　稽首如空無所住。」",
    "T14n0476_001:0559a04": "爾時，寶性說此伽他讚世尊已，復白佛",
    "T14n0476_001:0559a05": "言：「如是五百童子菩薩皆已發趣阿耨多",
    "T14n0476_001:0559a06": "羅三藐三菩提，彼咸問我嚴淨佛土。唯願",
    "T14n0476_001:0559a07": "如來哀愍，為說淨佛土相。云何菩薩修淨佛",
    "T14n0476_001:0559a08": "土？」作是語已，佛言：「寶性！善哉善哉，汝今乃",
    "T14n0476_001:0559a09": "能為諸菩薩請問如來淨佛土相及問菩",
    "T14n0476_001:0559a10": "薩修淨佛土。汝今諦聽，善思念之，當為汝",
    "T14n0476_001:0559a11": "等分別解說。」於是寶性及諸菩薩咸作是",
    "T14n0476_001:0559a12": "言：「善哉，世尊！唯願為說，我等今者皆希聽",
    "T14n0476_001:0559a13": "受。」爾時，世尊告眾菩薩：「諸有情土是為菩",
    "T14n0476_001:0559a14": "薩嚴淨佛土。所以者何？諸善男子！一切菩薩",
    "T14n0476_001:0559a15": "隨諸有情增長饒益，即便攝受嚴淨佛土；",
    "T14n0476_001:0559a16": "隨諸有情發起種種清淨功德，即便攝受",
    "T14n0476_001:0559a17": "嚴淨佛土；隨諸有情應以如是嚴淨佛土",
    "T14n0476_001:0559a18": "而得調伏，即便攝受如是佛土；隨諸有情",
    "T14n0476_001:0559a19": "應以如是嚴淨佛土悟入佛智，即便攝受",
    "T14n0476_001:0559a20": "如是佛土；隨諸有情應以如是嚴淨佛",
    "T14n0476_001:0559a21": "土起聖根行，即便攝受如是佛土。所以者",
    "T14n0476_001:0559a22": "何？諸善男子！菩薩攝受嚴淨佛土，皆為有",
    "T14n0476_001:0559a23": "情增長、饒益、發起種種清淨功德。諸善男",
    "T14n0476_001:0559a24": "子！譬如有人欲於空地造立宮室，或復",
    "T14n0476_001:0559a25": "莊嚴隨意無礙，若於虛空終不能成。菩薩",
    "T14n0476_001:0559a26": "如是，知一切法皆如虛空，唯為有情增長、",
    "T14n0476_001:0559a27": "饒益、生淨功德，即便攝受如是佛土。攝受",
    "T14n0476_001:0559a28": "如是淨佛土者非於空也。",
    "T14n0476_001:0559a29": "「復次，寶性！汝等當知：發起無上菩提心土",
    "T14n0476_001:0559b01": "是為菩薩嚴淨佛土，菩薩證得大菩提時，",
    "T14n0476_001:0559b02": "一切發起大乘有情來生其國；純意樂土",
    "T14n0476_001:0559b03": "是為菩薩嚴淨佛土，菩薩證得大菩提時，",
    "T14n0476_001:0559b04": "所有不諂、不誑有情來生其國；善加行土是",
    "T14n0476_001:0559b05": "為菩薩嚴淨佛土，菩薩證得大菩提時，發",
    "T14n0476_001:0559b06": "起住持妙善加行一切有情來生其國；上意",
    "T14n0476_001:0559b07": "樂土是為菩薩嚴淨佛土，菩薩證得大菩",
    "T14n0476_001:0559b08": "提時，具足成就善法有情來生其國；修布施",
    "T14n0476_001:0559b09": "土是為菩薩嚴淨佛土，菩薩證得大菩提",
    "T14n0476_001:0559b10": "時，一切能捨財法有情來生其國；修淨戒土",
    "T14n0476_001:0559b11": "是為菩薩嚴淨佛土，菩薩證得大菩提時，",
    "T14n0476_001:0559b12": "圓滿成就十善業道意樂有情來生其國；修",
    "T14n0476_001:0559b13": "安忍土是為菩薩嚴淨佛土，菩薩證得大菩",
    "T14n0476_001:0559b14": "提時，三十二相莊嚴其身、堪忍柔和寂靜有",
    "T14n0476_001:0559b15": "情來生其國；修精進土是為菩薩嚴淨佛",
    "T14n0476_001:0559b16": "土，菩薩證得大菩提時，諸善勇猛精進有",
    "T14n0476_001:0559b17": "情來生其國；修靜慮土是為菩薩嚴淨佛",
    "T14n0476_001:0559b18": "土，菩薩證得大菩提時，具足成就正念、正知、",
    "T14n0476_001:0559b19": "正定有情來生其國；修般若土是為菩薩嚴",
    "T14n0476_001:0559b20": "淨佛土，菩薩證得大菩提時，一切已入正定",
    "T14n0476_001:0559b21": "有情來生其國；四無量土是為菩薩嚴淨佛",
    "T14n0476_001:0559b22": "土，菩薩證得大菩提時，常住慈悲喜捨有情",
    "T14n0476_001:0559b23": "來生其國；四攝事土是為菩薩嚴淨佛土，",
    "T14n0476_001:0559b24": "菩薩證得大菩提時，諸有解脫所攝有情來",
    "T14n0476_001:0559b25": "生其國；巧方便土是為菩薩嚴淨佛土，菩薩",
    "T14n0476_001:0559b26": "證得大菩提時，善巧觀察諸法有情來生其",
    "T14n0476_001:0559b27": "國；修三十七菩提分土是為菩薩嚴淨佛土，",
    "T14n0476_001:0559b28": "菩薩證得大菩提時，通達一切念、住正斷、神",
    "T14n0476_001:0559b29": "足、根、力、覺支、道支圓滿有情來生其國；修迴",
    "T14n0476_001:0559c01": "向土是為菩薩嚴淨佛土，菩薩證得大菩",
    "T14n0476_001:0559c02": "提時，其國具足眾德莊嚴；善說息除八無暇",
    "T14n0476_001:0559c03": "土是為菩薩嚴淨佛土，菩薩證得大菩提",
    "T14n0476_001:0559c04": "時，其國永離惡趣無暇；自守戒行不譏彼土",
    "T14n0476_001:0559c05": "是為菩薩嚴淨佛土，菩薩證得大菩提時，",
    "T14n0476_001:0559c06": "其國無有犯禁之名；十善業道極清淨土是",
    "T14n0476_001:0559c07": "為菩薩嚴淨佛土，菩薩證得大菩提時，壽",
    "T14n0476_001:0559c08": "量決定大富梵行、所言誠諦、常以軟語、眷屬",
    "T14n0476_001:0559c09": "不離、善宣密意、離諸貪欲、心無瞋恚、正見有",
    "T14n0476_001:0559c10": "情來生其國。",
    "T14n0476_001:0559c11": "「諸善男子！如是，菩薩隨發菩提心則有純",
    "T14n0476_001:0559c12": "淨意樂，隨其純淨意樂則有妙善加行，隨",
    "T14n0476_001:0559c13": "其妙善加行則有增上意樂，隨其增上意",
    "T14n0476_001:0559c14": "樂則有止息，隨其止息則有發起，隨其發",
    "T14n0476_001:0559c15": "起則有迴向，隨其迴向則有寂靜，隨其寂",
    "T14n0476_001:0559c16": "靜則有清淨有情，隨其清淨有情則有嚴",
    "T14n0476_001:0559c17": "淨佛土，隨其嚴淨佛土則有清淨法教，隨",
    "T14n0476_001:0559c18": "其清淨法教即有清淨妙福，隨其清淨妙",
    "T14n0476_001:0559c19": "福則有清淨妙慧，隨其清淨妙慧則有清",
    "T14n0476_001:0559c20": "淨妙智，隨其清淨妙智則有清淨妙行，隨",
    "T14n0476_001:0559c21": "其清淨妙行則有清淨自心，隨其清淨自",
    "T14n0476_001:0559c22": "心則有清淨諸妙功德。",
    "T14n0476_001:0559c23": "「諸善男子！是故，菩薩若欲勤修嚴淨佛土，",
    "T14n0476_001:0559c24": "先應方便嚴淨自心。所以者何？隨諸菩薩",
    "T14n0476_001:0559c25": "自心嚴淨，即得如是嚴淨佛土。」",
    "T14n0476_001:0559c26": "爾時，舍利子承佛威神作如是念：「若諸菩",
    "T14n0476_001:0559c27": "薩心嚴淨故，佛土嚴淨；而我世尊行菩薩時",
    "T14n0476_001:0559c28": "心不嚴淨故，是佛土雜穢若此？」佛知其念",
    "T14n0476_001:0559c29": "即告之言：「於意云何？世間日、月豈不淨耶？",
    "T14n0476_001:0560a01": "而盲不見。」對曰：「不也。是盲者過，非日月咎。」",
    "T14n0476_001:0560a02": "佛言：「如是，眾生罪故不見世尊佛土嚴淨，",
    "T14n0476_001:0560a03": "非如來咎。舍利子！我土嚴淨而汝不見。」",
    "T14n0476_001:0560a04": "爾時，持髻梵王語舍利子：「勿作是意謂此",
    "T14n0476_001:0560a05": "佛土為不嚴淨。所以者何？如是佛土最極嚴",
    "T14n0476_001:0560a06": "淨。」舍利子言：「大梵天王！今此佛土嚴淨云何？」",
    "T14n0476_001:0560a07": "持髻梵言：「唯，舍利子！譬如他化自在天宮",
    "T14n0476_001:0560a08": "有無量寶功德莊嚴，我見世尊釋迦牟尼佛",
    "T14n0476_001:0560a09": "土嚴淨有無量寶功德莊嚴亦復如是。」舍",
    "T14n0476_001:0560a10": "利子言：「大梵天王！我見此土其地高下——丘",
    "T14n0476_001:0560a11": "陵、坑坎、毒刺、沙礫、土石、諸山——穢惡充滿。」持髻",
    "T14n0476_001:0560a12": "梵言：「唯，大尊者！心有高下不嚴淨故，謂佛",
    "T14n0476_001:0560a13": "智慧意樂亦爾，故見佛土為不嚴淨。若諸",
    "T14n0476_001:0560a14": "菩薩於諸有情其心平等、功德嚴淨，謂佛智",
    "T14n0476_001:0560a15": "慧意樂亦爾，便見佛土最極嚴淨。」爾時，世尊",
    "T14n0476_001:0560a16": "知諸大眾心懷猶豫，便以足指按此大地。",
    "T14n0476_001:0560a17": "即時三千大千世界無量百千妙寶莊嚴，譬",
    "T14n0476_001:0560a18": "如功德寶莊嚴佛無量功德寶莊嚴土。一切",
    "T14n0476_001:0560a19": "大眾歎未曾有，而皆自見坐寶蓮華。",
    "T14n0476_001:0560a20": "爾時，世尊告舍利子：「汝見如是眾德莊嚴淨",
    "T14n0476_001:0560a21": "佛土不？」舍利子言：「唯然，世尊！本所不見、本",
    "T14n0476_001:0560a22": "所不聞，今此佛土嚴淨悉現。」告舍利子：「我",
    "T14n0476_001:0560a23": "佛國土常淨若此，為欲成熟下劣有情，是",
    "T14n0476_001:0560a24": "故示現無量過失雜穢土耳。舍利子！譬如",
    "T14n0476_001:0560a25": "三十三天共寶器食，隨業所招其食有異。",
    "T14n0476_001:0560a26": "如是，舍利子！無量有情生一佛土，隨心淨",
    "T14n0476_001:0560a27": "穢所見有異，若人心淨便見此土無量功德",
    "T14n0476_001:0560a28": "妙寶莊嚴。」當佛現此嚴淨土時，寶性所將",
    "T14n0476_001:0560a29": "五百童子一切皆得無生法忍、八萬四千諸",
    "T14n0476_001:0560b01": "有情類皆發無上正等覺心。時佛、世尊即攝",
    "T14n0476_001:0560b02": "神足，於是世界還復如故。求聲聞乘三萬",
    "T14n0476_001:0560b03": "二千諸天及人，知有為法皆悉無常，遠塵離",
    "T14n0476_001:0560b04": "垢得法眼淨；八千苾芻永離諸漏，心善解脫。",
    "T14n0476_001:0560b05": "說無垢稱經顯不思議方便善巧品第二",
    "T14n0476_001:0560b06": "爾時，廣嚴城中有大菩薩，離呫毘種，名無垢",
    "T14n0476_001:0560b07": "稱，已曾供養無量諸佛，於諸佛所深殖善",
    "T14n0476_001:0560b08": "根，得妙辯才、具無生忍、逮諸總持、遊戲神",
    "T14n0476_001:0560b09": "通，獲無所畏摧魔怨力。入深法門善於智",
    "T14n0476_001:0560b10": "度，通達方便大願成滿，明了有情意樂及",
    "T14n0476_001:0560b11": "行，善知有情諸根勝劣。智度成辦，說法淳熟，",
    "T14n0476_001:0560b12": "於大乘中決定修習，於所作業能善思量。",
    "T14n0476_001:0560b13": "住佛威儀，入心慧海，諸佛咨嗟稱揚顯說，",
    "T14n0476_001:0560b14": "釋、梵、護世常所禮敬，為欲成熟諸有情故，",
    "T14n0476_001:0560b15": "以善方便居廣嚴城。具無盡財，攝益貧窮、",
    "T14n0476_001:0560b16": "無依、無怙；具清淨戒，攝益一切有犯有越；",
    "T14n0476_001:0560b17": "以調順忍攝益瞋恨、暴嫉、楚毒；以大精進",
    "T14n0476_001:0560b18": "攝益一切懈怠懶惰；安住靜慮、正念解脫、等",
    "T14n0476_001:0560b19": "持等至，攝益一切諸有亂心；以正決擇攝",
    "T14n0476_001:0560b20": "益一切妄見、惡慧。雖為白衣而具沙門威",
    "T14n0476_001:0560b21": "儀功德，雖處居家不著三界，示有妻子",
    "T14n0476_001:0560b22": "常修梵行，現有眷屬常樂遠離。雖服寶",
    "T14n0476_001:0560b23": "飾而以相好莊嚴其身、雖現受食而以",
    "T14n0476_001:0560b24": "靜慮等至為味、雖同樂著博弈嬉戲而實",
    "T14n0476_001:0560b25": "恒為成熟有情、雖稟一切外道軌儀而於",
    "T14n0476_001:0560b26": "佛法意樂不壞、雖明一切世間書論而於",
    "T14n0476_001:0560b27": "內苑賞玩法樂、雖現一切邑會眾中而恒",
    "T14n0476_001:0560b28": "為最說法上首。為隨世教於尊卑等所",
    "T14n0476_001:0560b29": "作事業示無與乖，雖不希求世間財寶，然",
    "T14n0476_001:0560c01": "於俗利示有所習。為益含識遊諸市衢、",
    "T14n0476_001:0560c02": "為護群生理諸王務、入講論處導以大",
    "T14n0476_001:0560c03": "乘、入諸學堂誘開童蒙、入諸婬舍示欲之",
    "T14n0476_001:0560c04": "過，為令建立正念正知遊諸伎樂。若在長",
    "T14n0476_001:0560c05": "者，長者中尊為說勝法；若在居士，居士中",
    "T14n0476_001:0560c06": "尊斷其貪著；若在剎帝利，剎帝利中尊教",
    "T14n0476_001:0560c07": "以忍辱；若在婆羅門，婆羅門中尊除其我",
    "T14n0476_001:0560c08": "慢；若在大臣，大臣中尊教以正法；若在王",
    "T14n0476_001:0560c09": "子，王子中尊示以忠孝；若在內官，內官中尊",
    "T14n0476_001:0560c10": "化正宮女；若在庶人，庶人中尊修相似福",
    "T14n0476_001:0560c11": "殊勝意樂；若在梵天，梵天中尊示諸梵眾",
    "T14n0476_001:0560c12": "靜慮差別；若在帝釋，帝釋中尊示現自在",
    "T14n0476_001:0560c13": "悉皆無常；若在護世，護世中尊守護一切",
    "T14n0476_001:0560c14": "利益安樂。是無垢稱以如是等不可思議無",
    "T14n0476_001:0560c15": "量善巧方便慧門饒益有情，其以方便現",
    "T14n0476_001:0560c16": "身有疾。以其疾故，國王、大臣、長者、居士、婆",
    "T14n0476_001:0560c17": "羅門等，及諸王子并餘官屬無數千人，皆往",
    "T14n0476_001:0560c18": "問疾。時無垢稱因以身疾廣為說法，言：「諸",
    "T14n0476_001:0560c19": "仁者！是四大種所合成身，無常、無強、無堅、無",
    "T14n0476_001:0560c20": "力。朽故迅速，不可保信，為苦、為惱、眾病之",
    "T14n0476_001:0560c21": "器，多諸過患、變壞之法。諸仁者！如此之身，",
    "T14n0476_001:0560c22": "其聰慧者所不為怙。是身如聚沫不可",
    "T14n0476_001:0560c23": "撮摩、是身如浮泡不得久立、是身如陽",
    "T14n0476_001:0560c24": "焰從諸煩惱渴愛所生、是身如芭蕉都",
    "T14n0476_001:0560c25": "無有實、是身如幻從顛倒起、是身如夢",
    "T14n0476_001:0560c26": "為虛妄見、是身如影從業緣現、是身如響",
    "T14n0476_001:0560c27": "屬諸因緣、是身如雲須臾變滅、是身如電",
    "T14n0476_001:0560c28": "念念不住、是身無主為如地、是身無我",
    "T14n0476_001:0560c29": "為如水、是身無有情為如火、是身無命",
    "T14n0476_001:0561a01": "者為如風、是身無有補特伽羅與虛空",
    "T14n0476_001:0561a02": "等、是身不實四大為家、是身為空離我",
    "T14n0476_001:0561a03": "我所、是身無知如草木等、是身無作風力",
    "T14n0476_001:0561a04": "所轉、是身不淨穢惡充滿、是身虛偽雖假",
    "T14n0476_001:0561a05": "覆蔽飲食將養必歸磨滅、是身多患四百四",
    "T14n0476_001:0561a06": "病之所集成、是身易壞如水隧級常為朽",
    "T14n0476_001:0561a07": "老之所逼迫、是身無定為要當死、是身如",
    "T14n0476_001:0561a08": "怨害周遍毒蛇之所充滿、是身如空聚諸",
    "T14n0476_001:0561a09": "蘊界處所共合成。「諸仁者！於如是身應生",
    "T14n0476_001:0561a10": "厭離，於如來身應起欣樂。所以者何？如",
    "T14n0476_001:0561a11": "來身者，無量善法共所集成，從修無量殊",
    "T14n0476_001:0561a12": "勝福德智慧所生，從修無量勝戒定慧解",
    "T14n0476_001:0561a13": "脫解脫知見所生，從修慈悲喜捨所生，",
    "T14n0476_001:0561a14": "從修布施、調伏寂靜戒、忍、精進、靜慮、解脫、等",
    "T14n0476_001:0561a15": "持等至、般若、方便、願、力、智生，從修一切到彼",
    "T14n0476_001:0561a16": "岸生，修六通生，修三明生，修三十七菩",
    "T14n0476_001:0561a17": "提分生，修止觀生，從修十力、四無畏生，",
    "T14n0476_001:0561a18": "從修十八不共法生，從斷一切不善法、集",
    "T14n0476_001:0561a19": "一切善法生，從修諦實不放逸生，從修",
    "T14n0476_001:0561a20": "無量清淨業生。「諸仁者！如來之身功德",
    "T14n0476_001:0561a21": "如是，汝等皆應發心求證。汝等欲得如是",
    "T14n0476_001:0561a22": "之身、息除一切有情病者，當發阿耨多羅",
    "T14n0476_001:0561a23": "三藐三菩提心。」是無垢稱為諸集會來問疾",
    "T14n0476_001:0561a24": "者如應說法，令無數千人皆發阿耨多羅三",
    "T14n0476_001:0561a25": "藐三菩提心。",
    "T14n0476_001:0561a26": "說無垢稱經卷第一"
}