{
    "T46n1937_006:0907b19": "四明尊者教行錄卷第六",
    "T46n1937_006:0907b21": "四明石芝沙門宗曉編",
    "T46n1937_006:0907b22": "延慶寺二師立十方住持傳天台教觀戒誓",
    "T46n1937_006:0907b23": "辭使帖延慶寺",
    "T46n1937_006:0907b24": "皇宋明州新修保恩院記(并史文惠王跋)",
    "T46n1937_006:0907b25": "上曾太守乞申奏後園地書(并草菴法師跋)",
    "T46n1937_006:0907b26": "乞聖旨申禮部公據",
    "T46n1937_006:0907b27": "三省同奉聖旨",
    "T46n1937_006:0907b28": "聖旨本州出給公據",
    "T46n1937_006:0907b29": "四明圖經紀延慶寺跡",
    "T46n1937_006:0907c01": "曾魯國宣靖公祠堂記",
    "T46n1937_006:0907c02": "四明圖經紀宣靖公祠",
    "T46n1937_006:0907c03": "曾相公府延慶寺置莊田帖(并陸薛二知府跋)",
    "T46n1937_006:0907c04": "晁待制作紀贈法智大師詩序",
    "T46n1937_006:0907c05": "東京僧職紀贈法智詩二十三首",
    "T46n1937_006:0907c06": "四明法師受命服門人神照作致語",
    "T46n1937_006:0907c07": "四明尊者傳持為二十九代祖師",
    "T46n1937_006:0907c08": "四明尊者遣僧日本國求仁王經疏",
    "T46n1937_006:0907c09": "紀神照法師悟經王頌",
    "T46n1937_006:0907c10": "四明門人霅川淨覺法師",
    "T46n1937_006:0907c11": "妙悟法師輔四明作評謗書",
    "T46n1937_006:0907c12": "草菴教苑遺事紀法智講貫",
    "T46n1937_006:0907c13": "記四明門下纂成十類",
    "T46n1937_006:0907c14": "延慶寺二師立十方住持傳天台教觀戒",
    "T46n1937_006:0907c15": "誓辭",
    "T46n1937_006:0907c16": "院丙申秋七月承舊。越十年經始陳修。己酉",
    "T46n1937_006:0907c17": "告成。石公勒石。紀之逮壬子。凡十七年。咸安",
    "T46n1937_006:0907c18": "來學。二師同心祈佛。永命用休。昭烈山家教",
    "T46n1937_006:0907c19": "門。既遂攸敘。懼壽不我永。乃囑院于後賢。",
    "T46n1937_006:0907c20": "惟善繼者居焉。永永相授。非錫于子孫。遂",
    "T46n1937_006:0907c21": "作戒誓。使無反誨言。乃顧于手度弟子(立誠又玄",
    "T46n1937_006:0907c22": "本慈本常尚閑德才曇慧曇覺本淳)作戒誓。於是我等小子。咸載拜",
    "T46n1937_006:0907c23": "受命。二月刻石。存乎不朽。二師稱(知禮)。次師",
    "T46n1937_006:0907c24": "稱(異聞)。",
    "T46n1937_006:0907c25": "戒辭",
    "T46n1937_006:0907c26": "吾惟有慚德。為汝等師無忘在三。咸承攸誨。",
    "T46n1937_006:0907c27": "吾昔之日受天台智者教觀于寶雲師門。非欲",
    "T46n1937_006:0907c28": "兼人受。以自益無何。尚即先師輪下。已有好",
    "T46n1937_006:0907c29": "學。萃吾左右。虛譽喪實。悵然長懷。既值鶴林。",
    "T46n1937_006:0908a01": "始遷舊乾符寺于西偏小院。有寢無廟。學徒",
    "T46n1937_006:0908a02": "爰止。盈十莫容。又觀其密邇闤闠。誠非久宜。",
    "T46n1937_006:0908a03": "遂圖此城東南隅。閴若林野。略允乃懷。既而",
    "T46n1937_006:0908a04": "備歷艱關。用圖周給。惟念傳法。曾無他心。近",
    "T46n1937_006:0908a05": "以蓋葺。有成廣袤。兼稱臼杵之利。自窮于通。",
    "T46n1937_006:0908a06": "適好傳持。老之將至。往不可補。來寧幾何。都",
    "T46n1937_006:0908a07": "由德薄位尊力少任重。略喪歲月。墓塞我心。",
    "T46n1937_006:0908a08": "山家妙宗。終何假寄。嗚呼吾恨。生匪緣會死。",
    "T46n1937_006:0908a09": "乖物議。大車兼運。方將待人。吾等要持此講",
    "T46n1937_006:0908a10": "處及所集教文。仰給後賢。用永敷訓。俾法燈",
    "T46n1937_006:0908a11": "芳焰分照無窮。法鼓妙音遐震有截。法華若",
    "T46n1937_006:0908a12": "田若里。涅槃若樹若石。梵網勗令建立。大集",
    "T46n1937_006:0908a13": "美其宣通。吾將藉此微緣。少補傳化。汝既吾",
    "T46n1937_006:0908a14": "黨。欽若我言。無匿爾懷。面受斯誨。矧夫我大",
    "T46n1937_006:0908a15": "師。能仁之制乃爾。攸聞三月遷居。八穢靡畜。",
    "T46n1937_006:0908a16": "子孫受業。非俗如何應知。四事本給誰乎。苟",
    "T46n1937_006:0908a17": "明負經戒。師嚴道尊。將無與汝未來墮焚。抑",
    "T46n1937_006:0908a18": "吾始以十方之心。受茲住處。逮乎改創安施",
    "T46n1937_006:0908a19": "棟宇。元為聚學。何敢私哉。孺子其明。自往無",
    "T46n1937_006:0908a20": "忒。今吾命汝。一無起穢以自臭焉。自吾之",
    "T46n1937_006:0908a21": "後。汝無復視厥居而廞己想。況朝夕處乎。吾",
    "T46n1937_006:0908a22": "為物主。既已仰給十方。尚非吾分。矧他人哉。",
    "T46n1937_006:0908a23": "但吾宗大德。備五者無擇邇遐。吾將授以居",
    "T46n1937_006:0908a24": "之。後後之謀咸然。一曰。舊學天台。勿事兼",
    "T46n1937_006:0908a25": "講。二曰。研精覃思。遠於浮偽。三曰。戒德有聞。",
    "T46n1937_006:0908a26": "正己待物。四曰。克遠榮譽。不屈吾道。五曰。",
    "T46n1937_006:0908a27": "辭辯兼美。敏於將導。何哉兼講則叛吾所囑。",
    "T46n1937_006:0908a28": "浮偽則誤於有傳。戒德則光其化道。遠譽則",
    "T46n1937_006:0908a29": "固其至業。然後辯以暢義。導以得人。五者",
    "T46n1937_006:0908b01": "寧使有加。設若不及去辯矣。嗚汝諸子中。有",
    "T46n1937_006:0908b02": "備斯德者。戒哉。亦無復居之矣。將挾爾眾疑",
    "T46n1937_006:0908b03": "反吾誨也。疇念爾材。亦使汝後將懷子孫塞",
    "T46n1937_006:0908b04": "吾賢路。苟其不然。亦使後之人猶吾之授子",
    "T46n1937_006:0908b05": "矣。終否在茲。終否在茲。小子思之。汝克由吾。",
    "T46n1937_006:0908b06": "亦克由聖。汝不畏吾言。亦不畏聖人言。聖不",
    "T46n1937_006:0908b07": "云乎。但惜無上道。終不愛身命。亡軀存法。",
    "T46n1937_006:0908b08": "合在汝躬。況餘者也。故吾慚所囑蓋微。非自",
    "T46n1937_006:0908b09": "大其事。吾言乃由汝言也。苟猶不畏吾言。吾",
    "T46n1937_006:0908b10": "有誓願。神明照之。災祥不僣。汝其戒哉。",
    "T46n1937_006:0908b11": "誓辭",
    "T46n1937_006:0908b12": "沙門(知禮異聞)一心一意異口同音仰白。十方常",
    "T46n1937_006:0908b13": "住三寶釋迦世尊。當來彌勒正遍知者。龍樹",
    "T46n1937_006:0908b14": "菩薩。南嶽禪師。天台智者。山門諸祖。各得真",
    "T46n1937_006:0908b15": "證。無礙道人。梵王。忉利。四鎮天王。龍神八",
    "T46n1937_006:0908b16": "部。主善罰惡。守護塔寺。及五嶽四瀆正直鬼",
    "T46n1937_006:0908b17": "神。惟願各以護法本誓。屈降證明(知禮)等",
    "T46n1937_006:0908b18": "夙承慈熏。幸值天台智者說證法門。念報曩",
    "T46n1937_006:0908b19": "緣。竭愚講訓。綿歷歲月。唐喪光陰。載睠所",
    "T46n1937_006:0908b20": "傳。俄成斷種。今各年逾知命。運近死王。既事",
    "T46n1937_006:0908b21": "與願違。空撫膺長恨。刻肌剜骨。寧補前非。今",
    "T46n1937_006:0908b22": "與手度弟子(立誠又玄本慈本常尚閑德才曇慧曇覺本淳)等。下至繫籍出",
    "T46n1937_006:0908b23": "家一聚眷屬。持所住講院及所集教文。仰給",
    "T46n1937_006:0908b24": "將來十方傳教菩薩。所祈後後遰相傳付。以",
    "T46n1937_006:0908b25": "至無窮。略展誠懷。不辜遺囑。竊以。如來垂",
    "T46n1937_006:0908b26": "像。久託鷲山。須達歸心。先經祇樹。梵王奉",
    "T46n1937_006:0908b27": "宮。而請說。淨名臥室。以興談。至於正法住",
    "T46n1937_006:0908b28": "持。皆囑塔廟。四依繼軌。咸顯所居。既法藉人",
    "T46n1937_006:0908b29": "宣。故人必依處。此處雖寄聚落。頗若山林。西",
    "T46n1937_006:0908c01": "映湖光。東連野色。棟宇延袤。粗可棲依。滅後",
    "T46n1937_006:0908c02": "造堂。惡世揚法。日藏稱如來游止。法華謂是",
    "T46n1937_006:0908c03": "佛受用。今茲陋室永言通經。仰惟諸佛慈臨。",
    "T46n1937_006:0908c04": "四依哀納。庶令凡鄙自然莊嚴永遠休光未",
    "T46n1937_006:0908c05": "來安處。道隆內院化廣香城。常得善師。遐聚",
    "T46n1937_006:0908c06": "賢學。星分法炬。遍照於十方。流布宗乘。綿亘",
    "T46n1937_006:0908c07": "於三世。常壽不斷。妙種益滋。其或惡黨兇徒。",
    "T46n1937_006:0908c08": "將來固占。恃權結勢。橫見欺奪。廢傳般若。障",
    "T46n1937_006:0908c09": "塞行道。我已將此處。奉上三寶。仰給傳持。是",
    "T46n1937_006:0908c10": "人便為固占。欺奪佛受用處。亦是廢壞轉",
    "T46n1937_006:0908c11": "法輪處。亦是離間和合學處。此人當得破滅",
    "T46n1937_006:0908c12": "三寶斷學般若。極重罪惡。況復末世。護法為",
    "T46n1937_006:0908c13": "難。法華罵佛尚輕。不亦傳護事重。當願若我",
    "T46n1937_006:0908c14": "徒黨乃至餘人。將欲占據我傳法處。動心則",
    "T46n1937_006:0908c15": "應時狂迷。動口則失音不語。動身手者。或被",
    "T46n1937_006:0908c16": "風攣。或遭火爛毒蛇蝮蝎一切侵害惡瘡膿",
    "T46n1937_006:0908c17": "血盲聾瘖瘂。肢體闕壞。牢獄怨賊。枷杻刀杖。",
    "T46n1937_006:0908c18": "惡鬼霹靂。毒藥橫災。一切諸難。令其備受。所",
    "T46n1937_006:0908c19": "有眷屬。病惱鬪諍。悉亦離散。住我此處。心常",
    "T46n1937_006:0908c20": "[跳-兆+參]熱。如處火鑊。所視毒其眼。所聞毒其耳。嗅",
    "T46n1937_006:0908c21": "甞及觸皆成毒害。凡有觸向。悉不安隱。",
    "T46n1937_006:0908c22": "命終當墮阿鼻地獄。成壞轉寄。永無出期。未",
    "T46n1937_006:0908c23": "來餘殃復倍前劫。寧壞我身。寧斷我命。寧",
    "T46n1937_006:0908c24": "破我眼。若壞我形命眼目。終不呪令是人招",
    "T46n1937_006:0908c25": "斯等苦。若壞我此處。即是斷我及一切眾",
    "T46n1937_006:0908c26": "生菩提善根般若種性。亦斷智者教觀壽命。",
    "T46n1937_006:0908c27": "亦滅如來遺化勢力。以要言之。即是壞滅十",
    "T46n1937_006:0908c28": "方三世三寶壽命正法眼目。開一切眾生三",
    "T46n1937_006:0908c29": "惡趣門。閉一切人天涅槃道路。此人罪報不",
    "T46n1937_006:0909a01": "可思議。仰願。諸佛菩薩諸天龍神。遮護此人。",
    "T46n1937_006:0909a02": "勿令一念起此惡心。況至毀壞。又願。國主皇",
    "T46n1937_006:0909a03": "帝諸王輔相職權主任州牧縣官大勢力人。",
    "T46n1937_006:0909a04": "同垂衛護。令得此處永永傳法繩繩靡絕。若",
    "T46n1937_006:0909a05": "我徒黨及餘諸惡比丘。或有干執乃至毀撤",
    "T46n1937_006:0909a06": "此傳法處者。願準涅槃十六大國王大誓護",
    "T46n1937_006:0909a07": "法。嚴用折伏。乃至驅令還家。亦願如彼經文。",
    "T46n1937_006:0909a08": "過去有王。身命護法。生不動佛國。為彼佛上",
    "T46n1937_006:0909a09": "首菩薩弟子。護法事重。勝報無窮。下至我",
    "T46n1937_006:0909a10": "眷屬知識。見聞隨喜者。但能贊助。光顯此傳",
    "T46n1937_006:0909a11": "法處。願此天眾。在在處處。常為諸佛菩薩諸",
    "T46n1937_006:0909a12": "天聖眾。所見愛念。晝夜護持。如彼惡人所得",
    "T46n1937_006:0909a13": "罪報。我得福樂。復過於彼。彼罪有漏。會有盡",
    "T46n1937_006:0909a14": "時。我福無為。同虛空性。莊嚴法界一切有情。",
    "T46n1937_006:0909a15": "同會菩提及涅槃道。",
    "T46n1937_006:0909a16": "祖師戒誓。志願彌深。碑石燼亡。辭存舊本。比",
    "T46n1937_006:0909a17": "丘(法振)紏率府郭弟子葉(枝榮)等。買石命匠刻",
    "T46n1937_006:0909a18": "鐫。用示見聞。共霑利益。時紹興五年歲次乙",
    "T46n1937_006:0909a19": "卯十月吉日。傳天台教觀住持法孫澄照大",
    "T46n1937_006:0909a20": "師覺先重立。",
    "T46n1937_006:0909a21": "使帖延慶寺",
    "T46n1937_006:0909a22": "據本院住持。傳天台教沙門(知禮異聞)著狀稱先",
    "T46n1937_006:0909a23": "去。至道二年七月內。前兩次院主僧(居明顯通)捨",
    "T46n1937_006:0909a24": "此院與(知禮異聞)永作十方住持。傳演天台智者",
    "T46n1937_006:0909a25": "教法。安僧修道。自此相次。主持院事。聚諸學",
    "T46n1937_006:0909a26": "徒。講習天台教法。經今一十六年。昨為舍宇",
    "T46n1937_006:0909a27": "頹毀稍妨安眾。遂請天台山金文藏院僧覺",
    "T46n1937_006:0909a28": "圓。募緣重新修蓋。今已圓就。見管係帳。屋宇",
    "T46n1937_006:0909a29": "一百二十餘間。已蒙頒賜勅額旌顯院門。僧眾",
    "T46n1937_006:0909b01": "五十來人。講習焚修。上酬國澤。切緣此院元",
    "T46n1937_006:0909b02": "捨與(知禮)等永作十方住持。即非徒弟繼續之",
    "T46n1937_006:0909b03": "限。常須名德僧繼代講演。不廢安眾焚修。欲",
    "T46n1937_006:0909b04": "依準江南湖南道山門體式。永作十方住持。",
    "T46n1937_006:0909b05": "(知禮異聞)或終身後任。在院僧眾并檀越。於本院學",
    "T46n1937_006:0909b06": "眾中。請明解智者教乘。能聚四遠學徒。有德",
    "T46n1937_006:0909b07": "行僧。繼續傳教住持。或本院全無此德人。即",
    "T46n1937_006:0909b08": "於他寺及他郡。請的傳天台教法備解行僧。",
    "T46n1937_006:0909b09": "傳教住持。并常選請到院聽學僧。充主事。所",
    "T46n1937_006:0909b10": "冀永遠安僧。焚修講演。祝延聖壽。伏慮。將來",
    "T46n1937_006:0909b11": "徒弟。不悉元捨院宇住持因依。妄有干執。并",
    "T46n1937_006:0909b12": "恐將來本院。及外處僧講業不精。但以傳天",
    "T46n1937_006:0909b13": "台教為名。因囑託權勢。求覓住持。乞行止絕。",
    "T46n1937_006:0909b14": "代代須得素業天台智者教乘。實有戒行學",
    "T46n1937_006:0909b15": "眾。咸願者。住持此院。繼續講演。所冀常有德",
    "T46n1937_006:0909b16": "人。流通妙教。上資國祚。廣福蒸民。遂於大中",
    "T46n1937_006:0909b17": "祥符三年七月內。經使衙陳狀。乞備錄因依。",
    "T46n1937_006:0909b18": "奏聞天聽。乞降勅旨。許永作十方住持長演",
    "T46n1937_006:0909b19": "天台教法。蒙使衙申奏。況本院徒弟僧(立誠又玄",
    "T46n1937_006:0909b20": "本慈本常尚閑德才)等。著狀稱伏睹師主(知禮異聞)經州陳狀。",
    "T46n1937_006:0909b21": "將本院。永作十方住持長演天台教法。即非",
    "T46n1937_006:0909b22": "徒弟繼續之限。(立誠)等亦願將此院。永作十方",
    "T46n1937_006:0909b23": "住持。代代請明解智者教乘。能聚四遠學徒",
    "T46n1937_006:0909b24": "有德行僧。傳教住持。常選請到院聽學僧。充",
    "T46n1937_006:0909b25": "主事。(立誠)等各有咸願。更無干執。伏慮。將來",
    "T46n1937_006:0909b26": "別有徒弟。不知元捨院宇住持因依。妄有執",
    "T46n1937_006:0909b27": "占。乞備錄情狀。一處申奏者。蒙使衙具緣由",
    "T46n1937_006:0909b28": "體量申奏。當年十月內。準中書剳子。奉聖旨。",
    "T46n1937_006:0909b29": "宜令本院依久例指揮。尋蒙使帖下僧正司。",
    "T46n1937_006:0909c01": "仰詳中書劄子內聖旨。速疾分析。久例具結",
    "T46n1937_006:0909c02": "纜供申。據僧司申稱。勘會本州。天童山景德",
    "T46n1937_006:0909c03": "寺。大梅山仙居院兩處。亦是十方住持。即依",
    "T46n1937_006:0909c04": "得上項江南湖南道山門體式。如勘會天童大",
    "T46n1937_006:0909c05": "梅兩處不是十方住持。甘伏深罪者。蒙使帖",
    "T46n1937_006:0909c06": "下本院。仰依中書劄子內聖旨。并僧司分析",
    "T46n1937_006:0909c07": "到天童大梅等處。體例施行者。今欲傳寫聖",
    "T46n1937_006:0909c08": "旨并前後使帖。鐫上石碑永作十方傳教住",
    "T46n1937_006:0909c09": "持程式。申乞下司。指揮者右具如前。今撿昨",
    "T46n1937_006:0909c10": "據延慶院住持。傳天台教沙門(知禮異聞)陳狀。乞依",
    "T46n1937_006:0909c11": "準江南湖南道山門體式。將此院永作十方",
    "T46n1937_006:0909c12": "住持。及據徒弟僧(立誠)等六人著狀。亦乞將此",
    "T46n1937_006:0909c13": "院永作十方住持。代代常須明解天台智者教",
    "T46n1937_006:0909c14": "乘。有德行僧繼續傳教住持。州司尋於大中",
    "T46n1937_006:0909c15": "祥符三年八月十一日。具狀申奏。乞降勅命。",
    "T46n1937_006:0909c16": "指揮至當年十月十八日。準中書劄子。奉聖",
    "T46n1937_006:0909c17": "旨。宜令本州依久例指揮者。遂具錄帖延慶",
    "T46n1937_006:0909c18": "院。仰一準中書劄子內聖旨。指揮去訖續於",
    "T46n1937_006:0909c19": "大中祥符四年三月內。又據經(知禮)等經州著",
    "T46n1937_006:0909c20": "狀。稱慮。將來別有徒弟不悉事由。謂依別院",
    "T46n1937_006:0909c21": "徒弟繼續。體例妄生干執。有妨名行僧傳教",
    "T46n1937_006:0909c22": "住持。乞再錄因依聞奏。明降勅旨下本院。永",
    "T46n1937_006:0909c23": "作十方住持長演天台教法者。州司緣已曾",
    "T46n1937_006:0909c24": "申奏。明準聖旨指揮訖。遂具備狀帖。僧正",
    "T46n1937_006:0909c25": "司仰詳中書劄子內聖旨。疾速分析。久例具",
    "T46n1937_006:0909c26": "結纜。文狀供申。續據僧司申。今撿本州天童",
    "T46n1937_006:0909c27": "山景德寺。大梅山仙居院兩處。亦是十方住",
    "T46n1937_006:0909c28": "持。即依得上項江南湖南道山門體例。如勘",
    "T46n1937_006:0909c29": "會天童大梅兩處不是十方住持。即甘深罪",
    "T46n1937_006:0910a01": "者。已於今月二十四日。帖本院。仰詳昨來所",
    "T46n1937_006:0910a02": "降聖旨。并此來僧正司分析。到天童大梅兩",
    "T46n1937_006:0910a03": "處。體例施行去訖。今所再據沙門(知禮異聞)著狀稱",
    "T46n1937_006:0910a04": "欲備寫聖旨并前後使帖。鐫上石碑永作十",
    "T46n1937_006:0910a05": "方傳教住持程式。乞降指揮等。事事須帖延",
    "T46n1937_006:0910a06": "慶院。仰詳聖旨及前後使帖指揮。備到僧正",
    "T46n1937_006:0910a07": "司。分析體例。任便施行。勿至有遺。大中祥符",
    "T46n1937_006:0910a08": "四年七月十七日帖。",
    "T46n1937_006:0910a09": "觀察推官邵(押)大常博士通判軍州事",
    "T46n1937_006:0910a10": "成(押)",
    "T46n1937_006:0910a11": "太常博士知軍州事康(押)徒弟僧(尚",
    "T46n1937_006:0910a12": "閑)句當樹立",
    "T46n1937_006:0910a13": "紹興二十六年歲次丙子十二月一日住持",
    "T46n1937_006:0910a14": "傳天台教觀賜紫覺雲大師(智連)重立",
    "T46n1937_006:0910a15": "皇宋明州新修保恩院記",
    "T46n1937_006:0910a16": "將仕郎守大常博士通判軍州兼同",
    "T46n1937_006:0910a17": "監市舶管內勸農事騎都尉借緋石",
    "T46n1937_006:0910a18": "待問撰",
    "T46n1937_006:0910a19": "若夫有生之生。肇自無始之始。因緣妄想汩",
    "T46n1937_006:0910a20": "沒真如。往來於地水火風。合散於夢幻泡影。",
    "T46n1937_006:0910a21": "愛河浩浩。貫三界以周流。塵網恢恢彌大千",
    "T46n1937_006:0910a22": "而洪覆。厥或漸修祇劫。頓悟剎那。傑出此塗。",
    "T46n1937_006:0910a23": "徑到彼岸。變三十二具足相。化千百億妙色",
    "T46n1937_006:0910a24": "身。普為一切心。廣陳一切法。蔭慈雲於火",
    "T46n1937_006:0910a25": "宅。盡遣炎涼。揭慧日於昏衢。咸令夜曉者。其",
    "T46n1937_006:0910a26": "唯大雄氏而已乎。在昔周魯二莊之時。我教",
    "T46n1937_006:0910a27": "已顯。爰逮漢晉兩明之後。吾道彌尊。莫不法",
    "T46n1937_006:0910a28": "法相傳心心相繼。世無慚德。代有能仁。由是",
    "T46n1937_006:0910a29": "觀之則像教之興。其來久矣。梵宇之設。庸可",
    "T46n1937_006:0910b01": "闕乎。明州保恩院者。即沙門(知禮)座主。捨舊",
    "T46n1937_006:0910b02": "謀新之所作也。座主俗姓金氏。世居鄞江。七",
    "T46n1937_006:0910b03": "歲出家。於州之興國寺。洎進具從寶雲通法",
    "T46n1937_006:0910b04": "師。受天台智者教。是教也。廣大悉被。微妙甚",
    "T46n1937_006:0910b05": "深。全兼六度之功。盡得五時之味。義無幽而",
    "T46n1937_006:0910b06": "不顯。理無隱而不彰。修之。止而念。念不差。",
    "T46n1937_006:0910b07": "斯之謂定力成矣。然後煩惱可斷也。習之。觀",
    "T46n1937_006:0910b08": "而空。空不滯。斯之謂慧解發矣。然後菩提",
    "T46n1937_006:0910b09": "可證。是以勤而行之。應墮惡道者。罪業即為",
    "T46n1937_006:0910b10": "消滅。守而勿失。種諸善根者。功德不可思量。",
    "T46n1937_006:0910b11": "座主二紀之餘。一志于此。探賾索隱窮理盡",
    "T46n1937_006:0910b12": "性。可不謂勇猛精進者歟。用能博極三乘周",
    "T46n1937_006:0910b13": "知四諦。六塵不染。五蘊皆空。甫乃吹大法螺。",
    "T46n1937_006:0910b14": "以警群迷。擊大法鼓。而祛眾惑。故得緇流蟻",
    "T46n1937_006:0910b15": "慕信士駿犇。有若鱗宗龍而羽宗鳳也。先是",
    "T46n1937_006:0910b16": "此院締構年深。頹毀日甚。思得能者從而興",
    "T46n1937_006:0910b17": "之。眾議所歸。得請為幸。粵以至道三祀。乃與",
    "T46n1937_006:0910b18": "餘杭素所同志息心異聞。乘召而至。勠力而",
    "T46n1937_006:0910b19": "居。一之二之歲。姑務經營。供其乏困。三之四",
    "T46n1937_006:0910b20": "之歲。肇興法會。要結檀那。五之六之歲。親製",
    "T46n1937_006:0910b21": "疏文。訓釋精義。加以靡晝靡夜。或講或懺。是",
    "T46n1937_006:0910b22": "以必葺之事。未暇矢謀。以日繫時。方議改作。",
    "T46n1937_006:0910b23": "適值丹丘壽昌隸業苾芻覺圓。亦欲發心願",
    "T46n1937_006:0910b24": "言陳力。座主乃口傳方略。指授規模。談樹提",
    "T46n1937_006:0910b25": "伽。以過去之因。說伊蒲塞。以未來之果。卒使",
    "T46n1937_006:0910b26": "慳貪易慮。結良緣而盡欲居前。喜捨勵精。施",
    "T46n1937_006:0910b27": "淨財而唯恐在後。一方響應。千里悅隨。玉",
    "T46n1937_006:0910b28": "帛珠金。無脛而能至。楩柟[木*巳]梓。不召而自來。",
    "T46n1937_006:0910b29": "公輸之削墨靡停。匠石之運斤弗輟。如是焉",
    "T46n1937_006:0910c01": "者三載。工乃訖役。觀其基宇宏邈。土木瓖",
    "T46n1937_006:0910c02": "麗。金碧交映。玉毫增輝。先佛殿而後僧堂。昭",
    "T46n1937_006:0910c03": "其序也。右藏教而左方丈。便於事焉。節梲並",
    "T46n1937_006:0910c04": "施。楹角咸刻。梁螮蝀而雙亘。瓦鴛鴦而並飛。",
    "T46n1937_006:0910c05": "複道連甍。洪分蔽日。長廊廣廡。[穴/叫]窱來風。游",
    "T46n1937_006:0910c06": "之者誤在於化城。住之者疑居於幻舘。輪",
    "T46n1937_006:0910c07": "奐之盛。莫之與京。而又此邦異乎他群。列",
    "T46n1937_006:0910c08": "千峯於城上。止在簷前。走一水於&#;中。纔",
    "T46n1937_006:0910c09": "流檻外。地居形勝。天助幽奇。門開而紫陌相",
    "T46n1937_006:0910c10": "連。路僻而紅塵不到。庭除冉冉坐對閑雲。苔",
    "T46n1937_006:0910c11": "榭時時臥聞幽鳥。夫如是。亦何必乘盃訪道。",
    "T46n1937_006:0910c12": "振錫游方。登涉於耆闍崛山。揭厲於阿耨達",
    "T46n1937_006:0910c13": "水者哉。待問通守竹符函親松柄。會茲勝概。",
    "T46n1937_006:0910c14": "告厥成功。承列疏以見貽。遂抽毫而為識。非",
    "T46n1937_006:0910c15": "敢廣徵釋部沾取文聲。第庶幾他日為蓮社",
    "T46n1937_006:0910c16": "張本焉耳。時大中祥符二年歲在己酉四月",
    "T46n1937_006:0910c17": "六日立。",
    "T46n1937_006:0910c18": "昔有通法師。負大才識。遠自三韓來。依中國",
    "T46n1937_006:0910c19": "求佛法大要。於是盡得天台止觀之義。得法",
    "T46n1937_006:0910c20": "弟子。",
    "T46n1937_006:0910c21": "四明法智尊者。與天竺慈雲法師。二子青藍",
    "T46n1937_006:0910c22": "氷水。能廣其師之道。大興天台一宗。直與智",
    "T46n1937_006:0910c23": "者並駕爭馳。一時名士。如楊文公王冀公曾",
    "T46n1937_006:0910c24": "魯公。相為師友。可謂盛矣。惟法智主明之保",
    "T46n1937_006:0910c25": "恩院。其後錫名為延慶。乃請於朝。永為天台",
    "T46n1937_006:0910c26": "教肆。所被勅文。與保恩院記舊有石刻。昨更",
    "T46n1937_006:0910c27": "兵火掃地不存。今住持覺雲連公。道行高卓。",
    "T46n1937_006:0910c28": "希蹤往軌。力訪遺本。得之俾學徒戒。夫再刊",
    "T46n1937_006:0910c29": "諸石。工訖來丐數語。取信後世。余嘉其能不",
    "T46n1937_006:0911a01": "沒前人之蹟也。乃遂其請。紹興丙子二月初",
    "T46n1937_006:0911a02": "吉。真隱居士史(浩)跋。",
    "T46n1937_006:0911a03": "上曾太守乞申奏後園地書",
    "T46n1937_006:0911a04": "(知禮)啟。揆日禱聖。滌硯熏毫寫意。上聞知府",
    "T46n1937_006:0911a05": "學士。伏念。(知禮)夙緣熏習性。好天台智者所",
    "T46n1937_006:0911a06": "說法門。故討尋其意。講說其文。如解而行。",
    "T46n1937_006:0911a07": "不閒寒暑。忍苦忘勞。于今四十餘載。蓋知此",
    "T46n1937_006:0911a08": "教。解圓行頓。理觀事儀合一。而進趣於解脫",
    "T46n1937_006:0911a09": "之門。可保任矣。切覩傳此宗處。講訓。聚徒。乃",
    "T46n1937_006:0911a10": "勠力募緣。建造茲院。僅得成就。永作十方住",
    "T46n1937_006:0911a11": "持。傳演天台教法。此事雖遂。且闕蔬園。乃",
    "T46n1937_006:0911a12": "俗父經公。傳付本戶地段數百餘丈。與常住",
    "T46n1937_006:0911a13": "種植。逐日供僧。且免他求。實匪無厭慮。恐將",
    "T46n1937_006:0911a14": "來不知之輩。忽有詞訟改更。恭乞學士。以",
    "T46n1937_006:0911a15": "洞達之心。為禪教之主。流布多艱。許賜聞奏",
    "T46n1937_006:0911a16": "天廷委達相府。然非受人捨施。亦非買置田",
    "T46n1937_006:0911a17": "園。乃是俗父授於男。不違條制。乞降勅命。俾",
    "T46n1937_006:0911a18": "此園地永在伽藍。(知禮)禮像持經。心祈口禱。",
    "T46n1937_006:0911a19": "特為園事年深。果值學士行春。俯垂異顧。必",
    "T46n1937_006:0911a20": "期。此際克副願心。切望。台慈念(知禮)苦行忘",
    "T46n1937_006:0911a21": "形為法特施巨力構此勝緣。(知禮)一日遂心。萬",
    "T46n1937_006:0911a22": "死無慮。書不成字。語不成文。的寫懇誠。不避",
    "T46n1937_006:0911a23": "荒拙。干冐威重。不勝悚懼。(知禮)啟上。天聖三",
    "T46n1937_006:0911a24": "年八月十五日。",
    "T46n1937_006:0911a25": "昔法智大師作此書。求置後園地段。作今院",
    "T46n1937_006:0911a26": "宇建立基趾。其言懇至。其書勤劬。慕在興隆",
    "T46n1937_006:0911a27": "廣茲形勝。(道因)收藏有歲。惜其遺蹤。恐未及",
    "T46n1937_006:0911a28": "見聞。刻之堅石。時崇寧元年壬午潤六月望",
    "T46n1937_006:0911a29": "日。比丘(道因)立。",
    "T46n1937_006:0911b01": "乞聖旨本州申禮部公據",
    "T46n1937_006:0911b02": "明州准行在尚書禮部符。准都省批送下。敷",
    "T46n1937_006:0911b03": "文閣學士左朝請郎知明州軍州事提舉學事",
    "T46n1937_006:0911b04": "莫(將)狀。竊見本州延慶寺。係傳天台教法。至",
    "T46n1937_006:0911b05": "道二年。創為十方。寺宇宏壯。學徒奔湊。傳演",
    "T46n1937_006:0911b06": "不絕。真宗皇帝。甞遣使至寺。命僧(知禮)修治",
    "T46n1937_006:0911b07": "懺法。太子少保趙(抃)。作(知禮)行業記。具載其",
    "T46n1937_006:0911b08": "事。昨經兵火之後。此寺幸存。數年以來。盡為",
    "T46n1937_006:0911b09": "見任官及寄居官。拘占指射。作住止處。便",
    "T46n1937_006:0911b10": "為己物。轉相貿易。不容僧徒居止。佛像毀壞。",
    "T46n1937_006:0911b11": "雜穢侵擾。不成福田。及在州廣慧院報恩寺。",
    "T46n1937_006:0911b12": "舊係禪林。在州城下。唯有禪剎兩處。係熏",
    "T46n1937_006:0911b13": "修祝聖之地從來。開啟禱散。聖節道場。並在",
    "T46n1937_006:0911b14": "廣慧院。自經兵火焚毀後來。雖得數間小屋。",
    "T46n1937_006:0911b15": "亦被拘占。僧徒不敢營造。將自到任擘畫屋",
    "T46n1937_006:0911b16": "宇。盡將兩寺寄居之家。遷出責令本寺修葺",
    "T46n1937_006:0911b17": "殿宇。鳩工聚材。憑藉眾力。漸已成就。僧徒日",
    "T46n1937_006:0911b18": "興禪教。仰贊皇圖。祝延聖壽。除報恩寺已有",
    "T46n1937_006:0911b19": "聖旨指揮不許拘占。外所有。延慶寺廣慧院",
    "T46n1937_006:0911b20": "伏望。釣慈特為敷奏。專降指揮。不許諸人",
    "T46n1937_006:0911b21": "指占居住。庶幾。古跡名藍。不致墮壞。永為福",
    "T46n1937_006:0911b22": "田。謹具申尚書省。伏候釣旨。後批三月二十",
    "T46n1937_006:0911b23": "四日。送禮部行下本州。一面措置施行。明州",
    "T46n1937_006:0911b24": "主者。一依都省批狀。指揮施行。須至行遣",
    "T46n1937_006:0911b25": "右出給公據付延慶寺。仰收執永為照會。紹",
    "T46n1937_006:0911b26": "興十四年四月日給。",
    "T46n1937_006:0911b27": "左文林郎觀察推官劉(押)",
    "T46n1937_006:0911b28": "右儒林郎節度推官劉(押)",
    "T46n1937_006:0911b29": "右朝奉郎簽書節度判官廳公事賈(押)",
    "T46n1937_006:0911c01": "右朝請大夫通判軍州主管學事錢(押)",
    "T46n1937_006:0911c02": "右中散大夫通判軍州主管學事憑(押)",
    "T46n1937_006:0911c03": "敷文閣學士左朝請郎知軍州事提舉學事",
    "T46n1937_006:0911c04": "莫(押)",
    "T46n1937_006:0911c05": "三省同奉聖旨",
    "T46n1937_006:0911c06": "行在尚書禮部。准紹興十四年三月二十四",
    "T46n1937_006:0911c07": "日勅。中書門下省尚書省。送到知明州莫將",
    "T46n1937_006:0911c08": "劄子。竊見本州延慶寺。昨經兵火之後。此寺",
    "T46n1937_006:0911c09": "幸存。數年以來。盡為見任及寄居官。拘占指",
    "T46n1937_006:0911c10": "射。作住止處。不容僧徒居止。佛像毀壞。雜穢",
    "T46n1937_006:0911c11": "侵擾。及本州廣慧院。舊係禪林熏修祝聖之",
    "T46n1937_006:0911c12": "地從來。開啟禱散。聖節道場。亦被拘占。所有",
    "T46n1937_006:0911c13": "延慶寺廣慧院伏望。特降指揮。不許諸人指",
    "T46n1937_006:0911c14": "占居住。庶幾。古跡名藍。不致墮壞。永為福",
    "T46n1937_006:0911c15": "田。降指揮三月二十四日。奉聖旨。依奉勅如",
    "T46n1937_006:0911c16": "右。牒到奉行。前批三月辰時。付禮部施行。仍",
    "T46n1937_006:0911c17": "關合屬去處。已符本州施行去訖。切慮。前",
    "T46n1937_006:0911c18": "符未到。須至再行。符下明州。主者候到詳此",
    "T46n1937_006:0911c19": "及已符。事理一依勅命。指揮施行。仍關合屬",
    "T46n1937_006:0911c20": "去處。符到奉行。紹興十四年四月日下。",
    "T46n1937_006:0911c21": "守當官呂(亨)令史閻(守通)主事趙(永堅)監",
    "T46n1937_006:0911c22": "尚書六部門兼權(押)祠部郎中(闕)",
    "T46n1937_006:0911c23": "聖旨本州出給公據",
    "T46n1937_006:0911c24": "准行在尚書禮部符。准紹興十四年三月二",
    "T46n1937_006:0911c25": "十四日勅。中書門下省尚書省。送到知明州",
    "T46n1937_006:0911c26": "莫將劄子。竊見本州延慶寺。昨經兵火之後。",
    "T46n1937_006:0911c27": "此寺幸存。數年以來。盡為見任及寄居官。",
    "T46n1937_006:0911c28": "拘占指射。作住止處。不容僧徒安止。佛像毀",
    "T46n1937_006:0911c29": "壞。雜穢侵擾。及本州廣慧院。舊係禪林熏",
    "T46n1937_006:0912a01": "修祝聖之地從來。開啟禱散。聖節道場。亦被",
    "T46n1937_006:0912a02": "拘占。所有延慶寺廣慧院伏望。特降指揮。不",
    "T46n1937_006:0912a03": "許諸人指占居住。庶幾。古跡名。藍不致墮壞。",
    "T46n1937_006:0912a04": "永為福田。候指揮。三月二十四日。奉聖旨。依",
    "T46n1937_006:0912a05": "奉勅如右。牒到奉行。前批三月二十六日辰",
    "T46n1937_006:0912a06": "時。付禮部施行。仍關合屬去處。明州主者。一",
    "T46n1937_006:0912a07": "依勅命。指揮施行。仍關合屬去處。須至行遣。",
    "T46n1937_006:0912a08": "右出給公據。付延慶寺。仰收執永為照會。紹",
    "T46n1937_006:0912a09": "興十四年四月日給。",
    "T46n1937_006:0912a10": "右文林郎觀察推官劉(押)",
    "T46n1937_006:0912a11": "右儒林郎節度推官劉(押)",
    "T46n1937_006:0912a12": "右朝奉郎簽書節度判官廳公事賈(押)",
    "T46n1937_006:0912a13": "右朝請大夫通判軍州主管學事錢(押)",
    "T46n1937_006:0912a14": "右中散大夫通判軍州主管學事憑(押)",
    "T46n1937_006:0912a15": "敷文閣學士左朝請郎知軍州事提舉學",
    "T46n1937_006:0912a16": "事莫(押)",
    "T46n1937_006:0912a17": "四明圖經紀延慶寺跡",
    "T46n1937_006:0912a18": "延慶教寺。在縣南三里。舊號保恩院。晉廣順",
    "T46n1937_006:0912a19": "二年建(石晉無廣順年號。此誤矣。乃郭周廣順二年爾)。皇朝大中祥符三",
    "T46n1937_006:0912a20": "年。改為延慶院。紹興十四年。改賜寺額。寺",
    "T46n1937_006:0912a21": "有十六觀堂。事見淨土院記。僧(知禮)字約言。",
    "T46n1937_006:0912a22": "四明人也。俗姓金。初父母以嗣息未立。相與",
    "T46n1937_006:0912a23": "祈佛而妊。洎生因以羅睺羅名之。骨狀英粹。",
    "T46n1937_006:0912a24": "在童齓間。不類常兒。七歲喪母。誓欲出家",
    "T46n1937_006:0912a25": "以報罔極。父異之不奪其志。師事興國寺",
    "T46n1937_006:0912a26": "(洪選)。十五受具。專探律部。二十從寶雲(義通)師。",
    "T46n1937_006:0912a27": "學天台教法。秉志堅確。脇不沾席。四方學徒。",
    "T46n1937_006:0912a28": "聞其名者。重趼而至。戶外之屨常滿。日本國",
    "T46n1937_006:0912a29": "師。亦以其徒來詢法要。禮先住承天。至道",
    "T46n1937_006:0912b01": "中移。住延慶。四十餘年。真宗皇帝。甞遣使就",
    "T46n1937_006:0912b02": "加禮異。天禧元年。謂其徒曰。半偈忘軀。一句",
    "T46n1937_006:0912b03": "投火。聖人之心。為法如是。況去佛滋久。慢道",
    "T46n1937_006:0912b04": "者眾。吾不能捐捨壽命以警懈怠。則無足言",
    "T46n1937_006:0912b05": "者。於是結十僧。修懺法。約以三年共焚身。時",
    "T46n1937_006:0912b06": "內翰楊(億)都尉李(遵勗)。素聞公道價。望風推",
    "T46n1937_006:0912b07": "挹。是時有詔紫衣尋賜號法智大師。皆二公",
    "T46n1937_006:0912b08": "論薦之力也。及聞遺身。楊公遣書絡繹。確",
    "T46n1937_006:0912b09": "請住世。太守李(夷庚)懇請尤勤。不得已乃止。",
    "T46n1937_006:0912b10": "故其沒也。有式師作詩悼之。曰天上無雙月。",
    "T46n1937_006:0912b11": "人間祇一僧。其為時賢推重如此。天聖六年",
    "T46n1937_006:0912b12": "正月五日。跏趺而逝。涉日既久。開龕如生。及",
    "T46n1937_006:0912b13": "闍維獲五色舍利無數。嗣法者多。禮之行業。",
    "T46n1937_006:0912b14": "詳見胡(昉)所撰塔銘。",
    "T46n1937_006:0912b15": "曾魯國宣靖公祠堂記",
    "T46n1937_006:0912b16": "天聖中高祖楚公。為四明守。曾大父曾宣靖",
    "T46n1937_006:0912b17": "公。毓德侍下人未知之也。甞欲至延慶寺前",
    "T46n1937_006:0912b18": "一夕主僧(知禮)。夢神告之曰。相國來宜迎待",
    "T46n1937_006:0912b19": "之。旦以戒閽者。有頃而魯公至。禮聳然驚異。",
    "T46n1937_006:0912b20": "以夢告。且曰。後貴願無忘也。太夫人聞而喜",
    "T46n1937_006:0912b21": "曰。信爾吾當悉奩具以報。及大拜乃踐初言。",
    "T46n1937_006:0912b22": "既買田闢屋。又請諸朝。歲度其徒。於是延慶",
    "T46n1937_006:0912b23": "遂為望剎。圖魯公像。而祠之惟謹。嗚呼亦已",
    "T46n1937_006:0912b24": "異矣。(愭)聞之。王公大人。得時行道。利澤及於",
    "T46n1937_006:0912b25": "天下。勳名表乎後世。是皆超詣真乘。證登",
    "T46n1937_006:0912b26": "果位。以願力故。來應世間。宰官之身。隨赴而",
    "T46n1937_006:0912b27": "見。魯公之載誕也。太夫人夢。老僧被幃而入",
    "T46n1937_006:0912b28": "寢。而子生。慶曆八年。以知制誥銜恤。而歸",
    "T46n1937_006:0912b29": "鄉。僧(元達)附舟至錢唐。聞天竺之勝。往瞻禮",
    "T46n1937_006:0912c01": "之。始至路口望見。有素衣自寺門來者。漸近",
    "T46n1937_006:0912c02": "問曰。上座從曾舍人來耶。舍人五十七歲。入",
    "T46n1937_006:0912c03": "中書。上座其年亦受師號。纔分袂已復不",
    "T46n1937_006:0912c04": "見。後如其言。端明蔡公(襄)守錢唐時。以其靈",
    "T46n1937_006:0912c05": "異。表聞于朝。賜號靈感觀音。徽猷閣直學士",
    "T46n1937_006:0912c06": "李公(彌遜)。甞為之記。蓋天之生賢。必以其道",
    "T46n1937_006:0912c07": "德純備出類拔萃。而後付之。聖主相與謀謨",
    "T46n1937_006:0912c08": "都俞。以植宗社無疆之福。真所謂有相之道",
    "T46n1937_006:0912c09": "者。神而告之。理自應爾。然則歷相三朝。決策",
    "T46n1937_006:0912c10": "定計。底于成績。為一代宗工。而光明碩大。不",
    "T46n1937_006:0912c11": "可跂及。豈偶然也哉。前志所傳。如紗籠等事。",
    "T46n1937_006:0912c12": "殆不足道矣。(愭)愚不克肖。憑藉世德。茲以舶",
    "T46n1937_006:0912c13": "事。祇拜祠下。周旋登降。肅然有聞。而舊無紀",
    "T46n1937_006:0912c14": "敘。大懼湮沒。敢摭其實。列之于石。以告來",
    "T46n1937_006:0912c15": "裔。紹興三十二年四月二十六日。曾孫右朝",
    "T46n1937_006:0912c16": "散郎提舉兩浙路市舶賜緋魚袋(愭)謹書。",
    "T46n1937_006:0912c17": "四明圖經紀宣靖公祠",
    "T46n1937_006:0912c18": "皇朝故丞相魯國曾宣靖公(公亮)。祠堂在縣南",
    "T46n1937_006:0912c19": "三里半延慶寺。按天聖中楚國公(曾會)。守明",
    "T46n1937_006:0912c20": "州。丞相方毓德侍下。一日游延慶。而主僧法",
    "T46n1937_006:0912c21": "智大師(知禮)。夜夢伽藍神告之曰。翌日相公",
    "T46n1937_006:0912c22": "來可恭迓之。(知禮)異其事。戒閽人。以來者告。",
    "T46n1937_006:0912c23": "已而魯公至。禮以夢告。魯公曰。烏有是哉。然",
    "T46n1937_006:0912c24": "默記于方寸。至大拜而以(知禮)之夢為然。於",
    "T46n1937_006:0912c25": "是請于朝。置田闢舍。大啟法席。延慶之名。始",
    "T46n1937_006:0912c26": "播于天下。寺僧圖其像。而祠之。碑碣具存。",
    "T46n1937_006:0912c27": "曾相公府延慶寺置莊田帖",
    "T46n1937_006:0912c28": "曾相公府契勘本府明州延慶寺法智大師(知",
    "T46n1937_006:0912c29": "禮)。夜夢神者報云。來日相公入院。出門將迎。",
    "T46n1937_006:0913a01": "次日門首伺候。乃余之來。因語其夢。歸聞家",
    "T46n1937_006:0913a02": "母。次同謁見法智大師。相接從欵。果應此夢。",
    "T46n1937_006:0913a03": "當為檀信送供於此院。自蒙聖朝御用宰執。",
    "T46n1937_006:0913a04": "家母不爽此願。置買莊田於明州鄞縣清道",
    "T46n1937_006:0913a05": "鄉。或存則為保慶平安。或化則為追遠諱日。",
    "T46n1937_006:0913a06": "永永羞設。年年不廢。家母遺言。所置不多。貽",
    "T46n1937_006:0913a07": "遠子孫。次第置買。添歸常住。永遠供僧。乃存",
    "T46n1937_006:0913a08": "亡獲益俾。令根深條茂源遠流長者也。今復",
    "T46n1937_006:0913a09": "思之。立身之本。莫大於孝。孝莫大養生送死",
    "T46n1937_006:0913a10": "謹終追遠。故憑延慶院主首。體此元意。羞設",
    "T46n1937_006:0913a11": "不令有違。所有二稅。作本府送納。仰依限送",
    "T46n1937_006:0913a12": "納官司。不許少欠尺寸升合。貴得此田此供。",
    "T46n1937_006:0913a13": "利無窮者。右給付延慶院。主首執照。仍付子",
    "T46n1937_006:0913a14": "孫通知。天聖三年三月日押給。",
    "T46n1937_006:0913a15": "政和戊戌歲。先大夫倅四明(沅)時為兒童。一",
    "T46n1937_006:0913a16": "日隨侍遇今之延慶。見其法席之嚴聽徒之",
    "T46n1937_006:0913a17": "多。展鉢鋪單。堂中幾數千指。是時(沅)心竊",
    "T46n1937_006:0913a18": "語曰。此非內有大導師以傳持教觀。外得大",
    "T46n1937_006:0913a19": "檀施以延供十方。恐未易崇盛如此。退見主",
    "T46n1937_006:0913a20": "僧方知。法智尊者。有神人感夢之異。因出大",
    "T46n1937_006:0913a21": "丞相宣靖曾魯公捨莊帖文伏讀驚歎。此所",
    "T46n1937_006:0913a22": "以見延慶教庠為二淛之冠也。自後寺經虜",
    "T46n1937_006:0913a23": "火。焚毀幾盡。前後更三住持。未能興起講席",
    "T46n1937_006:0913a24": "亦從而廢闕。最後有圓辯尊者。專以法智宗",
    "T46n1937_006:0913a25": "旨。開導後學於永嘉之資福。先大夫因其徒",
    "T46n1937_006:0913a26": "之有請。遂力贊其事於州將。以挽其來。未",
    "T46n1937_006:0913a27": "幾講堂洞開傑。閣雄嶼。修廓紺宇。煥然一新。",
    "T46n1937_006:0913a28": "四方學徒。摳衣於函丈者。若雲蒸霧集。講席",
    "T46n1937_006:0913a29": "遂復改觀如曩時。至此不特知法智願力之",
    "T46n1937_006:0913b01": "深。抑亦見魯公植福之彌厚也。今延慶親公",
    "T46n1937_006:0913b02": "講主。實圓辯之的嗣。觀行兼修。宗說俱到。一",
    "T46n1937_006:0913b03": "日見過且言。本寺捨莊田。帖舊有碑刻。今",
    "T46n1937_006:0913b04": "不復存。欲以舊所得本再礲諸石以傳不朽。",
    "T46n1937_006:0913b05": "且欲(沅)書其後。若夫立身之本。莫大於孝。此",
    "T46n1937_006:0913b06": "魯國公之付囑也。二稅所輸。毋令失時。此",
    "T46n1937_006:0913b07": "魯國公之垂訓也。凡我緇徒。宜守毋怠。至於",
    "T46n1937_006:0913b08": "慶均存沒徼福西乾。迺知今判部尚書。以忠",
    "T46n1937_006:0913b09": "誠受聖知。以勳業致褒顯。班聯八座。寵冠一",
    "T46n1937_006:0913b10": "時。則知。根深條茂。源遠流長。大丞相魯國公",
    "T46n1937_006:0913b11": "之遺訓。至是若合符。云是可書也已。右朝散",
    "T46n1937_006:0913b12": "郎新權知舒州軍州事陸(沅)跋。",
    "T46n1937_006:0913b13": "(居實)聞。如來或現宰官身說法。佛法付囑國王",
    "T46n1937_006:0913b14": "大臣。此二語本即一事。苟非其人。道不虛行。",
    "T46n1937_006:0913b15": "使國王大臣夙根非佛。誰肯出力主張。大丞",
    "T46n1937_006:0913b16": "相宣靖魯公。因法智師夜夢有驗。捨田入寺。",
    "T46n1937_006:0913b17": "植無窮之利。此大事因緣(居實)竊以謂。唯佛",
    "T46n1937_006:0913b18": "知佛。以心印心。大丞相與法智。即非兩人故。",
    "T46n1937_006:0913b19": "是夢是覺。如鏡照形。初非妄想。此田此供。如",
    "T46n1937_006:0913b20": "人贍家。不自為功。今判部尚書。迺大丞相之",
    "T46n1937_006:0913b21": "孫。膺國重任為計相。凡所以裕民足用調度",
    "T46n1937_006:0913b22": "得宜。一本之慈祥仁厚。有毫髮不便乎人。必",
    "T46n1937_006:0913b23": "極力經濟。在佛法為方便利他三昧。迺得大",
    "T46n1937_006:0913b24": "丞相心傳家法。不日大用識者必謂。魯公復",
    "T46n1937_006:0913b25": "生。而法智具在。今延慶講主親公。宜自承當。",
    "T46n1937_006:0913b26": "庶幾。大臣與導師。相表裏。繇此燈燈相繼云。",
    "T46n1937_006:0913b27": "右承議郎新差權發遣興化軍主管學事薛(居",
    "T46n1937_006:0913b28": "實)敬題。",
    "T46n1937_006:0913b29": "晃待制作紀贈法智大師詩序",
    "T46n1937_006:0913c01": "今天台教觀之徒。稱四明尊者。追配古人。其",
    "T46n1937_006:0913c02": "言為國中之法也。可謂盛矣(說之)自北方來。",
    "T46n1937_006:0913c03": "聞而異之。究其名氏。是謂法智禮公。於是乎。",
    "T46n1937_006:0913c04": "矍然加歎曰。此我高祖文元公與楊文公。之",
    "T46n1937_006:0913c05": "所稱者歟。我雖昧夫天台之學。未讀法智所",
    "T46n1937_006:0913c06": "著之書。而固已得其人矣。既而法智三世孫",
    "T46n1937_006:0913c07": "明智立公。視以高僧(簡長)等紀贈詩二十三",
    "T46n1937_006:0913c08": "首曰。吾祖法智。得名凜然至今者。蓋有所自",
    "T46n1937_006:0913c09": "矣。當是時。翰林主人晁公楊公。所貽之文。既",
    "T46n1937_006:0913c10": "已流傳矣。其輩行中聲名人。篇章之美。又如",
    "T46n1937_006:0913c11": "何哉。然是詩吾祖法智。初不自有之。乃落於",
    "T46n1937_006:0913c12": "杭州式公。不知其歷幾歲。凡傳幾何人。而",
    "T46n1937_006:0913c13": "復歸於法智之舊室。亦可歎也。已將移于石。",
    "T46n1937_006:0913c14": "願得以序之(說之)竊以謂。法智遠處身於東",
    "T46n1937_006:0913c15": "海之陂。而名聲振燿京師。既久而彌隆。其頌",
    "T46n1937_006:0913c16": "德辭翰。雖散而復合。亦可以為修德之勸也。",
    "T46n1937_006:0913c17": "後有攬者。其所感可勝言哉。烏虖景德祥符",
    "T46n1937_006:0913c18": "之風。此亦非其躅歟。政和元年十一月庚申",
    "T46n1937_006:0913c19": "十三日。朝請郎監明州船場飛騎尉賜緋魚",
    "T46n1937_006:0913c20": "袋晁(說之)序。",
    "T46n1937_006:0913c21": "東京僧職紀贈法智詩二十三首",
    "T46n1937_006:0913c22": "(簡長)啟謹成聲詩四十言寄贈四明延",
    "T46n1937_006:0913c23": "慶禮公上人伏惟采覽",
    "T46n1937_006:0913c24": "右街鑒義譯經證義兼綴文同編",
    "T46n1937_006:0913c25": "修箋注御集知印大師賜紫(簡",
    "T46n1937_006:0913c26": "長)上",
    "T46n1937_006:0913c27": "　片石焚香坐　　因懷嶽寺秋",
    "T46n1937_006:0913c28": "　高人雙樹下　　淨業幾生修",
    "T46n1937_006:0913c29": "　寶鉢窺枝鳥　　銅瓶蟄海蚪",
    "T46n1937_006:0914a01": "　全軀莫輕捨　　應許謝公留(師久積素",
    "T46n1937_006:0914a02": "行早誓捐軀今鼇長貳鄉三復懇留方然其請)",
    "T46n1937_006:0914a03": "四十字詩寄四明禮公導師",
    "T46n1937_006:0914a04": "譯經館證義同編修箋注",
    "T46n1937_006:0914a05": "御集慧觀大師(行肇)上",
    "T46n1937_006:0914a06": "　眾緣留住世　　喜見幾生身",
    "T46n1937_006:0914a07": "　猊座揚金石　　宵庭立鬼神",
    "T46n1937_006:0914a08": "　齋窓時過鹿　　禪徑不知春",
    "T46n1937_006:0914a09": "　江上傳燈者　　誰將繼後塵(詔下注御",
    "T46n1937_006:0914a10": "集之歲中秋二十有八日書)",
    "T46n1937_006:0914a11": "謹成律詩寄四明禮公法師",
    "T46n1937_006:0914a12": "箋注　御集慧照大師(希白)上",
    "T46n1937_006:0914a13": "　此生已約雲山老　　孤格寧饒雪月清",
    "T46n1937_006:0914a14": "　池靜半暄吟草細　　堂空初霽講華輕",
    "T46n1937_006:0914a15": "　林浮積靄沈香炷　　泉滴陰崖雜磬聲",
    "T46n1937_006:0914a16": "　翻念觀光歸計晚　　詠詩先寄社中名",
    "T46n1937_006:0914a17": "五言四十字寄延慶禮公道人",
    "T46n1937_006:0914a18": "淨慧大師(慧崇)上",
    "T46n1937_006:0914a19": "　四明遙在目　　霽色露層崖",
    "T46n1937_006:0914a20": "　龍作人聽講　　神為客施齋",
    "T46n1937_006:0914a21": "　松風鳴鐵錫　　石靄濕椶鞋",
    "T46n1937_006:0914a22": "　老病空相憶　　多慚請益乖(詔下箋注",
    "T46n1937_006:0914a23": "御集之年季秋月自書)",
    "T46n1937_006:0914a24": "謹吟四十字詩奉寄禮師教主",
    "T46n1937_006:0914a25": "譯經證義同編修箋注",
    "T46n1937_006:0914a26": "御集賜紫(義賢)上",
    "T46n1937_006:0914a27": "　重城搖落逈　　東望杳無窮",
    "T46n1937_006:0914a28": "　溪信年來絕　　山心夜未空",
    "T46n1937_006:0914a29": "　靜思分禁月　　遐聽極霜鴻",
    "T46n1937_006:0914b01": "　早晚能相見　　機忘道即同",
    "T46n1937_006:0914b02": "詩四十言寄贈四明教主禮師幸惟采覽",
    "T46n1937_006:0914b03": "雪苑左街講經論文章應制",
    "T46n1937_006:0914b04": "箋注御集賜紫(鑒微)上",
    "T46n1937_006:0914b05": "　島寺鯨波匝　　真修古亦稀",
    "T46n1937_006:0914b06": "　晨齊禽睇鉢　　夕講月生衣",
    "T46n1937_006:0914b07": "　鑪靜檀烟直　　龕遙燭影微",
    "T46n1937_006:0914b08": "　何當浮桂檝　　江上共忘機",
    "T46n1937_006:0914b09": "謹吟五言四十字奉寄四明禮公法主",
    "T46n1937_006:0914b10": "上都應制箋注御集賜紫(善昇)上",
    "T46n1937_006:0914b11": "　佛旨妙難敷　　唯師解益殊",
    "T46n1937_006:0914b12": "　講長銷海日　　名逮動天都",
    "T46n1937_006:0914b13": "　滌鉢秋潭淨　　開禪曉磬孤",
    "T46n1937_006:0914b14": "　幾懷雲外趣　　寒夢過重湖",
    "T46n1937_006:0914b15": "(遇昌)啟謹吟七言四韻律詩一章攀寄四",
    "T46n1937_006:0914b16": "明禮師教主不棄斐然恭惟采覽",
    "T46n1937_006:0914b17": "上都左街應詔箋注御集賜紫(遇昌)上",
    "T46n1937_006:0914b18": "　雨霽遙空木落時　　危亭南望倍依依",
    "T46n1937_006:0914b19": "　白蓮舊社人離久　　丹闕經年信去稀",
    "T46n1937_006:0914b20": "　入觀夜堂江月滿　　揮松秋殿晝燈微",
    "T46n1937_006:0914b21": "　林中自有吾廬在　　請益終期海上歸",
    "T46n1937_006:0914b22": "謹吟律詩一章奉寄四明禮師教主",
    "T46n1937_006:0914b23": "雪苑講律賜紫(崇古)上",
    "T46n1937_006:0914b24": "　淨社依雲竇　　仍聞久趣真",
    "T46n1937_006:0914b25": "　靈文演長夏　　妙義解何人",
    "T46n1937_006:0914b26": "　海月生吟夜　　巖華落定春",
    "T46n1937_006:0914b27": "　遙遙應念我　　衣滿六街塵",
    "T46n1937_006:0914b28": "謹吟四十言拙詩寄贈四明講主禮師",
    "T46n1937_006:0914b29": "東京左街講律文章應制同",
    "T46n1937_006:0914c01": "箋注御集賜紫(楚文)上",
    "T46n1937_006:0914c02": "　海峯叢寺近　　靜境背浮囂",
    "T46n1937_006:0914c03": "　道自隨名遠　　年應逐講銷",
    "T46n1937_006:0914c04": "　夜窓評疏燭　　曉岸放生橈",
    "T46n1937_006:0914c05": "　幾動耽吟客　　相親夢去遙",
    "T46n1937_006:0914c06": "拙詩寄贈四明延慶禮公導師",
    "T46n1937_006:0914c07": "上都應詔箋注後集僧(希雅)上",
    "T46n1937_006:0914c08": "　掩關名目遠　　鯨浪阻相尋",
    "T46n1937_006:0914c09": "　罷講唯澄慮　　孤峯秖此心",
    "T46n1937_006:0914c10": "　獸烟秋榻靜　　蓬漏夜堂深",
    "T46n1937_006:0914c11": "　盡仰鄞江上　　清風繼道林",
    "T46n1937_006:0914c12": "詩寄四明禮公法師伏惟采目",
    "T46n1937_006:0914c13": "東京講經律文章應制",
    "T46n1937_006:0914c14": "箋注御集沙門(無象)上",
    "T46n1937_006:0914c15": "　半世江城住　　群迷久質疑",
    "T46n1937_006:0914c16": "　行深同劫鍊　　誓極把身遺",
    "T46n1937_006:0914c17": "　犀柄風生遠　　猊臺目下遲",
    "T46n1937_006:0914c18": "　鼇宮屢飛簡　　留作教中師(今翰長洪",
    "T46n1937_006:0914c19": "農貳卿聞師有捐軀之誓故發簡書請留住世乃有此句)",
    "T46n1937_006:0914c20": "謹吟律詩四十字寄贈四明禮師法主",
    "T46n1937_006:0914c21": "上都應制箋注御集沙門(顯忠)上",
    "T46n1937_006:0914c22": "　海寺經年講　　隨緣道更淳",
    "T46n1937_006:0914c23": "　澄心長在觀　　為法欲亡身",
    "T46n1937_006:0914c24": "　松韻秋深冷　　山光雨霽新",
    "T46n1937_006:0914c25": "　幾思清淨境　　早晚遂相親",
    "T46n1937_006:0914c26": "五言四十字奉寄四明禮師道人",
    "T46n1937_006:0914c27": "東京左街講經文章應制同",
    "T46n1937_006:0914c28": "注御集賜紫(尚能)上",
    "T46n1937_006:0914c29": "　昔年慚不識　　今日羨仍頻",
    "T46n1937_006:0915a01": "　造疏傳他域　　談空聚遠人",
    "T46n1937_006:0915a02": "　龕燈孤敵暗　　庭柏瘦無春",
    "T46n1937_006:0915a03": "　漸老思山甚　　相逢會有因",
    "T46n1937_006:0915a04": "謹吟五言詩一首奉寄四明禮公大師",
    "T46n1937_006:0915a05": "內殿賜紫箋注御集演法沙門(普究)上",
    "T46n1937_006:0915a06": "　見說忘機久　　逢人道嬾評",
    "T46n1937_006:0915a07": "　杜門庭樹長　　瞑目雪髭生",
    "T46n1937_006:0915a08": "　松箒粘雲碧　　沙泉蘸月明",
    "T46n1937_006:0915a09": "　鄞江終待去　　秋共看崢嶸(時年七十",
    "T46n1937_006:0915a10": "　六歲自札記)",
    "T46n1937_006:0915a11": "謹成四韻五言詩一首奉寄四明禮公大",
    "T46n1937_006:0915a12": "法師",
    "T46n1937_006:0915a13": "箋注御集賜紫(清達)上",
    "T46n1937_006:0915a14": "　不得四明春　　高風自有隣",
    "T46n1937_006:0915a15": "　參禪嶺南客　　傳教海東人",
    "T46n1937_006:0915a16": "　老憶青山遁　　閑忘白日頻",
    "T46n1937_006:0915a17": "　何當同看雪　　松火夜相親",
    "T46n1937_006:0915a18": "謹吟拙詩寄贈四明禮師法主",
    "T46n1937_006:0915a19": "箋注御集賜紫(祕演)上",
    "T46n1937_006:0915a20": "　古疏傳深旨　　清流照瘦顏",
    "T46n1937_006:0915a21": "　四方來問道　　半世不離山",
    "T46n1937_006:0915a22": "　養鶴憐終潔　　看雲許共閑",
    "T46n1937_006:0915a23": "　仍聞焚幻質　　幾欲別人間",
    "T46n1937_006:0915a24": "吟成五言四十字奉寄四明禮公法師",
    "T46n1937_006:0915a25": "上都應制箋注御集賜紫(永興)上",
    "T46n1937_006:0915a26": "　揮犀宗智者　　圍石繼生公",
    "T46n1937_006:0915a27": "　闕下寧關夢　　林間自了空",
    "T46n1937_006:0915a28": "　秋期思社客　　夜觀動魔宮",
    "T46n1937_006:0915a29": "　發詠凭危閣　　幽懷極甬東",
    "T46n1937_006:0915b01": "謹吟聲詩寄贈四明教主禮師伏希披覽",
    "T46n1937_006:0915b02": "是幸",
    "T46n1937_006:0915b03": "上都應制箋注御集沙門(清遠)上",
    "T46n1937_006:0915b04": "　觀深知有證　　經歲掩重扉",
    "T46n1937_006:0915b05": "　道外獨行化　　區中久廢機",
    "T46n1937_006:0915b06": "　濤聲喧講席　　樹色冷禪衣",
    "T46n1937_006:0915b07": "　況作吾宗主　　談高似二威",
    "T46n1937_006:0915b08": "詩一章寄贈四明禮公上士",
    "T46n1937_006:0915b09": "上都應詔箋注御集僧(文倚)上",
    "T46n1937_006:0915b10": "　鄞江師獨步　　遙仰在崢嶸",
    "T46n1937_006:0915b11": "　擁衲疑雲重　　休糧覺體輕",
    "T46n1937_006:0915b12": "　講高清譽出　　行苦白髭生",
    "T46n1937_006:0915b13": "　聖代修僧史　　須留萬古名",
    "T46n1937_006:0915b14": "五言四十字詩寄上四明禮師法主",
    "T46n1937_006:0915b15": "應制箋注御集僧(繼興)上",
    "T46n1937_006:0915b16": "　修真依淨社　　幽致絕纖埃",
    "T46n1937_006:0915b17": "　盡日冥心坐　　諸方學者來",
    "T46n1937_006:0915b18": "　杉松圍講石　　猿鳥立生臺",
    "T46n1937_006:0915b19": "　却憶重尋處　　扁舟泛月迴",
    "T46n1937_006:0915b20": "謹成五言四十字奉寄四明禮公法師",
    "T46n1937_006:0915b21": "蘇臺講僧(子廉)上",
    "T46n1937_006:0915b22": "　秋色惹禪襟　　凄凄思遠吟",
    "T46n1937_006:0915b23": "　去鴻迷極浦　　落葉滿荒林",
    "T46n1937_006:0915b24": "　雪竇頻懷夢　　鄞江寒月侵",
    "T46n1937_006:0915b25": "　仍聞蓮社久　　講說祝堯音",
    "T46n1937_006:0915b26": "謹吟五言一首寄贈四明禮師教主伏冀",
    "T46n1937_006:0915b27": "慈覽",
    "T46n1937_006:0915b28": "雪苑僧(擇隣)上",
    "T46n1937_006:0915b29": "　寺枕滄溟上　　門長掩寂寥",
    "T46n1937_006:0915c01": "　定迴華漏斷　　講徹獸烟銷",
    "T46n1937_006:0915c02": "　入檻泉聲細　　當軒嶽色遙",
    "T46n1937_006:0915c03": "　何時會重席　　南望路迢迢(庚申歲秋",
    "T46n1937_006:0915c04": "季月望日書)",
    "T46n1937_006:0915c05": "四明法師受命服門人神照作致語",
    "T46n1937_006:0915c06": "　彌天才筆洞懸河　　獨步當年解義科",
    "T46n1937_006:0915c07": "　國士聽經春夢少　　江僧從化晝禪多",
    "T46n1937_006:0915c08": "　半千衲子傳新鈔　　積代宗師解舊訛",
    "T46n1937_006:0915c09": "　只恐吳皇命同輦　　妓人無處獻笙歌",
    "T46n1937_006:0915c10": "四明傳持正法為二十九代祖師",
    "T46n1937_006:0915c11": "釋迦世尊。鶴林滅度。法付聲聞則唯迦葉。其",
    "T46n1937_006:0915c12": "付菩薩則有文殊。領受言教則在阿難。既有",
    "T46n1937_006:0915c13": "是三。孰可闕一。迦葉之後二十四傳。至于師",
    "T46n1937_006:0915c14": "子比丘。在迦葉傳。十有三世曰龍樹大士。所",
    "T46n1937_006:0915c15": "著大論。譯傳東土。在北齊時。慧文禪師。一見",
    "T46n1937_006:0915c16": "證入。以傳陳南嶽慧思禪師。凡十日而證。再",
    "T46n1937_006:0915c17": "傳隋天台智顗大師。十有四日而證。於是乎。",
    "T46n1937_006:0915c18": "備六度融萬法。定而三止。慧而三觀。質其宗",
    "T46n1937_006:0915c19": "焉。一言之曰具。二言之曰法性。離數而有三",
    "T46n1937_006:0915c20": "千。即經而專觀心。經之宗曰法華。則華嚴阿",
    "T46n1937_006:0915c21": "含方等般若。終於涅槃。皆為法華。其為迦葉",
    "T46n1937_006:0915c22": "文殊阿難。皆吾祖師。天台實傳唐章安灌頂。",
    "T46n1937_006:0915c23": "章安傳縉雲智威。縉雲傳東陽慧威。東陽傳",
    "T46n1937_006:0915c24": "左溪玄朗。左溪傳荊溪湛然。至荊溪而後。智",
    "T46n1937_006:0915c25": "者之言。悉載於書。智者之言。悉歸于正。其為",
    "T46n1937_006:0915c26": "一大時教。不可得而加已。荊溪傳天台行滿。",
    "T46n1937_006:0915c27": "滿傳廣脩。脩傳物外。外傳梁元琇。琇傳周清",
    "T46n1937_006:0915c28": "竦。竦傳有宋羲寂。寂以上皆在天台。晚傳四",
    "T46n1937_006:0915c29": "明義通。通傳知禮。是謂四明尊者。亦曰四明",
    "T46n1937_006:0916a01": "法智。稟生知上性。思義於童子之時。其於天",
    "T46n1937_006:0916a02": "台之門。猶諸荊溪。四明傳廣智尚賢。廣智初",
    "T46n1937_006:0916a03": "得於淨名。最深乎性相。審知佛法。為智其傳",
    "T46n1937_006:0916a04": "神智鑒文。神智破眾潰。以澄法智之海。炎慧",
    "T46n1937_006:0916a05": "炬。以繼廣智之明。若其載三智之美。可傳而",
    "T46n1937_006:0916a06": "不可朽者。有永嘉繼忠。其師神智。而資忠者。",
    "T46n1937_006:0916a07": "曰明智中立矣(見明智法師塔銘。晁待制說之作)。",
    "T46n1937_006:0916a08": "四明尊者遣僧日本國求仁王經疏",
    "T46n1937_006:0916a09": "有宋之初。台教乃漸杭海入吳越。今世所傳",
    "T46n1937_006:0916a10": "三大部之類是也。然尚有留而不至與夫至",
    "T46n1937_006:0916a11": "而非其本真者。仁王經疏。先至有二本。眾咸",
    "T46n1937_006:0916a12": "斥其偽。昔法智既納日本信禪師所寄辟支",
    "T46n1937_006:0916a13": "佛髮。答其所問二十義。乃求其所謂仁王經",
    "T46n1937_006:0916a14": "疏。信即授諸海舶。無何中流大風驚濤。舶人",
    "T46n1937_006:0916a15": "念無以息龍鼉之怒。遽投斯疏。以慰安之。法",
    "T46n1937_006:0916a16": "智乃求強記者二僧。詣信所。讀誦以歸。不幸",
    "T46n1937_006:0916a17": "二僧。死于日本國矣(此文見晁說之所作仁王經疏序。此疏雖非本真而此說不",
    "T46n1937_006:0916a18": "可亡矣)。",
    "T46n1937_006:0916a19": "紀神照法師悟經王頌",
    "T46n1937_006:0916a20": "師諱(本如)昔在延慶法智輪下。一日上方丈。請",
    "T46n1937_006:0916a21": "益經王之旨。法智曰爾。為我作三年監院。我",
    "T46n1937_006:0916a22": "却向汝道。神照依言。果三年辦事。持上諮問。",
    "T46n1937_006:0916a23": "忽被法智大喝一聲。師豁然開悟有頌曰。處",
    "T46n1937_006:0916a24": "處逢歸路。時時復故鄉。本來成現事。何必待",
    "T46n1937_006:0916a25": "思量。師既得道。即法嗣四明。自後開法台城",
    "T46n1937_006:0916a26": "東掖山。為白蓮之鼻祖矣。",
    "T46n1937_006:0916a27": "四明門人霅川淨覺法師",
    "T46n1937_006:0916a28": "師諱(仁岳)霅川人也。在妙齡時。聞法智大興台",
    "T46n1937_006:0916a29": "教於四明。於是負笈而來。將渡水月橋。遂",
    "T46n1937_006:0916b01": "擲笠於採蓮徑中云。吾所學不就。不復過此",
    "T46n1937_006:0916b02": "橋。法智異之。待念尤厚。即與方丈東舍居焉。",
    "T46n1937_006:0916b03": "師雖白晝。而杜諸窓牖。藉膏蘭以偶尋繹。以",
    "T46n1937_006:0916b04": "故屋壁棟梁皆如墨也。至于鄉邦書來。未始",
    "T46n1937_006:0916b05": "啟讀。悉投之帳閣中。一日為眾分衛。坐舟檝",
    "T46n1937_006:0916b06": "間。方舒足。豁達自得。若在空。然舟檣為之損",
    "T46n1937_006:0916b07": "折。既居之有歲。而與師針鉢相投。筌蹄盡舉。",
    "T46n1937_006:0916b08": "每有疑則擷大屧閱大鑰。而上請益。見者弱",
    "T46n1937_006:0916b09": "之。時錢唐有慶昭法師。開光明玄義。略去觀",
    "T46n1937_006:0916b10": "心之文。師輔四明。撰問疑徵之。四明著妙宗。",
    "T46n1937_006:0916b11": "潤公撰指瑕非之。師作抉膜以解焉。四明建",
    "T46n1937_006:0916b12": "消伏三用。潤亦籤疑鄙之。師作止疑以止之。",
    "T46n1937_006:0916b13": "四明撰指要。談別理隨緣。或者構難。師作十",
    "T46n1937_006:0916b14": "門析難。以辨之。師後與廣智。辨觀心觀佛。求",
    "T46n1937_006:0916b15": "決於四明。四明以約心觀佛。據乎心性。觀彼",
    "T46n1937_006:0916b16": "依正。雙收二家。師聞之且不悅也。既而四明",
    "T46n1937_006:0916b17": "開張身量大義。師作十諫以諫之。四明不獲",
    "T46n1937_006:0916b18": "已。作解謗解焉。一家戶牖。既成齟齬。師逐拂",
    "T46n1937_006:0916b19": "衣還西浙。又上四明雪謗。著三身壽量義三",
    "T46n1937_006:0916b20": "千等書。其道遂與四明。偕不同矣。余甞聞諸",
    "T46n1937_006:0916b21": "永嘉曰。圓頓教勿人情。有疑不決直須爭。不",
    "T46n1937_006:0916b22": "是山僧騁人我。修行恐落斷常坑。四明霅川",
    "T46n1937_006:0916b23": "之論。其殆是矣。後賢當更審之。",
    "T46n1937_006:0916b24": "妙悟法師輔四明作評謗書",
    "T46n1937_006:0916b25": "然霅川背四明。自立一家。最後上雪謗。以雪",
    "T46n1937_006:0916b26": "身量增減二謗之愆。當是時。四明晚景逼於",
    "T46n1937_006:0916b27": "有疾。令門人讀之太息也。既而四明歸寂。此",
    "T46n1937_006:0916b28": "書不復答。霅川時住靈芝而紿之曰。只因難",
    "T46n1937_006:0916b29": "殺四明師。誰向靈芝敢開口。此語由來口播。",
    "T46n1937_006:0916c01": "畢竟四明此道何若。曰若論一家身量。三雙",
    "T46n1937_006:0916c02": "六句。大節確乎不拔。已見妙宗料簡解謗一",
    "T46n1937_006:0916c03": "書。其雪謗之來。愈彰轉計之失耳。雖然彼或",
    "T46n1937_006:0916c04": "有諸文義。續有妙悟法師評謗書。而辨析之。",
    "T46n1937_006:0916c05": "妙悟甞住秀州勝果。解行高妙。大有靈異。具",
    "T46n1937_006:0916c06": "見呂益柔所作塔記。師即雷峯廣慈之法子。",
    "T46n1937_006:0916c07": "四明之嫡孫爾。爾時霅川聲駕。未易酬對。而",
    "T46n1937_006:0916c08": "師輒陳述之。可見矣。書之略曰。希最謹修書。",
    "T46n1937_006:0916c09": "拜于崇福講主。雖居咫尺。請問尤疎。但切翹",
    "T46n1937_006:0916c10": "勤。莫遑利見。近覩盛製雪謗書。所謂救生法",
    "T46n1937_006:0916c11": "二身。雪增減兩謗者也。此書一往可觀。再研",
    "T46n1937_006:0916c12": "有失。解謗雖已煥然。雪謗猶自氷執。今據吾",
    "T46n1937_006:0916c13": "祖之格言。以評闍梨之誤說等。然此一書。雖",
    "T46n1937_006:0916c14": "有傳寫之本。而未甞刊刻。凡曰義學。欲了山",
    "T46n1937_006:0916c15": "家此道建立終始者。當悉披尋之。",
    "T46n1937_006:0916c16": "草菴教苑遺事紀法智講貫",
    "T46n1937_006:0916c17": "全三學。法智門下之高者也。作法智行業錄。",
    "T46n1937_006:0916c18": "其間言。法智傳持四十年。妙玄文句。講七八",
    "T46n1937_006:0916c19": "遍。摩訶止觀五遍。其餘小部。或講十遍。以至",
    "T46n1937_006:0916c20": "不可得記其數者。時人語曰。法智講經。明覺",
    "T46n1937_006:0916c21": "頌。慈雲談辯。梵才詩。夫如是法智。真講經",
    "T46n1937_006:0916c22": "者也。近世號講者。十載有一部未終者。安在",
    "T46n1937_006:0916c23": "其能七八至不可勝紀耶。或謂余曰。古今不",
    "T46n1937_006:0916c24": "同也。今之人既尚展演說。須入時。余對之曰。",
    "T46n1937_006:0916c25": "大凡學道直須遠追古人。若里巷兒女輩。",
    "T46n1937_006:0916c26": "結束粉飾。當入時也。此癡人何足與語。",
    "T46n1937_006:0916c27": "記四明門下纂成十類",
    "T46n1937_006:0916c28": "類集之興。蓋備學者看讀得其要。始者自仁",
    "T46n1937_006:0916c29": "首座聽法智之講聞援引之多。遂錄其文。以",
    "T46n1937_006:0917a01": "成五類。續霅川岳公。居法智輪下。博學強記。",
    "T46n1937_006:0917a02": "足成其七。後得仙都聰師鈔。以為十。又佛慧",
    "T46n1937_006:0917a03": "才公。重新增葺。復有吉公再加銓次。於玄句",
    "T46n1937_006:0917a04": "止觀。參以三大部記洎淨名光明等疏。並益",
    "T46n1937_006:0917a05": "以記鈔。其繁者削之。略者補之。首尾五師。修",
    "T46n1937_006:0917a06": "治方為善本。昔廣智法師。甞示眾曰。類集之",
    "T46n1937_006:0917a07": "行。得失相半。得在學人探尋知其要意。失在",
    "T46n1937_006:0917a08": "忘其本文義勢起盡。文外當更推之。不可但",
    "T46n1937_006:0917a09": "謂秖此耳。矧今之日。四方教肆。多尚點讀斯",
    "T46n1937_006:0917a10": "文。豈不失於元本唯求枝葉者乎。但教典不",
    "T46n1937_006:0917a11": "有之處。或得於是。庶可朝暮溫故知新不唐",
    "T46n1937_006:0917a12": "學問也。果由此而識大輅。固不當以椎輪為",
    "T46n1937_006:0917a13": "貴矣(此文即古板類集序今附此。行欲使學者知所因也)。",
    "T46n1937_006:0917a14": "四明尊者教行錄卷第六"
}