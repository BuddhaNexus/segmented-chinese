{
    "T39n1801_003:0989a04": "請觀音經疏闡義鈔卷第三",
    "T39n1801_003:0989a06": "宋錢唐沙門釋智圓述",
    "T39n1801_003:0989a07": "哢引者。哢家之引。正說如哢。三序如引。降臨",
    "T39n1801_003:0989a08": "者。周禮云。臨謂尊適卑也。生起意者。因序中",
    "T39n1801_003:0989a09": "用。蓋致請故。佛示能除毒害者。在於西方由",
    "T39n1801_003:0989a10": "示方所故勸祈請。由祈請故聖降。由聖降故",
    "T39n1801_003:0989a11": "授楊枝。由受楊枝故為說呪。西方去此等",
    "T39n1801_003:0989a12": "者。語出大經。彼文乃是東方不動世界。指此",
    "T39n1801_003:0989a13": "娑婆云西方去此二十恒河沙。若論安養。",
    "T39n1801_003:0989a14": "即如小彌陀經云過十萬億佛土也。今但借",
    "T39n1801_003:0989a15": "其語勢。以為難辭。何故下問也。一解下答也。",
    "T39n1801_003:0989a16": "他解約應而失於機。故不取也。今解不爾者。",
    "T39n1801_003:0989a17": "據佛對告長者云去此不遠。乃約機緣不同。",
    "T39n1801_003:0989a18": "他人約應論不遠也。雖近而遠者。如舍衛三",
    "T39n1801_003:0989a19": "億不見不聞。其猶八音至近。瞶者不聞。雖遠",
    "T39n1801_003:0989a20": "必應者。如今月蓋祈請三聖即降。有若天月",
    "T39n1801_003:0989a21": "至遠水清即現。時謂時節。方即方所。數謂數",
    "T39n1801_003:0989a22": "法。佛教所談其理寂絕。無時方數故。五陰十",
    "T39n1801_003:0989a23": "八本持十二入之法。不能攝也。若外道法中",
    "T39n1801_003:0989a24": "計有時等。即為三科所攝。後漢安世高翻經。",
    "T39n1801_003:0989a25": "謂十八界為本持也。但隨下真理雖無世諦",
    "T39n1801_003:0989a26": "說有。如律中令內弟子時食時衣。是有時也。",
    "T39n1801_003:0989a27": "今云正立西方。是有方也。五行者。行天之氣",
    "T39n1801_003:0989a28": "也。老聃云。天有五行木火金土水。分時化育",
    "T39n1801_003:0989a29": "以成萬物。西即是金者。東木南火西金北水",
    "T39n1801_003:0989b01": "中土。若對四諦者。謂東集南苦西道北滅。故",
    "T39n1801_003:0989b02": "云即道諦也。道是能通等者。道是戒定慧。能",
    "T39n1801_003:0989b03": "破惑通至於理。如金能決斷也。用智慧見理",
    "T39n1801_003:0989b04": "者。此解道是能通義也。慧能見理故。是能通",
    "T39n1801_003:0989b05": "理即所通也。此言下正顯西方觀音以表道",
    "T39n1801_003:0989b06": "諦。觀即種智故云大智。三德互融。故云無礙。",
    "T39n1801_003:0989b07": "消此之毒。即智能破惑。通至於理。即能通義。",
    "T39n1801_003:0989b08": "日從下東出表生善。入西表滅惡。生滅兩機",
    "T39n1801_003:0989b09": "者。謂生善則機在東土。滅惡則機在西方。故",
    "T39n1801_003:0989b10": "云在此二土。二種無量者。謂三身為生法二",
    "T39n1801_003:0989b11": "身。亦名真應二身。有量之無量者。夫應之為",
    "T39n1801_003:0989b12": "義機熟則生。機盡則滅。終成有量。但以人天",
    "T39n1801_003:0989b13": "不能數知。故言無量。若釋迦八十之壽。既可",
    "T39n1801_003:0989b14": "數知。則是有量中之有量也。光明疏云。有量",
    "T39n1801_003:0989b15": "有二義。正由此矣。法身無量者。法身即真身。",
    "T39n1801_003:0989b16": "今明二身則合法報同名法身也。以報法體一",
    "T39n1801_003:0989b17": "故。在因則境觀不二。在果則法報相冥。故光",
    "T39n1801_003:0989b18": "明疏云。智既應冥亦非身非不身。請觀既亦",
    "T39n1801_003:0989b19": "二字足驗體同。法報體一常住不變故無限",
    "T39n1801_003:0989b20": "量。故云此是無量之無量也。俱是法身之無",
    "T39n1801_003:0989b21": "量者。二佛俱得法報之常身故。彼此二佛俱",
    "T39n1801_003:0989b22": "能應長應短。但此釋迦應穢土機緣宜短故。",
    "T39n1801_003:0989b23": "生身是八十及七百阿僧祇也。彼彌陀應淨",
    "T39n1801_003:0989b24": "土機緣。宜長故壽無量也。而實有數者。非人",
    "T39n1801_003:0989b25": "天所知。云無量爾。既觀音補處驗有數也。然",
    "T39n1801_003:0989b26": "則光明談山海之壽。是釋迦能現無量。例此",
    "T39n1801_003:0989b27": "彌陀亦現有量也。故光明疏云。應佛皆為兩",
    "T39n1801_003:0989b28": "量。逐物參差長短。問光明談山海之壽。故以",
    "T39n1801_003:0989b29": "常果為宗。若例彌陀終成有量。則是無常。何",
    "T39n1801_003:0989c01": "云常果。答池水深則蓮花大。法體常則應用",
    "T39n1801_003:0989c02": "遠。山海是常體之用。故談大用足顯體。常以",
    "T39n1801_003:0989c03": "斷信相。執八十無常之疑也。而彼疏從容以",
    "T39n1801_003:0989c04": "報身當品題者。取其上冥下應義便爾。實明",
    "T39n1801_003:0989c05": "應身能為常也。耆闍凜師者。謂耆闍寺凜法",
    "T39n1801_003:0989c06": "師。故有優劣者。以此之穢形彼為淨故彼優",
    "T39n1801_003:0989c07": "此劣。而同是應土。若作下破凡二意。一有動",
    "T39n1801_003:0989c08": "移故非真。二未極淨故非真。不復得移動等",
    "T39n1801_003:0989c09": "者此初意也。真理寂然無去來移動無淨穢",
    "T39n1801_003:0989c10": "優劣。經說彌陀從彼來此彼優此劣。豈是真",
    "T39n1801_003:0989c11": "耶。若彼下次意也。若是真身應居寂光極淨",
    "T39n1801_003:0989c12": "之土。既法說三乘人分九品。雖無四趣而有",
    "T39n1801_003:0989c13": "人天故。於同居尚未極淨。據此則不可謂是",
    "T39n1801_003:0989c14": "真身也。故云。此則不可。故淨名疏明二十七",
    "T39n1801_003:0989c15": "品淨土。彌陀止是第六。而諸經偏讚為淨者。",
    "T39n1801_003:0989c16": "形此土故由物機故。是攝生故。令專注故。宿",
    "T39n1801_003:0989c17": "緣厚故。約多分故。此語則寬者。以久本今迹",
    "T39n1801_003:0989c18": "俱應身故。此一往許之也。二往不可。故云。今",
    "T39n1801_003:0989c19": "亦不用。以無經文明說故。曰那知須知。二佛",
    "T39n1801_003:0989c20": "各有久本今迹也。那互為者。責他以彼為本",
    "T39n1801_003:0989c21": "以此為迹。今明下示今正義。彼此俱是應土",
    "T39n1801_003:0989c22": "但淨穢不同。今此穢土機緣破惡宜在淨土",
    "T39n1801_003:0989c23": "之佛。以淨破穢是對治。故互為優劣者。此",
    "T39n1801_003:0989c24": "土為劣淨土為優。同居為劣方便為優。實報",
    "T39n1801_003:0989c25": "寂光準說可見。互有消除者。穢土見思毒害",
    "T39n1801_003:0989c26": "請淨土佛消除。淨土塵沙毒害請有餘土佛",
    "T39n1801_003:0989c27": "消除。有餘無明毒害請實報土佛消除。故云",
    "T39n1801_003:0989c28": "互有。此亦一往。應知淨土眾生若機在釋迦。",
    "T39n1801_003:0989c29": "亦請此佛。如十下舉十人示互有消除相。十",
    "T39n1801_003:0990a01": "種垂應者。受苦報人及修世間善法者。但感",
    "T39n1801_003:0990a02": "事相觀音。乃至修圓者。感圓通觀音。此八人",
    "T39n1801_003:0990a03": "皆是同居穢土。感同居淨土八種觀音也。變",
    "T39n1801_003:0990a04": "易二人者。別三十心感實報觀音垂應。圓初",
    "T39n1801_003:0990a05": "住感寂光觀音垂應也。十種西方者。初人唯",
    "T39n1801_003:0990a06": "見事相。乃至第十見如虛空。例此娑婆亦應",
    "T39n1801_003:0990a07": "十種。如淨名經明身子與梵王所見。法華常",
    "T39n1801_003:0990a08": "在靈鷲山等。但據多分眾生為其取土。故彼",
    "T39n1801_003:0990a09": "淨此穢。於中機緣不無異見。佛佛道齊於茲",
    "T39n1801_003:0990a10": "信矣。十種消伏約拔果報苦。乃至破無明說",
    "T39n1801_003:0990a11": "之。此土至令請者。因緣和合能破三障故。一",
    "T39n1801_003:0990a12": "法標名者。隨機各立一號也。今欲下明須請",
    "T39n1801_003:0990a13": "之由。由表三德故須俱請。今此土眾生欲消",
    "T39n1801_003:0990a14": "伏三障毒害。必須外假勝境之緣。顯發自己",
    "T39n1801_003:0990a15": "法身之理。彌陀勝境既表法身故須請也。而",
    "T39n1801_003:0990a16": "此法身為感所覆。今欲顯發。須修觀慧照了",
    "T39n1801_003:0990a17": "此理。除其惑障。觀音表慧故須請也。然慧不",
    "T39n1801_003:0990a18": "孤運假福資成。勢至表福亦須請也。釋迦欲",
    "T39n1801_003:0990a19": "令眾生顯發本理學慧修福故。請三聖密以",
    "T39n1801_003:0990a20": "表之。對治義強者以愚癡故。見有苦相。若有",
    "T39n1801_003:0990a21": "觀智則達苦無苦。今由病苦。正須智慧以為",
    "T39n1801_003:0990a22": "對治。故用標題。得意具三者。觀為顯理必假",
    "T39n1801_003:0990a23": "福資故。略標一名。即具三義。大悲至之境者。",
    "T39n1801_003:0990a24": "無緣大悲普覆一切。即法身也。申三業之機",
    "T39n1801_003:0990a25": "者。五體投地等是身業。繫念等是意業。當請",
    "T39n1801_003:0990a26": "彼佛是口業。無創等者。創與瘡同。禮記頭",
    "T39n1801_003:0990a27": "有創則沐。字皆此作。大經云。如人手瘡捉持",
    "T39n1801_003:0990a28": "毒藥。毒則隨入。若無瘡者毒則不入。瘡即菩",
    "T39n1801_003:0990a29": "提因緣。毒即第一妙藥。五體投地者。二肘二",
    "T39n1801_003:0990b01": "膝及頂。俱是體分悉至地也。眾生之本體一",
    "T39n1801_003:0990b02": "者。眾生心性與佛無別。故云體一。義同父子",
    "T39n1801_003:0990b03": "天性相關。母字誤也。子拜其父既表報恩。眾",
    "T39n1801_003:0990b04": "生拜佛義亦同也。薩婆若此云一切智相。內",
    "T39n1801_003:0990b05": "觀心性與果智合。離薩婆若即心隨妄境也。",
    "T39n1801_003:0990b06": "與常理合者。與五常理合也。逆理謂逆五常",
    "T39n1801_003:0990b07": "理。戒是色法者。應云色是戒法。文之倒誤也。",
    "T39n1801_003:0990b08": "無作冥密者。由作以發無作不與色心相應。",
    "T39n1801_003:0990b09": "而在第三聚攝。故云冥密。左陰右陽者。夫左",
    "T39n1801_003:0990b10": "右陰陽因於方所。東南屬陽西北屬陰。此方",
    "T39n1801_003:0990b11": "之禮君父師南面則左東右西。則左是陽右",
    "T39n1801_003:0990b12": "是陰。西土之禮三皆東面。則左北右南故左",
    "T39n1801_003:0990b13": "是陰也。涅槃云。譬如四方北方為上。上即左",
    "T39n1801_003:0990b14": "也。推畫顯現如陽之明。思數在內如陰之暗。",
    "T39n1801_003:0990b15": "五識在頭者。眼耳鼻舌俱在頭。故身雖遍體",
    "T39n1801_003:0990b16": "頭亦身故。平倚者。倚立也。名為惑者。不與理",
    "T39n1801_003:0990b17": "智相冥。唯隨妄我慮知之執。則是全法。性為",
    "T39n1801_003:0990b18": "無明也。五受陰即是五夜叉也。若依至心地",
    "T39n1801_003:0990b19": "者。則是投地作禮義也。五分之名通大小乘。",
    "T39n1801_003:0990b20": "今意在大義亦兼小。以通十種行人故。悟虛",
    "T39n1801_003:0990b21": "智者。悟法空之智也。行陰招累者。百論疏云。",
    "T39n1801_003:0990b22": "心王了其總相。心所了其別相。以識創起但",
    "T39n1801_003:0990b23": "緣青等總相。次取境像即是想心。次領納",
    "T39n1801_003:0990b24": "前境即是受心。次起貪等煩惱造作即是行",
    "T39n1801_003:0990b25": "心。前三但是無記未能成業。行既成業故云",
    "T39n1801_003:0990b26": "招累。因滅下滅九界無常五陰。得佛界常住",
    "T39n1801_003:0990b27": "五陰也。斷結毒害者。結即煩惱故喻臭穢。亦",
    "T39n1801_003:0990b28": "是止善者。掩臭如不殺等。雕麗者。雕文飾也。",
    "T39n1801_003:0990b29": "禮云。其民雕題。家語云。器不雕偽華能嚴麗。",
    "T39n1801_003:0990c01": "如福能資慧也。行善即放生等。定中下定無",
    "T39n1801_003:0990c02": "慧無以深其寂慧。無定無以窮其照。若別對",
    "T39n1801_003:0990c03": "等者。示別對之失。法身皆名為慧者。慧應作",
    "T39n1801_003:0990c04": "香字之誤也。華嚴以五分法身。皆喻香故。豈",
    "T39n1801_003:0990c05": "得無定者。五分有定身故此示以香獨表於",
    "T39n1801_003:0990c06": "慧之失也。七淨者。一戒淨。二心淨。三見淨。",
    "T39n1801_003:0990c07": "四度疑淨。五分別淨。六行淨。七涅槃淨。此七",
    "T39n1801_003:0990c08": "名七覺淨華。大經云。定水湛然滿布以七淨",
    "T39n1801_003:0990c09": "華也。戒是戒學心是定學。餘五慧學。豈得無",
    "T39n1801_003:0990c10": "慧者。此示以華獨表於定之失也。而別下結",
    "T39n1801_003:0990c11": "責也。佛言通表。豈宜別對。故言下引證未詳。",
    "T39n1801_003:0990c12": "火為緣者。以火喻受戒作法也。定慧亦爾者。",
    "T39n1801_003:0990c13": "例戒學各具作無作也。對此下云云者。對止",
    "T39n1801_003:0990c14": "行事善及戒學無作作兩善。是約前二行人。",
    "T39n1801_003:0990c15": "論表法也。對定慧則約後八行人。論表法也。",
    "T39n1801_003:0990c16": "故前明定慧含大小偏圓界內外義。凡論表",
    "T39n1801_003:0990c17": "法意。令行人睹對香華。無忘自己戒定慧",
    "T39n1801_003:0990c18": "耳。不了此旨。唯數外境何所益哉。合消等",
    "T39n1801_003:0990c19": "者。表所消毒害亦十不同。如初行人以香表",
    "T39n1801_003:0990c20": "不殺等。止善應以臭氣表四惡趣業。乃至第",
    "T39n1801_003:0990c21": "十行人以二住所破無明。為臭氣也。所以下",
    "T39n1801_003:0990c22": "三業次第。應先身次口後意。而經文以意居",
    "T39n1801_003:0990c23": "次者。以先須期心故默念之請即願請也。不",
    "T39n1801_003:0990c24": "風等者。有聲曰風。守之則散。結滯曰氣。守",
    "T39n1801_003:0990c25": "之則塞。出入不盡曰喘。守之則勞。不聲不",
    "T39n1801_003:0990c26": "滯出入俱暢名息。守之乃定。禪門明用息",
    "T39n1801_003:0990c27": "不同有三。一師教繫心數出息。一師教數入",
    "T39n1801_003:0990c28": "息。一師教入出無在。但取所便。入定無過。即",
    "T39n1801_003:0990c29": "用皆不許出入俱數。行人欲行此法。應以數",
    "T39n1801_003:0991a01": "息為意。十息為一念者。數息一門有修有證。",
    "T39n1801_003:0991a02": "安庠徐數從一至十。攝心在數。不令馳散。是",
    "T39n1801_003:0991a03": "名修數覺心。任運從一至十。不加功力。是名",
    "T39n1801_003:0991a04": "證數。能如下明證數。下中二根所證即欲界",
    "T39n1801_003:0991a05": "定。禪門云。欲定有三。一麁住。二細住。三證。",
    "T39n1801_003:0991a06": "欲界定麁住者。因前息道諸方便修習。心漸",
    "T39n1801_003:0991a07": "虛凝不起緣慮。名為麁住。細住者於後心泯",
    "T39n1801_003:0991a08": "泯轉細。即是細住。當得此麁細住時。或將得",
    "T39n1801_003:0991a09": "時。必有持身法起。比法發時身心自然。正",
    "T39n1801_003:0991a10": "直坐不疲厭。如物持之。乃至經一坐久無分",
    "T39n1801_003:0991a11": "散意。名欲界定。如今下根人心定亂止即麁",
    "T39n1801_003:0991a12": "住也。未到地定者。禪門云。此欲界定後身心",
    "T39n1801_003:0991a13": "泯然。虛豁失於欲界之身。坐中不見頭手床",
    "T39n1801_003:0991a14": "敷。猶若虛空。此是未到地定。所言未到地者。",
    "T39n1801_003:0991a15": "此地生初禪故也。喜發等者。喜去聲好也。以",
    "T39n1801_003:0991a16": "今經行法是六妙門故。故禪門云。自有眾生",
    "T39n1801_003:0991a17": "慧多定少。為說六妙門。六妙門中慧多故。於",
    "T39n1801_003:0991a18": "欲界初禪中即能發無漏。未必備至上地諸",
    "T39n1801_003:0991a19": "禪也。一切禪即有漏無漏亦有漏亦無漏非",
    "T39n1801_003:0991a20": "有漏非無漏禪也。即將下標十種。而下文但",
    "T39n1801_003:0991a21": "明八者。變易二人無報息故。然數息是一由",
    "T39n1801_003:0991a22": "觀法別故。成十人故。不定。止觀有通修觀別",
    "T39n1801_003:0991a23": "一章若數數時者。上數所角切。頻也。下數如",
    "T39n1801_003:0991a24": "字。下文云。所數數息亦爾。不保不愛下藏菩",
    "T39n1801_003:0991a25": "薩也。知色數者。色應作息字之誤也。在緣謂",
    "T39n1801_003:0991a26": "攝心在數不謬亂。謂從一至十。無相等慧者。",
    "T39n1801_003:0991a27": "無相慧即通第六度等。即等取前五度。然通",
    "T39n1801_003:0991a28": "與藏體析有殊。六度無別故接藏。文略。言智",
    "T39n1801_003:0991a29": "度以智導五。俱成即空等慧。應云慧等不定",
    "T39n1801_003:0991b01": "空故破空。出假不定俗故破假入中觀。此息",
    "T39n1801_003:0991b02": "非空非假者。了息唯心猶如幻化。故非假息。",
    "T39n1801_003:0991b03": "性具足諸法故非空法。身之光如如者。法身",
    "T39n1801_003:0991b04": "遍一切處照如如不變。故名光耳。智慧之光",
    "T39n1801_003:0991b05": "照了者。即是智能照境稱境而觀。境智不二",
    "T39n1801_003:0991b06": "也。因此法身等者。因如來法報一如究竟圓",
    "T39n1801_003:0991b07": "極。能起大用故。令眾生得見應身之光也。然",
    "T39n1801_003:0991b08": "此應用不離法身。普賢觀云。釋迦牟尼名毘",
    "T39n1801_003:0991b09": "盧遮那。涅槃云。吾今此身即是法身。故約法",
    "T39n1801_003:0991b10": "報解應身之光也。釋神力中。初約事解。即是",
    "T39n1801_003:0991b11": "釋迦神通之力也。然大聖施為事必表理。義",
    "T39n1801_003:0991b12": "須兩備。故事理二釋俱云或可也。如來秖是",
    "T39n1801_003:0991b13": "真如等者。以真如解如。以神力解來。以明",
    "T39n1801_003:0991b14": "如來神力也。此真如有神力者。神名不測。力",
    "T39n1801_003:0991b15": "名幹用。不測則天然之理深。幹用則轉變之",
    "T39n1801_003:0991b16": "力大。乘此神力而來者。謂乘真如而有應身。",
    "T39n1801_003:0991b17": "故曰而來。即乘如實道來成正覺也。不動下",
    "T39n1801_003:0991b18": "解往毘舍離也。舍離之處即是寂光。故云不",
    "T39n1801_003:0991b19": "動。此寂光土唯佛究竟。故云至實相等。廣包",
    "T39n1801_003:0991b20": "百界萬善莊嚴故。曰廣嚴。住此下解住城門",
    "T39n1801_003:0991b21": "閫。初釋住字。住此者謂住實相之地。以無緣",
    "T39n1801_003:0991b22": "大悲遍覆法界。憫念眾生為除三障毒害。故",
    "T39n1801_003:0991b23": "云住也。城即法界者。謂法界為城。防涅槃之",
    "T39n1801_003:0991b24": "非。禦生死之故。心性唯一故云不二。含受",
    "T39n1801_003:0991b25": "一切無所隔礙稱門。遍一切處無非門也。佛",
    "T39n1801_003:0991b26": "證此理常住不變。故云住。此門不動令眾生",
    "T39n1801_003:0991b27": "等者。自既證此理。亦令眾生證此理也。經門",
    "T39n1801_003:0991b28": "閫。三蒼云。閫門限也。如如即智等者。謂境即",
    "T39n1801_003:0991b29": "是智。故云如如即智。此智還照於境也。並云",
    "T39n1801_003:0991c01": "如如者。謂智如如於境境如如於智。即境智",
    "T39n1801_003:0991c02": "不二之稱也。具楊枝等者。以觀音左手把楊",
    "T39n1801_003:0991c03": "枝。右手持澡瓶。是故國人授此二物。而內表",
    "T39n1801_003:0991c04": "兩因也。定是緣因。慧是了因。慧能除惑故以",
    "T39n1801_003:0991c05": "拂動表之。定能止散故以澄渟表之。說文云。",
    "T39n1801_003:0991c06": "水止曰渟。對上消義者。如文云消名消除。又",
    "T39n1801_003:0991c07": "云。但除其病不除其法。故今以拂除對之。如",
    "T39n1801_003:0991c08": "物上塵但除其塵不除其物。拂打者。打丁領",
    "T39n1801_003:0991c09": "切。對上伏義者。伏名調伏。又云。調善令堪乘",
    "T39n1801_003:0991c10": "御也。此並對前約一義。解消伏也。又拂下對",
    "T39n1801_003:0991c11": "上約二義也。消滅即斷入涅槃。消除即不斷",
    "T39n1801_003:0991c12": "入涅槃。此中但對二消不對二伏者。在水四",
    "T39n1801_003:0991c13": "義中具明故。或是文略。應云一拂除對消滅",
    "T39n1801_003:0991c14": "之消除伏之。伏二拂打。即對消除平伏。醒悟",
    "T39n1801_003:0991c15": "者。水能灑悶獲醒也。懺悔方法者。夫懺法",
    "T39n1801_003:0991c16": "有三。謂作法取相無生。前二是事後一是理。",
    "T39n1801_003:0991c17": "今經燒香散華五體投地等。即作法也。於現",
    "T39n1801_003:0991c18": "身見佛授手及疾疾得見觀音等。即取相也。",
    "T39n1801_003:0991c19": "皆悉入於如實之際。無生也。此之十意皆是",
    "T39n1801_003:0991c20": "作法。無生理觀不可暫忘。取相一種任運自",
    "T39n1801_003:0991c21": "現。今時行人都昧心源。專求好相。據此希求。",
    "T39n1801_003:0991c22": "恐落魔境。故禪門云。夫見相者忽然而覩。尚",
    "T39n1801_003:0991c23": "邪正難知。逐文作心。求之多著魔也。問若爾。",
    "T39n1801_003:0991c24": "不應觀相懺悔。答觀相者。但用心行道功成",
    "T39n1801_003:0991c25": "相現。取此判之。便知罪滅。非謂行道之時。心",
    "T39n1801_003:0991c26": "存相事。而生取著。若如此用心。必定多成魔",
    "T39n1801_003:0991c27": "事(已上禪門文)。八意出在經文者。第一第八人師",
    "T39n1801_003:0991c28": "義立。滅後歸依必假形像等。故須莊嚴道場",
    "T39n1801_003:0991c29": "披陳過罪。此經無文。雖有破障之語。自是",
    "T39n1801_003:0992a01": "顯經力用。故此二意人師加也。備於事理者。",
    "T39n1801_003:0992a02": "如前疏釋。五體等悉是理解。是知約理即無",
    "T39n1801_003:0992a03": "生所攝。云云者。謂此十意。且依古師。若準",
    "T39n1801_003:0992a04": "今家十意少別。今師依經請後。楊枝古人則",
    "T39n1801_003:0992a05": "以請居後。第十坐禪今為誦經。以第四數息",
    "T39n1801_003:0992a06": "即坐禪故。既闕誦經。故今加之。古人但見經",
    "T39n1801_003:0992a07": "云數息繫念向下。又云。修五門禪。遂將數息",
    "T39n1801_003:0992a08": "坐禪以為兩科。不知數息即五門中數息一",
    "T39n1801_003:0992a09": "門也。今家十意具在百錄。然此經行門於四",
    "T39n1801_003:0992a10": "三昧中。即非行非坐三昧。亦名隨自意三昧。",
    "T39n1801_003:0992a11": "然約諸經修行。事儀雖殊。理觀無別。事儀則",
    "T39n1801_003:0992a12": "各依諸教。理觀則同用十乘。若非十乘終無",
    "T39n1801_003:0992a13": "所到。故止觀修大行中。事儀廣而理觀略。正",
    "T39n1801_003:0992a14": "修中理觀廣而事儀略。後之理觀必用前之事",
    "T39n1801_003:0992a15": "儀。前之事儀必用後之理觀。文雖互出用乃",
    "T39n1801_003:0992a16": "同時。今之疏文但為釋經。至於修行須依止",
    "T39n1801_003:0992a17": "觀。為三下前二呪觀音說。後一呪釋迦說。皆",
    "T39n1801_003:0992a18": "是毒害者。三障損三諦故。皆是煩惱者。報名",
    "T39n1801_003:0992a19": "煩惱果。業名煩惱因。即三障皆是煩惱也。皆",
    "T39n1801_003:0992a20": "是惡業者。報名業果煩惱名業本。即三障皆",
    "T39n1801_003:0992a21": "是業也。皆是報法者。煩惱名報本業名報因。",
    "T39n1801_003:0992a22": "即三障皆是報法也。不無輕重等者。雖俱稱",
    "T39n1801_003:0992a23": "煩惱。以惑心昏亂義重。故別受煩惱障名。雖",
    "T39n1801_003:0992a24": "俱稱惡業。而三業繫縛義重。故別受業障之",
    "T39n1801_003:0992a25": "名。雖俱稱報法而陰身詶因義重。故別受報",
    "T39n1801_003:0992a26": "障之名。故云分為三障。悉具三障之語者。此",
    "T39n1801_003:0992a27": "即通義。然通中有別。故判三呪各破一障。如",
    "T39n1801_003:0992a28": "破煩惱障中。經文雖有業報之語。是知業是",
    "T39n1801_003:0992a29": "煩惱因。報是煩惱果耳。捨傍取正。秖是破惑",
    "T39n1801_003:0992b01": "心煩惱障也。餘二例知。兩意者。一俱重。二互",
    "T39n1801_003:0992b02": "有輕重也。悉須三呪者。以三障俱重。故子",
    "T39n1801_003:0992b03": "縛即煩惱障。猶償狗齧者。業報俱在也。過失",
    "T39n1801_003:0992b04": "業因遭今狗齧。如法顯傳說。取食聖沙彌為",
    "T39n1801_003:0992b05": "彭城吳氏家犬所傷等。例爾者。或業除而煩",
    "T39n1801_003:0992b06": "惱報在。或報除而煩惱業在。斷其重者者。重",
    "T39n1801_003:0992b07": "即貪也。輕即瞋癡。此三俱屬煩惱障。今以此",
    "T39n1801_003:0992b08": "文明斷惑有輕重之殊。以例三障也。今從別",
    "T39n1801_003:0992b09": "義者。毒害通名也。煩惱等別稱也。開三顯一",
    "T39n1801_003:0992b10": "者。三即權一即實。亦復如是者。三周俱名開",
    "T39n1801_003:0992b11": "權顯實故例。如今經三呪通名消伏毒害也。",
    "T39n1801_003:0992b12": "更加下即初周名法說。二周名譬說。三周名",
    "T39n1801_003:0992b13": "宿世因緣說。例如今經三呪初名煩惱。次名",
    "T39n1801_003:0992b14": "破業。後名破報。自有下即前明古人分經。以",
    "T39n1801_003:0992b15": "正說盡第四呪也。即是下出其義。謂前三別",
    "T39n1801_003:0992b16": "治三障。後一總治三障也。若不下明今解兼",
    "T39n1801_003:0992b17": "得總別者。如初番呪正破煩惱重者即別。餘",
    "T39n1801_003:0992b18": "二障隨滅即總。餘二例之。經南無此云歸禮。",
    "T39n1801_003:0992b19": "或云歸命。通為眾生等者。佛如醫王。法如良",
    "T39n1801_003:0992b20": "藥。僧如瞻病人。故云消伏之所。別緣者。別在",
    "T39n1801_003:0992b21": "大悲拔苦之力。是故別請也。三寶復有通別",
    "T39n1801_003:0992b22": "者。三寶是通各三稱為別。謂除三障說三呪",
    "T39n1801_003:0992b23": "表三德。故須三稱也。三釋者。釋應作德。字之",
    "T39n1801_003:0992b24": "誤也。通稱三寶。既復論通別觀音。別緣亦",
    "T39n1801_003:0992b25": "應復論通別。以亦三稱故義可例知。三業如",
    "T39n1801_003:0992b26": "文者。稱名口業。投地身業。一心一意意業。苦",
    "T39n1801_003:0992b27": "厄下云云者。中七有分段之苦厄。後二有變",
    "T39n1801_003:0992b28": "易之苦厄。不獨下謂苦厄語通。不獨在於受",
    "T39n1801_003:0992b29": "苦報人也。無明癡暗等者。此初番呪正破煩",
    "T39n1801_003:0992c01": "惱障。故此文總請但云滅除癡暗也。下別請",
    "T39n1801_003:0992c02": "言業報者。是兼破耳。如華嚴下放六度光也。",
    "T39n1801_003:0992c03": "除慳即施光。除恚即忍光等。即等取餘度證。",
    "T39n1801_003:0992c04": "今滅除癡暗是智光也。又如思益經云。又如",
    "T39n1801_003:0992c05": "來光名曰能捨。佛以此光能破破戒之心。令",
    "T39n1801_003:0992c06": "持禁戒又光名安和。破瞋恚之心。令行忍辱。",
    "T39n1801_003:0992c07": "又光名勤修。破懈怠心。令行精進。又光名一",
    "T39n1801_003:0992c08": "心。破妄念心。令行禪定。又光名能解。破愚癡",
    "T39n1801_003:0992c09": "心。令行智慧。今云淨光明。即是思益放能解",
    "T39n1801_003:0992c10": "光也。覆大地者。草木皆死。譬圓中一斷一切",
    "T39n1801_003:0992c11": "斷也。次第除十人惑者。除受苦報惑時。餘惑",
    "T39n1801_003:0992c12": "未必除。故須次第。如法華玄義行妙中次第",
    "T39n1801_003:0992c13": "破有義。此即別教也。經云殺害苦。而輔行",
    "T39n1801_003:0992c14": "引經云毒害者誤耳。不可執彼改此。況今疏",
    "T39n1801_003:0992c15": "文牒釋分明。仍以毒害解殺害也。魔即天子",
    "T39n1801_003:0992c16": "魔也。魔字字書元無。譯人義作。梵言魔羅。此",
    "T39n1801_003:0992c17": "翻障。能為修道作障礙故。亦言殺者。常行放",
    "T39n1801_003:0992c18": "逸斷慧命故。或言惡者。多愛欲故。將空等者",
    "T39n1801_003:0992c19": "以小破大也。小雖出界不能化他。菩薩化他",
    "T39n1801_003:0992c20": "誘其徒屬。空彼宮殿。故害大心。此證四教",
    "T39n1801_003:0992c21": "菩薩有遭殺害義也。將散下以事善破二乘。",
    "T39n1801_003:0992c22": "二乘出彼界。故此證聲聞緣覺有遭殺害義",
    "T39n1801_003:0992c23": "也。然變易二人亦為界外魔所害也。如華嚴",
    "T39n1801_003:0992c24": "十魔。二障如文者。煩惱即煩惱障。眾病即報",
    "T39n1801_003:0992c25": "障。前是大悲等者。指前總請大悲覆一切也。",
    "T39n1801_003:0992c26": "對今施樂。即慈悲互顯。前舉能拔。故云大",
    "T39n1801_003:0992c27": "悲。今舉所與故云安樂。若世下釋大樂而先",
    "T39n1801_003:0992c28": "簡分樂。如是等者。等取二乘以證真為樂。菩",
    "T39n1801_003:0992c29": "薩以出假為樂。分有下皆是少分樂。不名大",
    "T39n1801_003:0993a01": "樂。至得下正示大樂。不遷不變故常無二邊",
    "T39n1801_003:0993a02": "苦。故樂四德之二也。能請語長遠者。謂月蓋",
    "T39n1801_003:0993a03": "通為十種行人請。不秖為於受苦報人也。經",
    "T39n1801_003:0993a04": "聞名救厄者者。即同法華觀其音聲而得解",
    "T39n1801_003:0993a05": "脫也。十種下釋世間也。皆名眾生世間者。此",
    "T39n1801_003:0993a06": "雖舉一義必具三。以五陰和合而有眾生。眾",
    "T39n1801_003:0993a07": "生所居即是國土。而有下釋慈悲父也。父子",
    "T39n1801_003:0993a08": "義者。既指觀音為父。眾生即當如子。眾生由",
    "T39n1801_003:0993a09": "理具佛性故。能感觀音。由分顯佛性故能應。",
    "T39n1801_003:0993a10": "感應互遍生佛無差。其猶父子天性相關也。",
    "T39n1801_003:0993a11": "故云同有佛性。如來下正釋佛性。以佛性是",
    "T39n1801_003:0993a12": "總名三因是別名。總元詮別別不離總。此中",
    "T39n1801_003:0993a13": "三因正唯約性。緣了約修。於修二義稍異諸",
    "T39n1801_003:0993a14": "文。以諸文中若論類種。即以低頭舉手為緣。",
    "T39n1801_003:0993a15": "乃至聞一句為了。今約俱未開悟故悉在緣。",
    "T39n1801_003:0993a16": "故云作諸功德。及云隨從化導。斯則散心聞",
    "T39n1801_003:0993a17": "法攝在其中。別取聞法人位名為了因。故云",
    "T39n1801_003:0993a18": "結縛得滅。當知滅縛即相似及初住也。若論",
    "T39n1801_003:0993a19": "假名五品。不無名字觀行滅義。故知圓名字",
    "T39n1801_003:0993a20": "即至于分證悉屬了因。然此三因諸部所談。",
    "T39n1801_003:0993a21": "進不非一。如顯性錄。具明天性相關者。生",
    "T39n1801_003:0993a22": "佛各三高下互遍。故請下結示也。既云免三",
    "T39n1801_003:0993a23": "毒苦。即是斷惑入位須廣約十人方顯高下。",
    "T39n1801_003:0993a24": "豈止在於受苦報人也。病除下約三義釋。今",
    "T39n1801_003:0993a25": "世樂一句。初義約受苦報人。言得道者。即二",
    "T39n1801_003:0993a26": "乘涅槃也。然則豈無未來得圓頓道耶。今約",
    "T39n1801_003:0993a27": "從淺至深存次第。故汎明其義。至第三通約",
    "T39n1801_003:0993a28": "十人。方為準的又病除為今世樂者。豈無即",
    "T39n1801_003:0993a29": "時悟道耶。然即時悟者。乃由過去下種成熟。",
    "T39n1801_003:0993b01": "今依觀音得脫耳。今且約正為未來下種。及",
    "T39n1801_003:0993b02": "下種未熟者請。故云今世樂所以約未來。於",
    "T39n1801_003:0993b03": "小乘得脫。為後世樂也。乃至圓教種熟脫三",
    "T39n1801_003:0993b04": "例亦如是。未來下約二乘人有餘無餘以分。",
    "T39n1801_003:0993b05": "今後十種下約分得究竟以釋。今後此十種",
    "T39n1801_003:0993b06": "行人即時各得悟道為今。以圓中妙覺涅槃",
    "T39n1801_003:0993b07": "為後。然此十中前四如初。二兩義已明今後。",
    "T39n1801_003:0993b08": "此又通以圓中究竟涅槃為後者。以第十行",
    "T39n1801_003:0993b09": "人是初住位。既為今世。須以妙覺而為後世。",
    "T39n1801_003:0993b10": "云大涅槃非極果如何。若十人各各自論。今",
    "T39n1801_003:0993b11": "後細作可知。然非佛意。佛意欲令一切同至",
    "T39n1801_003:0993b12": "圓融究竟涅槃。故觀音深位能了此旨。教令",
    "T39n1801_003:0993b13": "請云及與大涅槃也。餘諸下結顯及與大涅",
    "T39n1801_003:0993b14": "槃句也。涅槃是安樂法故。故云方是大樂也。",
    "T39n1801_003:0993b15": "此一句經即是請施後世樂也。師子吼者。涅",
    "T39n1801_003:0993b16": "槃云。師子吼決定說。說一切眾生皆有佛性。",
    "T39n1801_003:0993b17": "以欲知智在說故。即般若德也。以此三德等",
    "T39n1801_003:0993b18": "者。以印對法身。必定對般若。吉祥對解脫。陀",
    "T39n1801_003:0993b19": "羅尼是遮持。遮三障惡不生。持三德善不失。",
    "T39n1801_003:0993b20": "故三德是遮持之體也。又必下約拔與釋而",
    "T39n1801_003:0993b21": "不釋陀羅尼印者。以印是中道之體。必定吉",
    "T39n1801_003:0993b22": "祥即中道與拔之用耳。消滅拔苦義者。師子",
    "T39n1801_003:0993b23": "吼時百獸皆死。如智慧照時眾苦咸滅。故大",
    "T39n1801_003:0993b24": "下明陀羅尼義通顯密也。除障不虛名神呪。",
    "T39n1801_003:0993b25": "智鑒無昧名明呪。獨絕無倫名無等等呪。大",
    "T39n1801_003:0993b26": "品以此呪名通歎顯密呪。秖是願者。此釋大",
    "T39n1801_003:0993b27": "品呪義也。願眾生。如立者。立應作佛。字之誤",
    "T39n1801_003:0993b28": "也。譬如下。詩云。螟蛉有子果臝負之。教誨爾",
    "T39n1801_003:0993b29": "子式穀似之。箋云。式用也。穀善也。今有教誨",
    "T39n1801_003:0993c01": "萬民用善道者。亦似果臝故今以果臝喻佛。",
    "T39n1801_003:0993c02": "螟蛉喻眾生。螟蛉桑蟲也。果臝細腰蜂也。俗",
    "T39n1801_003:0993c03": "呼為蠮螉。諸經皆是呪者。呪既訓願。是故不",
    "T39n1801_003:0993c04": "獨密語名呪。諸大乘經顯說皆名呪也。以無",
    "T39n1801_003:0993c05": "非佛願眾生如佛故。又可偏小之說亦名為",
    "T39n1801_003:0993c06": "呪。故法華云。雖說種種道。其實為佛乘。則偏",
    "T39n1801_003:0993c07": "圓顯密咸是呪也。遮即調伏義。破即消滅義。",
    "T39n1801_003:0993c08": "故云滅空滅有即是消滅者。上文伏空伏有。",
    "T39n1801_003:0993c09": "下應云即是調伏無者。闕文也。除伏平伏等",
    "T39n1801_003:0993c10": "意者。等取消除消滅二也。應云滅之亦有消",
    "T39n1801_003:0993c11": "滅除滅也。即以斷不斷對之。玄義已詳。故注",
    "T39n1801_003:0993c12": "云云。亦是禁呪。呪誓者謂三德。囚禁三障如",
    "T39n1801_003:0993c13": "世禁蛇。誓者制也。制三障令不起。故亦是呪",
    "T39n1801_003:0993c14": "術。術法者。解上呪術。秖是破三障之法耳。盡",
    "T39n1801_003:0993c15": "與下謂上願禁誓術四義。皆與一人斷障相",
    "T39n1801_003:0993c16": "應也。密能消伏者。呪是密語。約前四義各具",
    "T39n1801_003:0993c17": "消伏。實相印者。三蒼云。印信也。檢也。大論",
    "T39n1801_003:0993c18": "云。大乘經用一實相印。生死即涅槃。涅槃即",
    "T39n1801_003:0993c19": "生死。不二不異故。苦盡下以前消滅調伏二",
    "T39n1801_003:0993c20": "義。對釋經文也。乃至有見者。略三途惡業故。",
    "T39n1801_003:0993c21": "云乃至。從乃至字至廣遠。凡五十八字。當在",
    "T39n1801_003:0993c22": "釋第二番呪云云字下。爛脫在此。第三正說",
    "T39n1801_003:0993c23": "呪。經救護眾生神呪者。無緣大悲普令離苦。",
    "T39n1801_003:0993c24": "故名救護。言神呪者。新翻並云真言。謂皆",
    "T39n1801_003:0993c25": "是如來難思祕密真實之言也。然眾經所說",
    "T39n1801_003:0993c26": "功用不同。或專用治病。或專用護法。或專",
    "T39n1801_003:0993c27": "用滅罪。今經四呪則通治病滅罪護法也。如",
    "T39n1801_003:0993c28": "般若大明呪無上明呪無等等呪。則非治非",
    "T39n1801_003:0993c29": "滅非護也。通則兼具眾德。別則各順經文。古",
    "T39n1801_003:0994a01": "來諸師解義不同。今意會之。不出四悉。一云。",
    "T39n1801_003:0994a02": "呪者是鬼神王名。稱其王名。部落敬主不敢",
    "T39n1801_003:0994a03": "為非。此世界明呪義也。或云。呪者如軍中密",
    "T39n1801_003:0994a04": "號唱號相應無所訶問。若不相應即執治罪。",
    "T39n1801_003:0994a05": "此為人義也。或云。呪者密默治惡惡自休息。",
    "T39n1801_003:0994a06": "譬如微賤奔逃彼國。訛稱王子因以公主妻",
    "T39n1801_003:0994a07": "之。而多瞋難事。有一明人從其國來。主往說",
    "T39n1801_003:0994a08": "之。其人語主。若當瞋時應說偈云。無親遊他",
    "T39n1801_003:0994a09": "國。欺誑一切人。麁食是常食。何勞復作瞋。說",
    "T39n1801_003:0994a10": "是偈時。默然瞋歇。後不復瞋。主及餘人但聞",
    "T39n1801_003:0994a11": "斯偈。皆不知意。呪亦如是。密默遮惡餘無識",
    "T39n1801_003:0994a12": "者。即對治義也。或云。呪是諸佛密語。如王索",
    "T39n1801_003:0994a13": "先陀婆一名。而具鹽水器馬之四。實一切群",
    "T39n1801_003:0994a14": "下無有能識。唯有智臣。乃能知之。呪亦如是。",
    "T39n1801_003:0994a15": "秖是一法遍有諸力。病愈罪除善生道合。即",
    "T39n1801_003:0994a16": "第一義也。有此四義。故存本音譯人不翻。意",
    "T39n1801_003:0994a17": "在於此。於五不翻中即祕密不翻也。於四例",
    "T39n1801_003:0994a18": "中即翻字不翻音也。縱翻華言義亦莫曉。例",
    "T39n1801_003:0994a19": "如典語召物。物實不知。而庸俗不知聖地密",
    "T39n1801_003:0994a20": "言。凡豈能解。然此三呪或作鬼神名號。注解",
    "T39n1801_003:0994a21": "者。蓋後代之妄作也。況疏解此呪。密談三德。",
    "T39n1801_003:0994a22": "若唯鬼號減謗何深。世行大悲呪而有注釋",
    "T39n1801_003:0994a23": "者。亦同此例。又此三呪或改言音。或易文字",
    "T39n1801_003:0994a24": "而言傳之。於梵僧正之。於梵學者非也。且難",
    "T39n1801_003:0994a25": "提所授之音。儻與中天有異。斯亦五天方土",
    "T39n1801_003:0994a26": "不同。如摩訶摩謚身毒賢豆之例。今既改其",
    "T39n1801_003:0994a27": "神呪。亦合別譯經文。以梵本不同故也。陳隋",
    "T39n1801_003:0994a28": "之世智璪諸師多行此法誦呪。唯依現文而",
    "T39n1801_003:0994a29": "徵感尤多。具彰僧傳。識者詳之。今以古經呪",
    "T39n1801_003:0994b01": "詞。錄在記文。庶無墜也。",
    "T39n1801_003:0994b02": "哆耶咃(丑加切)　嗚呼膩　模呼膩　鬪婆膩耽婆",
    "T39n1801_003:0994b03": "膩　安茶詈　般茶詈　首埤帝(埤避私切)般般茶",
    "T39n1801_003:0994b04": "　囉囉婆斯膩　哆姪咃　伊梨寐梨　鞮首梨",
    "T39n1801_003:0994b05": "(鞮音低)　迦婆梨　佉鞮端耆　旃陀梨　摩蹬蓍",
    "T39n1801_003:0994b06": "(蹬音鄧)　勒叉勒叉　薩婆薩埵薩婆婆耶啤娑訶",
    "T39n1801_003:0994b07": "　多茶咃　伽帝伽帝膩伽帝修留毘修留毘",
    "T39n1801_003:0994b08": "　勒叉勒叉　薩婆薩埵　薩婆婆耶啤娑訶",
    "T39n1801_003:0994b09": "(一百一字)",
    "T39n1801_003:0994b10": "經云怖畏乃至疾病。當約十種行人消之。此",
    "T39n1801_003:0994b11": "報身者即報得之身。謂受苦報人也。無明",
    "T39n1801_003:0994b12": "之病者無明應作五根。字之誤也。眼赤耳膿",
    "T39n1801_003:0994b13": "即五根病也。乃至圓教者中略。緣覺及三菩",
    "T39n1801_003:0994b14": "薩。故云乃至本是法性至之病者。即同前文。",
    "T39n1801_003:0994b15": "無染而染理性之毒也。即病除與法性等者。",
    "T39n1801_003:0994b16": "達無明即法性故。此即染而無染。是消伏義",
    "T39n1801_003:0994b17": "也。前分行理。此兼前二。非是自請者。佛居至",
    "T39n1801_003:0994b18": "極毒害已盡故。既云覆護一切重請觀世音。",
    "T39n1801_003:0994b19": "即知是為他護法也。若作淨語可施於下者。",
    "T39n1801_003:0994b20": "即受下之朝請也。如天下引證也。漢制諸侯",
    "T39n1801_003:0994b21": "春朝天子曰朝。秋朝曰請。故漢官儀有朝請",
    "T39n1801_003:0994b22": "大夫。則佛如天子。觀音如百官。請百官即朝",
    "T39n1801_003:0994b23": "百官也。臣赴君曰朝。以觀音之法臣。朝釋迦",
    "T39n1801_003:0994b24": "之法王。故云請觀音也。又經下示經題亦通。",
    "T39n1801_003:0994b25": "淨音可施凡下者。凡下即月蓋及舍離人。朝",
    "T39n1801_003:0994b26": "於觀音也。若準前喻。則天子喻觀音。百官喻",
    "T39n1801_003:0994b27": "凡下。前是佛受觀音之朝。故單言下。今是觀",
    "T39n1801_003:0994b28": "音受眾生之朝。故言凡下。請語重者。咨尊曰",
    "T39n1801_003:0994b29": "請。依字音也。隨意消息者。正約經中重請之",
    "T39n1801_003:0994c01": "言也。若作咨尊義。即佛為眾生請於觀音也。",
    "T39n1801_003:0994c02": "若作淨音。即佛重受觀音之朝。證彼說呪也。",
    "T39n1801_003:0994c03": "如如大覺即法身之佛也。以依此理說呪。故",
    "T39n1801_003:0994c04": "第二呪。",
    "T39n1801_003:0994c05": "哆姪咃(哆都我切)陀呼膩　模呼膩　鬪婆膩　耽",
    "T39n1801_003:0994c06": "婆膩　阿婆熙　模呼脂　分茶梨　般茶梨",
    "T39n1801_003:0994c07": "(般補槃切)　輸鞞帝(鞞部迷切)般茶囉　婆私膩　休樓休",
    "T39n1801_003:0994c08": "樓　分茶梨　兜樓兜樓　般茶梨　周樓周",
    "T39n1801_003:0994c09": "樓　膩般茶梨　豆富豆富　般茶囉　婆私",
    "T39n1801_003:0994c10": "膩　矧墀(矧詩引切)跈墀(跈徐殄切)膩跈墀　薩婆阿婆",
    "T39n1801_003:0994c11": "耶羯多　薩婆[口*恒]婆([口*恒]其柯切)娑陀伽　阿婆耶",
    "T39n1801_003:0994c12": "　卑離陀　閉殿娑訶(凡九十九字)",
    "T39n1801_003:0994c13": "各各有怖畏者。乃至第十行人。有下地可捨。",
    "T39n1801_003:0994c14": "即是怖義。經云毒害。準怖可知。金光至之難",
    "T39n1801_003:0994c15": "者。有二義。一約生身得忍有超登十地者。生",
    "T39n1801_003:0994c16": "身既在故有此難。二約法身菩薩。住變易土",
    "T39n1801_003:0994c17": "則以無明為虎狼等。此中十人者。十應作二。",
    "T39n1801_003:0994c18": "字之誤也。前八的有事中虎狼但變易二人",
    "T39n1801_003:0994c19": "無也。煩惱法為虎狼者。此亦約行毒害也。梵",
    "T39n1801_003:0994c20": "行者。梵是西語具云梵摩。此翻清淨。葛洪字",
    "T39n1801_003:0994c21": "苑云。梵潔也。取其義耳。性戒者。謂不殺等",
    "T39n1801_003:0994c22": "十。持之性自是善。犯之性自是惡。不由佛制。",
    "T39n1801_003:0994c23": "方有善惡也。故輪王出世則以此法化人。若",
    "T39n1801_003:0994c24": "受佛制戒之後。犯於殺等則更加違制之罪",
    "T39n1801_003:0994c25": "也。故云。受與不受俱是罪。草木戒者。此一向",
    "T39n1801_003:0994c26": "是遮。但因外道俗人計草木有命。見比丘剪",
    "T39n1801_003:0994c27": "伐謂無慈心。息彼世機佛乃制戒。故比丘受",
    "T39n1801_003:0994c28": "已犯之。得違制之罪。俗眾不受犯之無性罪。",
    "T39n1801_003:0994c29": "故云不受犯不得罪。經云。糞穢即十惡也。設",
    "T39n1801_003:0995a01": "有下解設有業障也。假設者。業障本空妄想",
    "T39n1801_003:0995a02": "故有。故知業障是假設也。但設者。業種至多。",
    "T39n1801_003:0995a03": "但有一法屬業障攝。皆為神呪所破也性淨下",
    "T39n1801_003:0995a04": "解假設義也。性淨等者。無染而染故曰本無",
    "T39n1801_003:0995a05": "今起也。皆是虛假者。迷理起業業不離理。業",
    "T39n1801_003:0995a06": "體本無而言業者。虛假施設耳。實來破虛者。",
    "T39n1801_003:0995a07": "實即三德。密教虛即惡業。今稟教達理了業",
    "T39n1801_003:0995a08": "唯心。染即無染。心體本虛業相無寄。故云。皆",
    "T39n1801_003:0995a09": "使清淨。但設下以設訓但。對前成異。若論業",
    "T39n1801_003:0995a10": "體意不殊前。大品云。設有一法等者。涅槃之",
    "T39n1801_003:0995a11": "外實更無法。欲遍蕩相著故。假設過言過尚",
    "T39n1801_003:0995a12": "如幻。況不過耶。條然言無者。以一切空寂故。",
    "T39n1801_003:0995a13": "如十九界等者。等取十三入六陰也。以界但",
    "T39n1801_003:0995a14": "十八入唯十二。言九言三喻畢竟無浮虛之樂",
    "T39n1801_003:0995a15": "者。合云浮虛之業。樂字蓋誤也。與大品等者。",
    "T39n1801_003:0995a16": "今經設有業障與大品設有一法。俱是假設",
    "T39n1801_003:0995a17": "之設。即語同也。復為異即意別也。彼明泯蕩",
    "T39n1801_003:0995a18": "相著。則一切皆空。此明從理立事則有浮虛",
    "T39n1801_003:0995a19": "之業。以此段呪正破業障。故見佛三昧為種",
    "T39n1801_003:0995a20": "者。外見形像由內修觀佛三昧也。地獄下約",
    "T39n1801_003:0995a21": "十法界所見不同。乃至人中所見者中略鬼",
    "T39n1801_003:0995a22": "畜修羅。故云乃至。通別等菩薩者。等取藏圓",
    "T39n1801_003:0995a23": "也。所見各異者。即見佛形像不同也。如三惡",
    "T39n1801_003:0995a24": "道習見佛。如黑象脚等三尺之身。又如提謂",
    "T39n1801_003:0995a25": "等以人天位見佛為樹神等。準此六道眾生。",
    "T39n1801_003:0995a26": "並見佛不同。皆非出世相。若六道中有出世",
    "T39n1801_003:0995a27": "機。則見佛四種不同。即是四聖法界也。故大",
    "T39n1801_003:0995a28": "論十一引密迹經云。一切天人見佛色量。或",
    "T39n1801_003:0995a29": "如黃金白銀諸雜寶等。或見丈六。或一里(藏)",
    "T39n1801_003:0995b01": "或見十里乃至百億(通)或見無量無邊(別)滿",
    "T39n1801_003:0995b02": "虛空中(圓)天人所見既乃不同。四趣亦爾。此約",
    "T39n1801_003:0995b03": "多分亦有為圓機而感劣身。如法華應以地",
    "T39n1801_003:0995b04": "獄身而為說法等。凡約十種行人者。即受苦",
    "T39n1801_003:0995b05": "報人非但人中重病。意亦收於四趣。故向云",
    "T39n1801_003:0995b06": "地獄人念佛等三昧。觀法亦異者。即四教不",
    "T39n1801_003:0995b07": "同。五方便人者。外凡合一。內凡開四。謂煖頂",
    "T39n1801_003:0995b08": "忍世第一也。思惟尚在者。是有心病也。二",
    "T39n1801_003:0995b09": "果欲界殘思三果色思並是心病。略而不論。",
    "T39n1801_003:0995b10": "故云乃至。身病尚在者。如身子患熱。畢陵伽",
    "T39n1801_003:0995b11": "患眼痛。習氣不亡者。如畢陵伽有慢。身子有",
    "T39n1801_003:0995b12": "瞋。緣覺侵習未深心病還在。故云亦爾。六度",
    "T39n1801_003:0995b13": "同凡夫。通教十地準四果可知。故云亦爾。不",
    "T39n1801_003:0995b14": "言別圓內外凡者。文略也。生變易者。變易之",
    "T39n1801_003:0995b15": "言該於二土。今云就無作四諦者。且約生實",
    "T39n1801_003:0995b16": "報人及生方便斷塵沙者。若生方便未斷塵",
    "T39n1801_003:0995b17": "沙。須學無量四諦也。五分下明身病。無明下",
    "T39n1801_003:0995b18": "明心病。約四十二位互作淺深優劣重輕。望",
    "T39n1801_003:0995b19": "下為深優輕。望上為淺劣重。乃至等覺一生",
    "T39n1801_003:0995b20": "在。皆有二病也。故經下示妙覺無病也。等覺",
    "T39n1801_003:0995b21": "一品猶是無常。妙覺究竟故五並常方無兩",
    "T39n1801_003:0995b22": "病。外內火即仁王經七火也。一鬼火。二龍",
    "T39n1801_003:0995b23": "火。三霹靂火。四山神火。五人火。六樹火。七",
    "T39n1801_003:0995b24": "賊火。人火者。惡業發時身自出火。樹火者。如",
    "T39n1801_003:0995b25": "久旱時諸木自出。今云內火即人火也。外火",
    "T39n1801_003:0995b26": "即餘六也。又內火即病也。病侵於身如火燒",
    "T39n1801_003:0995b27": "物。又是身內火大不調故為病也。故經云。節",
    "T39n1801_003:0995b28": "節疼痛稱名誦呪。即得除愈也。病差曰愈。事",
    "T39n1801_003:0995b29": "解如文者。若約事證。如東晉謝敷南齊陸果",
    "T39n1801_003:0995c01": "作觀音應驗傳所明也。故言燒身者。身喻見",
    "T39n1801_003:0995c02": "諦也。雨雨者。上雨字去聲。雨猶降也。即是",
    "T39n1801_003:0995c03": "信行人者。稟教修觀斷見惑。故是思惟惑等",
    "T39n1801_003:0995c04": "者。思不障理其實附理。如須下示附理相故。",
    "T39n1801_003:0995c05": "言內火者。以內火在身如思惑附理也。處處",
    "T39n1801_003:0995c06": "九品者。三界九地各九品。共八十一品思惑",
    "T39n1801_003:0995c07": "也。前一下約法行。例龍雨也。經明外火。即云",
    "T39n1801_003:0995c08": "龍王降雨。內火但云除愈。今大師依義立名。",
    "T39n1801_003:0995c09": "身病既得名火病愈。即是降雨義也。既以內",
    "T39n1801_003:0995c10": "火表思惑。即以龍王表心王。心靈自在如彼",
    "T39n1801_003:0995c11": "龍故。無漏心王者。即指三向三果所觀無漏",
    "T39n1801_003:0995c12": "之心也。發得禪定法水降雨也。雨能滅火如",
    "T39n1801_003:0995c13": "禪能斷思。問前釋外火表見道。既約信行。此",
    "T39n1801_003:0995c14": "論修道何故作法行釋耶。答見道修道各有",
    "T39n1801_003:0995c15": "利鈍二根。利入見道名法行。鈍入名信行。利",
    "T39n1801_003:0995c16": "入修道名見至。鈍入名信解。是則見修各有",
    "T39n1801_003:0995c17": "信法二行也。今以初入見道稟教義強。約信",
    "T39n1801_003:0995c18": "為便。修道重緣約法為便。得意而論義。必兼",
    "T39n1801_003:0995c19": "具分段。見思可解者。前八人中別圓二人猶",
    "T39n1801_003:0995c20": "在凡位。所破仍是界內見思。故云可解。變易",
    "T39n1801_003:0995c21": "下即後二人。乃是別三賢人斷界內惑盡。已",
    "T39n1801_003:0995c22": "生方便。及圓初住已破無明生實報土。此二",
    "T39n1801_003:0995c23": "人俱約界外同體見思。以明內外火義也。勝",
    "T39n1801_003:0995c24": "妙五欲者。如華嚴中無量香花雲百千禪定",
    "T39n1801_003:0995c25": "也。香華雲即是變易土中欲界也。禪定即色",
    "T39n1801_003:0995c26": "無色界。此即界外思惑也。文闕見義應如地",
    "T39n1801_003:0995c27": "持。等覺入離見禪。涅槃迦葉自敘云。已前",
    "T39n1801_003:0995c28": "名邪見人。皆是界外見惑也。然此見思實無",
    "T39n1801_003:0995c29": "異體。但指根本無明。障理名見。潤生名思。不",
    "T39n1801_003:0996a01": "同界內二惑。差別事解下爾雅文也。飢字或",
    "T39n1801_003:0996a02": "饑。並通五穀者麥菽稷黍麻也。或曰。房散",
    "T39n1801_003:0996a03": "角芒[禾*會]也。譬解中四句。初二句以不聞教為",
    "T39n1801_003:0996a04": "飢。聞教生解為飽。次二句以有解無行為飢。",
    "T39n1801_003:0996a05": "解行兼具為飽。正慧即是正行也。增益法身",
    "T39n1801_003:0996a06": "如五穀養色身。故以無正慧為飢。助道即帶",
    "T39n1801_003:0996a07": "事兼修資成正慧。楊泉物理論云。蔬果之實",
    "T39n1801_003:0996a08": "助穀。故以無助道為饉。乃至人天善者。略苦",
    "T39n1801_003:0996a09": "報人。故云乃至也。約十人傳作者。苦報無善",
    "T39n1801_003:0996a10": "法為飢。人天為飽。乃至圓人分證為飢。究竟",
    "T39n1801_003:0996a11": "為飽。釋王難中。既論分段變易。即是約十人",
    "T39n1801_003:0996a12": "明王難也。四魔即天子五陰煩惱死。十魔者。",
    "T39n1801_003:0996a13": "華嚴云。一陰魔生諸取故。二煩惱魔生雜染",
    "T39n1801_003:0996a14": "故。三業魔能障礙故。四心魔起憍慢故。五死",
    "T39n1801_003:0996a15": "魔捨生處故。六天魔自憍縱故。七善根魔恒",
    "T39n1801_003:0996a16": "執取故。八三昧魔久耽味故。九善知識魔起",
    "T39n1801_003:0996a17": "著心故。十菩提法智魔常不捨故。故言下引",
    "T39n1801_003:0996a18": "瓔珞經證也。即等覺後心無礙道中已伏煩",
    "T39n1801_003:0996a19": "惱。解脫道斷即入妙覺。故云唯有一分死魔",
    "T39n1801_003:0996a20": "也。盜賊是六根。六塵者。如金光明云。六入村",
    "T39n1801_003:0996a21": "落結賊所止也。如人得天。往者從人中生天",
    "T39n1801_003:0996a22": "則以天。趣為牢獄。天生人中以人。趣為牢獄。",
    "T39n1801_003:0996a23": "六道互作故注云云。當分受身為獄者。不須",
    "T39n1801_003:0996a24": "約所往處也。如人在人中天在天中。即名牢",
    "T39n1801_003:0996a25": "獄。亦約十行人者。前二可知。後八皆具二種",
    "T39n1801_003:0996a26": "獄義也。故知十種行人並未免於牢獄。故須",
    "T39n1801_003:0996a27": "請觀音也。唯佛一人出二種三界之獄。故在",
    "T39n1801_003:0996a28": "手名杻。在脚名械。二手二足各表定慧。昏散",
    "T39n1801_003:0996a29": "為障。如杻械也。在頸名械。連身名鎖。枷在兩",
    "T39n1801_003:0996b01": "肩之上。左陰表實右陽表權。見思塵沙是權",
    "T39n1801_003:0996b02": "障。無明是實障。即三惑如枷。故云枷。是權實",
    "T39n1801_003:0996b03": "障耳。得業繩等者。謂得繩業繩也。有部云。業",
    "T39n1801_003:0996b04": "入過去得至未來。身死得謝未來報起。如一",
    "T39n1801_003:0996b05": "業成以一大得。得於業法。又以小得得於大。",
    "T39n1801_003:0996b06": "得第二剎那以三大得。得前二得及以業法。",
    "T39n1801_003:0996b07": "初念之得俱成法。故又三小得。得前三大。",
    "T39n1801_003:0996b08": "并初剎那九法成就。第三剎那二十七法。凡",
    "T39n1801_003:0996b09": "云大小得者。皆以大得得於本法。復以小得",
    "T39n1801_003:0996b10": "得於大得。還以大得得於小得。故大小得更",
    "T39n1801_003:0996b11": "互相得。故知第三念去如是展轉。得遍虛空。",
    "T39n1801_003:0996b12": "是則一生之中於一業思之所起得。尚已無量",
    "T39n1801_003:0996b13": "況無量生無量業得。以至來際。若經部宗得",
    "T39n1801_003:0996b14": "既是假。但云意與身口和合成業。假立有種",
    "T39n1801_003:0996b15": "至未來生。若大乘中藏識盛持。以至未來。世",
    "T39n1801_003:0996b16": "雖有此異凡受報處。必為精血四大所籠。未",
    "T39n1801_003:0996b17": "得擇滅非得已來常為得繩之所連縛。連縛",
    "T39n1801_003:0996b18": "未斷去已復還。故今以連身之鎖表之也。經",
    "T39n1801_003:0996b19": "五繫縛者。謂頭及手足五處被繫。若作所表",
    "T39n1801_003:0996b20": "是五分障也。海是下釋入於大海也。初約生",
    "T39n1801_003:0996b21": "死深廣如海。二約法性深廣如海。妄想動法",
    "T39n1801_003:0996b22": "性者。妄想如黑風也。動法性者。即是全法",
    "T39n1801_003:0996b23": "性為無明無染而染。遍造生死名為波浪也。",
    "T39n1801_003:0996b24": "經洄波者。三蒼云。洄水轉也。經水色之山驚",
    "T39n1801_003:0996b25": "浪如山也。取理不得者。理非四句故取不得。",
    "T39n1801_003:0996b26": "故法性下大經文也。於四起定執故成毒藥。",
    "T39n1801_003:0996b27": "達四無四故成甘露。毒故早夭甘故延齡。刀",
    "T39n1801_003:0996b28": "劍傷壞故表無常。注云云者。約十行人即是",
    "T39n1801_003:0996b29": "二種。三界皆為無常所還。乃至等覺一分亦",
    "T39n1801_003:0996c01": "是無常也。經過去至怖畏明果由因也。一切",
    "T39n1801_003:0996c02": "苦即穀貴等若果也。若由過去所感。即成順",
    "T39n1801_003:0996c03": "生順後二報。若由現惡所感。即成順現報。經",
    "T39n1801_003:0996c04": "如火燒薪者。涅槃明少善能除大惡。譬如少",
    "T39n1801_003:0996c05": "火能燒一切。經三毒。等畏者。即等分煩惱并",
    "T39n1801_003:0996c06": "上是四分授位等者。華嚴云。轉輪聖王所生",
    "T39n1801_003:0996c07": "太子。母是正后。身相具足。王令太子坐白象",
    "T39n1801_003:0996c08": "寶妙金之座。張大網幔乃至奏諸音樂。取四",
    "T39n1801_003:0996c09": "大海水。置金瓶內。王執此瓶。灌太子頂。是時",
    "T39n1801_003:0996c10": "即名受王職位。十地云者。即指華嚴十地品",
    "T39n1801_003:0996c11": "明第十法雲地也。故經云。菩薩受職亦復如",
    "T39n1801_003:0996c12": "是諸佛智水灌其頂故。名為受大智職菩薩。",
    "T39n1801_003:0996c13": "此則唯法雲地得名灌頂菩薩也。佛但法性",
    "T39n1801_003:0996c14": "者。究竟顯理故下地不能見也。理極不能思",
    "T39n1801_003:0996c15": "度者。解十人智有頂可見也。以齊己所解不",
    "T39n1801_003:0996c16": "能思度究竟極理也。此則各以少分智慧為",
    "T39n1801_003:0996c17": "頂。若得下稟教進行猶被灌受職也。能以等",
    "T39n1801_003:0996c18": "者。即妙覺觀音用法性海水。普灌十種行人",
    "T39n1801_003:0996c19": "智慧之頂也。此十地之頂也者。明經云灌頂。",
    "T39n1801_003:0996c20": "正約十地尚灌十地。下位可知。經應當暗誦",
    "T39n1801_003:0996c21": "謂柔聲默誦也。此呪既爾。上下例之。然諸經",
    "T39n1801_003:0996c22": "事儀對機各別。如熾盛光呪則令厲聲。此文",
    "T39n1801_003:0996c23": "則使暗誦。幸順佛語方契聖旨。示法用中。以",
    "T39n1801_003:0996c24": "此經是俗眾發起故。有持齋斷婬等語。齊身",
    "T39n1801_003:0996c25": "口業者。祭統云。齊之為言。齊也。齊不齊以致",
    "T39n1801_003:0996c26": "齊者也。是故君子非有大事也。非有恭敬也。",
    "T39n1801_003:0996c27": "則不齊。不齊則於物無防也。嗜欲無止也。及",
    "T39n1801_003:0996c28": "其將齊也。防其邪物。訖其嗜欲。耳不聽樂。今",
    "T39n1801_003:0996c29": "釋氏以不過中食為齊。亦取其防邪訖欲。齊",
    "T39n1801_003:0997a01": "不齊之義也。毘羅三昧經云。早起諸天食。日",
    "T39n1801_003:0997a02": "中三世佛食。日西畜生食。日暮鬼神食。佛制",
    "T39n1801_003:0997a03": "斷六趣因令同三世佛故。今約理解。故云齊",
    "T39n1801_003:0997a04": "者。秖是中道後不得食者者。即佛制中後不",
    "T39n1801_003:0997a05": "得食也。今表初住初地圓證中道。心外無",
    "T39n1801_003:0997a06": "法如中後不得食也。中前得噉者。佛制中前",
    "T39n1801_003:0997a07": "非正食皆得噉之。正食者。四分律云。有五",
    "T39n1801_003:0997a08": "種。蒲闍尼此云正食。謂麨飯乾飯魚肉也。五",
    "T39n1801_003:0997a09": "種佉闍尼此云不正食。謂枝葉花果細末磨",
    "T39n1801_003:0997a10": "食。今云中前得噉。即不正食也。此得下先",
    "T39n1801_003:0997a11": "表圓位。前方便者。即指住前內凡位也。住",
    "T39n1801_003:0997a12": "前既有相似證義。此即中前得噉。亦是下次",
    "T39n1801_003:0997a13": "表別位地前離邊觀中。即是法界外有法也。",
    "T39n1801_003:0997a14": "經云。不飲酒者。如五分律云。跋陀越邑有",
    "T39n1801_003:0997a15": "毒龍。雨雹損苗。居士請婆陀竭陀降之。遂",
    "T39n1801_003:0997a16": "以酒飲吐臥在道。佛言。昔伏毒龍今不能降",
    "T39n1801_003:0997a17": "蝦蟇。因說漸斷酒戒。以酒令人昏亂。故今",
    "T39n1801_003:0997a18": "持呪者不得飲。約理則酒是無明也。涅槃云。",
    "T39n1801_003:0997a19": "譬如醉人見日月轉。不噉肉者若約事釋。如",
    "T39n1801_003:0997a20": "楞伽云。有無量因緣不應食肉。乃至云。令修",
    "T39n1801_003:0997a21": "行者慈心不生。及令呪術不成就等。是無緣",
    "T39n1801_003:0997a22": "大慈也者。此約理釋也。",
    "T39n1801_003:0997a23": "請觀音經疏闡義鈔卷第三"
}