{
    "X71n1416_004:0426a01": "恕中和尚語錄卷第四",
    "X71n1416_004:0426a02": "翠山禪寺住持嗣法小師比丘居頂等編",
    "X71n1416_004:0426a03": "讚",
    "X71n1416_004:0426a04": "觀世音菩薩讚",
    "X71n1416_004:0426a05": "鎮江府普照禪寺住持灋姪文暐。購菩薩畫像一",
    "X71n1416_004:0426a06": "軸。慈相甚宏偉。無慍謹為焚香拜讚曰。",
    "X71n1416_004:0426a07": "稽首憫世大慈父。從聞思修證寂滅。於寂滅中無所",
    "X71n1416_004:0426a08": "住。故能三十二應身。眾生感果既不同。不與同類知",
    "X71n1416_004:0426a09": "難化。而我菩薩審其宜。隨緣泛應作佛事。根塵二性",
    "X71n1416_004:0426a10": "識為主。於識所現無有邊。六凡四聖由茲出。是故得",
    "X71n1416_004:0426a11": "名如來藏。識性旋復露本真。圓通之門啟關鑰。隨方",
    "X71n1416_004:0426a12": "來者皆得入。如子就父無所疑。娑婆眾生迷本聞。循",
    "X71n1416_004:0426a13": "聲流轉墮邪見。有若山雞惜毛羽。臨流玩影死不悔。",
    "X71n1416_004:0426a14": "菩薩為興精進力。巧誘同至真如地。究竟了然如夢",
    "X71n1416_004:0426a15": "幻。聞與聞性俱圓融。我願世間諸有情。尅志均修獲",
    "X71n1416_004:0426a16": "常住。",
    "X71n1416_004:0426a17": "圓通境界萬類同歸。闢厥要道。非聖而誰惟我大士。",
    "X71n1416_004:0426a18": "興慈運悲。入諸有海。為仗為依我今皈命。念念弗渝。",
    "X71n1416_004:0426a19": "大士之念念亦念余。彼念此念。匪即匪離如大圓鏡。",
    "X71n1416_004:0426a20": "如如意珠。神光湛湛。應用不虧。願諸含識。黜婬怒癡。",
    "X71n1416_004:0426a21": "等觀生滅。證此真如。",
    "X71n1416_004:0426a22": "行深般若。色空無二。如幻金剛。灰滅身意。尋聲救苦。",
    "X71n1416_004:0426a23": "不墜大悲。會俗冥真。不緣聖智。以耳根一門之圓證。",
    "X71n1416_004:0426a24": "契十方諸佛之極果。豈心言可得而思議哉。",
    "X71n1416_004:0426b01": "蒼壁倚天。示險崖句。明月在水。現真實身。圓融心境。",
    "X71n1416_004:0426b02": "逈脫根塵。眼見何如耳聽親。",
    "X71n1416_004:0426b03": "以口說法。口有時歇。以身說法。身有時滅。惟我大士。",
    "X71n1416_004:0426b04": "宴坐水月。剎剎塵塵。不說而說。",
    "X71n1416_004:0426b05": "左手搘頥。右手桉膝。所說既忘。湛然空寂。譬如時雨。",
    "X71n1416_004:0426b06": "滋長萬物。雨既無功。物亦無得。",
    "X71n1416_004:0426b07": "以魚示人。人不為意。以珠示人。人以為異。欲控人心。",
    "X71n1416_004:0426b08": "珠纓窣地。無法可得。是真授記。",
    "X71n1416_004:0426b09": "應化無方。何曾有作。寂然不動。未始無為。示不思議",
    "X71n1416_004:0426b10": "解脫之境界。攝五濁清泰之真歸。聖階不退。智焰長",
    "X71n1416_004:0426b11": "輝。拶倒險崖施眾吼。蝦蟇吞却玉蟾蠩。",
    "X71n1416_004:0426b12": "聲是佛聲。色是佛色。消塵旋明。隨處證入。稽首大士。",
    "X71n1416_004:0426b13": "為物作則。普願有情。得無畏力。",
    "X71n1416_004:0426b14": "迅瀑驚雷。長松倚蓋。維喧維寂。金剛三昧。",
    "X71n1416_004:0426b15": "反聞聞盡絕離微。六用門頭自息機。童子不來春寂",
    "X71n1416_004:0426b16": "寞。寶瓶楊柳正依依。",
    "X71n1416_004:0426b17": "端坐法空座。分身徧剎塵。無邊聲色裏。獨露本來人。",
    "X71n1416_004:0426b18": "一毛頭上普門境。百草頭邊自在身。脫頷驪珠那有",
    "X71n1416_004:0426b19": "纇。當臺明鏡本無塵。",
    "X71n1416_004:0426b20": "魚籃觀音讚",
    "X71n1416_004:0426b21": "籃裏錦鱗。鮮活可羨。不遇當行。誰著眼看。赤手提來",
    "X71n1416_004:0426b22": "走市廛。頭上金烏急如箭。",
    "X71n1416_004:0426b23": "籃裏分明是活魚。聲聲報向大家知。好場買賣無人",
    "X71n1416_004:0426b24": "識。放下身心是幾時。",
    "X71n1416_004:0426c01": "好箇錦鱗誰肯買。手頭[欼-欠+占]敪更沉吟。眾生不道無靈",
    "X71n1416_004:0426c02": "種。爭奈茫茫業海深。",
    "X71n1416_004:0426c03": "行道觀音讚",
    "X71n1416_004:0426c04": "前無迎者後無隨。手搯圓珠步較遲。回首塵勞深似",
    "X71n1416_004:0426c05": "海。眾生度盡是何時。",
    "X71n1416_004:0426c06": "妙湛上人書普門品觀音像讚",
    "X71n1416_004:0426c07": "三十二應身。處處無住著。拈起一毛端。普門何廓落。",
    "X71n1416_004:0426c08": "妙湛總持不動尊。解盡眾生煩惱縛。",
    "X71n1416_004:0426c09": "翠巖琳上人書法華塔讚",
    "X71n1416_004:0426c10": "惟此寶塔。常現世間。不選不變。屹如崇山。纖塵不立。",
    "X71n1416_004:0426c11": "湛然清淨。大小合宜。高低普應。徧周沙界。放大光明。",
    "X71n1416_004:0426c12": "破癡暗獄。開正法城。眾生肉眼。見如不見。爰有智人。",
    "X71n1416_004:0426c13": "曲開方便。再闢靜室。翠巖之陽。寥寥虗敞。止止吉祥。",
    "X71n1416_004:0426c14": "外緣既絕。內照惟寂。宣持法華。以為常則。慨茲寶塔。",
    "X71n1416_004:0426c15": "佛佛同居。示真實相。匪我而誰。凭紙運筆。手書心誦。",
    "X71n1416_004:0426c16": "結字搆形。妙於機綜。相輪層級。欄楯建瓴。行布圓融。",
    "X71n1416_004:0426c17": "宛如生成。多寶釋迦。時時對面。曠劫至今。不分一線。",
    "X71n1416_004:0426c18": "日月有盡。此塔長存。誓將呵護。天龍駿奔。作大饒益。",
    "X71n1416_004:0426c19": "至功不共。我述讚詞。畫波求縫。",
    "X71n1416_004:0426c20": "文殊大士讚",
    "X71n1416_004:0426c21": "草衣勃窣。紺髮鬖髿。共維摩談不二門。落節不少。對",
    "X71n1416_004:0426c22": "釋迦擇圓通法。拔本何多。手中經卷撇得下。不妨隨",
    "X71n1416_004:0426c23": "處薩婆訶。",
    "X71n1416_004:0426c24": "朝陽對月二讚",
    "X71n1416_004:0427a01": "者領破布衫。零落吁已久。今日補不完。何年更下手。",
    "X71n1416_004:0427a02": "看底是誰經。忙忙且披閱。不了第一義。孤負天邊月。",
    "X71n1416_004:0427a03": "布袋讚(十八子)",
    "X71n1416_004:0427a04": "拋却兜率陁天。輥入小兒羣隊。只管牢把拄杖。不知",
    "X71n1416_004:0427a05": "打失布袋。稽首彌勒世尊。何曾得大自在。回頭轉腦",
    "X71n1416_004:0427a06": "可憐生。他家自有通人愛。",
    "X71n1416_004:0427a07": "啞女讚",
    "X71n1416_004:0427a08": "者一片田地。焉用頻頻掃。若不啞却口。如何向人道。",
    "X71n1416_004:0427a09": "普化和尚讚",
    "X71n1416_004:0427a10": "尋常針劄不入處。鐵壁銀山未是堅。十二街頭搖木",
    "X71n1416_004:0427a11": "鐸。和盤托出在人前。",
    "X71n1416_004:0427a12": "達磨祖師讚",
    "X71n1416_004:0427a13": "東土先鋒。西天殿後。語觸梁王。事同掣肘。莖蘆泛泛。",
    "X71n1416_004:0427a14": "非謂潛身。四顧寥寥。且須袖手。一華五葉。吹劫外之",
    "X71n1416_004:0427a15": "春風。直指單傳。翻空中之石臼。神光斷臂覓安心。可",
    "X71n1416_004:0427a16": "憐鬬合揚家醜。",
    "X71n1416_004:0427a17": "智覺禪師讚",
    "X71n1416_004:0427a18": "奉化福慧庵主僧仁寧。持所奉智覺像以相示。余",
    "X71n1416_004:0427a19": "獲瞻禮。不覺涕淚俱下。恨不得與師同時。而求侍",
    "X71n1416_004:0427a20": "巾拂。聽其提持大綱。闡揚奧旨。盡我微細法執。謹",
    "X71n1416_004:0427a21": "再拜稽首。為之讚曰。",
    "X71n1416_004:0427a22": "心無生滅。惟證乃知。高揭宗鏡。光現影隨。百尺竿頭。",
    "X71n1416_004:0427a23": "放身自在。大用熾然。逈絕對待。方便百八。日日安行。",
    "X71n1416_004:0427a24": "憫彼後學。勤穫怠耕。研其說法。如禹治水。猗甘露滅。",
    "X71n1416_004:0427b01": "詞無虗美。",
    "X71n1416_004:0427b02": "虎丘隆禪師讚",
    "X71n1416_004:0427b03": "菸菟肉醉未醒。爪牙已露全鋒。殺人活人。似空噇空。",
    "X71n1416_004:0427b04": "圓悟室中。輸機落節。虎丘山頂。罵雨呵風。百煉黃金",
    "X71n1416_004:0427b05": "失色。一枝桃蕚爭紅。輥鐵鼓擲金鐘。接得楊歧正脉",
    "X71n1416_004:0427b06": "通。",
    "X71n1416_004:0427b07": "應庵和尚讚",
    "X71n1416_004:0427b08": "咄哉老古錐。平生愛打閧。耕種蒺[卄/梨]園。徧布三毒種。",
    "X71n1416_004:0427b09": "要續楊歧正宗。大似開眼作夢。當時若不得一領破",
    "X71n1416_004:0427b10": "衲衣。我也知你餓殺凍殺有分。",
    "X71n1416_004:0427b11": "橫川和尚讚",
    "X71n1416_004:0427b12": "老翁平生口吃吃。出語撞倒須彌山。西天此土少知",
    "X71n1416_004:0427b13": "己。鄮嶺山寮獨掩關。",
    "X71n1416_004:0427b14": "寂照先師讚",
    "X71n1416_004:0427b15": "咄哉沒量大人。說著令人膽喪。平生要使拍盲。佛祖",
    "X71n1416_004:0427b16": "也難近傍。謂其智眼欠明。視明月之珠。夜光之璧。不",
    "X71n1416_004:0427b17": "直半錢。謂其手段欠高。有時拈起須彌盧。稱作十二",
    "X71n1416_004:0427b18": "兩。坐斷凌霄二十年。奔走四海之龍象。是故獨能崫",
    "X71n1416_004:0427b19": "起臨濟之正宗。熾妙喜之末焰。窮天地亘萬古。與虗",
    "X71n1416_004:0427b20": "空同壽量者也。",
    "X71n1416_004:0427b21": "雪窻和尚讚",
    "X71n1416_004:0427b22": "真本川僧。頭顱自別。一味溫和。十分列挈。拈却栗棘",
    "X71n1416_004:0427b23": "蓬。拔却釘根橛。六月降清霜。紅罏飛白雪。致使天育",
    "X71n1416_004:0427b24": "山。兩處存途轍。途轍空成大同。風從虎兮雲從龍。",
    "X71n1416_004:0427c01": "古鼎和尚讚(半身)",
    "X71n1416_004:0427c02": "者漢本無面目。未曾貌著先真。只要時人知有。不欲",
    "X71n1416_004:0427c03": "露出全身。妙明心印。鑑地輝天。誰管迷頭認影。黑漆",
    "X71n1416_004:0427c04": "竹篦。掀翻海嶽。直是盡法無民。得人憎得人怕。只宜",
    "X71n1416_004:0427c05": "妙喜作其先祖。寂照是其即罷。自餘談玄說妙。賣弄",
    "X71n1416_004:0427c06": "家風底阿師。又焉得與之齊驅而並駕者也。",
    "X71n1416_004:0427c07": "善世禪師讚",
    "X71n1416_004:0427c08": "宴坐匡牀。心無所係。冥應萬機。利人善世。得達磨之",
    "X71n1416_004:0427c09": "正宗。續迦文之遠裔。泯去來今。弘戒定慧。真西天之",
    "X71n1416_004:0427c10": "佛子。東土之覺帝也。",
    "X71n1416_004:0427c11": "南堂和尚讚(龍泉西隱請)",
    "X71n1416_004:0427c12": "智如湧泉。機如掣電。傲睨德山臨濟。放過日面月面。",
    "X71n1416_004:0427c13": "敲破沙盆。聲徹九天。唱脫空歌。調須千變。坐斷全吳",
    "X71n1416_004:0427c14": "正令行。出匣龍泉光燄燄。",
    "X71n1416_004:0427c15": "榮枯木像讚(坐枯樹下)",
    "X71n1416_004:0427c16": "春風扇野華糢糊。尋芳摘葉填道途。皮膚脫盡真實",
    "X71n1416_004:0427c17": "在。我愛老樹聊跏趺。",
    "X71n1416_004:0427c18": "自讚(翠山頂長老請)",
    "X71n1416_004:0427c19": "頂[寧*頁]一著。該天括地。本無形段。丹青焉寄。三關鉅闢。",
    "X71n1416_004:0427c20": "笑黃龍用老婆心。一喝雷奔。陋臨濟鼓粥飯氣。過橋",
    "X71n1416_004:0427c21": "必須斷橋。金注何如瓦注。眉毛舊話喜重圓。翠巖增",
    "X71n1416_004:0427c22": "聳千尋翠。",
    "X71n1416_004:0427c23": "又染無著請",
    "X71n1416_004:0427c24": "不讀東魯書。不會西來意。破沙盆一椎擊碎。從教塞",
    "X71n1416_004:0428a01": "壑填溝。乾屎橛信手拈來。直得熏天炙地。如斯為人",
    "X71n1416_004:0428a02": "有甚巴鼻。若非無著道友。世上有誰識你。噫假使打",
    "X71n1416_004:0428a03": "殺。狗亦不噇。更說甚麼修行。期證阿惟越致。",
    "X71n1416_004:0428a04": "又仗錫原極長老請",
    "X71n1416_004:0428a05": "靈山會上。一笑傳心。少室峯前。三拜得隨。是皆狹路",
    "X71n1416_004:0428a06": "相逢。撞著冤家債主。死蛇活弄。你不如我。猛虎生擒。",
    "X71n1416_004:0428a07": "我不如你。六環金錫貼天飛。翳盡時人眼珠子。",
    "X71n1416_004:0428a08": "銘",
    "X71n1416_004:0428a09": "小師　惟寂宗寄慧浩等　編",
    "X71n1416_004:0428a10": "圓中銘",
    "X71n1416_004:0428a11": "體性虗圓。孰窮終始。本無形段。豈存規矩。如月當空。",
    "X71n1416_004:0428a12": "不偏不倚。上下四圍。洞無邊鄙。近之彌遐。遠之彌邇。",
    "X71n1416_004:0428a13": "於中覓中。對面千里。勗哉圓中。請事斯語。",
    "X71n1416_004:0428a14": "簡首座靜元字銘(舍禪入教)",
    "X71n1416_004:0428a15": "靜為動體。動為靜用。動靜雙收。舉無不中。欲知其靜。",
    "X71n1416_004:0428a16": "當究其元。欲知其動。當究其根。究之無究。逈然獨存。",
    "X71n1416_004:0428a17": "雲之飄空。水之赴壑。彼有何心。為湍為鶴。一真法界。",
    "X71n1416_004:0428a18": "無不含融。動兮靜兮。教虎禪龍。",
    "X71n1416_004:0428a19": "共笑軒銘",
    "X71n1416_004:0428a20": "大哉此軒。廓徹無礙。燕坐其中。得大自在。青山在几。",
    "X71n1416_004:0428a21": "綠水當門。共我笑談。不間朝昏。萬象點頭。千聖側耳。",
    "X71n1416_004:0428a22": "問笑者誰。劒去久矣。楊歧啟齒。迦葉破顏。自倒自起。",
    "X71n1416_004:0428a23": "爭透重關。裂破單傳。掀翻直指。無盡法藏。即此軒是。",
    "X71n1416_004:0428a24": "用貞銘",
    "X71n1416_004:0428b01": "貞而恒用。用而恒貞。無內無外。有準有程。貞者謂何。",
    "X71n1416_004:0428b02": "安然大定。用者謂何。一體萬應。用而非用。貞亦非貞。",
    "X71n1416_004:0428b03": "湛湛寂寂。昭昭靈靈。咨爾丈夫。廓清幻妄。牛欄馬廐。",
    "X71n1416_004:0428b04": "大光明藏。",
    "X71n1416_004:0428b05": "琦首座無依字銘",
    "X71n1416_004:0428b06": "真照妙圓。非背非向。逈然孤立。寧假憑仗。如雲出岫。",
    "X71n1416_004:0428b07": "如鳥翔空。逍遙自在。奚覓厥蹤。詎有智人。靠此一著。",
    "X71n1416_004:0428b08": "大地平沉。須彌倒卓。",
    "X71n1416_004:0428b09": "亮西堂西隱字銘",
    "X71n1416_004:0428b10": "心法無形。該攝一切。隱而不彰。露逈逈地。四圍上下。",
    "X71n1416_004:0428b11": "平等弗虧。心徧其中。奚局方隅。昔有亮公。得道之妙。",
    "X71n1416_004:0428b12": "隱迹西山。名由是召。謂其隱也。而名未甞朽也。謂其",
    "X71n1416_004:0428b13": "非隱邪。而跡滅然無有也。誰茲開士。亮其名。而西隱",
    "X71n1416_004:0428b14": "其字者。誠欲與之齊驅。豈徒屬其後也。心乎心乎。不",
    "X71n1416_004:0428b15": "可授受。講得分明。轉添窠臼。",
    "X71n1416_004:0428b16": "漁家傲二首",
    "X71n1416_004:0428b17": "余讀東山空禪師呈夢石漁家傲。因次其韻。以悼",
    "X71n1416_004:0428b18": "徑山妙明和尚。雖辭意不相埒。然春禽秋蟲。各得",
    "X71n1416_004:0428b19": "其時而鳴爾。",
    "X71n1416_004:0428b20": "宗派傳來誠浩渺。龍淵萬古增清悄。古鑑無痕明皎",
    "X71n1416_004:0428b21": "皎。深而杳。光吞萬象乾坤小。鳳去啾啾喧眾鳥。空庭",
    "X71n1416_004:0428b22": "露冷梧桐曉。大道司南今已少。誰師表。索塗擿埴何",
    "X71n1416_004:0428b23": "當了。",
    "X71n1416_004:0428b24": "四辯滔滔還渺渺。未窮源委憂心悄。底事癡雲欺日",
    "X71n1416_004:0428c01": "皎。徒遼杳。高明不為陰霾小。獨守空池憐[感*鳥]鳥。魚游",
    "X71n1416_004:0428c02": "脚下何曾曉。生死純真無欠少。超塵表。衣盂賴有人",
    "X71n1416_004:0428c03": "傳了。",
    "X71n1416_004:0428c04": "偈頌",
    "X71n1416_004:0428c05": "參學比丘　清歲等　編",
    "X71n1416_004:0428c06": "示秀禪人",
    "X71n1416_004:0428c07": "南能北秀同一師。朝參暮請同一時。胡為分宗作南",
    "X71n1416_004:0428c08": "北。匹似骨肉成乖離。只緣見性有差別。究竟也知無",
    "X71n1416_004:0428c09": "二說。明鏡非臺火裏漚。菩提有樹空中橛。丈夫豈肯",
    "X71n1416_004:0428c10": "師於心。便從陸地甘平沉。直是循流了源委。三乘教",
    "X71n1416_004:0428c11": "外求知音。空室老矣無機智。喫飯有時忘却箸。因子",
    "X71n1416_004:0428c12": "凌晨覓贈言。掇筆不覺書長句。",
    "X71n1416_004:0428c13": "贈杲上人次南堂和尚韻",
    "X71n1416_004:0428c14": "禪非禪道非道。夜半西方日出卯。掇轉虗空背面看。",
    "X71n1416_004:0428c15": "四七二三徒擾擾。賣帽相頭。和麩糶麫。甜唇美舌。在",
    "X71n1416_004:0428c16": "處何多。激揚大事。舉唱宗乘。不道全無。其奈還少。君",
    "X71n1416_004:0428c17": "不見。東山為人曾落草。海月山雲俱笑倒。一曲高歌",
    "X71n1416_004:0428c18": "下水船。希聲激烈誰堪紹。報君知休別討。祖師玄旨",
    "X71n1416_004:0428c19": "破草鞋。寧可赤脚不著好。",
    "X71n1416_004:0428c20": "贈性傳唯侍者",
    "X71n1416_004:0428c21": "性本無性。傳本無傳。纔涉擬議。十萬八千。譬如水之",
    "X71n1416_004:0428c22": "行地。火之傳薪。薪有盡而火常煜煜。地有極而水還",
    "X71n1416_004:0428c23": "津津。父不得與子。君不得與臣。包羅萬有亘今古。全",
    "X71n1416_004:0428c24": "肩荷負須當人。君不見。靈山對眾拈華時。八紘雲淨",
    "X71n1416_004:0429a01": "懸朝曦。又不見。少林末後分皮髓。禹門龍化雷燒尾。",
    "X71n1416_004:0429a02": "謂性曾可傳。如蠶作繭空自纏。謂性不可傳。正同掘",
    "X71n1416_004:0429a03": "地尋青天。道人心猛利。得處亡正偏。縱橫與逆順。底",
    "X71n1416_004:0429a04": "用重加鞭。紙衣裂下赤骨律。寥寥逈邁威音前。",
    "X71n1416_004:0429a05": "病中贈醫僧悅可庭",
    "X71n1416_004:0429a06": "我懷佛祖病。不獨病厥躬。三界病有盡。我病無終窮。",
    "X71n1416_004:0429a07": "可庭解醫病。聊與言病功。虗空病之體。病體離虗空。",
    "X71n1416_004:0429a08": "呻吟儂笑病。歡樂病笑儂。推病病不去。覓病病無蹤。",
    "X71n1416_004:0429a09": "年來識病處。不將病掛胷。千病及萬病。只與一病同。",
    "X71n1416_004:0429a10": "有身則有病。無身病何從。",
    "X71n1416_004:0429a11": "贈項君禮",
    "X71n1416_004:0429a12": "佛祖無上大道。非黠慧而可知。要須從頭打疊。直教",
    "X71n1416_004:0429a13": "絕毫絕釐。豈不見昌黎伯。大顛室內曾挨拶。得入還",
    "X71n1416_004:0429a14": "從侍者邊。先以定動後智拔。又不見黃太史。曾近晦",
    "X71n1416_004:0429a15": "堂窮自己。西風一陣桂華香。方信吾無隱乎爾。二老",
    "X71n1416_004:0429a16": "儒宗百世師。揣出少林骨中髓。達者殊途共一家。不",
    "X71n1416_004:0429a17": "達定應分彼此。項君項君好善為。衲僧門下無玄微。",
    "X71n1416_004:0429a18": "娘生鼻孔忽摸著。藕絲竅裏藏須彌。",
    "X71n1416_004:0429a19": "送乂侍者遊台鴈",
    "X71n1416_004:0429a20": "天台之山高且高。龍湫之水深更深。深兮不可以智",
    "X71n1416_004:0429a21": "測。高兮不可以肘尋。龍盂虎錫。探奇賞勝。憧憧往來",
    "X71n1416_004:0429a22": "乎其中者。不可以數計。抱煙霞之沉痼。守空寂之生",
    "X71n1416_004:0429a23": "涯。不可以菩提心藥而治療者。自古自今。道流此去。",
    "X71n1416_004:0429a24": "廓彼幽襟。靈禽晝語。唱無生之妙曲。松風夜響。奏太",
    "X71n1416_004:0429b01": "古之鳴琴。一一與他桉過。慎勿檐草棄金。踏破草鞋",
    "X71n1416_004:0429b02": "赤脚走。相逢何處無知音。",
    "X71n1416_004:0429b03": "送法姪暐日初遊台鴈",
    "X71n1416_004:0429b04": "台山高鴈山高。造物似欲爭雄豪。根盤厚地。輪囷紏",
    "X71n1416_004:0429b05": "結共深杳。頂摩太虗。騫翔峙立同嶕嶢。飛泉斷續。白",
    "X71n1416_004:0429b06": "雲掩暎。展天真之圖畫。連城累堞。翠壁丹崖。分刻鏤",
    "X71n1416_004:0429b07": "於秋毫。良工欲搨閣其筆。神匠擬習藏其刀。我昔事",
    "X71n1416_004:0429b08": "參訪。彼彼曾遊遨。一重一崦華藏界。一竹一樹羅旌",
    "X71n1416_004:0429b09": "旄。灑然心境兩俱寂。不知無地容塵勞。別來三十載。",
    "X71n1416_004:0429b10": "歲月何滔滔。老步不可動。靈覽長自遭。送子未行我",
    "X71n1416_004:0429b11": "先返。以神為馬輪其尻。蒲團竹榻坐正穩。耳邊彷彿",
    "X71n1416_004:0429b12": "聞松濤。",
    "X71n1416_004:0429b13": "楚雲歌贈瑒上人",
    "X71n1416_004:0429b14": "楚江江上雲如蓋。楚江江水波如沸。江水東流日夜",
    "X71n1416_004:0429b15": "忙。雲也無心自堪愛。膚寸瀰漫宇宙間。卷舒出沒俱",
    "X71n1416_004:0429b16": "閑閑。金鷄三號郢城曉。文章五色何斒斕。釘釘著兮",
    "X71n1416_004:0429b17": "高掛著。國師萬古存標格。不徒為雨潤焦枯。等閑拗",
    "X71n1416_004:0429b18": "折蒼龍角。全楚頻年飛戰塵。只今誰是眠雲人。一一",
    "X71n1416_004:0429b19": "從頭輕桉下。天開地闢回陽春。",
    "X71n1416_004:0429b20": "初度日寄季通",
    "X71n1416_004:0429b21": "去年今日凌霄頂。我逢初度無人省。惟君知我此日",
    "X71n1416_004:0429b22": "生。特為開庖煑湯餅。今年今日東海東。一身飄蕩如",
    "X71n1416_004:0429b23": "斷蓬。造化窮通有臧否。年乎日乎無異同。去年今日",
    "X71n1416_004:0429b24": "止於是。明年後年來未已。轉至微塵大劫中。依然又",
    "X71n1416_004:0429c01": "是從頭起。積骨幾幾毗富羅。飲乳海海非為多。戴角",
    "X71n1416_004:0429c02": "披毛著珍御。空華影裏陽焰波。我本無生有生日。從",
    "X71n1416_004:0429c03": "本爺娘不須識。縱然今日識得渠。也是止渴將鹽喫。",
    "X71n1416_004:0429c04": "木庵號",
    "X71n1416_004:0429c05": "道人胷中小天地。刳木為庵如是住。已將一钁定宗",
    "X71n1416_004:0429c06": "綱。十劫何妨更觀樹。抹過當年臭老婆。三冬暖氣何",
    "X71n1416_004:0429c07": "其多。洞然劫火不可燎。巖前白日如飛梭。戶底門頭",
    "X71n1416_004:0429c08": "最森爽。不設樞機任來往。貯食焉須白玉墻。標名豈",
    "X71n1416_004:0429c09": "用黃金榜。霜蟾午夜栖禪枝。密葉掩暎青瑠璃。八表",
    "X71n1416_004:0429c10": "澄澄萬籟寂。清光一片無盈虧。趙州老漢不知有。只",
    "X71n1416_004:0429c11": "麼東馳復西走。觸著渠儂陷虎機。豎起拳頭齊北斗。",
    "X71n1416_004:0429c12": "韜侍者刺血書法華經",
    "X71n1416_004:0429c13": "韜其光晦其跡。未免悠悠滯空寂。覿面當機證一乘。",
    "X71n1416_004:0429c14": "看來也是方便力。靈山一會常儼然。何須顯實而開",
    "X71n1416_004:0429c15": "權。釋迦不受然燈記。當來作佛猶浪傳。指端瀝盡娘",
    "X71n1416_004:0429c16": "生血。燁燁紅蓮廣長舌。拽脫塵勞八萬門。直把心肝",
    "X71n1416_004:0429c17": "鑄生鐵。君不見言法華。翩然飲啖屠沽家。火宅之中",
    "X71n1416_004:0429c18": "恣游戲。笑他門外求三車。",
    "X71n1416_004:0429c19": "憩庵歌棠上人求",
    "X71n1416_004:0429c20": "德山發軔來南方。恢張此道何煌煌。千載叢林想遺",
    "X71n1416_004:0429c21": "愛。有如召伯留甘棠。剎剎塵塵恣游戲。孤峯頂上聊",
    "X71n1416_004:0429c22": "憩爾。草庵盤結出常流。佛祖駢頭聽呵詈。遊兮憩兮",
    "X71n1416_004:0429c23": "非等閑。東敲西擊開玄關。菜葉從教逐流水。白雲依",
    "X71n1416_004:0429c24": "舊棲青山。獨掩柴門機事息。拄杖芒鞋掛高壁。澗底",
    "X71n1416_004:0430a01": "潛龍不耐眠。昨夜檐前飛霹靂。",
    "X71n1416_004:0430a02": "古劒歌為快藏主賦",
    "X71n1416_004:0430a03": "陰陽為炭天地罏。飛廉鼓鞴元氣噓。陶鎔萬物絕纖",
    "X71n1416_004:0430a04": "滓。神劒脫範成斯須。想得當初運工處。號泣神天走",
    "X71n1416_004:0430a05": "魑魅。七佛傳持直至今。鋩鍔熒熒轉銛利。文殊昔日",
    "X71n1416_004:0430a06": "用最親。等閑持逼如來身。虎氣騰光射牛斗。龍身躍",
    "X71n1416_004:0430a07": "水清埃塵。柄欛何年落君手。當陽一擊生銅吼。坐斷",
    "X71n1416_004:0430a08": "乾坤建太平。突鬢蓬頭敢追後。",
    "X71n1416_004:0430a09": "光明室為二靈天淵和尚作",
    "X71n1416_004:0430a10": "一室煌煌邁今古。爍迦羅眼猶難覩。無光明處顯光",
    "X71n1416_004:0430a11": "明。無門戶處開門戶。是故光明不可量。門戶廓落無",
    "X71n1416_004:0430a12": "邊方。離之愈近即愈遠。弄他光影非吉祥。道人屏疊",
    "X71n1416_004:0430a13": "淨躶躶。明暗雙忘也須打。龍潭雖解善提持。紙燈吹",
    "X71n1416_004:0430a14": "滅成話墮。疎簾卷起春晝長。披露萬象難遮藏。客來",
    "X71n1416_004:0430a15": "有問不暇答。笑指湖上山蒼蒼。",
    "X71n1416_004:0430a16": "無我",
    "X71n1416_004:0430a17": "大棒打虗空。虗空未甞苦。惡語罵木人。木人未甞怒。",
    "X71n1416_004:0430a18": "問之何能然。以其無我故。無我一切無。法法自回互。",
    "X71n1416_004:0430a19": "舟行岸必移。舟住岸還住。撥火覓浮漚。徹見無我義。",
    "X71n1416_004:0430a20": "送漢藏主歸疎山(號昭回)",
    "X71n1416_004:0430a21": "疎山木蛇頭戴角。殺氣森森滿寥廓。上人親曾拈弄",
    "X71n1416_004:0430a22": "來。毒口不遭還傑作。有時潛蟄毗盧藏。十聖三賢難",
    "X71n1416_004:0430a23": "近傍。驀然奮躍逞雄威。平地滾起千尋浪。歸去來歸",
    "X71n1416_004:0430a24": "去來。覺天佛日重昭回。憑君為問矮師叔。與誰把手",
    "X71n1416_004:0430b01": "登高臺。",
    "X71n1416_004:0430b02": "贈刀鑷于生",
    "X71n1416_004:0430b03": "于生于生聽吾道。衲僧那箇無頭腦。鼻孔從來向下",
    "X71n1416_004:0430b04": "垂。摸不著時休別討。于生于生記我言。金刀在手宜",
    "X71n1416_004:0430b05": "拳拳。逆順忘情廼至術。血脉不露真神僊。記我言兮",
    "X71n1416_004:0430b06": "聽吾道。總是隨人閑起倒。不如盡情剗却無明草。圓",
    "X71n1416_004:0430b07": "陀陀光皎皎。絕廉纖同醜好。一聲彈鑷海天寬。百億",
    "X71n1416_004:0430b08": "須彌眼中小。",
    "X71n1416_004:0430b09": "曇維那以古林東州二尊宿唱和之什令次",
    "X71n1416_004:0430b10": "韻",
    "X71n1416_004:0430b11": "虎丘之虎牙爪惡。管見常流謾圖貌。威風颯颯振叢",
    "X71n1416_004:0430b12": "林。殺氣森森頭戴角。鳳臺之鳳文九苞。五百年來遇",
    "X71n1416_004:0430b13": "斯作。歧陽阿閣時一鳴。聖德徽猷頓炤爍。嗚呼我生",
    "X71n1416_004:0430b14": "其後。恨不執鞭而從之。尚想高談唾珠落。",
    "X71n1416_004:0430b15": "示傑上人",
    "X71n1416_004:0430b16": "傑斗禪和真猛利。不著惺惺與無記。分身兩下強差",
    "X71n1416_004:0430b17": "排。蹉過西來祖師意。即心即佛。把兔放鷹。非心非物。",
    "X71n1416_004:0430b18": "空華求蒂。翻身百草頭邊。跳出劫初田地。夜半正明。",
    "X71n1416_004:0430b19": "天曉不露。曦輪推出海門東。金烏蹴折珊瑚樹。",
    "X71n1416_004:0430b20": "日峯歌為昇居士賦",
    "X71n1416_004:0430b21": "曦和鞭日昇扶桑。殘星曉月俱遁藏。出海高峯最先",
    "X71n1416_004:0430b22": "照。草木滉漾浮金光。興來振衣凌絕頂。俯覧人間同",
    "X71n1416_004:0430b23": "坎井。呼吸元氣融心神。擺脫塵勞發深省。一真之境",
    "X71n1416_004:0430b24": "無異同。聲聞醉酒如瘖聾。安得毗耶多病翁。與渠把",
    "X71n1416_004:0430c01": "手擊節歌日峯。",
    "X71n1416_004:0430c02": "特峯號",
    "X71n1416_004:0430c03": "一峯特立天地間。仰望不及徒躋攀。知有何人住絕",
    "X71n1416_004:0430c04": "頂。菜葉流出清溪灣。霧卷煙舒日千變。枯木巖前路",
    "X71n1416_004:0430c05": "回轉。善財到此亦躊躇。何處親承德雲面華開華落",
    "X71n1416_004:0430c06": "春復秋。太華未足為朋儔。石背蘿陰臥麋鹿。風前日",
    "X71n1416_004:0430c07": "下啼栗留。千奇萬怪狀不盡。得趣忘言心自領。栽田",
    "X71n1416_004:0430c08": "博飯老楊歧。見說年來賦歸隱。",
    "X71n1416_004:0430c09": "雪巖號",
    "X71n1416_004:0430c10": "嵳嵳峩峩一片石。晃晃耀耀如銀山。世人可望不可",
    "X71n1416_004:0430c11": "即。心思但覺毛骨寒。到底不生閑草木。六出飛華儘",
    "X71n1416_004:0430c12": "相續。大旱土焦陽焰浮。一種清涼自然足。何年推落",
    "X71n1416_004:0430c13": "明月輪。表裏洞徹無纖塵。莫教鑿開混沌竅。空在認",
    "X71n1416_004:0430c14": "著來藏身。",
    "X71n1416_004:0430c15": "出行次道上人求",
    "X71n1416_004:0430c16": "[仁-二+業]夫行李在門外。催余上道踏脚待。禪人覓偈急如",
    "X71n1416_004:0430c17": "絃。抖擻心腸無可寫。幸自現成有一訣。直拔分明與",
    "X71n1416_004:0430c18": "伊說。毗盧師法身主。釋迦彌勒文殊普賢。是什麼乾",
    "X71n1416_004:0430c19": "矢橛。不動纖塵薦得親。千里萬里橫該抹。咄咄咄。",
    "X71n1416_004:0430c20": "示密禪人",
    "X71n1416_004:0430c21": "祖師密旨。逈絕言談。直下便是。擬即不堪。不見明上",
    "X71n1416_004:0430c22": "座。趂盧行者到大庾嶺頭。蒙以不思善惡而啟發之。",
    "X71n1416_004:0430c23": "乃復咨云。上來密語密意外。還更有密否。既而仍謂",
    "X71n1416_004:0430c24": "之曰。汝若返照自己本來面目。密却在汝邊。與麼說",
    "X71n1416_004:0431a01": "話。早是指鹿為馬。喚六作三。何況東馳西逐。問禪問",
    "X71n1416_004:0431a02": "道。終日喃喃。一機不露。有口如鉗。愚者自昧。智者相",
    "X71n1416_004:0431a03": "諳。咄。若是真正衲僧。寧可凍殺餓殺。終不著他鶻臭",
    "X71n1416_004:0431a04": "布衫。",
    "X71n1416_004:0431a05": "操藏主歸真如省師原靈",
    "X71n1416_004:0431a06": "操則存捨則亡。拽脫鼻孔纔相當。萬像森羅驚吐舌。",
    "X71n1416_004:0431a07": "白牛露地生寒光。一塵不立真如界。玉殿珠樓最瀟",
    "X71n1416_004:0431a08": "灑。傳家三世破沙盆。碎打零敲索高價。一大藏中收",
    "X71n1416_004:0431a09": "不得。百草頭邊恣狼藉。忽然撒出摩尼珠。赤白青黃",
    "X71n1416_004:0431a10": "隨五色。阿師兩眼明如鏡。大千洞徹無餘剩。待子歸",
    "X71n1416_004:0431a11": "來捋虎鬚。定應倒行摩竭令。",
    "X71n1416_004:0431a12": "送竺先住九僊寺",
    "X71n1416_004:0431a13": "少林絃斷無膠續。麟角鳳觜世難得。幸有斯人智力",
    "X71n1416_004:0431a14": "強。要撚龜毛為更易。龜毛之絃最奇絕。一鼓人間眾",
    "X71n1416_004:0431a15": "音歇。黃金不鑄鍾子期。誵亂宮商教誰別。九仙綽約",
    "X71n1416_004:0431a16": "非凡流。風車雲馭來相求。送君去休遲留。輔翼既有",
    "X71n1416_004:0431a17": "老宿。外護豈無邦侯。當垂裕於後代。母貽愧於前修。",
    "X71n1416_004:0431a18": "攀陪老我知無由。為君洗耳東海頭。為君洗耳東海",
    "X71n1416_004:0431a19": "頭。",
    "X71n1416_004:0431a20": "贈雪竇塤書記",
    "X71n1416_004:0431a21": "黃龍未出泐潭。自謂氣吞寰宇。及乎來見慈明。有口",
    "X71n1416_004:0431a22": "不能通吐。拶得額頭汗出。黃連未是為苦。藥汞入鍜",
    "X71n1416_004:0431a23": "即流。豈是雲峯妄語。洞山之棒。賣弄手頭。臺山之婆。",
    "X71n1416_004:0431a24": "誇張口觜。直須一時捉敗。方可嚥津自許。道流乳峯",
    "X71n1416_004:0431b01": "來。與彼不相似。量外立乾坤。塵中辯賓主。宗綱委地",
    "X71n1416_004:0431b02": "知不知。此日憑誰為扶起。",
    "X71n1416_004:0431b03": "樵雲歌為彥希聖作",
    "X71n1416_004:0431b04": "新州老樵雙眼碧。腰間大斧霜華色。亂雲堆裏挨身",
    "X71n1416_004:0431b05": "入。伐盡稠林不費力。不費力真可憐。雲深路轉柴在",
    "X71n1416_004:0431b06": "肩。笑殺黃梅七百眾。日高三丈猶安眠。有時嘯一聲。",
    "X71n1416_004:0431b07": "白雲無耳還能聽。有時歌一曲。松風接響雲相逐。憑",
    "X71n1416_004:0431b08": "誰說與爛柯人。好與搥碎閑棋局。",
    "X71n1416_004:0431b09": "無言歌為真如本長老作",
    "X71n1416_004:0431b10": "無言歌歌無言。無言之道言難傳。機先領略猶鈍漢。",
    "X71n1416_004:0431b11": "句後解會知徒然。我本有口且無舌。興來不妨歌一",
    "X71n1416_004:0431b12": "闋。七金山外覓知音。引得虗空笑聲咽。君不見空生",
    "X71n1416_004:0431b13": "寂寂巖間坐。匝地天華亂飄墮。又不見毗耶病夫施",
    "X71n1416_004:0431b14": "一默。潦倒文殊歎無及。兩處牢關盡掣開。白日青天",
    "X71n1416_004:0431b15": "轟霹靂。噫吁嘻。誰與知。碧溪深處多紫芝。叢叢燁燁",
    "X71n1416_004:0431b16": "堪療饑。塞斷諸方閑口觜。拈起鐵笛撩亂吹。",
    "X71n1416_004:0431b17": "贈銓侍者",
    "X71n1416_004:0431b18": "昭昭靈靈。淈淈[泳-永+盾][泳-永+盾]太虗之中。東湧西沒。圓悟皮下",
    "X71n1416_004:0431b19": "有血。五祖舌頭無骨。勒住覂駕神駒。放出遼天俊鶻。",
    "X71n1416_004:0431b20": "一時喪却目前機。金鷄拍翅闌干曲。笑他無事惱春",
    "X71n1416_004:0431b21": "心。頻為檀郎呼小玉。樂不樂足不足。六六依然三十",
    "X71n1416_004:0431b22": "六。",
    "X71n1416_004:0431b23": "贈道士凌雲峯(分得道字)",
    "X71n1416_004:0431b24": "坐夏不出戶。塵緣淨於掃。羽客苕溪來。訪我無生道。",
    "X71n1416_004:0431c01": "無生不可學。可學成繳擾。有物天地先。冥冥還杳杳。",
    "X71n1416_004:0431c02": "仙凡本一致。明悟當及早。蹠蹻豈永年。顏冉未曾夭。",
    "X71n1416_004:0431c03": "南熏破炎熱。濃綠鶯聲老。與子兩忘言。塵寰即蓬島。",
    "X71n1416_004:0431c04": "送宗寄行脚",
    "X71n1416_004:0431c05": "汝欲參禪參自己。汝欲讀書明性理。性理何殊自己",
    "X71n1416_004:0431c06": "親。莫向其中分彼此。迷人泥在文字邊。一似膏火同",
    "X71n1416_004:0431c07": "烹煎。不從言外了源委。幾時澡浴清冷淵。我老嬾成",
    "X71n1416_004:0431c08": "癖。至死無藥痊。汝今正年少。旦夕宜乾乾。築著磕著",
    "X71n1416_004:0431c09": "自有日。教汝罵汝知徒然。豈不見。古靈徧參得此旨。",
    "X71n1416_004:0431c10": "歸與其師通所以。我雖不是古靈師。獨脫無依終望",
    "X71n1416_004:0431c11": "汝。",
    "X71n1416_004:0431c12": "示紉藏主",
    "X71n1416_004:0431c13": "猛虎咬殺石菸菟。昨夜三更忽然活。即今踞坐石門",
    "X71n1416_004:0431c14": "關。來者教渠性命絕。老僧近前仔細看。牙如劒鋒爪",
    "X71n1416_004:0431c15": "如鐵。說向諸方切要知。更不由人順毛捋。",
    "X71n1416_004:0431c16": "贈相士袁庭玉",
    "X71n1416_004:0431c17": "我相無相。具一切相。我身無身。示無量身。離婁之明",
    "X71n1416_004:0431c18": "莫能察。唐舉之智奚能詢。自非旁礴形骸外。尋常豈",
    "X71n1416_004:0431c19": "易探其真。四明有士漆兩瞳。閱人過眼知窮通。是他",
    "X71n1416_004:0431c20": "鑑心不鑑貌。指摘臧否如發蒙。昨來過我松巖頂。相",
    "X71n1416_004:0431c21": "見無言心自領。吉凶悔吝總休論。且與敲冰煑山茗。",
    "X71n1416_004:0431c22": "勉淛侍者",
    "X71n1416_004:0431c23": "我未見歸源。禪道無處著。及見歸源後。一字用不著。",
    "X71n1416_004:0431c24": "用不著處用最親。所以忝竊師其人。不是私門有傳",
    "X71n1416_004:0432a01": "授。輥入葛藤窠裏。費觜并勞唇。豈不見圓悟祖。喫盡",
    "X71n1416_004:0432a02": "黃連不知苦。小玉聲中得路歸。東山自此恢門戶。我",
    "X71n1416_004:0432a03": "既無可說。汝亦無可錄。紙衣幸是白於霜。慎勿輕教",
    "X71n1416_004:0432a04": "污塵墨。噫少林風月浩無邊。斷絃須是鸞膠續。",
    "X71n1416_004:0432a05": "不歸篇",
    "X71n1416_004:0432a06": "昨日又不歸。今日又不歸。不歸自不歸。勞我長歔欷。",
    "X71n1416_004:0432a07": "歔欷為何事。憐此亡家子。棄却祖翁業。向外圖經紀。",
    "X71n1416_004:0432a08": "歲月苦無多。悠悠水上波。心源未昭廓。奈此生死何。",
    "X71n1416_004:0432a09": "歸來篇",
    "X71n1416_004:0432a10": "歸來兮歸來。歸來免攀陪。山泉甘露味。草座黃金臺。",
    "X71n1416_004:0432a11": "人生當自足。自足真天祿。寧為擊壤歌。莫作窮途哭。",
    "X71n1416_004:0432a12": "一法不留情。青山四時青。折松拂石坐。白雲林外行。",
    "X71n1416_004:0432a13": "托鉢歌為元恕和尚作",
    "X71n1416_004:0432a14": "五峯道人慈無畏。饑來托鉢前村。去衲衣撩亂似飛",
    "X71n1416_004:0432a15": "鶉。頭髮髼鬆如刺蝟。得飯即便噇。得飲即便啜。塞却",
    "X71n1416_004:0432a16": "饑腸即便休。箇中滋味憑誰說。自我生來得此鉢。受",
    "X71n1416_004:0432a17": "用無窮真快活。非銅非鐵亦非金。絕類離倫最奇絕。",
    "X71n1416_004:0432a18": "不徣借不洗刮。圓陀陀兮光爍爍。有時擲向十字街",
    "X71n1416_004:0432a19": "頭。渾弗愛惜。有時收向百衲袋中。重重包括。傍人對",
    "X71n1416_004:0432a20": "我問端由。劈面高聲與一咄。我笑老釋迦。托鉢一日",
    "X71n1416_004:0432a21": "限七家。我笑維摩詰。托鉢勞人到香積。而我誰知盡",
    "X71n1416_004:0432a22": "不然。逍遙任運如神仙。相遭箇箇是檀越。出門處處",
    "X71n1416_004:0432a23": "逢炊煙。阿呵呵。會也麼。三界擾擾空中華。談玄說妙",
    "X71n1416_004:0432a24": "如稻麻。動著便是成誵訛。鉢兮鉢兮聽吾誓。汝慎勿",
    "X71n1416_004:0432b01": "譁。我已死生不棄汝。汝休棄我。別處營生涯。",
    "X71n1416_004:0432b02": "示茂上人",
    "X71n1416_004:0432b03": "最初一機。末後一句。開口便承當。早已落第二。不見",
    "X71n1416_004:0432b04": "殃崫摩羅喚世尊云住住。世尊向他道。我已住是汝",
    "X71n1416_004:0432b05": "不住。看者老漢。等閑發露。如轉圓石於萬仞峯頭。躍",
    "X71n1416_004:0432b06": "然而下。直至平實地上。尚未是他歇處。達磨不東來。",
    "X71n1416_004:0432b07": "二祖不西去。槎槎牙牙且過時。莽莽鹵鹵河沙數。",
    "X71n1416_004:0432b08": "病中贈訥上主",
    "X71n1416_004:0432b09": "我病正無奈。百骸如擊摶。君來覓禪偈。應念成解脫。",
    "X71n1416_004:0432b10": "掇筆為之書。萬象相應諾。藏海絕纖流。蒼龍露頭角。",
    "X71n1416_004:0432b11": "青天轟霹靂。白日飛雪雹。君不見。全機坐斷兮。說甚",
    "X71n1416_004:0432b12": "陰魔死魔煩惱魔。一念圓融兮。頓超等覺妙覺無上",
    "X71n1416_004:0432b13": "覺。",
    "X71n1416_004:0432b15": "恕中和尚語錄卷第四"
}