{
    "X20n0362_004:0572b12": "金光明經科註卷第四",
    "X20n0362_004:0572b13": "明　鹽官安國寺比丘　(受汰)　集",
    "X20n0362_004:0572b14": "金光明經卷第四",
    "X20n0362_004:0572b15": "北涼三藏法師曇無讖　譯",
    "X20n0362_004:0572b16": "金光明經流水長者子品第十六",
    "X20n0362_004:0572b17": "文云。一能流水。二能與水。與水者。與安樂水也。一",
    "X20n0362_004:0572b18": "世安樂。二出世安樂。世安樂者。如象負水。濟彼枯",
    "X20n0362_004:0572b19": "魚是也。出世安樂者。如發誓言。於未來世。當施法",
    "X20n0362_004:0572b20": "食。與菩提記是也。流水者。流除苦惱水也。一果報",
    "X20n0362_004:0572b21": "苦惱。二業因苦惱。流除果報苦惱。如治諸病人。救",
    "X20n0362_004:0572b22": "彼渴魚是也。流除業因苦惱者。授三歸。說十二因",
    "X20n0362_004:0572b23": "緣。讚佛十號是也。請父求方。欲成流水之義。從王",
    "X20n0362_004:0572b24": "借象。欲成與水之義。今單以流水題品者。文中既",
    "X20n0362_004:0572c01": "彰與水之義。題品須安流水之名。經文與題。二名",
    "X20n0362_004:0572c02": "互顯。出經者之巧為若此也。長者者。具十種德名",
    "X20n0362_004:0572c03": "長者。一姓貴。二位高。三大富。四威猛。五智深。六年",
    "X20n0362_004:0572c04": "耆。七行淨。八禮備。九上歎。十下歸。子者。持水之子。",
    "X20n0362_004:0572c05": "故經云。持水大長者家中後生一子。名曰流水。故",
    "X20n0362_004:0572c06": "言子也。此文是斷疑中第三結緣之近繇。",
    "X20n0362_004:0572c07": "佛告樹神爾時流水長者子(至)多設福業修行布施。",
    "X20n0362_004:0572c08": "尊重恭敬是長者子(至)必是菩薩善解方藥。",
    "X20n0362_004:0572c09": "善女天時長者子有妻(至)一名水空二名水藏。",
    "X20n0362_004:0572c10": "時長者子將是二子(至)我當隨後逐而觀之。",
    "X20n0362_004:0572c11": "時長者子遂便隨逐(至)見是魚已生大悲心。",
    "X20n0362_004:0572c12": "時有樹神示現半身(至)倍復增益生大悲心。",
    "X20n0362_004:0572c13": "善女天時此空池為日所曝(至)還到池上與作陰涼。",
    "X20n0362_004:0572c14": "恃。依也。",
    "X20n0362_004:0572c15": "作陰涼已復更推求(至)猶不能成況我一身。",
    "X20n0362_004:0572c16": "捕捉也。決棄其水。決音穴。廣雅云。穿也。說文云。下",
    "X20n0362_004:0572c17": "流也。周易。藩決不羸。亦音穴也。",
    "X20n0362_004:0572c18": "時長者子速疾還返(至)利益眾生令得快樂。",
    "X20n0362_004:0573a01": "廐馬舍也釋名云廐聚也馬之所聚也。",
    "X20n0362_004:0573a02": "是時流水及其二子(至)水遂彌滿還復如本。",
    "X20n0362_004:0573a03": "時長者子於池四邊(至)求索飲食我今當與。",
    "X20n0362_004:0573a04": "彷徉。上扶方反。下以章反。廣雅云。徙倚也。又徘徊",
    "X20n0362_004:0573a05": "也。",
    "X20n0362_004:0573a06": "善女天爾時流水長者子(至)與此魚食令其飽滿。",
    "X20n0362_004:0573a07": "未來之世當施法食。",
    "X20n0362_004:0573a08": "復更思惟曾聞過去(至)思惟是已即便入水。",
    "X20n0362_004:0573a09": "作如是言南無過去(至)生緣老死憂悲苦惱。",
    "X20n0362_004:0573a10": "先稱十號。次說因緣。十號在悟在果。因緣在迷在",
    "X20n0362_004:0573a11": "因。迷悟因果。其名雖殊。而體不異。以十號果。是究",
    "X20n0362_004:0573a12": "盡三德。十二因緣。是本來三德。三德不改。因果寧",
    "X20n0362_004:0573a13": "殊。故普賢觀云。大乘因。諸法實相。大乘果。諸法實",
    "X20n0362_004:0573a14": "相。諸法是修二。實相是性一。此三圓融。不縱不橫。",
    "X20n0362_004:0573a15": "全體為因。全體為果。眾生雖迷。十號無減。諸佛悟",
    "X20n0362_004:0573a16": "極。十二不虧。以世間相。皆常住故。今先唱果。果理",
    "X20n0362_004:0573a17": "已顯。令其解生。初稱寶勝。乃是別名。名於一佛。如",
    "X20n0362_004:0573a18": "來等十。乃是通名。三世十方。佛佛皆具。若以通從",
    "X20n0362_004:0573a19": "別。合得名為寶勝如來。寶勝應供等。此十通號。今",
    "X20n0362_004:0573a20": "約三三。及一總結。以銷十號。令知一一無非祕藏。",
    "X20n0362_004:0573a21": "初三以如來為首。即法身中三也。如來是真如屬",
    "X20n0362_004:0573a22": "法身。應供利生是解脫。正徧知具二智是般若。以",
    "X20n0362_004:0573a23": "法身必具二德故也。次三以明行足為首。即解脫",
    "X20n0362_004:0573a24": "中三也。三明之。行是解脫。善逝能趣極是般若。解",
    "X20n0362_004:0573b01": "三世間一一常住是法身。以解脫必具二德故也。",
    "X20n0362_004:0573b02": "後三以無上士調御丈夫為首。即般若中三也。見",
    "X20n0362_004:0573b03": "性名丈夫故當般若。天人師軌訓眾機是解脫。佛",
    "X20n0362_004:0573b04": "是復本大覺是法身。以般若必具二德故也。此九",
    "X20n0362_004:0573b05": "即三。此三即一。一無一相。三九宛然。三千世間。九",
    "X20n0362_004:0573b06": "世剎那。一多延促。究竟自在。故言世尊。十二因緣。",
    "X20n0362_004:0573b07": "束為三道。無明愛取三支。屬煩惱道。行有二支。屬",
    "X20n0362_004:0573b08": "業道。識名色六入觸受及生老死。屬苦道。此雖昏",
    "X20n0362_004:0573b09": "迷。繫縛輪轉。而全體即是三因佛性。皆不可思議。",
    "X20n0362_004:0573b10": "隨人觀察。顯發不同。故大經說。下中上智觀此。乃",
    "X20n0362_004:0573b11": "得三乘菩提。若上上智觀。得佛菩提。以前三教。智",
    "X20n0362_004:0573b12": "有思議。故觀十二。止得三乘。唯有圓教不思議智。",
    "X20n0362_004:0573b13": "體無明等即是性染。非佛天人修羅所造。一一常",
    "X20n0362_004:0573b14": "住。當處圓融。方曰因中具於果性。又玄文中。三道",
    "X20n0362_004:0573b15": "三識雖本有位。與果後三德。無二無別。得此意已。",
    "X20n0362_004:0573b16": "方可分別十二別名。無明。謂不了六受。即空假中。",
    "X20n0362_004:0573b17": "行謂依不了心。動作業行。識謂業牽中陰。識託母",
    "X20n0362_004:0573b18": "胎。名色謂二滴為色。心但有名。六入謂名色增長",
    "X20n0362_004:0573b19": "成六入根。觸謂六根對外。為塵所觸。受謂觸生三",
    "X20n0362_004:0573b20": "受。苦樂平平。愛謂迷三受故。於樂染著。取謂愛染",
    "X20n0362_004:0573b21": "纏綿。四方求索。有謂繇取造業。須有來報。生謂有",
    "X20n0362_004:0573b22": "業既熟。未來陰興。老死等謂生須變滅。悲惱縈纏。",
    "X20n0362_004:0573b23": "此十二支。或約三世。或約二世。或約一念。雖三不",
    "X20n0362_004:0573b24": "同。皆以十二而對三道。即事而理。一一究竟清淨",
    "X20n0362_004:0573c01": "自在。不縱不橫。而高而廣。如是觀者。得佛菩提。略",
    "X20n0362_004:0573c02": "三歸者。義已具也。蓋三寶三德。體本不異。既稱南",
    "X20n0362_004:0573c03": "無寶勝十號。豈非歸命果上三德。復說甚深十二",
    "X20n0362_004:0573c04": "因緣。乃是心依因中三德。迷悟極際。三德無差。一",
    "X20n0362_004:0573c05": "體義備。三皆具足常樂我淨。真是歸依三寶。義究",
    "X20n0362_004:0573c06": "竟成。當知讖師。意趣深妙。",
    "X20n0362_004:0573c07": "善女天爾時流水長者子(至)既命終已生忉利天。",
    "X20n0362_004:0573c08": "凡初生天。以自業力。有三種念。一自知從其處死。",
    "X20n0362_004:0573c09": "二自知今此處生。三自知先作何業。得來生天。既",
    "X20n0362_004:0573c10": "知曩事。故下酬恩。",
    "X20n0362_004:0573c11": "既生天已作是思惟(至)隨意自在受天五欲。",
    "X20n0362_004:0573c12": "報恩有二義。一事。二理。事者。真珠四邊。報水。飲食。",
    "X20n0362_004:0573c13": "因緣。十號等四種澤也。理者。祇于四事而解四德。",
    "X20n0362_004:0573c14": "故成理益。以十千魚。繇戒緩故。受鱗介身。繇乘急",
    "X20n0362_004:0573c15": "故。今遇大乘真善知識。故能于事。深解妙理。受食",
    "X20n0362_004:0573c16": "得命。即表真常。受水得樂。表涅槃樂。於十二棘林。",
    "X20n0362_004:0573c17": "解自在我。依十號法。獲天報財。於世淨命。解性淨",
    "X20n0362_004:0573c18": "德。此四法益。因流水得。故持四萬真珠瓔珞。報恩",
    "X20n0362_004:0573c19": "供養。食等四事。既表理益。四萬珠瓔。豈但事供。蓋",
    "X20n0362_004:0573c20": "表千界萬如。一一皆具常樂我淨。即四十千真珠",
    "X20n0362_004:0573c21": "瓔珞。非嚴而嚴。嚴于法身。此乃財供成於法供。所",
    "X20n0362_004:0573c22": "以名有妙善根。為得記緣也。",
    "X20n0362_004:0573c23": "時閻浮提過是夜已(至)何緣示現如是瑞相。",
    "X20n0362_004:0573c24": "長者子言我必定知(至)王聞是已心生歡喜。",
    "X20n0362_004:0574a01": "爾時世尊告道場菩提樹神(至)現半身者今汝身是。",
    "X20n0362_004:0574a02": "第五結會古今者。昔佛疑魚數。樹神定判十千。今",
    "X20n0362_004:0574a03": "神疑行淺記深。佛為說妙因緣。今昔相關。故結會",
    "X20n0362_004:0574a04": "也。羅睺羅。此云覆障。以六年在胎。故立斯號。然本",
    "X20n0362_004:0574a05": "迹事。傍文思之。十千今昔。必是所化。餘皆能化。此",
    "X20n0362_004:0574a06": "之能化。據華嚴等諸經所說。皆是劫海修其實因。",
    "X20n0362_004:0574a07": "熟其十千。令今得脫。若取法華久成之意。皆是迹",
    "X20n0362_004:0574a08": "中接此等機。令今得記耳。",
    "X20n0362_004:0574a09": "金光明經捨身品第十七",
    "X20n0362_004:0574a10": "捨義甚多。謂財。位。壽命。今獨以身當名者。此從正",
    "X20n0362_004:0574a11": "要得名。受者須身。餘則非要。施者正捨身。餘旁捨",
    "X20n0362_004:0574a12": "爾。故言指身品。夫行門無量。根繇宿熏。四種三昧。",
    "X20n0362_004:0574a13": "逐人所尚。於隨身意。善行六度。樂行檀者。於身命",
    "X20n0362_004:0574a14": "財。無所悋惜。自行教化。隨喜讚歎。皆在於施。若於",
    "X20n0362_004:0574a15": "善師。及依實教。修檀行者。體能施心。及受施境。所",
    "X20n0362_004:0574a16": "施身等。即空假中。事行理觀。合一而修。助道正修。",
    "X20n0362_004:0574a17": "相資而進。庶四悉俱成。二利皆得。故特譚本事。令",
    "X20n0362_004:0574a18": "人効行。捨於身命。",
    "X20n0362_004:0574a19": "爾時道場菩提樹神(至)為利眾生受諸快樂。",
    "X20n0362_004:0574a20": "問者。上聞大士治病救魚。實為曠濟。魚關未來法",
    "X20n0362_004:0574a21": "食之誓。獲成佛記。例病差者。定於後世。為解脫機。",
    "X20n0362_004:0574a22": "是則皆蒙。二世之益。時眾願聞亡身殞命。感深契",
    "X20n0362_004:0574a23": "極之事。行苦而果樂。可得聞邪。是故請問。",
    "X20n0362_004:0574a24": "爾時世尊即現神足(至)眾寶羅網彌覆其上。",
    "X20n0362_004:0574b01": "爾時大眾見是事已生希有心。",
    "X20n0362_004:0574b02": "爾時世尊即從座起禮拜是塔恭敬圍繞還就本座。",
    "X20n0362_004:0574b03": "爾時道場菩提樹神(至)何因緣故禮拜是塔。",
    "X20n0362_004:0574b04": "佛言善女天我本修行(至)阿耨多羅三藐三菩提。",
    "X20n0362_004:0574b05": "爾時佛告尊者阿難(至)六波羅蜜功德所熏。",
    "X20n0362_004:0574b06": "爾時阿難聞是教勑(至)是中舍利其色紅白。",
    "X20n0362_004:0574b07": "佛告阿難汝可持來此是大士真身舍利。",
    "X20n0362_004:0574b08": "爾時阿難即舉寶函還至佛所持以上佛。",
    "X20n0362_004:0574b09": "爾時佛告一切大眾(至)說是舍利往昔因緣。",
    "X20n0362_004:0574b10": "阿難過去之世有王(至)小子名曰摩訶薩埵。",
    "X20n0362_004:0574b11": "摩訶羅陀。此番大無罪。文殊問經云。羅陀翻為中。",
    "X20n0362_004:0574b12": "摩訶波那羅。或云此翻大度。摩訶提婆。此翻大天。",
    "X20n0362_004:0574b13": "摩訶薩埵。此翻大心。",
    "X20n0362_004:0574b14": "是三王子於諸園林(至)漸到一大竹林憩駕止息。",
    "X20n0362_004:0574b15": "第一王子作如是言(至)能令行人安隱受樂。",
    "X20n0362_004:0574b16": "時諸王子說是語已(至)身體羸瘦命將欲絕。",
    "X20n0362_004:0574b17": "適產七日者。見虎子頭上有七點。知已七日。出山",
    "X20n0362_004:0574b18": "海經。又云七日眼開。又七日不食必死。虎既垂死。",
    "X20n0362_004:0574b19": "知是七日。或云鬼神示悟。如樹神數魚。",
    "X20n0362_004:0574b20": "第一王子見是虎已(至)作是觀已尋便離去。",
    "X20n0362_004:0574b21": "爾時第三王子作是念言(至)與諸眾生無量法樂。",
    "X20n0362_004:0574b22": "觀有二種。一助觀。二正觀。從初至甚可患厭。是助",
    "X20n0362_004:0574b23": "道觀也。以三藏教假想。對治戀著依正之心。從是",
    "X20n0362_004:0574b24": "故我今下。正觀也。至無諸塵累等。即空觀。無量禪",
    "X20n0362_004:0574c01": "定至諸佛所讚。即假觀。從證成如是至法樂。即中",
    "X20n0362_004:0574c02": "觀。說乃前後。修必一心。",
    "X20n0362_004:0574c03": "是時王子勇猛堪任(至)滅生死怖眾惱熱故。",
    "X20n0362_004:0574c04": "先作方便。次作是言下。正起誓。六句不出四弘。初",
    "X20n0362_004:0574c05": "二依滅諦發成佛願。三四依道諦發悲智願。第五",
    "X20n0362_004:0574c06": "依苦諦發度生願。第六依集諦發斷惑願。此依界",
    "X20n0362_004:0574c07": "外滅諦為首。驗發圓心也。",
    "X20n0362_004:0574c08": "是時王子作是誓已(至)於高山上投身虎前。",
    "X20n0362_004:0574c09": "是時大地六種震動(至)噉食食其肉唯留餘骨。",
    "X20n0362_004:0574c10": "六種震動者。謂動。起。涌。三種是形。震。吼。擊。三種是",
    "X20n0362_004:0574c11": "聲。今於形聲。略言其二。故言震動。",
    "X20n0362_004:0574c12": "爾時第一王子見地大動為第二王子而說偈言。",
    "X20n0362_004:0574c13": "震動大地及以大海(至)必是我弟捨所愛身。",
    "X20n0362_004:0574c14": "第二王子復說偈言。",
    "X20n0362_004:0574c15": "彼虎產來已經七日(至)今者我天為何所在。",
    "X20n0362_004:0574c16": "爾時王妃於睡眠中(至)心大愁怖而說偈言。",
    "X20n0362_004:0574c17": "今日何故大地大水(至)失我心中所愛重者。",
    "X20n0362_004:0574c18": "爾時世尊欲重宣此義而說偈言。",
    "X20n0362_004:0575a01": "我於往昔無量劫中(至)常捨難捨以求菩提。",
    "X20n0362_004:0575a02": "我念宿命有大國王(至)見新產虎饑窮無食。",
    "X20n0362_004:0575a03": "時勝大士生大悲心(至)儻能還食自所生子。",
    "X20n0362_004:0575a04": "即上高山自投虎前(至)世間皆闇無有光明。",
    "X20n0362_004:0575a05": "是時二兄故在竹林(至)然後蘇息而復得起。",
    "X20n0362_004:0575a06": "是時王子當捨身時(至)心生愁惱似喪愛子。",
    "X20n0362_004:0575a07": "於是王妃疾至王所(至)夢是事已即生憂惱。",
    "X20n0362_004:0575a08": "我今愁怖恐命不濟(至)即時悶絕而復躃地。",
    "X20n0362_004:0575a09": "王聞是語復生憂惱(至)哀哭悲號聲動天地。",
    "X20n0362_004:0575a10": "爾時城內所有人民(至)我子今者為死活邪。",
    "X20n0362_004:0575a11": "爾時王妃念其子故(至)不令我子喪失身命。",
    "X20n0362_004:0575a12": "我所見夢已為得報(至)三子之中必定失一。",
    "X20n0362_004:0575a13": "爾時大王即告其妃(至)汝今且可莫大憂愁。",
    "X20n0362_004:0575a14": "大王如是慰喻妃已(至)舉首號叫仰天而哭。",
    "X20n0362_004:0575a15": "先所遣臣尋復來至(至)不久當至令王得見。",
    "X20n0362_004:0575a16": "須臾之頃復有臣來(至)唯有骸骨狼藉在地。",
    "X20n0362_004:0575a17": "是時大王聞臣語已(至)復起舉首號天而哭。",
    "X20n0362_004:0575a18": "復有臣來而白王言(至)乍復讚歎其弟功德。",
    "X20n0362_004:0575a19": "是時大王以離愛子(至)可使終保餘年壽命。",
    "X20n0362_004:0575a20": "一亡二存。對竝思忖。亡者叵尋。存者宜取。",
    "X20n0362_004:0575a21": "爾時大王駕乘名象(至)速令二子覲見其母。",
    "X20n0362_004:0575a22": "佛告樹神汝今當知(至)及舍利弗目犍連是。",
    "X20n0362_004:0575a23": "輪頭檀。或閱頭檀。此云淨飯。摩耶。此云天后。調達",
    "X20n0362_004:0575a24": "亦提婆達多。此云天授。父母從天乞子。天授與之。",
    "X20n0362_004:0575b01": "是佛堂弟。瞿夷。此云明女。悉達有三夫人。一瞿夷。",
    "X20n0362_004:0575b02": "二耶輸。三鹿野。各有二萬采女。五比丘者。憍陳如",
    "X20n0362_004:0575b03": "頞鞞。跋提。十力迦葉。拘利太子。陳如十力迦葉。二",
    "X20n0362_004:0575b04": "是母親。餘三是父親。舍利弗。此云身子。母好身形。",
    "X20n0362_004:0575b05": "故母名身。是彼之子。故名身子。目犍連。此云胡豆。",
    "X20n0362_004:0575b06": "姓也。上古有仙居山。常採菉豆而食。因以命族。尊",
    "X20n0362_004:0575b07": "者是彼之後也。",
    "X20n0362_004:0575b08": "爾時大王摩訶羅陀(至)即於此處起七寶塔。",
    "X20n0362_004:0575b09": "梵語塔婆。此翻方墳。或云聚相。謂累木石及寶。高",
    "X20n0362_004:0575b10": "以為相。茶毗後分云。佛塔高十三層。上有相輪。支",
    "X20n0362_004:0575b11": "佛塔十一層。羅漢四層。輪王塔無復層級。以未脫",
    "X20n0362_004:0575b12": "三界故。十二因緣經。八種塔。竝有露盤。佛塔八重。",
    "X20n0362_004:0575b13": "菩薩七重。支佛六重。四果五重。三果四。二果三。初",
    "X20n0362_004:0575b14": "果二。輪王一。凡僧俱蕉葉火珠而已。舍利。此云身",
    "X20n0362_004:0575b15": "骨。",
    "X20n0362_004:0575b16": "是時王子摩訶薩埵(至)常為眾生而作佛事。",
    "X20n0362_004:0575b17": "說是經時無量阿僧祇(至)阿耨多羅三藐三菩提心。",
    "X20n0362_004:0575b18": "樹神是名禮塔往昔因緣(至)是七寶塔即沒不現。",
    "X20n0362_004:0575b19": "金光明經讚佛第十八",
    "X20n0362_004:0575b20": "此品從能所得名。能讚是三番菩薩。所讚是一佛",
    "X20n0362_004:0575b21": "世尊。不同前讚歎品。能讚是往世金龍一人。所讚",
    "X20n0362_004:0575b22": "是三世極果諸佛。能所合標。故言讚佛品。章安又",
    "X20n0362_004:0575b23": "謂三番菩薩是能讚。一佛是所讚。一佛是能讚。三",
    "X20n0362_004:0575b24": "番是所讚。三番是當佛。一佛是現佛。通而為言。皆",
    "X20n0362_004:0575c01": "是能讚。皆是佛。故言讚佛品。次第者。因前十七品。",
    "X20n0362_004:0575c02": "故有今品。何者。序品敘大體。如來游於無量甚深",
    "X20n0362_004:0575c03": "法性。窮源極邊。壽量品極果。冥深合廣。能起大用。",
    "X20n0362_004:0575c04": "菩薩修學。勸令如懺品滅惡。讚品生善。空品導成。",
    "X20n0362_004:0575c05": "四王至散脂。誓願流通。說請者之功德。正論至善",
    "X20n0362_004:0575c06": "集。明說者之功德。鬼神至流水。說聽者之功德。捨",
    "X20n0362_004:0575c07": "身明。行者之功德。如是等利益出現世者。皆是如",
    "X20n0362_004:0575c08": "來大體大智大用金光明力。既善始令終。初中後",
    "X20n0362_004:0575c09": "竟。故諸菩薩等。以讚讚佛。稱揚教及教主。故言讚",
    "X20n0362_004:0575c10": "佛品。",
    "X20n0362_004:0575c11": "爾時無量百千萬億諸菩薩(至)異口同音而讚歎曰。",
    "X20n0362_004:0575c12": "從此至金寶蓋剎者。正張大其眾。滿中菩薩。皆讚",
    "X20n0362_004:0575c13": "釋迦教主也。供養不出三業。投地是身。同聲是口。",
    "X20n0362_004:0575c14": "口身共暢意業也。",
    "X20n0362_004:0575c15": "如來之身金色微妙(至)迦陵頻伽孔雀之聲。",
    "X20n0362_004:0575c16": "如來之身。標起也。金色微妙等三句。是讚第十四",
    "X20n0362_004:0575c17": "金色光微妙一大相也。身淨者。即讚第十一身清",
    "X20n0362_004:0575c18": "潔一小相也。柔輭者。讚第十二身柔輭小身也。圓",
    "X20n0362_004:0576a01": "足無垢二句。讚第二十身滿足小相。亦是讚容儀",
    "X20n0362_004:0576a02": "滿足。其音清徹下。是重讚梵音一大相。亦是兼讚",
    "X20n0362_004:0576a03": "言音深遠小相海也。梵聲者。譬佛音深遠也。師子",
    "X20n0362_004:0576a04": "吼聲者。譬佛音無畏也。大雷震聲者。譬佛音破迷",
    "X20n0362_004:0576a05": "也。云六種聲者。諸文皆有八音。一極好。二柔輭。三",
    "X20n0362_004:0576a06": "和適。四尊慧。五不女。六不誤。七深遠。八不竭。譯人",
    "X20n0362_004:0576a07": "增減。不須和會。亦可先舉妙如梵聲者。即八音中",
    "X20n0362_004:0576a08": "深遠音也。師子吼大雷震。即舉不女音也。以佛住",
    "X20n0362_004:0576a09": "首楞嚴定。常有世雄之德。久離雌耎之心。故所出",
    "X20n0362_004:0576a10": "音聲。能令聞者敬畏。天魔外道。莫不歸伏也。上既",
    "X20n0362_004:0576a11": "已列二種聲。下但云六種聲者。即舉迦陵頻伽等",
    "X20n0362_004:0576a12": "六種聲也。以迦陵頻伽。番極好聲故。",
    "X20n0362_004:0576a13": "清淨無垢威德具足(至)光明遠照無有齊限。",
    "X20n0362_004:0576a14": "上以大小相間而讚。蓋顯身相大小咸徧。辭意雖",
    "X20n0362_004:0576a15": "含。尊特未彰。故今復讚身相光明。俱無限齊。言威",
    "X20n0362_004:0576a16": "德者。正巍巍堂堂之相也。",
    "X20n0362_004:0576a17": "智慧寂滅無諸愛習。",
    "X20n0362_004:0576a18": "上句讚智。下句讚斷。",
    "X20n0362_004:0576a19": "世尊成就無量功德譬如大海須彌寶山。",
    "X20n0362_004:0576a20": "大論云。尊特身佛者。巍巍堂堂。譬如須彌。映臨大",
    "X20n0362_004:0576a21": "海。所有大小相好。亦巍巍堂堂。然如來自行。具足",
    "X20n0362_004:0576a22": "三身功德。諸菩薩唯讚尊特者。上冥下應。已攝三",
    "X20n0362_004:0576a23": "身。斯出讚者之巧。為若此也。",
    "X20n0362_004:0576a24": "為諸眾生憐愍心於未來世能與快樂。",
    "X20n0362_004:0576b01": "如來所說第一深義。",
    "X20n0362_004:0576b02": "體指序品如來所游。深廣無際。超諸因理。故稱第",
    "X20n0362_004:0576b03": "一。舉深該廣。即甚深無量也。宗指壽量極果所得。",
    "X20n0362_004:0576b04": "過諸菩薩。亦稱第一。報法體一。深義可知。",
    "X20n0362_004:0576b05": "能令眾生寂滅安隱(至)安住正道無諸憂苦。",
    "X20n0362_004:0576b06": "初二句。是讚上懺品滅惡。寂諸業行之惡。滅於果",
    "X20n0362_004:0576b07": "報之苦。故言寂滅。次二句。讚上歎品生善。如來敘",
    "X20n0362_004:0576b08": "昔龍尊讚佛。意生今日當機之善。故能與無量快",
    "X20n0362_004:0576b09": "樂。能演無上下。讚空品雙導。甘露者。即長生不死",
    "X20n0362_004:0576b10": "之藥。文詮中道妙空。實相真諦。能過二死迷變可",
    "X20n0362_004:0576b11": "生四德常身。故斯理空。即名甘露。仍繇染體本淨。",
    "X20n0362_004:0576b12": "空名妙法。從此而入。復名法門。此先讚能導空法",
    "X20n0362_004:0576b13": "之妙。能入等。正讚滅惡生善之深。言解脫者。有二",
    "X20n0362_004:0576b14": "意。若就解脫惑業之縛。即破惡也。若取無染自在",
    "X20n0362_004:0576b15": "之淨。即生善也。度三有等。破惡生善可知。",
    "X20n0362_004:0576b16": "如來世尊功德智慧大慈力精進方便。",
    "X20n0362_004:0576b17": "功德智慧。結上讚能說教主。慈悲精進。結上讚所",
    "X20n0362_004:0576b18": "說教法。法之宗用如是者。皆慈悲精進所致也。",
    "X20n0362_004:0576b19": "如是無量不可稱計我等今者不能說喻。",
    "X20n0362_004:0576b20": "諸天世人於無量劫(至)無量大海一滴少分。",
    "X20n0362_004:0576b21": "我今略讚如來功德百千億分不能宣一。",
    "X20n0362_004:0576b22": "若我功德得聚集者迴與眾生證無上道。",
    "X20n0362_004:0576b23": "迴向有三義。現文有二。理含其三。",
    "X20n0362_004:0576b24": "爾時信相菩薩即於此會(至)合掌向佛而說讚言。",
    "X20n0362_004:0576c01": "世尊百福相好微妙功德千數莊嚴其身。",
    "X20n0362_004:0576c02": "色淨遠照視之無厭(至)又與眾生上妙快樂。",
    "X20n0362_004:0576c03": "色淨遠照下。即第十四金色光相。光明熾盛下。即",
    "X20n0362_004:0576c04": "第十五身光相。然二種光相。若據生身。皆有齊限。",
    "X20n0362_004:0576c05": "如云身光。面各一丈。今云如日千光。乃至悉能遠",
    "X20n0362_004:0576c06": "照無量佛土。故知信相。昔為龍尊讚佛尊特。發願",
    "X20n0362_004:0576c07": "未來得值釋迦。今日讚佛。豈忘其本。是則大相小",
    "X20n0362_004:0576c08": "相。皆寄尊特而讚也。能滅等。正讚光明能滅苦與",
    "X20n0362_004:0576c09": "樂。",
    "X20n0362_004:0576c10": "諸根清淨微妙第一眾生見者無有厭足。",
    "X20n0362_004:0576c11": "如大相中。有身端直。皮膚薄細。舌大覆面。齒白齊",
    "X20n0362_004:0576c12": "密。眼如金精。睫如牛王。小相中。有鼻高好。吼不現。",
    "X20n0362_004:0576c13": "耳輪輻相埵成。身清淨柔輭等諸根。皆見者無有",
    "X20n0362_004:0576c14": "厭足。",
    "X20n0362_004:0576c15": "髮紺柔輭猶孔雀項(至)如是功德悉已聚集。",
    "X20n0362_004:0576c16": "孔雀項蜂王等。皆比髮有紺色。如八十好中。有髮",
    "X20n0362_004:0576c17": "色青珠好等。此繇清淨慈悲無量禪定。久皆莊嚴。",
    "X20n0362_004:0576c18": "故髮好柔輭。",
    "X20n0362_004:0577a01": "相好妙色嚴飾其身(至)在在示現於諸世界。",
    "X20n0362_004:0577a02": "初四句。明嚴身克果之用。如來下。顯攝生感讚之",
    "X20n0362_004:0577a03": "功。若相若好。隨大隨小。悉能調伏。令心柔輭。受諸",
    "X20n0362_004:0577a04": "快樂。故為諸佛所讚。其光遠照去。正明功德具光",
    "X20n0362_004:0577a05": "明。故遠照如日之徧空。高廣若須彌。顯出大海。",
    "X20n0362_004:0577a06": "齒白齊密猶如珂雪(至)其色微妙如日處空。",
    "X20n0362_004:0577a07": "爾時道場菩提樹神復說讚曰。",
    "X20n0362_004:0577a08": "言道場菩提樹神者。如來得道之場。在此樹下。故",
    "X20n0362_004:0577a09": "樹以菩提為名。今女天依此樹而住。故云耳。",
    "X20n0362_004:0577a10": "南無清淨無上正覺。",
    "X20n0362_004:0577a11": "南無者。歸命之辭也。清淨者佛性論有二種。一性",
    "X20n0362_004:0577a12": "淨。本無惑染故。二相淨。對治離障故。今總讚如來",
    "X20n0362_004:0577a13": "中邊智滿。法報應圓。故謂無上正覺也。",
    "X20n0362_004:0577a14": "甚深妙法隨順覺了(至)獨拔而出成佛正覺。",
    "X20n0362_004:0577a15": "初六句。是就所覺顯明。讚佛法身。甚深微妙者。法",
    "X20n0362_004:0577a16": "性高廣。諸法融妙。圓智圓覺徧一切處。如來隨順",
    "X20n0362_004:0577a17": "斯理。覺了其性。故遠離非法非道。法即所生果法。",
    "X20n0362_004:0577a18": "道即能生因道。苟未離無明。有所修證。皆名為非。",
    "X20n0362_004:0577a19": "言一切者。即魔外涅槃非法。禪戒非道。及三乘七",
    "X20n0362_004:0577a20": "方便涅槃非法。戒定非道等。獨拔而出成佛正覺",
    "X20n0362_004:0577a21": "者。所謂出纏大法身也。",
    "X20n0362_004:0577a22": "知有非有本性清淨(至)希有希有佛無邊行。",
    "X20n0362_004:0577a23": "有法喻合。法中初二句。讚報智。知者照也。有即俗。",
    "X20n0362_004:0577a24": "非有即真。本性清淨即中。以一切種智。知照三諦。",
    "X20n0362_004:0577b01": "則冥深契廣。事理周極。名佛無上報智也。希有二",
    "X20n0362_004:0577b02": "句。讚佛助行功德。重言希有者。歎美之鄭重也。因",
    "X20n0362_004:0577b03": "中戒定。有排障敵惡之力名功。助發大智成佛大",
    "X20n0362_004:0577b04": "果名德。法華云。久修業所得。即其義也。喻中言大",
    "X20n0362_004:0577b05": "海須彌者。即喻上報身智行也大海喻智。須彌喻",
    "X20n0362_004:0577b06": "行。其智冥理。窮實相底。故方之大海。釋論謂智度",
    "X20n0362_004:0577b07": "大海。佛窮其底。因中萬行。積功累德。喻彼須彌。如",
    "X20n0362_004:0577b08": "華嚴涅槃。皆云析骨書經。如彼妙高。合中智行契",
    "X20n0362_004:0577b09": "理。三法一如。故曰希有希有。佛無邊行。",
    "X20n0362_004:0577b10": "希有希有佛出於世(至)希有如來無量大悲。",
    "X20n0362_004:0577b11": "優曇華者。具足云優曇鉢羅。此言瑞應。亦云靈瑞。",
    "X20n0362_004:0577b12": "輪王出世時感此華。泥洹經云。閻浮提內。有尊樹",
    "X20n0362_004:0577b13": "王。名優曇鉢羅。有實無華。優曇鉢樹有金華者。世",
    "X20n0362_004:0577b14": "乃有佛。故云時一現耳。無量大悲。垂應本也。以大",
    "X20n0362_004:0577b15": "悲故。不住涅槃。",
    "X20n0362_004:0577b16": "釋迦牟尼為人中日(至)宣說如是妙寶經典。",
    "X20n0362_004:0577b17": "如來鑒機說法。如日照物。無所不徧。為欲利益者。",
    "X20n0362_004:0577b18": "準金光明力用。須明十種利益(云云)。",
    "X20n0362_004:0577b19": "善哉如來諸根寂滅(至)入於諸佛所行之處。",
    "X20n0362_004:0577b20": "諸根寂滅者。以了眼等性常。具無減修。諸惑死生。",
    "X20n0362_004:0577b21": "悉已寂滅。故常居寂定。而復游入者。將轉法輪。表",
    "X20n0362_004:0577b22": "不妄說。又三世佛說。必須入定。首楞嚴云。雖知諸",
    "X20n0362_004:0577b23": "法常是定相。而示眾生諸禪差別。言善寂大城者。",
    "X20n0362_004:0577b24": "正讚所入定也。即經初法性三昧。若入此定。即能",
    "X20n0362_004:0577c01": "善了諸法寂滅。無非法性。防生死之非。禦涅槃之",
    "X20n0362_004:0577c02": "敵。是以中道善寂。而名大城也。此乃佛之境界。故",
    "X20n0362_004:0577c03": "受清淨無垢之名。為諸佛行處。",
    "X20n0362_004:0577c04": "一切聲聞身皆空寂(至)一切眾生性相亦空。",
    "X20n0362_004:0577c05": "如來三昧空智。明見聲聞身果性相皆空。諸佛境",
    "X20n0362_004:0577c06": "界亦空。故云一切聲聞等。如是一切等者。指上自",
    "X20n0362_004:0577c07": "他依果。國土淨穢推性推相。不見差品。一切眾生",
    "X20n0362_004:0577c08": "依正境界。推求性相。皆同真淨。無復別異。然推乎",
    "X20n0362_004:0577c09": "性相。即空觀遣情顯理之要門也。四句推性不見",
    "X20n0362_004:0577c10": "性。四句推相不見相。祇一妙空。性相雙遣。具如前",
    "X20n0362_004:0577c11": "說。",
    "X20n0362_004:0577c12": "狂愚心故不能覺知。",
    "X20n0362_004:0577c13": "上讚佛所游三昧空智。徧了諸有差異。悉皆泯亡。",
    "X20n0362_004:0577c14": "唯真智獨存。更無染異。樹神明曉。悲愍凡迷。狂愚",
    "X20n0362_004:0577c15": "不了。故請佛出定。",
    "X20n0362_004:0577c16": "我常念佛樂見世尊(至)清冷法水以滅是火。",
    "X20n0362_004:0577c17": "敘昔我常念佛者。心游法界。常照三身。觀力未充。",
    "X20n0362_004:0577c18": "欲求深證故助之以誓願。加之以戀慕修之以大",
    "X20n0362_004:0578a01": "悲。合掌雨淚。皆助成常念之觀也。",
    "X20n0362_004:0578a02": "世尊慈愍悲心無量(至)是故我今渴仰欲見。",
    "X20n0362_004:0578a03": "樹神自昧如來上位真身。故請佛加願。使我身常",
    "X20n0362_004:0578a04": "得見佛。復愍於他。不見佛之真體。故敘世尊常護",
    "X20n0362_004:0578a05": "一切。是故渴仰欲見者。即引己及他。請佛現身。",
    "X20n0362_004:0578a06": "聲聞之身猶如虗空(至)眾生之性如夢所見。",
    "X20n0362_004:0578a07": "即樹神擊請今佛出定也。如來在定。明了性淨。徹",
    "X20n0362_004:0578a08": "內徹外。即寂即現。其如眾生未發上定。故樹神頻",
    "X20n0362_004:0578a09": "請出現。發悟斯機。乃舉六喻顯乎聲聞色體。非性",
    "X20n0362_004:0578a10": "明體。所證真理。閴寂無知。如虗空等。皆非實性也。",
    "X20n0362_004:0578a11": "眾生之性。虗妄現在。亦如夢所見。都無實相。",
    "X20n0362_004:0578a12": "如來行處淨如琉璃(至)如來行處微妙甚深。",
    "X20n0362_004:0578a13": "正明佛所入定。具慈愍照。故請如來出定。令我及",
    "X20n0362_004:0578a14": "眾。得安樂故。",
    "X20n0362_004:0578a15": "一切眾生無能知者(至)一切緣覺亦不能知。",
    "X20n0362_004:0578a16": "樹神以凡夫小聖。共迷佛所遊境界。故請佛現身。",
    "X20n0362_004:0578a17": "即令明見唯心佛現。五通神仙者。別舉人趣中有",
    "X20n0362_004:0578a18": "術成仙者。發得五通。雖有他心宿命。而不知佛所",
    "X20n0362_004:0578a19": "遊定。照理起應。不離眾生心體。無漏二乘。雖有三",
    "X20n0362_004:0578a20": "明六通。亦昧佛境唯心。故曰亦不能知也。",
    "X20n0362_004:0578a21": "我今不疑佛所行處惟願慈悲為我現身。",
    "X20n0362_004:0578a22": "樹神述已於佛行處。明了無滯。雖知本無隱現。上",
    "X20n0362_004:0578a23": "舉他眾共迷佛境。實有動靜。故敦請出定云。惟願",
    "X20n0362_004:0578a24": "慈悲。為我現身。",
    "X20n0362_004:0578b01": "爾時世尊從三昧起以微妙音而讚歎言。",
    "X20n0362_004:0578b02": "爾時者。即樹神請畢之時。佛酬其請。示出定之相。",
    "X20n0362_004:0578b03": "乃云以微妙音。而讚歎言。即微細妙好之音。而悅",
    "X20n0362_004:0578b04": "四眾也。問。佛何處入定。此云從三昧起。答。初將說",
    "X20n0362_004:0578b05": "經。游於無量甚深法性。今說將竟。故從三昧起。此",
    "X20n0362_004:0578b06": "經首尾。皆在法性中說。",
    "X20n0362_004:0578b07": "善哉善哉樹神善女(至)皆入甘露無生法門。",
    "X20n0362_004:0578b08": "佛讚樹神。意含前二。是印成三番菩薩讚教。以諸",
    "X20n0362_004:0578b09": "菩薩及妙幢。能讚佛所說教皆是快言如來序品",
    "X20n0362_004:0578b10": "以來。明大體大宗大用。是金光明妙三法也。故云",
    "X20n0362_004:0578b11": "快說是言。若眾生聞此三法。即能發解證悟。明了",
    "X20n0362_004:0578b12": "常住。故云入甘露無生法門耳。",
    "X20n0362_004:0578b13": "金光明經卷第四",
    "X20n0362_004:0578b15": "金光明經科註卷第四(終)"
}