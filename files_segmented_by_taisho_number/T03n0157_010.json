{
    "T03n0157_010:0227c20": "悲華經卷第十",
    "T03n0157_010:0227c22": "北涼天竺三藏曇無讖譯",
    "T03n0157_010:0227c23": "檀波羅蜜品第五之三",
    "T03n0157_010:0227c24": "佛告寂意菩薩：「善男子！其後復過無量無邊",
    "T03n0157_010:0227c25": "阿僧祇劫，此界轉名選擇諸惡。爾時大劫名",
    "T03n0157_010:0227c26": "善等蓋，世亦五濁。東方去此五十四天下，",
    "T03n0157_010:0227c27": "彼閻浮提名盧婆羅。以願力故，生於彼中",
    "T03n0157_010:0227c28": "作轉輪聖王，主四天下，號虛空淨，教諸眾",
    "T03n0157_010:0227c29": "生安住十善及三乘中。我於爾時布施一",
    "T03n0157_010:0228a01": "切無所分別，是時多有無量乞兒來，從",
    "T03n0157_010:0228a02": "我乞種種珍寶、金銀、琉璃、頗梨、錢貨、青琉",
    "T03n0157_010:0228a03": "璃珠、大青琉璃、火珠摩尼，所有珍寶少不足",
    "T03n0157_010:0228a04": "言，乞者無量，我於是時即問大臣：『如是珍",
    "T03n0157_010:0228a05": "寶從何處生？』大臣答言：『是諸龍王之所示",
    "T03n0157_010:0228a06": "現，雖有此寶惟供聖王，不能廣及如是",
    "T03n0157_010:0228a07": "乞者。』「我於爾時作大誓願：『若我未來於五",
    "T03n0157_010:0228a08": "濁中，厚重煩惱，人壽百歲，必定成阿耨多羅",
    "T03n0157_010:0228a09": "三藐三菩提，所願成就得己利者，作大龍",
    "T03n0157_010:0228a10": "王，示現種種珍寶之藏，於此選擇諸惡世",
    "T03n0157_010:0228a11": "界，在在處處四天下中，於一一天下七返",
    "T03n0157_010:0228a12": "受身，一一身中，示現無量百千萬億那由他",
    "T03n0157_010:0228a13": "等珍寶之藏，一一寶藏縱廣正等一千由旬，",
    "T03n0157_010:0228a14": "各各充滿種種珍寶，如上所說給施眾生。",
    "T03n0157_010:0228a15": "如我在此一世界中精勤用意，如是次第",
    "T03n0157_010:0228a16": "遍十方如恒河沙等五濁惡世無佛國土，於",
    "T03n0157_010:0228a17": "一一佛土一一天下七返受身，乃至如上",
    "T03n0157_010:0228a18": "所說。』「善男子！我作如是善願。爾時天人有",
    "T03n0157_010:0228a19": "百千億，在虛空中，雨種種華而讚我言：『善",
    "T03n0157_010:0228a20": "哉！善哉！一切布施，汝今已得，如心所願。』善男",
    "T03n0157_010:0228a21": "子！爾時，大眾聞虛空淨王，諸天作字，號一切",
    "T03n0157_010:0228a22": "施，聞是事已，各各相謂：『我等今者應往乞",
    "T03n0157_010:0228a23": "求難捨之物，若能捨者，可得名為一切布",
    "T03n0157_010:0228a24": "施。如其不能，何得稱為一切施也？』是時諸",
    "T03n0157_010:0228a25": "人各各從王，乞索後宮夫人、婇女及兒息等。",
    "T03n0157_010:0228a26": "時轉輪王聞是事已，心大歡喜，隨其所索，",
    "T03n0157_010:0228a27": "悉皆與之。是時諸人復更相謂：『如是妻子",
    "T03n0157_010:0228a28": "皆是易捨，非難事也。今當從王乞身支節，",
    "T03n0157_010:0228a29": "若能捨者，真可得名能捨一切。』「爾時，諸人",
    "T03n0157_010:0228b01": "往大王所，於是眾中，有乞兒，字青光明，",
    "T03n0157_010:0228b02": "受持狗戒，向轉輪王作如是言：『大王若是",
    "T03n0157_010:0228b03": "一切施者，唯願施我此閻浮提。』我時聞已，心",
    "T03n0157_010:0228b04": "大歡喜，尋以香水洗浴其人，令著柔軟上",
    "T03n0157_010:0228b05": "妙衣服，以水灌頂，紹聖王位，持閻浮提即",
    "T03n0157_010:0228b06": "以施之。復作是願：『如我以此閻浮提施，是",
    "T03n0157_010:0228b07": "因緣故，成阿耨多羅三藐三菩提。所願成就",
    "T03n0157_010:0228b08": "得己利者，是閻浮提所有人民，皆當承順",
    "T03n0157_010:0228b09": "奉敬此人以為王者。復令此人壽命無量，",
    "T03n0157_010:0228b10": "作轉輪王。我成阿耨多羅三藐三菩提已，",
    "T03n0157_010:0228b11": "當與授記一生當得補佛之處。』「有婆羅門",
    "T03n0157_010:0228b12": "名曰盧志，復來從我乞其兩足。我聞是",
    "T03n0157_010:0228b13": "已，心生歡喜，即持利刀，自斷二足，持以施",
    "T03n0157_010:0228b14": "之，施已發願：『願我來世具足當得無上戒",
    "T03n0157_010:0228b15": "足。』有婆羅門，名曰牙，復來從我乞索二",
    "T03n0157_010:0228b16": "目。我聞是已，心生歡喜，即挑二目持以與",
    "T03n0157_010:0228b17": "之，施已發願：『願我來世當得具足無上五",
    "T03n0157_010:0228b18": "眼。』未久之間，有婆羅門，名淨堅牢，復來從",
    "T03n0157_010:0228b19": "我乞索二耳。我聞是已，心生歡喜，尋自割",
    "T03n0157_010:0228b20": "耳持以施之，施已發願：『願我來世當得具",
    "T03n0157_010:0228b21": "足無上智耳。』未久之間，有尼乾子，名想，復",
    "T03n0157_010:0228b22": "來從我乞索男根。我聞是已，心生歡喜，尋",
    "T03n0157_010:0228b23": "即自割持以施之，施已發願：『願我來世成阿",
    "T03n0157_010:0228b24": "耨多羅三藐三菩提得馬藏相。』未久之間，",
    "T03n0157_010:0228b25": "復有人來，從我乞索其身血肉。我聞是",
    "T03n0157_010:0228b26": "已，心生歡喜，即便施之，施已發願：『願我來",
    "T03n0157_010:0228b27": "世具足無上金色之相。』未久之間，有婆羅",
    "T03n0157_010:0228b28": "門，名曰蜜味，復來從我求索二手。我聞是",
    "T03n0157_010:0228b29": "已，心生歡喜，右手持刀尋斷左手，作如是",
    "T03n0157_010:0228c01": "言：『今此右手不能自割，卿自取之。』作是施",
    "T03n0157_010:0228c02": "已，復發願言：『願我來世具足當得無上信手。』",
    "T03n0157_010:0228c03": "「善男子！我截如是諸支節已，其身血流，復",
    "T03n0157_010:0228c04": "作願言：『因此施故，必定成阿耨多羅三藐三",
    "T03n0157_010:0228c05": "菩提，所願成就得己利者，其餘身分重得",
    "T03n0157_010:0228c06": "受者。』爾時非聖不知思義，諸小王等及諸",
    "T03n0157_010:0228c07": "大臣皆作是言：『咄哉愚人！如何自割身體支",
    "T03n0157_010:0228c08": "節，令諸自在一旦衰滅，其餘肉摶復何",
    "T03n0157_010:0228c09": "所直？』是時，大臣即持我身，送著城外曠野",
    "T03n0157_010:0228c10": "塚間，各還所止。時有無量蚊虻蠅等唼食",
    "T03n0157_010:0228c11": "我血，狐狼、野干、鵰鷲之屬，悉來噉肉。我於爾",
    "T03n0157_010:0228c12": "時命未斷間，心生歡喜，復作願言：『如我",
    "T03n0157_010:0228c13": "捨於一切自在及諸支節，乃至一念不生瞋",
    "T03n0157_010:0228c14": "恚及悔恨心，若我所願成就得己利者，當",
    "T03n0157_010:0228c15": "令此身，作大肉山，有諸飲血噉肉眾生，悉",
    "T03n0157_010:0228c16": "來至此，隨意飲噉。』作是願已，尋有眾生悉",
    "T03n0157_010:0228c17": "來食噉，本願力故，其身轉大高千由旬，縱廣",
    "T03n0157_010:0228c18": "正等五百由旬。滿千歲中，以此血肉給施眾",
    "T03n0157_010:0228c19": "生。我於爾時所捨舌根，令諸虎狼、鵄梟、鵰",
    "T03n0157_010:0228c20": "鷲食之飽足，以願力故，復生如本，假當聚",
    "T03n0157_010:0228c21": "集如耆闍崛山，作是施已，復作是願：『願我",
    "T03n0157_010:0228c22": "來世具足得成廣長舌相。』「善男子！我時命終",
    "T03n0157_010:0228c23": "在閻浮提，以本願故，生於龍中，作大龍王，",
    "T03n0157_010:0228c24": "名示現寶藏，即於生夜，示現百千億那由",
    "T03n0157_010:0228c25": "他種種寶藏，自宣令言：『今是分中，多有寶",
    "T03n0157_010:0228c26": "藏，其中具足諸珍異物，金銀乃至摩尼寶珠。』",
    "T03n0157_010:0228c27": "是諸眾生聞是唱已，各各自恣取諸寶物",
    "T03n0157_010:0228c28": "隨意所用。用已具足行十善道，發阿耨多羅",
    "T03n0157_010:0228c29": "三藐三菩提心，或發聲聞辟支佛心。我於爾",
    "T03n0157_010:0229a01": "時在龍王中，七返受身，壽命七萬七千",
    "T03n0157_010:0229a02": "億那由他百千歲，示現無量無邊阿僧祇",
    "T03n0157_010:0229a03": "寶藏，與諸眾生。爾時安住無量無邊阿僧",
    "T03n0157_010:0229a04": "祇人於三乘中，勸令具足行十善道，以種",
    "T03n0157_010:0229a05": "種無量珍寶滿眾生已，復發願言：『願我來",
    "T03n0157_010:0229a06": "世具足，當得三十二相。』如是第二天下，亦",
    "T03n0157_010:0229a07": "復七生作大龍王，乃至遍滿選擇世界在",
    "T03n0157_010:0229a08": "在處處諸四天下，悉作如是無量利益。乃",
    "T03n0157_010:0229a09": "至十方無量無邊無佛世界，一一佛界一",
    "T03n0157_010:0229a10": "一天下，亦復七生作大龍王，壽命七萬七",
    "T03n0157_010:0229a11": "千億那由他百千歲，示現如是無量無邊",
    "T03n0157_010:0229a12": "阿僧祇寶藏，亦復如是。善男子！汝今當",
    "T03n0157_010:0229a13": "知，是謂如來為菩薩時，深重精進求三十",
    "T03n0157_010:0229a14": "二相之因緣也。「善男子！如來為菩薩時，",
    "T03n0157_010:0229a15": "所行精進除上八人，過去世中更無能及。",
    "T03n0157_010:0229a16": "若過去無者，當知未來諸菩薩等，亦復不",
    "T03n0157_010:0229a17": "能如是勤行深重精進如我所行。「善男子！",
    "T03n0157_010:0229a18": "復過無量無邊阿僧祇劫，此界轉名珊瑚池，",
    "T03n0157_010:0229a19": "劫名華手，是時無佛，其世五濁。我於是中",
    "T03n0157_010:0229a20": "作釋提桓因，名善日光明，觀閻浮提，見",
    "T03n0157_010:0229a21": "諸眾生轉行惡法，我時即化為夜叉像，其",
    "T03n0157_010:0229a22": "形可畏，下閻浮提住諸人前。諸人見我皆",
    "T03n0157_010:0229a23": "生怖畏，而問我言：『欲何所須？願速說之。』",
    "T03n0157_010:0229a24": "我時答言：『唯須飲食，更無所須。』其人復問：",
    "T03n0157_010:0229a25": "『欲食何等？』我復答言：『唯殺於人，噉其血",
    "T03n0157_010:0229a26": "肉。汝等若能盡其形壽持不殺戒，乃至正",
    "T03n0157_010:0229a27": "見，發阿耨多羅三藐三菩提心，若發聲聞、緣",
    "T03n0157_010:0229a28": "覺心者，我即不復食噉汝等。』「善男子！",
    "T03n0157_010:0229a29": "我於爾時常作化人，以供食飲。爾時眾生",
    "T03n0157_010:0229b01": "見我如是，倍生怖畏，悉皆盡形受不殺戒，",
    "T03n0157_010:0229b02": "乃至正見，或發阿耨多羅三藐三菩提心，",
    "T03n0157_010:0229b03": "或發聲聞、辟支佛心。我勸如是閻浮提內一",
    "T03n0157_010:0229b04": "切眾生，修行十善住三乘已，復作誓願：『若",
    "T03n0157_010:0229b05": "我必成阿耨多羅三藐三菩提，所願成就得",
    "T03n0157_010:0229b06": "己利者，復當勸此四天下人令行十善道，",
    "T03n0157_010:0229b07": "乃至遍滿此之世界，在在處處四天下中，以",
    "T03n0157_010:0229b08": "如是相貌，令諸眾生行十善道，勸化發於",
    "T03n0157_010:0229b09": "三乘之心。如是遍滿一世界已，乃至十方",
    "T03n0157_010:0229b10": "無量無邊阿僧祇等五濁惡世，無佛國土，亦復",
    "T03n0157_010:0229b11": "如是。』「善男子！我於爾時發是願已，一切成",
    "T03n0157_010:0229b12": "就，於珊瑚池世界化作可畏夜叉之像，調",
    "T03n0157_010:0229b13": "伏眾生，令住十善及三乘中。如是遍於十",
    "T03n0157_010:0229b14": "方無量無邊阿僧祇等五濁惡世，無佛國土，",
    "T03n0157_010:0229b15": "作夜叉像，調伏眾生，令行十善，住三乘",
    "T03n0157_010:0229b16": "中。我於往昔恐怖眾生，令行十善，住三",
    "T03n0157_010:0229b17": "乘中，以是業因緣故，今得坐於菩提樹下，",
    "T03n0157_010:0229b18": "欲成阿耨多羅三藐三菩提時，天魔波旬",
    "T03n0157_010:0229b19": "與諸大眾，來至我所，欲得壞亂我菩提道。",
    "T03n0157_010:0229b20": "「善男子！略說我為菩薩之時，檀波羅蜜。善",
    "T03n0157_010:0229b21": "男子！諸大菩薩甚深法忍，微妙總持，解脫三",
    "T03n0157_010:0229b22": "昧，我於爾時悉未得之，唯除二身有漏五",
    "T03n0157_010:0229b23": "通。我於爾時作此大事，令無量無邊阿僧",
    "T03n0157_010:0229b24": "祇人安止住於阿耨多羅三藐三菩提，無量",
    "T03n0157_010:0229b25": "無邊阿僧祇人安止住於辟支佛乘，無量無",
    "T03n0157_010:0229b26": "邊阿僧祇人安止住於聲聞乘中，況復兼得",
    "T03n0157_010:0229b27": "供養諸佛，如一佛世界微塵數等，一一佛邊",
    "T03n0157_010:0229b28": "所得功德，數如大海諸水渧等，供養無量",
    "T03n0157_010:0229b29": "聲聞、緣覺、師長、父母、五通神仙，亦復如是。如",
    "T03n0157_010:0229c01": "我昔者，為菩薩時，自以血肉供給眾生，如",
    "T03n0157_010:0229c02": "是大悲，今諸羅漢，悉無是心。」",
    "T03n0157_010:0229c03": "悲華經入定三昧門品第六",
    "T03n0157_010:0229c04": "爾時，佛告寂意菩薩摩訶薩言：「善男子！如我",
    "T03n0157_010:0229c05": "今者，以佛眼見十方世界，如一佛土微塵",
    "T03n0157_010:0229c06": "等諸佛世尊般涅槃者，皆悉是我昔所勸",
    "T03n0157_010:0229c07": "化初發阿耨多羅三藐三菩提心，行檀波羅",
    "T03n0157_010:0229c08": "蜜，乃至般若波羅蜜者，未來之世亦復如是。",
    "T03n0157_010:0229c09": "「善男子！我今見此東方世界無量無邊阿僧",
    "T03n0157_010:0229c10": "祇等諸佛世尊，今現在世轉正法輪，亦是我",
    "T03n0157_010:0229c11": "昔初勸令發阿耨多羅三藐三菩提心，行六",
    "T03n0157_010:0229c12": "波羅蜜者。南西北方四維上下，亦復如是。",
    "T03n0157_010:0229c13": "「善男子！東方去此八十九億諸佛世界，彼有",
    "T03n0157_010:0229c14": "世界名曰善華，是中有佛，號無垢功德光",
    "T03n0157_010:0229c15": "明王如來、應、正遍知、明行足、善逝、世間解、無",
    "T03n0157_010:0229c16": "上士、調御丈夫、天人師、佛、世尊，今現在為眾",
    "T03n0157_010:0229c17": "生說法。彼佛亦是我昔所勸初發阿耨多羅",
    "T03n0157_010:0229c18": "三藐三菩提心，令行檀波羅蜜，乃至般若波",
    "T03n0157_010:0229c19": "羅蜜。東方復有妙樂世界，是中有佛號阿",
    "T03n0157_010:0229c20": "閦如來。復有閻浮世界，是中有佛，號日藏",
    "T03n0157_010:0229c21": "如來。復有世界名樂自在，是中有佛，號樂",
    "T03n0157_010:0229c22": "自在音光明如來。復有世界名曰安樂，是",
    "T03n0157_010:0229c23": "中有佛，號智日如來。復有世界名勝功德，",
    "T03n0157_010:0229c24": "是中有佛，號龍自在如來。復有世界名善",
    "T03n0157_010:0229c25": "相，是中有佛，號金剛稱如來。復有世界名",
    "T03n0157_010:0229c26": "江海王，是中有佛，號光明如來。復有世界",
    "T03n0157_010:0229c27": "名不愛樂，是中有佛，號日藏如來。復有世",
    "T03n0157_010:0229c28": "界名離垢光明，是中有佛，號自在稱如來。",
    "T03n0157_010:0229c29": "復有世界名山光明，是中有佛，號不可思",
    "T03n0157_010:0230a01": "議王如來。復有世界名聚集，是中有佛，號",
    "T03n0157_010:0230a02": "大功德藏如來。復有世界名華光明，是中",
    "T03n0157_010:0230a03": "有佛，號光明意相如來。復有世界名和",
    "T03n0157_010:0230a04": "熾盛，是中有佛，號安和自在見山王如來。復",
    "T03n0157_010:0230a05": "有世界名善地，是中有佛，號知像如來。復",
    "T03n0157_010:0230a06": "有世界名曰華晝，是中有佛，號眼淨無垢",
    "T03n0157_010:0230a07": "如來。善男子！如是東方無量無邊阿僧祇等",
    "T03n0157_010:0230a08": "現在諸佛，為諸眾生轉法輪者，未發無",
    "T03n0157_010:0230a09": "上菩提心時，我初勸其令發阿耨多羅三",
    "T03n0157_010:0230a10": "藐三菩提心，又復引導將至十方在在處處",
    "T03n0157_010:0230a11": "佛世尊所，隨所至處，修行安止檀波羅蜜，乃",
    "T03n0157_010:0230a12": "至般若波羅蜜，使得授阿耨多羅三藐三",
    "T03n0157_010:0230a13": "菩提記。」爾時，東方善華世界無垢功德光明",
    "T03n0157_010:0230a14": "王佛，師子之座及其大地，六種震動，有大光",
    "T03n0157_010:0230a15": "明，雨於種種妙寶蓮華。彼諸菩薩見是事",
    "T03n0157_010:0230a16": "已，心生驚疑怪未曾有，即白佛言：「世尊！何",
    "T03n0157_010:0230a17": "因緣故，如來之座如是震動？我等昔來未曾",
    "T03n0157_010:0230a18": "見是。」其佛即告諸菩薩言：「善男子！西方去",
    "T03n0157_010:0230a19": "此八十九億諸佛世界，彼有國土名曰娑",
    "T03n0157_010:0230a20": "婆，是中有佛號釋迦牟尼如來，今現在為",
    "T03n0157_010:0230a21": "四部眾說本緣法。彼佛世尊為菩薩時，初",
    "T03n0157_010:0230a22": "勸化我發阿耨多羅三藐三菩提心，復引導",
    "T03n0157_010:0230a23": "我至諸佛所，初令我行檀波羅蜜，乃至般",
    "T03n0157_010:0230a24": "若波羅蜜。我於爾時，隨所至處，即得初受",
    "T03n0157_010:0230a25": "阿耨多羅三藐三菩提記。彼佛世尊釋迦牟",
    "T03n0157_010:0230a26": "尼，即是我之真善知識，今在西方處在大",
    "T03n0157_010:0230a27": "眾，為諸四部說本緣經。是彼如來神足力",
    "T03n0157_010:0230a28": "故，令我所坐師子座動。善男子！汝等今者誰",
    "T03n0157_010:0230a29": "能至彼娑婆世界，問訊彼佛起居輕利？」時諸",
    "T03n0157_010:0230b01": "菩薩各白佛言：「世尊！此善華世界諸菩薩等",
    "T03n0157_010:0230b02": "皆得神通，於諸菩薩功德自在，今日清旦",
    "T03n0157_010:0230b03": "見是大光，其光悉從諸佛世界來至於此，",
    "T03n0157_010:0230b04": "大地時時六種震動，雨種種華，見是事已，",
    "T03n0157_010:0230b05": "有無量百千萬億諸菩薩等，欲以神力往",
    "T03n0157_010:0230b06": "娑婆世界見釋迦牟尼佛，供養、恭敬、尊重、讚",
    "T03n0157_010:0230b07": "歎，并欲諮受解了一切陀羅尼門。然各不",
    "T03n0157_010:0230b08": "知娑婆世界釋迦牟尼所在方面。」彼佛尋",
    "T03n0157_010:0230b09": "伸金色右臂，於五指頭放於種種微妙光",
    "T03n0157_010:0230b10": "明，其光即照八十九億諸佛國土至娑婆世",
    "T03n0157_010:0230b11": "界。時諸菩薩因光得見娑婆世界，有諸菩",
    "T03n0157_010:0230b12": "薩摩訶薩等充滿側塞，復有諸天龍神、乾",
    "T03n0157_010:0230b13": "闥婆、阿修羅、迦樓羅、緊那羅、摩睺羅伽等滿",
    "T03n0157_010:0230b14": "虛空中。見是事已，白佛言：「世尊！我今已得",
    "T03n0157_010:0230b15": "見彼世界，知其方面，并見菩薩諸天大",
    "T03n0157_010:0230b16": "眾，彌滿其土間無空處，釋迦如來不觀",
    "T03n0157_010:0230b17": "我等說微妙法。」彼佛告諸菩薩大士：「善男",
    "T03n0157_010:0230b18": "子！釋迦如來恒以清淨無上佛眼，遍觀一",
    "T03n0157_010:0230b19": "切，無不見者。善男子！娑婆世界所有眾生",
    "T03n0157_010:0230b20": "在地處空，一一皆言：『釋迦如來獨觀我心，",
    "T03n0157_010:0230b21": "為我說法。』善男子！彼釋迦如來以一音聲，",
    "T03n0157_010:0230b22": "為諸種種異類說法，眾生各各隨類得解，",
    "T03n0157_010:0230b23": "非以異音為多人說。彼土眾生，或事梵",
    "T03n0157_010:0230b24": "天，見如來身為梵天像而得聞法；若事魔",
    "T03n0157_010:0230b25": "天、釋天、日月、毘沙門天、毘樓羅叉、毘樓博叉、",
    "T03n0157_010:0230b26": "提頭賴吒、摩醯首羅，如是種類八萬四千，",
    "T03n0157_010:0230b27": "隨其所事，各見其像而得聞法，生獨為想。」",
    "T03n0157_010:0230b28": "是時，會中有二菩薩，一名羅睺電，二名火",
    "T03n0157_010:0230b29": "光明。爾時無垢功德光明王佛告二菩薩：「善",
    "T03n0157_010:0230c01": "男子！汝今可往娑婆世界，汝持我聲，問訊",
    "T03n0157_010:0230c02": "釋迦牟尼世尊：『起居輕利，氣力安不？』」時二菩",
    "T03n0157_010:0230c03": "薩即白佛言：「世尊！我見彼佛一切世界，大",
    "T03n0157_010:0230c04": "眾雲集，在地、虛空充滿側塞，其間無有",
    "T03n0157_010:0230c05": "空缺之處。若我等往，當住何處？」時佛告言：",
    "T03n0157_010:0230c06": "「諸善男子！莫作是語，言彼世界無止住處。",
    "T03n0157_010:0230c07": "所以者何？彼所住處，寬博無邊，彼佛所有無",
    "T03n0157_010:0230c08": "量功德不可思議，以本願故，悲心廣大，乃",
    "T03n0157_010:0230c09": "令無量諸眾生類入於佛法受三歸依，然",
    "T03n0157_010:0230c10": "後為說三乘之法，復說三戒、示三脫門，復",
    "T03n0157_010:0230c11": "拔無量無邊眾生於三惡道，安止令住三善",
    "T03n0157_010:0230c12": "道中。善男子！又一時中，釋迦如來成無上道",
    "T03n0157_010:0230c13": "未久之間，為欲調伏諸眾生故，在毘陀山",
    "T03n0157_010:0230c14": "因臺娑羅窟，七日七夜結加趺坐，三昧正",
    "T03n0157_010:0230c15": "受入解脫樂，佛身爾時遍滿是窟間無空",
    "T03n0157_010:0230c16": "處乃至四寸。過七日已，十方世界有十二那",
    "T03n0157_010:0230c17": "由他菩薩摩訶薩，至娑婆世界住其山邊，",
    "T03n0157_010:0230c18": "欲見釋迦牟尼如來，供養、恭敬、尊重、讚歎，啟",
    "T03n0157_010:0230c19": "受妙法。「善男子！爾時如來於所住處，以大",
    "T03n0157_010:0230c20": "神足，令其窟舍寬博無量，悉得容受十二",
    "T03n0157_010:0230c21": "那由他菩薩摩訶薩。諸菩薩等既得入已，見",
    "T03n0157_010:0230c22": "其窟舍廣博嚴事，有諸菩薩，以師子遊戲自",
    "T03n0157_010:0230c23": "在神足供養於佛，一一菩薩於化寶座而",
    "T03n0157_010:0230c24": "坐聽法。善男子！彼佛神力其事如是。是諸",
    "T03n0157_010:0230c25": "菩薩得聞法已，尋從坐起，頭面禮佛，右遶",
    "T03n0157_010:0230c26": "三匝，各各還歸本佛世界。其去未久，窟還如",
    "T03n0157_010:0230c27": "故。「彼四天下第二天主，釋提桓因名憍尸",
    "T03n0157_010:0230c28": "迦，其命將終必定當墮畜生道中，以是事",
    "T03n0157_010:0230c29": "故，心生恐懼，與八萬四千諸忉利天俱共來",
    "T03n0157_010:0231a01": "下，詣因娑羅窟欲見如來。時有夜叉名",
    "T03n0157_010:0231a02": "曰王眼，即其窟神在外而住。爾時帝釋以",
    "T03n0157_010:0231a03": "佛力故，作是思惟：『今我當使乾闥婆子般",
    "T03n0157_010:0231a04": "遮旬，先至佛所，以妙音聲讚詠如來，當令",
    "T03n0157_010:0231a05": "世尊，從三昧起。』善男子！釋提桓因思惟是",
    "T03n0157_010:0231a06": "已，即令乾闥婆子般遮旬，彈琉璃琴，以微",
    "T03n0157_010:0231a07": "妙音，其音別異有五百種，以讚如來。「善男",
    "T03n0157_010:0231a08": "子！是般遮旬當讚佛時，爾時如來即復轉",
    "T03n0157_010:0231a09": "入相三昧中，以三昧力故，於此世界作大",
    "T03n0157_010:0231a10": "神力，令諸夜叉、羅剎、乾闥婆、阿修羅、迦樓羅、",
    "T03n0157_010:0231a11": "緊那羅、摩睺羅伽、欲色界天，悉來聚集其中。",
    "T03n0157_010:0231a12": "若有憙聞妙音，隨意得聞，心大歡喜；或",
    "T03n0157_010:0231a13": "有憙聞讚歎佛者，聞讚歎已，心生歡喜，",
    "T03n0157_010:0231a14": "於如來所，轉生尊重恭敬之心；或有眾生",
    "T03n0157_010:0231a15": "憙聞樂音，即得聞之，聞已歡喜。「爾時釋迦",
    "T03n0157_010:0231a16": "牟尼如來尋從定起，示諸大眾娑羅窟門。",
    "T03n0157_010:0231a17": "釋提桓因尋至佛所，頭面禮足，却住一面，",
    "T03n0157_010:0231a18": "白佛言：『世尊！我於今者當坐何處？』時佛報",
    "T03n0157_010:0231a19": "曰：『憍尸迦！汝之眷屬但入聚集，我今當拓",
    "T03n0157_010:0231a20": "此娑羅窟令極寬博，悉使容受此十二恒",
    "T03n0157_010:0231a21": "河沙等大眾眷屬，皆令得坐。』「爾時，釋迦牟尼",
    "T03n0157_010:0231a22": "如來於大眾中，以一妙音敷演正法，令八",
    "T03n0157_010:0231a23": "萬四千諸根眾生隨所樂聞，眾中或有學聲",
    "T03n0157_010:0231a24": "聞者聞聲聞法，即有九十九億眾生得須",
    "T03n0157_010:0231a25": "陀洹果；若有修學緣覺乘者，即便得聞緣",
    "T03n0157_010:0231a26": "覺之法；若有修學大乘法者，純聞大乘。乾",
    "T03n0157_010:0231a27": "闥婆子般遮旬等上首之眾十八那由他，得",
    "T03n0157_010:0231a28": "不退轉於阿耨多羅三藐三菩提。未發心者，",
    "T03n0157_010:0231a29": "或發無上菩提之心，或發緣覺，或發聲聞。",
    "T03n0157_010:0231b01": "爾時，釋提桓因恐怖即除，增壽千歲，得須陀",
    "T03n0157_010:0231b02": "洹果。「善男子！釋迦如來以神力故，能作如",
    "T03n0157_010:0231b03": "是廣博無邊，說法音聲，亦復如是，亦無一人",
    "T03n0157_010:0231b04": "能尋彼佛音聲齊限，彼佛方便無量無邊，所",
    "T03n0157_010:0231b05": "化眾生無有能知如是方便。善男子！彼佛",
    "T03n0157_010:0231b06": "色身亦無量無邊，無有人能得其身量，見",
    "T03n0157_010:0231b07": "其頂者。善男子！如是大眾若欲得入彼佛",
    "T03n0157_010:0231b08": "腹中，悉亦容受，既入腹已，復有欲得其腹",
    "T03n0157_010:0231b09": "邊者，無有是處，然如來腹亦不增減。若眾",
    "T03n0157_010:0231b10": "生類皆共和合，欲往來者，於一毛中，悉無",
    "T03n0157_010:0231b11": "罣閡，乃至天眼，亦無能得一毛孔邊，其毛",
    "T03n0157_010:0231b12": "孔亦不增不減，彼佛世尊其身如是無量無",
    "T03n0157_010:0231b13": "邊。「善男子！彼佛世界亦無量無邊。善男子！假",
    "T03n0157_010:0231b14": "使十方如一恒河沙等世界，所有眾生入彼",
    "T03n0157_010:0231b15": "世界，亦得容受。何以故？彼佛初發菩提心",
    "T03n0157_010:0231b16": "時，所作誓願無量無邊。善男子！置是一恒河",
    "T03n0157_010:0231b17": "沙等世界眾生，乃至十方千恒河沙等世界",
    "T03n0157_010:0231b18": "眾生，入彼世界亦得容受，如其本相不增",
    "T03n0157_010:0231b19": "不減。善男子！釋迦如來初發無上菩提心",
    "T03n0157_010:0231b20": "時，欲得具足一切智，故發大誓願，是故今",
    "T03n0157_010:0231b21": "者所得世界無量無邊。「善男子！釋迦牟尼以",
    "T03n0157_010:0231b22": "是四法，諸佛世尊所不能及。善男子！汝今",
    "T03n0157_010:0231b23": "持此月光明無垢淨華，往於西方，如目所",
    "T03n0157_010:0231b24": "見娑婆世界，并持我聲問訊彼佛：『起居輕利，",
    "T03n0157_010:0231b25": "氣力安不？』」爾時，無垢功德光明王佛，取月",
    "T03n0157_010:0231b26": "光無垢淨華，與二菩薩而告之曰：「汝今乘",
    "T03n0157_010:0231b27": "我大神通力往彼世界。」爾時，會中有二萬菩",
    "T03n0157_010:0231b28": "薩白佛言：「世尊！如是！如是！我等今當乘",
    "T03n0157_010:0231b29": "佛神力，往彼世界，見釋迦如來，供養、恭敬、",
    "T03n0157_010:0231c01": "尊重、讚歎。」彼佛告曰：「善男子！汝等宜知是",
    "T03n0157_010:0231c02": "時。」時二菩薩與二萬大士乘佛神力，發善",
    "T03n0157_010:0231c03": "華界，一念之頃，忽然來到娑婆世界耆闍崛",
    "T03n0157_010:0231c04": "山，在如來前，長跪叉手，前白佛言：「世尊！東",
    "T03n0157_010:0231c05": "方去此八十九億佛之世界，彼有世界名",
    "T03n0157_010:0231c06": "曰善華，是中有佛，號無垢功德光明王佛。",
    "T03n0157_010:0231c07": "今現在與諸菩薩摩訶薩等大眾圍繞，讚歎",
    "T03n0157_010:0231c08": "世尊無量功德，作如是言：『娑婆世界有釋",
    "T03n0157_010:0231c09": "迦牟尼如來，今現在為諸大眾轉正法輪。",
    "T03n0157_010:0231c10": "彼佛世尊為菩薩時，初勸化我發菩提心，",
    "T03n0157_010:0231c11": "以是因緣我於爾時尋得發於無上道心，",
    "T03n0157_010:0231c12": "我發心已，復勸修集六波羅蜜，乃至如來",
    "T03n0157_010:0231c13": "以是四法，諸佛世尊所不能及。』是故彼佛",
    "T03n0157_010:0231c14": "以此月光明無垢淨華，供養世尊，問訊如",
    "T03n0157_010:0231c15": "來：『起居輕利，氣力安不？』」「善男子！東方妙樂世",
    "T03n0157_010:0231c16": "界阿閦如來，所坐之處師子之座，亦六種動，",
    "T03n0157_010:0231c17": "亦有無量諸大菩薩見是事已，白佛言：『世",
    "T03n0157_010:0231c18": "尊！何因緣故，如來所坐師子座處，如是震",
    "T03n0157_010:0231c19": "動？』「如上所說，一切東方亦復如是。爾時，東",
    "T03n0157_010:0231c20": "方無量無邊阿僧祇等諸大菩薩，皆來到此",
    "T03n0157_010:0231c21": "娑婆世界，悉持月光明無垢淨華，見佛，供養、",
    "T03n0157_010:0231c22": "恭敬、尊重、讚歎。善男子！如是東方無量諸佛，",
    "T03n0157_010:0231c23": "皆遣諸菩薩稱讚於我。「善男子！我今見此",
    "T03n0157_010:0231c24": "南方去此世界，過一恒河沙等諸佛國土，彼",
    "T03n0157_010:0231c25": "有世界名離諸憂，是中有佛，號無憂功德",
    "T03n0157_010:0231c26": "如來，今現在說法。復有世界名閻浮光明，",
    "T03n0157_010:0231c27": "是中有佛，號法自在師子遊戲如來。復有",
    "T03n0157_010:0231c28": "世界名安須彌，是中有佛，號道自在娑羅",
    "T03n0157_010:0231c29": "王如來。復有世界名功德樓王，是中有佛，",
    "T03n0157_010:0232a01": "號師子吼王如來。復有世界名珍寶莊嚴，",
    "T03n0157_010:0232a02": "是中有佛，號八臂勝雷如來。復有世界名",
    "T03n0157_010:0232a03": "真珠光明遍照，是中有佛，號珍寶藏功德吼",
    "T03n0157_010:0232a04": "如來。復有世界名天月，是中有佛，號火藏",
    "T03n0157_010:0232a05": "如來。復有世界名栴檀根，是中有佛，號星",
    "T03n0157_010:0232a06": "宿稱如來。復有世界名曰稱香。是中有佛，",
    "T03n0157_010:0232a07": "號功德力娑羅王如來。復有世界名曰善",
    "T03n0157_010:0232a08": "釋，是中有佛，號妙音自在如來。復有世界",
    "T03n0157_010:0232a09": "名頭蘭若，是中有佛，號娑羅勝毘婆王如",
    "T03n0157_010:0232a10": "來。復有世界名月自在，是中有佛，號光明",
    "T03n0157_010:0232a11": "自在如來。復有世界名善雷音，是中有佛，",
    "T03n0157_010:0232a12": "號妙音自在如來。復有世界名寶和合，是",
    "T03n0157_010:0232a13": "中有佛，號寶掌龍王如來。復有世界名垂",
    "T03n0157_010:0232a14": "寶樹，是中有佛，號雨音自在法月光明如",
    "T03n0157_010:0232a15": "來。如是南方無量無邊阿僧祇等現在諸佛，",
    "T03n0157_010:0232a16": "悉是我昔為菩薩時，初可勸發菩提心者，",
    "T03n0157_010:0232a17": "是諸世尊師子座處亦皆震動，彼諸佛等，亦",
    "T03n0157_010:0232a18": "各讚歎我之功德，亦遣無量無邊阿僧祇等",
    "T03n0157_010:0232a19": "諸大菩薩，持月光明無垢淨華，悉來至此娑",
    "T03n0157_010:0232a20": "婆世界耆闍崛山，見佛、禮拜、供養、恭敬、尊重、",
    "T03n0157_010:0232a21": "讚歎，却坐一面次第聽法。「善男子！我今復",
    "T03n0157_010:0232a22": "見西方去此七萬七千百千由旬佛之世",
    "T03n0157_010:0232a23": "界，彼有世界名寂靜，是中有佛，號曰寶山，",
    "T03n0157_010:0232a24": "今現在為諸四眾說微妙法。復有勝光無",
    "T03n0157_010:0232a25": "憂佛、音智藏佛、稱廣佛、遍藏佛、梵華勢進佛、",
    "T03n0157_010:0232a26": "法燈勇佛、勝音山佛、稱音王佛、梵音王佛，如",
    "T03n0157_010:0232a27": "是西方無量無邊阿僧祇等諸佛世尊，亦是",
    "T03n0157_010:0232a28": "我昔為菩薩時，初可勸發菩提心者，是諸",
    "T03n0157_010:0232a29": "世尊師子之座亦皆震動，彼諸佛等亦各讚",
    "T03n0157_010:0232b01": "歎我之功德，亦遣無量無邊阿僧祇等諸大",
    "T03n0157_010:0232b02": "菩薩，持月光明無垢寶華，悉來至此娑婆",
    "T03n0157_010:0232b03": "世界耆闍崛山，見佛、禮拜、供養、恭敬、尊重、讚",
    "T03n0157_010:0232b04": "歎，却坐一面，次第聽法。「東北方去此百千",
    "T03n0157_010:0232b05": "那由他佛世界，彼有世界名無垢，是中有",
    "T03n0157_010:0232b06": "佛，號離熱惱增毘沙門娑羅王如來，有二菩",
    "T03n0157_010:0232b07": "薩，一名寶山，二名光明觀。復有壞諸魔佛、",
    "T03n0157_010:0232b08": "娑羅王佛、大力光明佛、蓮華增佛、栴檀佛、彌樓",
    "T03n0157_010:0232b09": "王佛、堅沈水佛、火智大力佛。如是無量諸佛",
    "T03n0157_010:0232b10": "如來，乃至北方四維上下，皆亦如是。」爾時，釋",
    "T03n0157_010:0232b11": "迦牟尼如來，以大神力，為欲容受如是眾",
    "T03n0157_010:0232b12": "故，即一一變來會者身，極令微細如亭",
    "T03n0157_010:0232b13": "歷子，娑婆世界虛空及地，彌滿側塞間無",
    "T03n0157_010:0232b14": "空處乃至一毛。時諸眾生各不相見，亦復不",
    "T03n0157_010:0232b15": "見大小諸山、須彌山王、大小鐵圍二國中間",
    "T03n0157_010:0232b16": "幽冥之處，及上諸天所有宮殿，下至不見金",
    "T03n0157_010:0232b17": "剛地際，唯除一人佛世尊也。爾時，釋迦牟尼",
    "T03n0157_010:0232b18": "如來復入遍虛空斷諸法定意三昧，令此",
    "T03n0157_010:0232b19": "無量月光淨華，悉入一切身諸毛孔，一切大",
    "T03n0157_010:0232b20": "眾悉皆自見。爾時，眾生都不憶念佛色身",
    "T03n0157_010:0232b21": "相，唯見毛孔，有妙園觀，其園觀中，有諸寶",
    "T03n0157_010:0232b22": "樹，其樹復有種種莖葉，華果茂盛，種種寶衣、",
    "T03n0157_010:0232b23": "天幡、幢蓋、天冠、寶飾、真珠、瓔珞，所有莊嚴，譬",
    "T03n0157_010:0232b24": "如西方安樂世界。是諸大眾見是事已，復",
    "T03n0157_010:0232b25": "作思惟：「今我當往遊觀彼園。」爾時，唯除三",
    "T03n0157_010:0232b26": "惡眾生及無色天，其餘所有一切大眾，皆從",
    "T03n0157_010:0232b27": "毛孔入如來身，處園而坐。爾時，如來還捨",
    "T03n0157_010:0232b28": "神足，時諸大眾各各還得如本相見，各相謂",
    "T03n0157_010:0232b29": "言：「如來今者為在何處？」爾時，彌勒菩薩告諸",
    "T03n0157_010:0232c01": "大眾：「汝等當知，我今與汝等，悉在如來身",
    "T03n0157_010:0232c02": "分之中。」爾時，大眾即見如來身之內外，尋自",
    "T03n0157_010:0232c03": "覺知與無量大眾集聚，共處如來身中，復",
    "T03n0157_010:0232c04": "相謂言：「我等為從何處得入？誰將導我令",
    "T03n0157_010:0232c05": "入是中？」彌勒菩薩復告之曰：「諦聽！諦聽！如",
    "T03n0157_010:0232c06": "來今者現大神通變化之力，復為利益我等",
    "T03n0157_010:0232c07": "大眾將欲說法，仁等今當一心專念。」爾時，",
    "T03n0157_010:0232c08": "大眾聞是語已，長跪合掌，受教而聽。爾時，",
    "T03n0157_010:0232c09": "世尊以一切行門而演說法：「何等名為一",
    "T03n0157_010:0232c10": "切行門？出生死淤泥，入八聖道，具足成就",
    "T03n0157_010:0232c11": "得一切智。善男子！有十專心發於菩提，能",
    "T03n0157_010:0232c12": "入是門。何等為十？一者欲令眾生悉得",
    "T03n0157_010:0232c13": "解脫，迴向隨喜故；二者發大悲心攝眾生",
    "T03n0157_010:0232c14": "故；三者欲度未度，精勤修治無上法船故；",
    "T03n0157_010:0232c15": "四者欲解未解者莊嚴，觀脫於虛妄顛倒",
    "T03n0157_010:0232c16": "故；五者欲師子吼無所怖畏莊嚴，觀於諸法",
    "T03n0157_010:0232c17": "性無我故；六者欲隨所到一切世界心無",
    "T03n0157_010:0232c18": "分別，善學諸法，同十喻故；七者欲得光明",
    "T03n0157_010:0232c19": "莊嚴世界，修治戒聚，令清淨故；八者成就",
    "T03n0157_010:0232c20": "莊嚴如來十力，具足一切波羅蜜故；九者",
    "T03n0157_010:0232c21": "成就莊嚴四無所畏，如說而作故；十者莊",
    "T03n0157_010:0232c22": "嚴十八不共之法，隨所聞法悉得無餘，不",
    "T03n0157_010:0232c23": "放逸故。是名十法專心，發於無上菩提，則",
    "T03n0157_010:0232c24": "能入是一切行門，即得不退無上菩提、無相",
    "T03n0157_010:0232c25": "行門、智道行門，一切法無我心、無思惟，不生",
    "T03n0157_010:0232c26": "不滅，是名菩薩不退轉地。以是故，非退非",
    "T03n0157_010:0232c27": "不退，非斷非常，非定非亂。」說是法時，如",
    "T03n0157_010:0232c28": "來腹內八十億恒河沙等菩薩摩訶薩，得不",
    "T03n0157_010:0232c29": "退轉於阿耨多羅三藐三菩提，不可數菩薩",
    "T03n0157_010:0233a01": "摩訶薩得諸三昧甚深法忍，悉從如來身毛",
    "T03n0157_010:0233a02": "孔出，心大驚怪，歎未曾有。即於佛前，頭面",
    "T03n0157_010:0233a03": "著地，為佛作禮，起已忽然各還十方本佛",
    "T03n0157_010:0233a04": "世界，復聞釋迦牟尼如來所演音聲，過十",
    "T03n0157_010:0233a05": "方無量無邊阿僧祇等諸佛世界，無諸障",
    "T03n0157_010:0233a06": "閡。是諸菩薩雖還彼界，續聞如來所演音",
    "T03n0157_010:0233a07": "教，章句義味無所減少，如在佛前，近聽",
    "T03n0157_010:0233a08": "無異。身亦如是，遍諸十方無量世界。亦有",
    "T03n0157_010:0233a09": "無量無邊阿僧祇菩薩、聲聞，亦見毛孔出入",
    "T03n0157_010:0233a10": "無礙。如是第二，乃至一切一一毛孔出入無",
    "T03n0157_010:0233a11": "礙，十方世界亦如是。爾時，大眾從釋迦如",
    "T03n0157_010:0233a12": "來毛孔中出，頭面禮佛，右繞三匝，住於佛",
    "T03n0157_010:0233a13": "前，以種種音聲而讚歎佛。爾時，欲界、色界",
    "T03n0157_010:0233a14": "諸天，雨種種華、塗香、末香、幢幡、瓔珞，微妙",
    "T03n0157_010:0233a15": "技樂供養如來。爾時，會中有一菩薩名無",
    "T03n0157_010:0233a16": "畏等地，長跪叉手，前白佛言：「世尊！如是大",
    "T03n0157_010:0233a17": "經當名何等？云何奉持？」佛告無畏等地菩",
    "T03n0157_010:0233a18": "薩：「是經當名『解了一切陀羅尼門』，亦名『無",
    "T03n0157_010:0233a19": "量佛』，亦名『大眾』，亦名『授菩薩記』，亦名『四無",
    "T03n0157_010:0233a20": "所畏出現於世』，亦名『一切諸三昧門』，亦名『示",
    "T03n0157_010:0233a21": "現諸佛世界』，亦名『猶如大海』，亦名『無量』，亦",
    "T03n0157_010:0233a22": "名『大悲蓮華』。」無畏等地菩薩摩訶薩復白佛",
    "T03n0157_010:0233a23": "言：「世尊！若有善男子、善女人，受持是經，讀",
    "T03n0157_010:0233a24": "誦通利，為他人說，乃至一偈，得幾所福？」佛",
    "T03n0157_010:0233a25": "告無畏等地菩薩：「我已先說所得福德，今當",
    "T03n0157_010:0233a26": "為汝更略說之。善男子、善女人若有受持",
    "T03n0157_010:0233a27": "是經，讀誦通利，為他人說，乃至一偈，於後",
    "T03n0157_010:0233a28": "五十歲中，乃至有能書寫一偈，所得功德勝",
    "T03n0157_010:0233a29": "諸菩薩十大劫中行六波羅蜜。何以故？諸天",
    "T03n0157_010:0233b01": "魔、梵、沙門、婆羅門、夜叉、羅剎、龍、乾闥婆、阿修羅、",
    "T03n0157_010:0233b02": "迦樓羅、緊那羅、摩睺羅伽、拘辦荼、餓鬼、毘舍",
    "T03n0157_010:0233b03": "遮、人及非人，有瞋恚心者，聞是經已，即得",
    "T03n0157_010:0233b04": "清淨、柔軟、歡喜，而離諸病、忿怒、怨賊，種種",
    "T03n0157_010:0233b05": "鬪諍，消滅一切暴風惡雨，病者得愈，飢渴",
    "T03n0157_010:0233b06": "者得飽滿，受諸快樂，和合相順。瞋恚之者，",
    "T03n0157_010:0233b07": "能令忍辱。怖畏者無所畏怖，受諸歡樂。",
    "T03n0157_010:0233b08": "有煩惱者令離煩惱，能令善根一切增長，",
    "T03n0157_010:0233b09": "能拔惡道所有眾生，能示三乘出要之路，能",
    "T03n0157_010:0233b10": "得甚深法忍三昧陀羅尼門，能與眾生作",
    "T03n0157_010:0233b11": "大利益，能坐道場金剛之座，能破四魔，能",
    "T03n0157_010:0233b12": "示一切助菩提法，能轉法輪。無聖財者能",
    "T03n0157_010:0233b13": "令具足，能令無量無邊眾生入無畏城。以",
    "T03n0157_010:0233b14": "是因緣，能持此經，讀誦通利，為他人說",
    "T03n0157_010:0233b15": "乃至一偈，若後末世五十歲中，乃至有能書",
    "T03n0157_010:0233b16": "寫一偈，得如是等無量無邊福德之聚。是故",
    "T03n0157_010:0233b17": "我今說如是經，如是大經當付囑誰？誰能",
    "T03n0157_010:0233b18": "於後五十歲中護持是法？誰能與諸在在",
    "T03n0157_010:0233b19": "處處不退菩薩宣說令聞？誰復能為行非法、",
    "T03n0157_010:0233b20": "欲惡、貪邪見、不信善惡，有果報者，演布是教？」",
    "T03n0157_010:0233b21": "爾時，大眾皆知佛心。於時有一大仙夜叉，",
    "T03n0157_010:0233b22": "名無怨沸宿，坐於眾中。爾時彌勒菩薩摩",
    "T03n0157_010:0233b23": "訶薩即從坐起，將是夜叉至於佛所。是時",
    "T03n0157_010:0233b24": "如來告是夜叉大仙：「汝今當受是經，乃至",
    "T03n0157_010:0233b25": "末後五十歲中，為不退菩薩，乃至不信善惡",
    "T03n0157_010:0233b26": "報者，演布是教。」爾時，夜叉即白佛言：「我於",
    "T03n0157_010:0233b27": "過去八十四大劫中，以本願故，作仙夜叉，",
    "T03n0157_010:0233b28": "修行阿耨多羅三藐三菩提，爾時教化無量",
    "T03n0157_010:0233b29": "無邊阿僧祇人，安止於四無量心，復令無量",
    "T03n0157_010:0233c01": "無邊眾生不退轉於阿耨多羅三藐三菩提。",
    "T03n0157_010:0233c02": "世尊！我今當為未來之世一切眾生作擁",
    "T03n0157_010:0233c03": "護故，於後末世五十歲中，受持是經，乃至",
    "T03n0157_010:0233c04": "從他聞四句偈，要當讀誦悉令通利，流布",
    "T03n0157_010:0233c05": "與人，令不斷絕。」佛說是經已，寂意菩薩、諸",
    "T03n0157_010:0233c06": "天大眾、乾闥婆等、人及非人，皆大歡喜，頭面",
    "T03n0157_010:0233c07": "作禮，退坐而去。",
    "T03n0157_010:0233c08": "悲華經卷第十"
}