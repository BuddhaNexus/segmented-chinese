{
    "T01n0001_007:0042b22": "佛說長阿含經卷第七",
    "T01n0001_007:0042b23": "後秦弘始年佛陀耶舍共竺佛念譯",
    "T01n0001_007:0042b24": "（七）第二分弊宿經第三",
    "T01n0001_007:0042b25": "爾時，童女迦葉與五百比丘遊行拘薩羅",
    "T01n0001_007:0042b26": "國，漸詣斯波醯婆羅門村，時，童女迦葉在",
    "T01n0001_007:0042b27": "斯波醯村北尸舍婆林止。時，有婆羅門名",
    "T01n0001_007:0042b28": "曰弊宿，止斯波醯村。此村豐樂，民人眾多，",
    "T01n0001_007:0042b29": "樹木繁茂，波斯匿王別封此村與婆羅門",
    "T01n0001_007:0042c01": "弊宿，以為梵分。弊宿婆羅門常懷異見，",
    "T01n0001_007:0042c02": "為人說言：「無有他世，亦無更生，無善惡",
    "T01n0001_007:0042c03": "報。」時，斯波醯村人聞童女迦葉與五百比",
    "T01n0001_007:0042c04": "丘，從拘薩羅國漸至此尸舍婆林，自相謂",
    "T01n0001_007:0042c05": "言：「此童女迦葉有大名聞，已得羅漢，耆舊",
    "T01n0001_007:0042c06": "長宿，多聞廣博，聰明叡智，辯才應機，善於談",
    "T01n0001_007:0042c07": "論，今得見者，不亦善哉！」時，彼村人日日次第",
    "T01n0001_007:0042c08": "往詣迦葉。爾時，弊宿在高樓上，見其村人",
    "T01n0001_007:0042c09": "隊隊相隨，不知所趣，即問左右持蓋者言：",
    "T01n0001_007:0042c10": "「彼人何故群隊相隨？」侍者答曰：「我聞童女迦",
    "T01n0001_007:0042c11": "葉將五百比丘遊拘薩羅國，至尸舍婆林，",
    "T01n0001_007:0042c12": "又聞其人有大名稱，已得羅漢，耆舊長宿，多",
    "T01n0001_007:0042c13": "聞廣博，聰明叡智，辯才應機，善於談論；彼諸",
    "T01n0001_007:0042c14": "人等，群隊相隨，欲詣迦葉共相見耳。」時，弊",
    "T01n0001_007:0042c15": "宿婆羅門即勅侍者：「汝速往語諸人：『且住！",
    "T01n0001_007:0042c16": "當共俱行，往與相見。』所以者何？彼人愚惑，欺",
    "T01n0001_007:0042c17": "誑世間，說有他世，言有更生，言有善惡",
    "T01n0001_007:0042c18": "報，而實無他世，亦無更生，無善惡報。」時，使",
    "T01n0001_007:0042c19": "者受教已，即往語彼斯婆醯村人言：「婆羅",
    "T01n0001_007:0042c20": "門語：『汝等且住！當共俱詣，往與相見。』」村人答",
    "T01n0001_007:0042c21": "曰「善哉！善哉！若能來者，當共俱行。」使還尋",
    "T01n0001_007:0042c22": "白：「彼人已住，可行者行。」時，婆羅門即下高",
    "T01n0001_007:0042c23": "樓，勅侍者嚴駕，與彼村人前後圍遶，詣",
    "T01n0001_007:0042c24": "舍婆林，到已下車，步進詣迦葉所，問訊訖，一",
    "T01n0001_007:0042c25": "面坐；其彼村人婆羅門、居士，有禮拜迦葉",
    "T01n0001_007:0042c26": "然後坐者，有問訊已而坐者，有自稱名已",
    "T01n0001_007:0042c27": "而坐者，有叉手已而坐者，有默而坐者。時，",
    "T01n0001_007:0042c28": "弊宿婆羅門語童女迦葉言：「今我欲有所",
    "T01n0001_007:0042c29": "問，寧有閑暇見聽許不？」迦葉報曰：「隨汝所",
    "T01n0001_007:0043a01": "問，聞已當知。」婆羅門言：「今我論者，無有他",
    "T01n0001_007:0043a02": "世，亦無更生，無罪福報，汝論云何？」迦葉答",
    "T01n0001_007:0043a03": "曰：「我今問汝，隨汝意答，今上日月，為此",
    "T01n0001_007:0043a04": "世耶？為他世耶？為人、為天耶？」婆羅門答曰：",
    "T01n0001_007:0043a05": "「日月是他世，非此世也。是天，非人。」迦葉答",
    "T01n0001_007:0043a06": "曰：「以此可知，必有他世，亦有更生，有善",
    "T01n0001_007:0043a07": "惡報。」婆羅門言：「汝雖云有他世，有更生及",
    "T01n0001_007:0043a08": "善惡報，如我意者，皆悉無有。」迦葉問曰：「頗",
    "T01n0001_007:0043a09": "有因緣，可知無有他世，無有更生，無善",
    "T01n0001_007:0043a10": "惡報耶？」婆羅門答曰：「有緣！」迦葉問曰：「以何",
    "T01n0001_007:0043a11": "因緣，言無他世？」婆羅門言：「迦葉！我有親族",
    "T01n0001_007:0043a12": "知識，遇患困病，我往問言：『諸沙門、婆羅門各",
    "T01n0001_007:0043a13": "懷異見，言諸有殺生、盜竊、邪婬、兩舌、惡口、妄",
    "T01n0001_007:0043a14": "言、綺語、貪取、嫉妬、邪見者，身壞命終，皆入地",
    "T01n0001_007:0043a15": "獄。我初不信，所以然者？初未曾見死已來",
    "T01n0001_007:0043a16": "還，說所墮處。若有人來說所墮處，我必信",
    "T01n0001_007:0043a17": "受。汝今是我所親，十惡亦備，若如沙門語",
    "T01n0001_007:0043a18": "者，汝死必入大地獄中，今我相信，從汝取",
    "T01n0001_007:0043a19": "定，若審有地獄者，汝當還來，語我使知，然",
    "T01n0001_007:0043a20": "後當信。』迦葉！彼命終已，至今不來，彼是我",
    "T01n0001_007:0043a21": "親，不應欺我，許而不來，必無後世。」迦葉報",
    "T01n0001_007:0043a22": "曰：「諸有智者，以譬喻得解，今當為汝引",
    "T01n0001_007:0043a23": "喻解之。譬如盜賊，常懷姧詐，犯王禁法，",
    "T01n0001_007:0043a24": "伺察所得，將詣王所，白言：『此人為賊，願王",
    "T01n0001_007:0043a25": "治之。』王即勅左右，收繫其人，遍令街巷，然",
    "T01n0001_007:0043a26": "後載之，出城付刑人者；時，左右人即將",
    "T01n0001_007:0043a27": "彼賊，付刑人者，彼賊以柔輭言，語守衛者：",
    "T01n0001_007:0043a28": "『汝可放我，見諸親里，言語辭別，然後當還。』",
    "T01n0001_007:0043a29": "云何？婆羅門！彼守衛者寧肯放不？」婆羅門答",
    "T01n0001_007:0043b01": "曰：「不可！」迦葉又言：「彼同人類，俱存現世，而",
    "T01n0001_007:0043b02": "猶不放，況汝所親，十惡備足，身死命終，必入",
    "T01n0001_007:0043b03": "地獄，獄鬼無慈，又非其類，死生異世，彼若",
    "T01n0001_007:0043b04": "以輭言求於獄鬼：『汝暫放我，還到世間，見",
    "T01n0001_007:0043b05": "親族言語辭別，然後當還。』寧得放不？」婆羅",
    "T01n0001_007:0043b06": "門答曰：「不可！」迦葉又言：「以此相方，自足可",
    "T01n0001_007:0043b07": "知，何為守迷，自生邪見耶？」婆羅門言：「汝雖",
    "T01n0001_007:0043b08": "引喻，謂有他世，我猶言無。」迦葉復言：「汝頗",
    "T01n0001_007:0043b09": "更有餘緣，可知無他世耶？」婆羅門報言：「我",
    "T01n0001_007:0043b10": "更有餘緣，知無他世。」迦葉問曰：「以何緣知？」",
    "T01n0001_007:0043b11": "答曰：「迦葉！我有親族，遇患篤重，我往語言：",
    "T01n0001_007:0043b12": "『諸沙門、婆羅門各懷異見，說有他世，言不",
    "T01n0001_007:0043b13": "殺、不盜、不婬、不欺，不兩舌、惡口、妄言、綺語、貪取、",
    "T01n0001_007:0043b14": "嫉妬、邪見者，身壞命終，皆生天上；我初不",
    "T01n0001_007:0043b15": "信，所以然者？初未曾見死已來還，說所墮",
    "T01n0001_007:0043b16": "處。若有人來說所墮生，我必信耳；今汝是",
    "T01n0001_007:0043b17": "我所親，十善亦備，若如沙門語者，汝今命",
    "T01n0001_007:0043b18": "終，必生天上，今我相信，從汝取定，若審有",
    "T01n0001_007:0043b19": "天報者，汝當必來語我使知，然後當信。』迦",
    "T01n0001_007:0043b20": "葉！彼命終已，至今不來，彼是我親，不應欺",
    "T01n0001_007:0043b21": "我，許而不來，必無他世。」迦葉又言：「諸有智",
    "T01n0001_007:0043b22": "者，以譬喻得解，我今當復為汝說喻。譬",
    "T01n0001_007:0043b23": "如有人，墮於深廁，身首沒溺，王勅左右：『挽",
    "T01n0001_007:0043b24": "此人出，以竹為篦，三刮其身，澡豆淨灰，次",
    "T01n0001_007:0043b25": "如洗之，後以香湯，沐浴其體，細末眾香，坌",
    "T01n0001_007:0043b26": "其身上，勅除髮師，淨其鬚髮。』又勅左右，重",
    "T01n0001_007:0043b27": "將洗沐，如是至三，洗以香湯，坌以香末，名",
    "T01n0001_007:0043b28": "衣上服，莊嚴其身，百味甘饍，以恣其口，將",
    "T01n0001_007:0043b29": "詣高堂，五欲娛樂，其人復能還入廁不？」答",
    "T01n0001_007:0043c01": "曰：「不能！彼處臭惡，何可還入？」迦葉言：「諸天",
    "T01n0001_007:0043c02": "亦爾。此閻浮利地，臭穢不淨，諸天在上，去",
    "T01n0001_007:0043c03": "此百由旬，遙聞人臭，甚於廁溷。婆羅門！汝",
    "T01n0001_007:0043c04": "親族知識，十善具足，然必生天，五欲自娛，快",
    "T01n0001_007:0043c05": "樂無極，寧當復肯還來，入此閻浮廁不？」答",
    "T01n0001_007:0043c06": "曰：「不也！」迦葉又言：「以此相方，自足可知，何",
    "T01n0001_007:0043c07": "為守迷，自生邪見？」婆羅門言：「汝雖引喻，",
    "T01n0001_007:0043c08": "言有他世，我猶言無。」迦葉復言：「汝頗更",
    "T01n0001_007:0043c09": "有餘緣，可知無他世耶？」婆羅門報言：「我更",
    "T01n0001_007:0043c10": "有餘緣，知無他世。」迦葉問曰：「以何緣知？」",
    "T01n0001_007:0043c11": "答曰：「迦葉！我有親族，遇患篤重，我往語言：",
    "T01n0001_007:0043c12": "『沙門、婆羅門各懷異見，說有後世，言不殺、",
    "T01n0001_007:0043c13": "不盜、不婬、不欺、不飲酒者，身壞命終，皆生忉",
    "T01n0001_007:0043c14": "利天上；我亦不信，所以然者？初未曾見死",
    "T01n0001_007:0043c15": "已來還，說所墮處；若有人來說所墮生，我",
    "T01n0001_007:0043c16": "必信耳。今汝是我所親，五戒具足，身壞命終，",
    "T01n0001_007:0043c17": "必生忉利天上，令我相信，從汝取定，若",
    "T01n0001_007:0043c18": "審有天福者，汝當還來，語我使知，然後當",
    "T01n0001_007:0043c19": "信。』迦葉！彼命終已，至今不來，彼是我親，不",
    "T01n0001_007:0043c20": "應有欺，許而不來，必無他世。」迦葉答言：「此",
    "T01n0001_007:0043c21": "間百歲，正當忉利天上一日一夜耳，如是亦",
    "T01n0001_007:0043c22": "三十日為一月，十二月為一歲，如是彼天壽",
    "T01n0001_007:0043c23": "千歲。云何？婆羅門！汝親族五戒具足，身壞命",
    "T01n0001_007:0043c24": "終，必生忉利天上。彼生天已，作是念言：『我",
    "T01n0001_007:0043c25": "初生此，當二三日中，娛樂遊戱，然後來下報",
    "T01n0001_007:0043c26": "汝言。』者，寧得見不？」答曰：「不也！我死久矣，何",
    "T01n0001_007:0043c27": "由相見？」婆羅門言：「我不信也，誰來告汝有",
    "T01n0001_007:0043c28": "忉利天，壽命如是？」迦葉言：「諸有智者，以譬",
    "T01n0001_007:0043c29": "喻得解，我今更當為汝引喻。譬如有人，",
    "T01n0001_007:0044a01": "從生而盲，不識五色，青、黃、赤、白，麤、細、長、短，亦",
    "T01n0001_007:0044a02": "不見日、月、星象、丘陵、溝壑。有人問言：『青、黃、",
    "T01n0001_007:0044a03": "赤、白五色云何？』盲人答曰：『無有五色。』如是",
    "T01n0001_007:0044a04": "麤、細、長、短、日、月、星象、山陵、溝壑，皆言無有。云",
    "T01n0001_007:0044a05": "何？婆羅門！彼盲人言，是正答不？」答曰：「不也！」「所",
    "T01n0001_007:0044a06": "以者何？世間現有五色，青、黃、赤、白，麤、細、長、短，",
    "T01n0001_007:0044a07": "日、月、星象、山陵、溝壑，而彼言無。婆羅門！汝亦",
    "T01n0001_007:0044a08": "如是。忉利天壽，實有不虛，汝自不見，便言",
    "T01n0001_007:0044a09": "其無。」婆羅門言：「汝雖言有，我猶不信。」迦葉",
    "T01n0001_007:0044a10": "又言：「汝復作何緣，而知其無？」答曰：「迦葉！我",
    "T01n0001_007:0044a11": "所封村人有作賊者，伺察所得，將詣我所，",
    "T01n0001_007:0044a12": "語我言：『此人為賊，唯願治之。』我答言：『收縛",
    "T01n0001_007:0044a13": "此人，著大釜中，韋葢厚泥，使其牢密，勿",
    "T01n0001_007:0044a14": "令有泄，遣人圍遶，以火煮之。』我時欲觀",
    "T01n0001_007:0044a15": "知其精神所出之處，將諸侍從，遶釜而觀，",
    "T01n0001_007:0044a16": "都不見其神去來處，又發釜看，亦不見神",
    "T01n0001_007:0044a17": "有往來之處。以此緣故，知無他世。」迦葉",
    "T01n0001_007:0044a18": "又言：「我今問汝，若能答者隨意報之。婆羅",
    "T01n0001_007:0044a19": "門！汝在高樓，息寢臥時，頗曾夢見山林、江",
    "T01n0001_007:0044a20": "河、園觀、浴池、國邑、街巷不？」答曰：「夢見！」又問：「婆",
    "T01n0001_007:0044a21": "羅門！汝當夢時，居家眷屬侍衛汝不？」答曰：",
    "T01n0001_007:0044a22": "「侍衛！」又問：「婆羅門！汝諸眷屬見汝識神有出",
    "T01n0001_007:0044a23": "入不？」答曰：「不見！」迦葉又言：「汝今生存，識神出",
    "T01n0001_007:0044a24": "入，尚不可見，況於死者乎？汝不可以目",
    "T01n0001_007:0044a25": "前現事觀於眾生。婆羅門！有比丘初夜、後",
    "T01n0001_007:0044a26": "夜捐除睡眠，精勤不懈，專念道品，以三",
    "T01n0001_007:0044a27": "昧力，修淨天眼；以天眼力，觀於眾生。死",
    "T01n0001_007:0044a28": "此生彼，從彼生此，壽命長短，顏色好醜，隨",
    "T01n0001_007:0044a29": "行受報，善惡之趣，皆悉知見。汝不可以穢",
    "T01n0001_007:0044b01": "濁肉眼，不能徹見眾生所趣，便言無也。婆",
    "T01n0001_007:0044b02": "羅門！以此可知，必有他世。」婆羅門言：「汝雖",
    "T01n0001_007:0044b03": "引喻說有他世，如我所見，猶無有也。」迦",
    "T01n0001_007:0044b04": "葉又言：「汝頗更有因緣，知無他世耶？」婆羅",
    "T01n0001_007:0044b05": "門言：「有！」迦葉言：「以何緣知？」婆羅門言：「我所",
    "T01n0001_007:0044b06": "封村人有作賊者，伺察所得，將詣我所，語",
    "T01n0001_007:0044b07": "我言：『此人為賊，唯願治之。』我勅左右收縛",
    "T01n0001_007:0044b08": "此人，生剝其皮，求其識神，而都不見；又勅",
    "T01n0001_007:0044b09": "左右臠割其肉，以求識神，又復不見；又勅",
    "T01n0001_007:0044b10": "左右截其筋、脉、骨間求神，又復不見；又勅",
    "T01n0001_007:0044b11": "左右打骨出髓，髓中求神，又復不見。迦葉！",
    "T01n0001_007:0044b12": "我以此緣，知無他世。」迦葉復言：「諸有智者，",
    "T01n0001_007:0044b13": "以譬喻得解，我今復當為汝引喻。乃往過",
    "T01n0001_007:0044b14": "去久遠世時，有一國壞，荒毀未復，時，有商",
    "T01n0001_007:0044b15": "賈五百乘車經過其土，有一梵志奉事火",
    "T01n0001_007:0044b16": "神，常止一林。時，諸商人皆往投宿，清旦別去，",
    "T01n0001_007:0044b17": "時，事火梵志作是念言：『向諸商人宿此林",
    "T01n0001_007:0044b18": "中，今者已去，儻有遺漏可試往看。』尋詣",
    "T01n0001_007:0044b19": "彼所，都無所見，唯有一小兒始年一歲，獨在",
    "T01n0001_007:0044b20": "彼坐。梵志復念：『我今何忍見此小兒於我",
    "T01n0001_007:0044b21": "前死？今者寧可將此小兒至吾所止，養活",
    "T01n0001_007:0044b22": "之耶！』即抱小兒往所住處而養育之，其兒",
    "T01n0001_007:0044b23": "轉大，至十餘歲。「時，此梵志以少因緣欲遊",
    "T01n0001_007:0044b24": "人間，語小兒曰：『我有少緣，欲暫出行，汝",
    "T01n0001_007:0044b25": "善守護此火，慎勿使滅。若火滅者，當以鑽",
    "T01n0001_007:0044b26": "鑽木，取火燃之。』具誡勅已，出林遊行。梵志",
    "T01n0001_007:0044b27": "去後，小兒貪戲，不數視火，火遂便滅；小兒戲",
    "T01n0001_007:0044b28": "還，見火已滅，懊惱而言：『我所為非，我父去",
    "T01n0001_007:0044b29": "時，具約勅我，守護此火，慎勿令滅，而我貪",
    "T01n0001_007:0044c01": "戲，致使火滅，當如之何？』彼時，小兒吹灰",
    "T01n0001_007:0044c02": "求火，不能得已，便以斧劈薪求火，復不",
    "T01n0001_007:0044c03": "能得，又復斬薪置於臼中，搗以求火，又不",
    "T01n0001_007:0044c04": "能得。「爾時，梵志於人間還，詣彼林所，問",
    "T01n0001_007:0044c05": "小兒曰：『吾先勅汝使守護火，火不滅耶？』",
    "T01n0001_007:0044c06": "小兒對曰：『我向出戲，不時護視，火今已滅。』復",
    "T01n0001_007:0044c07": "問小兒：『汝以何方便更求火耶？』小兒報曰：",
    "T01n0001_007:0044c08": "『火出於木，我以斧破木求火，不得火；復",
    "T01n0001_007:0044c09": "斬之令碎，置於臼中，杵搗求火，復不能得。』",
    "T01n0001_007:0044c10": "時，彼梵志以鑽鑽木出火，積薪而燃，告小",
    "T01n0001_007:0044c11": "兒曰：『夫欲求火，法應如此，不應破析杵",
    "T01n0001_007:0044c12": "碎而求。』「婆羅門！汝亦如是無有方便，皮",
    "T01n0001_007:0044c13": "剝死人而求識神，汝不可以目前現事",
    "T01n0001_007:0044c14": "觀於眾生。婆羅門！有比丘初夜後夜捐",
    "T01n0001_007:0044c15": "除睡眠，精勤不懈，專念道品，以三昧力，修",
    "T01n0001_007:0044c16": "淨天眼，以天眼力，觀於眾生，死此生彼，",
    "T01n0001_007:0044c17": "從彼生此，壽命長短，顏色好醜，隨行受報，",
    "T01n0001_007:0044c18": "善惡之趣，皆悉知見；汝不可以穢濁肉眼，",
    "T01n0001_007:0044c19": "不能徹見眾生所趣，便言無也。婆羅門！以",
    "T01n0001_007:0044c20": "此可知，必有他世。」婆羅門言：「汝雖引喻說",
    "T01n0001_007:0044c21": "有他世，如我所見，猶無有也。」迦葉復言：「汝",
    "T01n0001_007:0044c22": "頗更有因緣，知無他世耶？」婆羅門言：「有！」迦",
    "T01n0001_007:0044c23": "葉言：「以何緣知？」婆羅門言：「我所封村人有",
    "T01n0001_007:0044c24": "作賊者，伺察所得，將詣我所，語我言：『此",
    "T01n0001_007:0044c25": "人為賊，唯願治之。』我勅左右：『將此人以",
    "T01n0001_007:0044c26": "稱稱之。』侍者受命，即以稱稱。又告侍者：",
    "T01n0001_007:0044c27": "『汝將此人安徐殺之，勿損皮肉。』即受我教，",
    "T01n0001_007:0044c28": "殺之無損。我復勅左右：『更重稱之。』乃重於",
    "T01n0001_007:0044c29": "本。迦葉！生稱彼人，識神猶在，顏色悅豫，",
    "T01n0001_007:0045a01": "猶能言語，其身乃輕；死已重稱，識神已滅，無",
    "T01n0001_007:0045a02": "有顏色，不能語言，其身更重，我以此緣，",
    "T01n0001_007:0045a03": "知無他世。」迦葉語婆羅門：「吾今問汝，隨意",
    "T01n0001_007:0045a04": "答我。如人稱鐵，先冷稱已，然後熱稱，何有",
    "T01n0001_007:0045a05": "光色柔輭而輕？何無光色堅[革*卬]而重？」婆羅",
    "T01n0001_007:0045a06": "門言：「熱鐵有色，柔輭而輕，冷鐵無色，剛強而",
    "T01n0001_007:0045a07": "重。」迦葉語言：「人亦如是，生有顏色，柔輭而",
    "T01n0001_007:0045a08": "輕；死無顏色，剛強而重。以此可知，必有他",
    "T01n0001_007:0045a09": "世。」婆羅門言：「汝雖引喻說有他世，如我所",
    "T01n0001_007:0045a10": "見，必無有也。」迦葉言：「汝復有何緣，知無他",
    "T01n0001_007:0045a11": "世？」婆羅門答言：「我有親族，遇患篤重。時，我",
    "T01n0001_007:0045a12": "到彼語言：『扶此病人，令右脇臥。』視瞻、屈伸、",
    "T01n0001_007:0045a13": "言語如常；又使左臥，反覆宛轉，屈伸、視瞻、",
    "T01n0001_007:0045a14": "言語如常，尋即命終。吾復使人扶轉，左臥右",
    "T01n0001_007:0045a15": "臥，反覆諦觀，不復屈伸、視瞻、言語，吾以是知，",
    "T01n0001_007:0045a16": "必無他世。」迦葉復言：「諸有智者，以譬喻得",
    "T01n0001_007:0045a17": "解，今當為汝引喻。昔有一國不聞貝聲，",
    "T01n0001_007:0045a18": "時，有一人善能吹貝，往到彼國，入一村中，",
    "T01n0001_007:0045a19": "執貝三吹，然後置地。時，村人男女聞聲驚",
    "T01n0001_007:0045a20": "動，皆就往問：『此是何聲，哀和清徹乃如是耶？』",
    "T01n0001_007:0045a21": "彼人指貝曰：『此物聲也。』時，彼村人以手觸",
    "T01n0001_007:0045a22": "貝曰：『汝可作聲！汝可作聲！』貝都不鳴，其",
    "T01n0001_007:0045a23": "主即取貝三吹置地。時，村人言：『向者，美聲",
    "T01n0001_007:0045a24": "非是貝力，有手有口，有氣吹之，然後乃鳴。』",
    "T01n0001_007:0045a25": "人亦如是，有壽有識，有息出入，則能屈伸、",
    "T01n0001_007:0045a26": "視瞻、語言；無壽無識，無出入息，則無屈",
    "T01n0001_007:0045a27": "伸、視瞻、語言。」又語婆羅門：「汝今宜捨此惡",
    "T01n0001_007:0045a28": "邪見，勿為長夜自增苦惱。」婆羅門言：「我不",
    "T01n0001_007:0045a29": "能捨，所以然者？我自生來長夜諷誦，翫習",
    "T01n0001_007:0045b01": "堅固，何可捨耶？」迦葉復言：「諸有智者，以譬",
    "T01n0001_007:0045b02": "喻得解，我今當更為汝引喻。乃往久遠有",
    "T01n0001_007:0045b03": "一國土，其土邊壃，人民荒壞。彼國有二人，一",
    "T01n0001_007:0045b04": "智一愚，自相謂言：『我是汝親，共汝出城，採",
    "T01n0001_007:0045b05": "侶求財。』即尋相隨，詣一空聚，見地有麻即",
    "T01n0001_007:0045b06": "語愚者：『共取持歸。』時，彼二人各取一擔，復",
    "T01n0001_007:0045b07": "過前村，見有麻縷，其一智者言：『麻縷成功，",
    "T01n0001_007:0045b08": "輕細可取。』其一人言：『我已取麻，繫縛牢固，",
    "T01n0001_007:0045b09": "不能捨也。』其一智者即取麻縷，重擔而",
    "T01n0001_007:0045b10": "去；復共前進，見有麻布，其一智者言：『麻布",
    "T01n0001_007:0045b11": "成功，輕細可取。』彼一人言：『我以取麻，繫縛",
    "T01n0001_007:0045b12": "牢固，不能復捨。』其一智者即捨麻縷取布",
    "T01n0001_007:0045b13": "自重；復共前行，見有劫貝，其一智者言：『劫",
    "T01n0001_007:0045b14": "貝價貴，輕細可取。』彼一人言：『我已取麻，繫縛",
    "T01n0001_007:0045b15": "牢固，齎來道遠，不能捨也。』時，一智者即捨",
    "T01n0001_007:0045b16": "麻布而取劫貝。「如是前行，見劫貝縷，次見",
    "T01n0001_007:0045b17": "白疊，次見白銅，次見白銀，次見黃金，其",
    "T01n0001_007:0045b18": "一智者言：『若無金者，當取白銀，若無白銀，",
    "T01n0001_007:0045b19": "當取白銅，乃至麻縷，若無麻縷，當取麻耳。",
    "T01n0001_007:0045b20": "今者此村大有黃金，眾寶之上，汝宜捨麻，",
    "T01n0001_007:0045b21": "我當捨銀，共取黃金，自重而歸。』彼一人言：",
    "T01n0001_007:0045b22": "『我取此麻，繫縛牢固，齎來道遠，不能捨也。",
    "T01n0001_007:0045b23": "汝欲取者，自隨汝意。』其一智者捨銀取金，",
    "T01n0001_007:0045b24": "重擔而歸其家，親族遙見彼人大得金寶，",
    "T01n0001_007:0045b25": "歡喜奉迎。時，得金者見親族迎，復大歡喜。",
    "T01n0001_007:0045b26": "其無智人負麻而歸居家，親族見之，不悅",
    "T01n0001_007:0045b27": "亦不起迎，其負麻者倍增憂愧。婆羅門！汝",
    "T01n0001_007:0045b28": "今宜捨惡習邪見，勿為長夜自增苦惱，如",
    "T01n0001_007:0045b29": "負麻人執意堅固，不取金寶，負麻而歸，空",
    "T01n0001_007:0045c01": "自疲勞，親族不悅，長夜貧窮，自增憂苦也。」",
    "T01n0001_007:0045c02": "婆羅門言：「我終不能捨此見也，所以者何？",
    "T01n0001_007:0045c03": "我以此見多所教授，多所饒益，四方諸王",
    "T01n0001_007:0045c04": "皆聞我名，亦盡知我是斷滅學者。」迦葉復",
    "T01n0001_007:0045c05": "言：「諸有智者，以譬喻得解，我今當更為汝",
    "T01n0001_007:0045c06": "引喻。乃往久遠有一國土，其土邊壃，人民荒",
    "T01n0001_007:0045c07": "壞。時，有商人，有千乘車，經過其土，水穀、",
    "T01n0001_007:0045c08": "薪草不自供足，時商主念言：『我等伴多，水穀、",
    "T01n0001_007:0045c09": "薪草不自供足，今者寧可分為二分，其一",
    "T01n0001_007:0045c10": "分者於前發引。』其前發導師見有一人，身",
    "T01n0001_007:0045c11": "體麤大，目赤面黑，泥塗其身，遙見遠來，即問：",
    "T01n0001_007:0045c12": "『汝從何來？』報言：『我從前村來。』又問彼言：『汝",
    "T01n0001_007:0045c13": "所來處，多有水穀、薪草不耶？』其人報言：『我",
    "T01n0001_007:0045c14": "所來處，豐有水穀，薪草無乏，我於中路逢",
    "T01n0001_007:0045c15": "天暴雨，其處多水，亦豐薪草。』又語商主：『汝",
    "T01n0001_007:0045c16": "曹車上若有穀草，盡可捐棄，彼自豐有，不",
    "T01n0001_007:0045c17": "須重車。』「時，彼商主語眾商言：『吾向前行，見",
    "T01n0001_007:0045c18": "有一人，目赤面黑，泥塗其身，我遙問言：「汝",
    "T01n0001_007:0045c19": "從何來？」即答我言：「我從前村來。」我尋復問：",
    "T01n0001_007:0045c20": "「汝所來處，豐有水穀、薪草不也？」答我言：",
    "T01n0001_007:0045c21": "「彼大豐耳。」又語我言：「向於中路，逢天暴",
    "T01n0001_007:0045c22": "雨，此處多水，又豐薪草。」復語我言：「君等車",
    "T01n0001_007:0045c23": "上若有穀草，盡可捐棄，彼自豐有，不須重",
    "T01n0001_007:0045c24": "車。」汝等宜各棄諸穀草，輕車速進。』即如其",
    "T01n0001_007:0045c25": "言，各共捐棄穀草，輕車速進。「如是一日不",
    "T01n0001_007:0045c26": "見水草，二日、三日，乃至七日，又復不見。時，商",
    "T01n0001_007:0045c27": "人窮於曠澤，為鬼所食。其後一部，次復進",
    "T01n0001_007:0045c28": "路，商主時前復見一人，目赤面黑，泥塗其",
    "T01n0001_007:0045c29": "身，遙見問言：『汝從何來？』彼人答言：『從前",
    "T01n0001_007:0046a01": "村來。』又問：『汝所來處，豐有水穀、薪草不耶？』",
    "T01n0001_007:0046a02": "彼人答曰：『大豐有耳。』又語商主：『吾於中路，",
    "T01n0001_007:0046a03": "逢天暴雨，其處多水，亦豐薪草。』又語商主：",
    "T01n0001_007:0046a04": "『君等車上若有穀草，便可捐棄，彼自豐有，",
    "T01n0001_007:0046a05": "不須重車。』「時，商主還語諸商人言：『吾向前",
    "T01n0001_007:0046a06": "行，見有一人，道如此事：君等車上若有",
    "T01n0001_007:0046a07": "穀草，可盡捐棄，彼自豐有，不須重車。』時，商",
    "T01n0001_007:0046a08": "主言：『汝等穀草慎勿捐棄，須得新者然後",
    "T01n0001_007:0046a09": "當棄，所以者何？新陳相接，然後當得度此",
    "T01n0001_007:0046a10": "曠野。』時，彼商人重車而行，如是一日不見",
    "T01n0001_007:0046a11": "水草，二日、三日至于七日，又亦不見。但見",
    "T01n0001_007:0046a12": "前人為鬼所食，骸骨狼藉。「婆羅門！彼赤眼黑",
    "T01n0001_007:0046a13": "面者，是羅剎鬼也。諸有隨汝教者，長夜受",
    "T01n0001_007:0046a14": "苦，亦當如彼。前部商人無智慧故，隨導師",
    "T01n0001_007:0046a15": "語，自沒其身。婆羅門！諸有沙門、婆羅門，精",
    "T01n0001_007:0046a16": "進智慧，有所言說，承用其教者，則長夜獲",
    "T01n0001_007:0046a17": "安，如彼後部商人有智慧故，得免危難。",
    "T01n0001_007:0046a18": "婆羅門！汝今寧可捨此惡見，勿為長夜自",
    "T01n0001_007:0046a19": "增苦惱。」婆羅門言：「我終不能捨所見也，設",
    "T01n0001_007:0046a20": "有人來強諫我者，生我忿耳，終不捨見。」",
    "T01n0001_007:0046a21": "迦葉又言：「諸有智者，以譬喻得解，我今當",
    "T01n0001_007:0046a22": "復為汝引喻。乃昔久遠有一國土，其土邊壃，",
    "T01n0001_007:0046a23": "人民荒壞。時，有一人好喜養猪，詣他空村，",
    "T01n0001_007:0046a24": "見有乾糞，尋自念言：『此處饒糞，我猪豚飢，",
    "T01n0001_007:0046a25": "今當取草裹此乾糞，頭戴而歸。』即尋取草，",
    "T01n0001_007:0046a26": "裹糞而戴，於其中路，逢天大雨，糞汁流下，",
    "T01n0001_007:0046a27": "至于足跟，眾人見已，皆言：『狂人！糞除臭處，",
    "T01n0001_007:0046a28": "正使天晴，尚不應戴，況於雨中戴之而",
    "T01n0001_007:0046a29": "行！』其人方怒，逆罵詈言：『汝等自癡，不知我",
    "T01n0001_007:0046b01": "家猪豚飢餓；汝若知者，不言我癡。』婆羅門！",
    "T01n0001_007:0046b02": "汝今寧可捨此惡見，勿守迷惑，長夜受苦。",
    "T01n0001_007:0046b03": "如彼癡子戴糞而行，眾人訶諫，逆更瞋罵，謂",
    "T01n0001_007:0046b04": "他不知。」婆羅門語迦葉言：「汝等若謂行",
    "T01n0001_007:0046b05": "善生天，死勝生者，汝等則當以刀自刎，飲",
    "T01n0001_007:0046b06": "毒而死，或五縛其身，自投高岸，而今貪生",
    "T01n0001_007:0046b07": "不能自殺者，則知死不勝生。」迦葉復言：",
    "T01n0001_007:0046b08": "「諸有智者，以譬喻得解，我今當更為汝",
    "T01n0001_007:0046b09": "引喻。昔者，此斯波醯村有一梵志，耆舊長宿，",
    "T01n0001_007:0046b10": "年百二十。彼有二妻，一先有子，一始有娠。",
    "T01n0001_007:0046b11": "時，彼梵志未久命終，其大母子語小母言：",
    "T01n0001_007:0046b12": "『所有財寶，盡應與我，汝無分也。』時小母言：",
    "T01n0001_007:0046b13": "『汝為小待，須我分娠，若生男者，應有財分；",
    "T01n0001_007:0046b14": "若生女者，汝自嫁娶，當得財物。』彼子慇懃",
    "T01n0001_007:0046b15": "再三索財，小母答如初；其子又逼不已，時，",
    "T01n0001_007:0046b16": "彼小母即以利刀自決其腹，知為男女。」語",
    "T01n0001_007:0046b17": "婆羅門言：「母今自殺，復害胎子，汝婆羅門，",
    "T01n0001_007:0046b18": "亦復如是；既自殺身，復欲殺人。若沙門、婆",
    "T01n0001_007:0046b19": "羅門，精勤修善，戒德具足，久存世者，多所",
    "T01n0001_007:0046b20": "饒益，天人獲安。吾今末後為汝引喻，當使",
    "T01n0001_007:0046b21": "汝知惡見之殃。昔者，此斯波醯村有二伎",
    "T01n0001_007:0046b22": "人，善於弄丸，二人角伎，一人得勝。時，不",
    "T01n0001_007:0046b23": "如者語勝者言：『今日且停，明當更共試。』",
    "T01n0001_007:0046b24": "其不如者即歸家中，取其戱丸，塗以毒藥，",
    "T01n0001_007:0046b25": "暴之使乾，明持此丸詣勝者所，語言：『更",
    "T01n0001_007:0046b26": "可角伎。』即前共戱，先以毒丸授彼勝者：",
    "T01n0001_007:0046b27": "『勝者即吞。』其不如者復授毒丸，得已隨吞，",
    "T01n0001_007:0046b28": "其毒轉行，舉身戰動。時，不如者以偈罵曰：",
    "T01n0001_007:0046b29": "「『吾以藥塗丸，　　而汝吞不覺；",
    "T01n0001_007:0046c01": "　　小伎汝為吞，　　久後自當知。』」",
    "T01n0001_007:0046c02": "迦葉語婆羅門言：「汝今當速捨此惡見，勿",
    "T01n0001_007:0046c03": "為專迷，自增苦毒，如彼伎人，吞毒不覺。」",
    "T01n0001_007:0046c04": "時，婆羅門白迦葉言：「尊者初設月喻，我時",
    "T01n0001_007:0046c05": "已解，所以往返，不時受者，欲見迦葉辯才",
    "T01n0001_007:0046c06": "智慧，生牢固信耳。我今信受，歸依迦葉。」迦",
    "T01n0001_007:0046c07": "葉報言：「汝勿歸我，如我所歸無上尊者，汝",
    "T01n0001_007:0046c08": "當歸依。」婆羅門言：「不審所歸無上尊者，今",
    "T01n0001_007:0046c09": "為所在？」迦葉報言：「今我師世尊，滅度未久。」",
    "T01n0001_007:0046c10": "婆羅門言：「世尊若在，不避遠近，其當親見，",
    "T01n0001_007:0046c11": "歸依禮拜。今聞迦葉言：『如來滅度！』今即歸",
    "T01n0001_007:0046c12": "依滅度如來及法、眾僧。迦葉！聽我於正法中",
    "T01n0001_007:0046c13": "為優婆塞！自今已後，盡壽不殺、不盜、不婬、不",
    "T01n0001_007:0046c14": "欺、不飲酒，我今當為一切大施。」迦葉語言：「若",
    "T01n0001_007:0046c15": "汝宰殺眾生，撾打僮僕，而為會者，此非淨",
    "T01n0001_007:0046c16": "福。又如磽确薄地，多生荊棘，於中種植，必",
    "T01n0001_007:0046c17": "無所獲。汝若宰殺眾生，撾打僮僕，而為大",
    "T01n0001_007:0046c18": "會，施邪見眾，此非淨福。若汝大施，不害",
    "T01n0001_007:0046c19": "眾生，不以杖楚加於僮僕，歡喜設會，施清",
    "T01n0001_007:0046c20": "淨眾，則獲大福。猶如良田，隨時種植，必獲",
    "T01n0001_007:0046c21": "果實」。「迦葉！自今已後，常淨施眾僧，不令斷",
    "T01n0001_007:0046c22": "絕。」時，有一年少梵志，名曰摩頭在弊宿",
    "T01n0001_007:0046c23": "後立，弊宿顧語曰：「吾欲設一切大施，汝",
    "T01n0001_007:0046c24": "當為我經營處分。」時，年少梵志聞弊宿",
    "T01n0001_007:0046c25": "語已，即為經營，為大施已，而作是言：「願使",
    "T01n0001_007:0046c26": "弊宿今世、後世不獲福報。」時，弊宿聞彼梵志",
    "T01n0001_007:0046c27": "經營施已，有如是言：「願使弊宿今世、後世",
    "T01n0001_007:0046c28": "不獲果報。」即命梵志而告之曰：「汝當有",
    "T01n0001_007:0046c29": "是言耶？」答曰：「如是！實有是言。所以然者？",
    "T01n0001_007:0047a01": "今所設食，麤澁弊惡，以此施僧，若以示王，",
    "T01n0001_007:0047a02": "王尚不能以手暫向，况當食之？現在所設，",
    "T01n0001_007:0047a03": "不可喜樂，何由後世得淨果報？王施僧衣",
    "T01n0001_007:0047a04": "純以麻布，若以示王，王尚不能以足暫向，",
    "T01n0001_007:0047a05": "况能自著？現在所施，不可喜樂，何由後世",
    "T01n0001_007:0047a06": "得淨果報？」時，婆羅門又告梵志：「自今已後，",
    "T01n0001_007:0047a07": "汝以我所食、我所著衣以施眾僧。」時，梵志即",
    "T01n0001_007:0047a08": "承教旨，以王所食、王所著衣供養眾僧。時，",
    "T01n0001_007:0047a09": "婆羅門設此淨施，身壞命終，生一下劣天中，",
    "T01n0001_007:0047a10": "梵志經營會者，身壞命終，生忉利天。爾時，",
    "T01n0001_007:0047a11": "弊宿婆羅門、年少梵志及斯婆醯婆羅門、居",
    "T01n0001_007:0047a12": "士等，聞童女迦葉所說，歡喜奉行。",
    "T01n0001_007:0047a13": "佛說長阿含經卷第七"
}