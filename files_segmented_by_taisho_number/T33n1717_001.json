{
    "T33n1717_001:0815b02": "法華玄義釋籤卷第一",
    "T33n1717_001:0815b04": "天台沙門湛然述",
    "T33n1717_001:0815b05": "昔於台嶺，隨諸問者籤下所錄，不暇尋",
    "T33n1717_001:0815b06": "究文勢生起，亦未委細分節句逗，晚還毘",
    "T33n1717_001:0815b07": "壇，輒添膚飾裨以管見，然所記者莫非述",
    "T33n1717_001:0815b08": "聞兼尋經論，但識用暗短而繁略頗馴，呈",
    "T33n1717_001:0815b09": "露後賢敢悕添削。",
    "T33n1717_001:0815b10": "「私記」者，章安尊者於江陵自記大師所說，",
    "T33n1717_001:0815b11": "不與他共，故名為私。「緣起」者，述所記之興",
    "T33n1717_001:0815b12": "致，序教法之所由，此中先序師德及傳述之",
    "T33n1717_001:0815b13": "意，名為總序。次正序玄文，不過五義及本",
    "T33n1717_001:0815b14": "迹奧旨。初序分二：初序師德，次「幸哉」下明",
    "T33n1717_001:0815b15": "傳述之意。初文又二：初列十德，次「唯我」下結",
    "T33n1717_001:0815b16": "歸我師。初十德中初云「大法」者，通指佛教",
    "T33n1717_001:0815b17": "以為大法。「東漸」者，自漢明夜夢迦竺初臨，",
    "T33n1717_001:0815b18": "洎乎隋文御㝢台衡誕應，諸有習禪、義解、翻",
    "T33n1717_001:0815b19": "譯之徒，漸被此方弘宣教法，僧史所錄未",
    "T33n1717_001:0815b20": "有不曾聽講自解佛乘。「佛乘」者即是今典，永",
    "T33n1717_001:0815b21": "異餘教，不同三五七九等乘，仍開會之使",
    "T33n1717_001:0815b22": "歸乎一極，故云佛乘。言「僧史」者，如宋文宣",
    "T33n1717_001:0815b23": "王記室王簡栖所集百卷，如俗史書，左史記",
    "T33n1717_001:0815b24": "事、右史記言。《禮》云：「動則左史書之，言則右史",
    "T33n1717_001:0815b25": "書之。」凡所集者不出言之與事，今亦例之，",
    "T33n1717_001:0815b26": "故云僧史。又嘉祥皎法師所集《高僧傳》十三",
    "T33n1717_001:0815b27": "卷，開為十科，終無不聽自解如天台大師，",
    "T33n1717_001:0815b28": "此不聽自解即是今文十德中之一也。及從",
    "T33n1717_001:0815b29": "「縱令」已下九德並在大師《別傳》，章安撮之用",
    "T33n1717_001:0815c01": "序師德。初德之中「詎」者正云無也。下之九德，",
    "T33n1717_001:0815c02": "德德之中皆云「縱」者，謂與而言之。縱有第",
    "T33n1717_001:0815c03": "一終無第二乃至第十，故下結云「唯我智者",
    "T33n1717_001:0815c04": "具諸功德」。「發悟」者，謂於大蘇法華道場三昧",
    "T33n1717_001:0815c05": "開發悟解一乘，代受法師，講金字《大品》。「陀",
    "T33n1717_001:0815c06": "羅尼」者，此云總持。從三昧起以證白師，師",
    "T33n1717_001:0815c07": "云此是法華前方便陀羅尼。「縱具定慧」者，發",
    "T33n1717_001:0815c08": "悟屬慧，入定是定。「盛席」者，盛弘定慧二法。「謝",
    "T33n1717_001:0815c09": "遣」等者，自省不能益他為謝，推眾不受曰",
    "T33n1717_001:0815c10": "遣。隱居華頂佛壟唐溪。「避世」等者，捨名利",
    "T33n1717_001:0815c11": "為「避世」，進己道為「守玄」，陳少主再敕頻迎，",
    "T33n1717_001:0815c12": "隋文帝有敕請住，故云「被徵為二國師」。「太極",
    "T33n1717_001:0815c13": "殿」者，陳朝正殿名為太極。「三禮」者，陳少主敕",
    "T33n1717_001:0815c14": "云，國家一年舊有仁王兩集，仰屈於太極殿",
    "T33n1717_001:0815c15": "開講，法式處分一聽指揮。初開法筵，主上",
    "T33n1717_001:0815c16": "親於眾中三禮。天子為萬乘之主，故云「萬",
    "T33n1717_001:0815c17": "乘屈膝」。言「萬乘」者，《論語》包氏引王制云：「古",
    "T33n1717_001:0815c18": "者井田，方里為井，十井為乘，百里之國適千",
    "T33n1717_001:0815c19": "乘也。諸侯之國千乘，天子之國萬乘，故云萬",
    "T33n1717_001:0815c20": "乘之主。「道俗」等者，百高座為道，百官為俗。",
    "T33n1717_001:0815c21": "「玄悟法華圓意」者，五義釋經，統收五味，故名",
    "T33n1717_001:0815c22": "為玄。非兼非帶開廢諸典，名為圓意。「樂說",
    "T33n1717_001:0815c23": "辯」如《止觀》第一記。「晝夜」等者，舉譬也。如懸",
    "T33n1717_001:0815c24": "河流瀉晝夜不竭。此之十德通舉悟解弘經",
    "T33n1717_001:0815c25": "之相，故初德云「自解佛乘」，最後德云「晝夜",
    "T33n1717_001:0815c26": "流瀉」。諸有託胎靈瑞誕育徵祥，髫齓精誠從",
    "T33n1717_001:0815c27": "師訪道，臣主珍敬緇素歸心，臨終示相滅後",
    "T33n1717_001:0815c28": "應驗，具如《別傳》。次傳述中分三：初述歎所",
    "T33n1717_001:0815c29": "受功微，次「並復」下正明傳述以益當，三「或以」",
    "T33n1717_001:0816a01": "下述己添助以勸信。初自斤己名謙恭所",
    "T33n1717_001:0816a02": "學。「幸」者，自省之詞。「建業」亦云建康，即晉宋等",
    "T33n1717_001:0816a03": "稱為業都，今江寧是也。舊稱揚州，隋滅陳",
    "T33n1717_001:0816a04": "後移揚州名額過京江北，江陵即荊州也。",
    "T33n1717_001:0816a05": "故下句云「荊揚往復途將萬里」，「將」猶當也，謂",
    "T33n1717_001:0816a06": "依俙髣髴將一萬里。漢南曰荊，自漢南至",
    "T33n1717_001:0816a07": "衡山之南。江南曰揚，自京江至南海已來。",
    "T33n1717_001:0816a08": "「台嶺」「鶴林」，具如《止觀》第一記。「非但未聞不聞」",
    "T33n1717_001:0816a09": "等者，歎恨不聞者絕分，如《止觀》、《禪門》、《淨名",
    "T33n1717_001:0816a10": "疏》等，各有餘分說未終者，名為不聞。「亦乃」",
    "T33n1717_001:0816a11": "已去，謙己聞者未能盡意。「卷舒鑽仰」者，章",
    "T33n1717_001:0816a12": "安總歎再治再讀理堅意高，如孔子諸弟",
    "T33n1717_001:0816a13": "子歎孔子智深，如窺其宮牆，鑽之彌覺其",
    "T33n1717_001:0816a14": "堅，仰之彌覺其高，如飲大河水飽腹而",
    "T33n1717_001:0816a15": "歸不測深淺。「猶恨緣淺」下明私記緣起。今",
    "T33n1717_001:0816a16": "雖欲記，但恨一聞而已，屬大師滅度不獲",
    "T33n1717_001:0816a17": "重聞，諮決無從如犢思乳。「並復惟念」者，自",
    "T33n1717_001:0816a18": "惟及念彼，故云「並」也。自惟不足、念彼未聞，",
    "T33n1717_001:0816a19": "若不記其所聞，念彼當來有不聞佛乘之",
    "T33n1717_001:0816a20": "苦，故云「可悲」。「若樹若石」等者，如《涅槃》雪山",
    "T33n1717_001:0816a21": "童子，聞半偈已傳於石壁。又如今經〈隨喜",
    "T33n1717_001:0816a22": "品〉初，隨其所聞，聚落田里為父母宗親隨",
    "T33n1717_001:0816a23": "力演說。「聿」循也。「聖典」者，依今經及《大經》等皆",
    "T33n1717_001:0816a24": "令傳授。「甘露門」者，實相常住如天甘露，是不",
    "T33n1717_001:0816a25": "死之藥。今釋妙法能通實相，故名為門。初",
    "T33n1717_001:0816a26": "總序竟。",
    "T33n1717_001:0816a27": "次正序玄文，總有三序：初一是大師別行經",
    "T33n1717_001:0816a28": "序，次「私序王」去是記者所序，三「此妙法」去玄",
    "T33n1717_001:0816a29": "文本序。初中云「王」字，去聲，謂起也、初也。序",
    "T33n1717_001:0816b01": "起眾文之始，故云「序王」。就初序為二：初總",
    "T33n1717_001:0816b02": "攬五義以釋名，次「記者」下就總名以別解。",
    "T33n1717_001:0816b03": "初文又三：初釋妙法，次釋蓮華，三釋經。初",
    "T33n1717_001:0816b04": "文又二：先妙、次法。下文廣釋先法次妙者，從",
    "T33n1717_001:0816b05": "義便故，今既略解且從名便。初釋妙者，但",
    "T33n1717_001:0816b06": "舉一不思議，則已簡於可思議也。彼止觀",
    "T33n1717_001:0816b07": "為成觀故，乃以相待為可思議麁，唯一絕",
    "T33n1717_001:0816b08": "待為不思議妙。今則不爾，圓中約時待絕",
    "T33n1717_001:0816b09": "俱妙，餘味約部或妙或麁。若前三教時之與",
    "T33n1717_001:0816b10": "部一向為麁，至法華被開方稱為妙。止觀",
    "T33n1717_001:0816b11": "相待義似於別，故判為麁。今此妙名兼於",
    "T33n1717_001:0816b12": "本迹，彼文妙觀獨在於圓，雖異而同，細尋可",
    "T33n1717_001:0816b13": "了。下文廣釋不俟多云。次釋法者，略舉界",
    "T33n1717_001:0816b14": "如具攝三千，廣如後釋。妙歎於法，法秖是",
    "T33n1717_001:0816b15": "妙，權實之言兼於施等，三義不同，譬中復論",
    "T33n1717_001:0816b16": "故未別出。次釋蓮華又為六：初總立；次用",
    "T33n1717_001:0816b17": "譬意；三從「一為」下別釋；四「是以」下結法譬",
    "T33n1717_001:0816b18": "先後，以明法譬意；五「蕩化城」下探取經旨，",
    "T33n1717_001:0816b19": "以顯法譬；六「一期」下總結用譬本意，以示",
    "T33n1717_001:0816b20": "結歸。初文者，妙法不出權實，故蓮以譬實、",
    "T33n1717_001:0816b21": "華以譬權。次意者，「良」者發起之端，何以立",
    "T33n1717_001:0816b22": "華譬法？為難解法故。「假」謂假藉，彰猶顯",
    "T33n1717_001:0816b23": "也。若非蓮華無以顯於妙法故也。譬之所",
    "T33n1717_001:0816b24": "顯曰「況」，具顯本迹十妙十麁，總含因果體",
    "T33n1717_001:0816b25": "宗用三，故云「乃多」。今此序文未暇廣述，略",
    "T33n1717_001:0816b26": "況本迹以攝多途，擬亦譬也。所對前後，秖",
    "T33n1717_001:0816b27": "是本迹二門各十四品，前三後三故云「合六」。",
    "T33n1717_001:0816b28": "次廣釋中二：先迹、次本。一據經文次第故",
    "T33n1717_001:0816b29": "爾；二據化儀，必先垂後拂；三據機緣，則先",
    "T33n1717_001:0816c01": "淺後深。若以華譬於迹、蓮譬於本，未可辨",
    "T33n1717_001:0816c02": "其前後。何者？從本垂迹則本前而迹後，由",
    "T33n1717_001:0816c03": "迹顯本則迹前而本後，約機雖爾，約佛終",
    "T33n1717_001:0816c04": "以本居於初，則蓮前而華後非譬次第。然",
    "T33n1717_001:0816c05": "望劫初種子皆從化生，等是化生蓮之與",
    "T33n1717_001:0816c06": "華皆可為始，故並順二義，迹中權實取譬",
    "T33n1717_001:0816c07": "蓮華。迹亦非實無以施權、非權無以顯實，",
    "T33n1717_001:0816c08": "然終以理實為本而一體權實前後同時，蓮",
    "T33n1717_001:0816c09": "華前後比說可知。今從事說現蓮為譬，以",
    "T33n1717_001:0816c10": "順譬故先施後開。又先開後廢亦且順喻，據",
    "T33n1717_001:0816c11": "其法體開廢俱時，此據最後開廢而說。若",
    "T33n1717_001:0816c12": "中間迭廢，則唯廢無開非今喻意，具如下",
    "T33n1717_001:0816c13": "說。今初云「為蓮故華」者，約時且寄華嚴頓",
    "T33n1717_001:0816c14": "後而說，頓中之別理實教權且置未論。鹿苑",
    "T33n1717_001:0816c15": "施小、方等般若已為開廢而作方便，如此",
    "T33n1717_001:0816c16": "說者且在於小。若約教者，通前四時三教",
    "T33n1717_001:0816c17": "皆權二乘，唯在法華，菩薩處處得入，而今文",
    "T33n1717_001:0816c18": "引且從引小，小難引故，故寄說之。「知第一",
    "T33n1717_001:0816c19": "寂滅」約佛自行，自行即是理實，「以方便力故」",
    "T33n1717_001:0816c20": "正明施權。應云為五比丘說，文中略者為",
    "T33n1717_001:0816c21": "欲即說施權意故，即以下句種種之言兼",
    "T33n1717_001:0816c22": "之。從「雖示」下明施權意也。雖復施權，本",
    "T33n1717_001:0816c23": "為於實。「種種道」者，即兩教因人別教教道，五",
    "T33n1717_001:0816c24": "時八教故云種種。次明開者，指實為權、權",
    "T33n1717_001:0816c25": "掩於實，名方便門閉；今指權為實、於權見",
    "T33n1717_001:0816c26": "實，名方便門開。「示」謂指示，示其見實之處，",
    "T33n1717_001:0816c27": "故云也。第三「廢」者，「捨是廢之別名」，開已俱實、",
    "T33n1717_001:0816c28": "無權可論，義當於廢，權轉為實所廢體亡。",
    "T33n1717_001:0816c29": "若留逗後緣，復屬於施，非此中意。若爾，開",
    "T33n1717_001:0817a01": "廢何別？答：約法乃開時即廢，約喻必義須先",
    "T33n1717_001:0817a02": "開。若爾，法喻差違，何成喻法？答：據理似與",
    "T33n1717_001:0817a03": "喻有違，據事似先開後廢，如先示方便即",
    "T33n1717_001:0817a04": "是真實，既識實已永不用權。若約理者開",
    "T33n1717_001:0817a05": "廢俱時，開時已廢故也。次「又蓮」下，本中譬者，",
    "T33n1717_001:0817a06": "初句總標，次「從本」下正明垂迹。「迹依於本」者，",
    "T33n1717_001:0817a07": "示迹不孤立，即垂迹之意本擬顯本，是故",
    "T33n1717_001:0817a08": "今云迹依於本，迹非究竟。「文云」下引證者，",
    "T33n1717_001:0817a09": "初先明本。言「若斯」者，指壽量塵點。「但教」下",
    "T33n1717_001:0817a10": "正明垂迹。「作如是說」者，總舉所說。「我少」等者，",
    "T33n1717_001:0817a11": "別示說相。十九喻城，三十成道，不說爾前，",
    "T33n1717_001:0817a12": "故云「我少」。次開迹中引文，初述迷迹故云",
    "T33n1717_001:0817a13": "「皆謂」。「我成佛」下正明開迹。不可具彰，略云",
    "T33n1717_001:0817a14": "「無量」等。三廢迹者，如後如前。引文中，初「諸",
    "T33n1717_001:0817a15": "佛」下引同。「為度」下正明廢迹。廢已無迹故",
    "T33n1717_001:0817a16": "云「皆實」。實秖是本、權秖是迹，若辨同異，廣",
    "T33n1717_001:0817a17": "如第七卷明。四結中云「是以先標」等者，總",
    "T33n1717_001:0817a18": "結六譬。非蓮華無以譬於權實本迹妙法，",
    "T33n1717_001:0817a19": "非此妙法無以取喻於蓮華，如《金剛經》則",
    "T33n1717_001:0817a20": "喻先法後，今且順此故云「是以」等也。五以",
    "T33n1717_001:0817a21": "經旨釋者，一部之旨不出本迹。「蕩化城」者，",
    "T33n1717_001:0817a22": "譬前法譬，初蕩化城至記莂釋迹門也。從",
    "T33n1717_001:0817a23": "「又發眾聖」至「隣大覺」釋本門也。且就迹門",
    "T33n1717_001:0817a24": "三周攝盡。三周次第，法說居初，今從屬對",
    "T33n1717_001:0817a25": "二喻先說。言「化城」等者，化城是導師權說，",
    "T33n1717_001:0817a26": "故經云「今此大城可於中止」，是故屬教。草",
    "T33n1717_001:0817a27": "菴是行者所執，故經云「猶處門外止宿草菴」，",
    "T33n1717_001:0817a28": "是故屬情。蕩執教本為除其滯情，遣滯",
    "T33n1717_001:0817a29": "情本令不執權教。化城述昔、草菴譬現，時",
    "T33n1717_001:0817b01": "機不同，故互舉耳。「開方便」者，開於五乘。初",
    "T33n1717_001:0817b02": "文是開方便三乘。從「會眾善」去是會人天",
    "T33n1717_001:0817b03": "小善。蕩是廢之別名，開廢會三同異之相具",
    "T33n1717_001:0817b04": "如下文。本迹用中各有十義。又開方便近理",
    "T33n1717_001:0817b05": "故云「妙理」，對人天小行故云「大乘」，小行非",
    "T33n1717_001:0817b06": "不歸理，方便亦入一乘，綺文互對其意恒",
    "T33n1717_001:0817b07": "通。理者單從體說，乘者從事以明，事以體",
    "T33n1717_001:0817b08": "為所依，體必藉事方顯。人天本在於事，從",
    "T33n1717_001:0817b09": "事開事為便；三乘已證權理，從理開理易",
    "T33n1717_001:0817b10": "明。是以經開人天，但云佛道；若開三乘乃",
    "T33n1717_001:0817b11": "云實相。若爾，何故經文二乘却云菩薩道等",
    "T33n1717_001:0817b12": "耶？答：道名則通，義理則局，局故二乘開已授",
    "T33n1717_001:0817b13": "八相記，人天但約過去通論。又若按位開",
    "T33n1717_001:0817b14": "者，二乘得在似位，人天但在觀行，故授記",
    "T33n1717_001:0817b15": "二乘更經若干劫數供養，人天無此是故",
    "T33n1717_001:0817b16": "不同，同乘佛乘是故不異。「上中下根」等者，",
    "T33n1717_001:0817b17": "前蕩化城是為下根作宿世譬，前廢草菴",
    "T33n1717_001:0817b18": "是為中根作譬喻說，前開方便是為上根",
    "T33n1717_001:0817b19": "但作法說，三周說竟各授記莂，具如疏文。",
    "T33n1717_001:0817b20": "三根互轉得利鈍名，具如疏第四卷十門解",
    "T33n1717_001:0817b21": "釋。次「又發」下，本門又二：初正明開迹，次「故",
    "T33n1717_001:0817b22": "增道」下授記。初文者，本門開其所覆，故名為",
    "T33n1717_001:0817b23": "「發」，佛及弟子名為「眾聖」。頭角聲聞本是菩薩，",
    "T33n1717_001:0817b24": "如富樓那等，菩薩本是古佛，如文殊等，並屈",
    "T33n1717_001:0817b25": "曲施設，故云「權巧」。寂場已來為迹所覆，今始",
    "T33n1717_001:0817b26": "拂之故曰「顯本」。昔未曾說，故曰「幽微」。次授",
    "T33n1717_001:0817b27": "記者，分別功德位至一生近於妙覺，故名為",
    "T33n1717_001:0817b28": "「隣」。大秖是妙。六總結中，始自寂場終乎鶴",
    "T33n1717_001:0817b29": "樹，故曰「一期」。誘物入實，故云「化導」。顯本為",
    "T33n1717_001:0817c01": "事圓，開權為理圓。又化事已周名為事圓，",
    "T33n1717_001:0817c02": "本迹理顯故云理圓。不以餘華為喻者，以",
    "T33n1717_001:0817c03": "蓮華六譬元譬本迹，故一代教法咸歸實",
    "T33n1717_001:0817c04": "本，非蓮華無以喻之，故云「意在於斯」。「斯」，此",
    "T33n1717_001:0817c05": "也，此謂本迹。三釋「經」字者，五味教法並稱",
    "T33n1717_001:0817c06": "為經，故云「都名」。具在第八，故云「如後」。次就",
    "T33n1717_001:0817c07": "總別解者，從「記者」去章安釋大師序意。然",
    "T33n1717_001:0817c08": "大師所序，似但釋名而已，意含別故。章安",
    "T33n1717_001:0817c09": "所釋，具體宗用，以釋名是總、體等是別，別",
    "T33n1717_001:0817c10": "別於總、總總於別，故於總中所釋兼具五",
    "T33n1717_001:0817c11": "章。當知體等三章秖是三德，乃至秖是一切",
    "T33n1717_001:0817c12": "三法，故下文云「釋名總論三法」「體等開對三",
    "T33n1717_001:0817c13": "法」，故總名中通冠一部，一部終始不出二",
    "T33n1717_001:0817c14": "門，是故二門以文心立號，如《止觀》發心初",
    "T33n1717_001:0817c15": "云「積聚精要名之為心」。今之法聚，以本迹",
    "T33n1717_001:0817c16": "為要。又本中體等與迹不殊，故但於名以",
    "T33n1717_001:0817c17": "分本迹，餘體宗用直釋而已。故章安述大師",
    "T33n1717_001:0817c18": "意、得經文心，故《玄義》五章莫過本迹，如釋",
    "T33n1717_001:0817c19": "妙字，本迹各十。本迹二體，其理不殊。昔日因",
    "T33n1717_001:0817c20": "果名為本宗，中間今日所論因果名為迹宗，",
    "T33n1717_001:0817c21": "本迹二用不論麁妙及以廣狹，但據近遠",
    "T33n1717_001:0817c22": "以判。本迹教相但是分別權實久近相耳。",
    "T33n1717_001:0817c23": "故知經心不過本迹，仰觀本迹之旨，三世設",
    "T33n1717_001:0817c24": "化文義冷然。「冷」謂冷冷，覽而可別。「妙法」已",
    "T33n1717_001:0817c25": "去，牒前序文以示五義。故知敘名通冠始",
    "T33n1717_001:0817c26": "末，如前一序，但敘於名。體等三義，合在名",
    "T33n1717_001:0817c27": "中，體既屬理，理豈無宗？一乘屬宗，宗豈無體？",
    "T33n1717_001:0817c28": "蕩化是用且據實邊，據理立化亦在用攝。",
    "T33n1717_001:0817c29": "尋文可見。",
    "T33n1717_001:0818a01": "從「私序王」去章安私序。又為二：先序，次釋",
    "T33n1717_001:0818a02": "序。初又為二：先譚始末，次釋經題。大師序",
    "T33n1717_001:0818a03": "中總以經題含於始末。大師從義，題中義",
    "T33n1717_001:0818a04": "必含於體等；章安從說，說必體等與釋名",
    "T33n1717_001:0818a05": "異，文義因依故復重釋。初文者，法譬二周略",
    "T33n1717_001:0818a06": "而不敘，且寄宿世以為興致，法譬二周得",
    "T33n1717_001:0818a07": "益之徒，莫非往日結緣之輩，以退大流轉",
    "T33n1717_001:0818a08": "故惑寂理而耽無明酒，以失大悲心故迷",
    "T33n1717_001:0818a09": "妙因謂生死曠遠，世尊憐愍接其小機，小",
    "T33n1717_001:0818a10": "尚昧初故猶倒惑，觀宿種故體業付財，妙",
    "T33n1717_001:0818a11": "行復初故現瑞駭動，故此序中「愍斯」之言其",
    "T33n1717_001:0818a12": "意該括。初言「夫」者，發語之端。「理絕」等者，既開",
    "T33n1717_001:0818a13": "顯已絕偏圓名，為形華嚴方等般若偏圓對",
    "T33n1717_001:0818a14": "明，往結法華絕待之緣，今寄圓珠而譚絕",
    "T33n1717_001:0818a15": "理。「極非」等者。然一極至理，非凡小之近、非",
    "T33n1717_001:0818a16": "佛果之遠，託五百由旬，引化城之近，說寶",
    "T33n1717_001:0818a17": "渚之遠。「極會」等者，凡譚圓說遠為接近廢",
    "T33n1717_001:0818a18": "偏，若冥真契極事理寂然，化周為事寂，顯",
    "T33n1717_001:0818a19": "實為理寂。又寄圓珠以顯理，冥其理故為",
    "T33n1717_001:0818a20": "理寂。託寶所為譚事，會其事故為事寂。",
    "T33n1717_001:0818a21": "此之二解義意大同。寶渚本為廢於化城，化",
    "T33n1717_001:0818a22": "城若廢名化儀畢。衣珠本譬昔聞實相，實",
    "T33n1717_001:0818a23": "相若顯名契寂理，此明中間已入實者。「而",
    "T33n1717_001:0818a24": "不寂者」去明退大後流轉五趣，耽障中道",
    "T33n1717_001:0818a25": "微細無明，故失於大志。復耽現行麁欲無",
    "T33n1717_001:0818a26": "明忘本所受。「迷涅槃道」去明流轉後忻樂",
    "T33n1717_001:0818a27": "小乘，如人迷故謂東為西，則東西俱失。三",
    "T33n1717_001:0818a28": "德涅槃即理而具，謂理為遠、背大取小則",
    "T33n1717_001:0818a29": "大小俱迷，謂大為遠為迷大，謂小為極為",
    "T33n1717_001:0818b01": "迷小。「聖主」去明今日開顯，先以四味調熟",
    "T33n1717_001:0818b02": "來至法華。迹序四華六動先表四位六番，",
    "T33n1717_001:0818b03": "至流通中變土地裂表顯實相，實相通被",
    "T33n1717_001:0818b04": "故云「一切」。覩瑞聽法故云「見聞」。從「發祕密」",
    "T33n1717_001:0818b05": "去次釋經題，初「妙法」兩字通詮本迹，「蓮華」兩",
    "T33n1717_001:0818b06": "字通譬本迹。今以久本喻蓮，會圓譬華。",
    "T33n1717_001:0818b07": "「發祕密等」者，「發」者開也。昔祕而不說，故部皆",
    "T33n1717_001:0818b08": "屬麁，昔權實相帶、權實隔異，是故不明權實",
    "T33n1717_001:0818b09": "正軌，本果久成但為迹覆，今但指本名之為",
    "T33n1717_001:0818b10": "顯。法是現在，受者計異故須會之。位猶在",
    "T33n1717_001:0818b11": "因，故名為道。聲為佛事且據佛世，義通滅",
    "T33n1717_001:0818b12": "後故名為經。色唯滅後故且置之。前大師",
    "T33n1717_001:0818b13": "序云「有翻無翻」指第八卷，初則唯在於色，",
    "T33n1717_001:0818b14": "次則遍於六塵，故大師序意一往似局而實",
    "T33n1717_001:0818b15": "通；章安序意一往似通而猶局。「圓詮之初」等",
    "T33n1717_001:0818b16": "者，且從迹說，具存應云本迹詮初。前大師",
    "T33n1717_001:0818b17": "序不釋序品第一者，雖在題名之下，自屬",
    "T33n1717_001:0818b18": "品之次第，非題中之義，故缺不論。故玄文",
    "T33n1717_001:0818b19": "末亦不釋之，至疏文初方乃略解；章安承",
    "T33n1717_001:0818b20": "便，故略論之。「序類相從」等者，一往亦且釋",
    "T33n1717_001:0818b21": "品所以，若有品之由具在文句，此不合論。",
    "T33n1717_001:0818b22": "「眾次」等者，二十八品生起不雜、生起非一，故",
    "T33n1717_001:0818b23": "云「眾次」。於中最初故云「之首」。「第一」可知。「譚",
    "T33n1717_001:0818b24": "記」者恐誤，應云「譚託」，謂託寶所譚理極也。",
    "T33n1717_001:0818b25": "圓是妙之別名，極是妙法之果。今寄果法以",
    "T33n1717_001:0818b26": "歎妙，如經「唯佛能知」，故云「敘名」。作此「敘」字",
    "T33n1717_001:0818b27": "者，敘謂敘述，申作者之意。作此「序」者，序謂",
    "T33n1717_001:0818b28": "庠序，如六瑞等為正說庠序，此非今意，故",
    "T33n1717_001:0818b29": "不書之。「會冥」者，謂得經體也。通則遍為諸",
    "T33n1717_001:0818c01": "法諸經諸行等體，別則唯在因果所取見於",
    "T33n1717_001:0818c02": "實相方名得體。今置通從別，故云「會冥」。以",
    "T33n1717_001:0818c03": "會冥故名宗家體。聞法繫珠是為圓因，得",
    "T33n1717_001:0818c04": "記示珠名為圓果，故以珠敘宗。又若論珠",
    "T33n1717_001:0818c05": "體非繫非示，還約於珠以論繫示，故成",
    "T33n1717_001:0818c06": "體家之宗，化周理顯法華之力，故云「俱寂是",
    "T33n1717_001:0818c07": "敘用」也。良以權實雙運，故調機入寂乃成",
    "T33n1717_001:0818c08": "於宗家之用。四華六動居一經之首，故云敘",
    "T33n1717_001:0818c09": "教。通序別序咸皆敘教，通由通漫，故略通",
    "T33n1717_001:0818c10": "從別，別序具五餘四尚寬，現瑞表報其相最",
    "T33n1717_001:0818c11": "切。就六瑞中餘四尚寬，未若四位天華、六",
    "T33n1717_001:0818c12": "番破惑動地，教意在此，故略引之。前開方便",
    "T33n1717_001:0818c13": "門引意故爾，本迹但是遠近之異，大師所釋",
    "T33n1717_001:0818c14": "其義已顯，故云「可知」。次從「此妙法」去一序是",
    "T33n1717_001:0818c15": "譚玄本，序得下文意，此序不難。於中亦二：",
    "T33n1717_001:0818c16": "初序、次釋。初文者為三：初敘有經之由，次",
    "T33n1717_001:0818c17": "正明今經，三「所言」下釋題。初由本證，故能",
    "T33n1717_001:0818c18": "說之。迹中雖說，推功有在，故云「本地」。「文云」",
    "T33n1717_001:0818c19": "下引迹證本，約自證邊無法可說。「三世」下",
    "T33n1717_001:0818c20": "通舉證同。次「文云」下正明說經。復先引文，",
    "T33n1717_001:0818c21": "以內證故而為他說。「大事」下明說本意，意",
    "T33n1717_001:0818c22": "在佛乘，故舉始終意在佛慧，中間調斥非",
    "T33n1717_001:0818c23": "佛本懷，故云「助顯」。次「今」下正說。次釋名中：",
    "T33n1717_001:0818c24": "初釋妙字，次「又妙」下釋法及蓮華并經，皆",
    "T33n1717_001:0818c25": "以「妙」字冠之，以無非妙故爾。釋中亦約",
    "T33n1717_001:0818c26": "一題之內而四義存焉。「六喻敘用」者，如下文",
    "T33n1717_001:0818c27": "云「迹中斷權疑生實信為用，本中斷近",
    "T33n1717_001:0818c28": "疑生遠信為用」，故下文明本迹各十義不",
    "T33n1717_001:0818c29": "同。甘露是理，教是理門，故云「甘露門」也。",
    "T33n1717_001:0819a01": "次正釋五重玄義者，先列、次釋。釋中先判、次",
    "T33n1717_001:0819a02": "正釋。初判中二：初列、次判。判中又二：初通約",
    "T33n1717_001:0819a03": "諸經，次正約今經。初文三：初釋名，次「如此」",
    "T33n1717_001:0819a04": "下出體，三「例眾經」下引例。初二可知。三舉",
    "T33n1717_001:0819a05": "例中云「例眾經之初」等者，舉經初通序五",
    "T33n1717_001:0819a06": "義以為例釋。問：阿難既同，云何人異？答：具",
    "T33n1717_001:0819a07": "如疏文四種阿難，餘意可見。次約今經通",
    "T33n1717_001:0819a08": "別中為五：初釋名，次辨異，三出體，四引",
    "T33n1717_001:0819a09": "例，五簡示。初云「通者共義」者，七義共釋五",
    "T33n1717_001:0819a10": "章，各者五義不相雜亂。次辨異者，雖有通",
    "T33n1717_001:0819a11": "別同釋一經，故云「專在一部」，餘文可知。次",
    "T33n1717_001:0819a12": "正釋中先通、次別。初通中四：初標，次一下列，",
    "T33n1717_001:0819a13": "三對五心，四廣釋七番。初二可知。三對五",
    "T33n1717_001:0819a14": "心中二：初正對，次結成。初中開合等三起",
    "T33n1717_001:0819a15": "慧心者，此三性是分別簡擇故也。「觀心」者，隨",
    "T33n1717_001:0819a16": "聞一句攝事成理，不待觀境方名脩觀。",
    "T33n1717_001:0819a17": "無事間雜，故云「精進」。法不孤立，以七章依",
    "T33n1717_001:0819a18": "於五心，五心若立，如草木有根莖幹則立，故",
    "T33n1717_001:0819a19": "心立名根。既五心名根，根必至力。言「排障」",
    "T33n1717_001:0819a20": "者，如〈信解品〉云「無有欺怠瞋恨怨言」。欺為",
    "T33n1717_001:0819a21": "信障，怠為進障，瞋為念障，恨為定障，怨為",
    "T33n1717_001:0819a22": "慧障。若根增長能破五障，故名為力。既成",
    "T33n1717_001:0819a23": "根力必具覺道以開三脫，故云「乃至」。以小",
    "T33n1717_001:0819a24": "準大，亦應可知。四廣解中二：初結前生後，",
    "T33n1717_001:0819a25": "次正解。初文者結前可知，「廣解」下生後，亦",
    "T33n1717_001:0819a26": "名用章意也。以此七番共解五章既起",
    "T33n1717_001:0819a27": "五心，至別解五章一一無不成於五心。既",
    "T33n1717_001:0819a28": "以七番略解五章，當知廣解五章皆悉具",
    "T33n1717_001:0819a29": "七，是故得至圓門三脫，入於初住開佛知",
    "T33n1717_001:0819b01": "見。初所以竟。",
    "T33n1717_001:0819b02": "次正釋中文自為七。初標名者，即初標五",
    "T33n1717_001:0819b03": "章也。於五章中，此初標名，於中文自為四：",
    "T33n1717_001:0819b04": "初標列，次解釋。釋初立中云「原聖」等者，所",
    "T33n1717_001:0819b05": "言立者即妙法之名也。「原」者本也。「建」者立也。",
    "T33n1717_001:0819b06": "大聖立名，蓋為開深理以進始行，一實相",
    "T33n1717_001:0819b07": "處名為深理，七方便人皆名始行，視聽兼",
    "T33n1717_001:0819b08": "現未，佛在唯聲益，益通二世，故云「視聽俱",
    "T33n1717_001:0819b09": "得見聞」。使尋聲色之近名，而至無相之極",
    "T33n1717_001:0819b10": "理，故以此妙法之名，名實相法。施設妙機",
    "T33n1717_001:0819b11": "應入實者，若從通說則一代教門莫不為",
    "T33n1717_001:0819b12": "開實相深理，今唯從別，即此經意也。次分",
    "T33n1717_001:0819b13": "別中二：初以今經對明前教，次約五味重",
    "T33n1717_001:0819b14": "顯今經。初文又五，「但法有麁妙」，通標也。次",
    "T33n1717_001:0819b15": "「若隔歷」下簡，始自華嚴終至般若，雖名不",
    "T33n1717_001:0819b16": "同但為次第三諦所攝，今經會實方曰圓",
    "T33n1717_001:0819b17": "融。三「此妙諦」下歎釋今經一實之理。四「文云」",
    "T33n1717_001:0819b18": "下引證。五「尚非」下引經舉況，尚非別教行位",
    "T33n1717_001:0819b19": "不退所知，況復人天之類？「群」者眾也。「萌」謂",
    "T33n1717_001:0819b20": "種子未剖之相。人天全為無明所覆，故曰",
    "T33n1717_001:0819b21": "群萌。次別約五味又二：初通舉不即說實",
    "T33n1717_001:0819b22": "之意，次「所以」下具歷五味明說不說之意。",
    "T33n1717_001:0819b23": "初文又二：初略明不說，次引文釋不說所",
    "T33n1717_001:0819b24": "以。初文者直牒前文，如云「唯我知是相，十方",
    "T33n1717_001:0819b25": "佛亦然」，而不怱怱即說者，何故？引文釋廣",
    "T33n1717_001:0819b26": "如〈方便品〉。次「所以」下正約五味，又二：初四",
    "T33n1717_001:0819b27": "味、次醍醐。初又二：初列四味，次明四味意。",
    "T33n1717_001:0819b28": "初文中四味並有融不融名，不無小異，乳",
    "T33n1717_001:0819b29": "中以別為不融，酪教一味全是不融，生蘇中",
    "T33n1717_001:0819c01": "融即有二義。若以圓斥三及以圓斥藏，即",
    "T33n1717_001:0819c02": "以圓融為融。或以三教斥藏即以融通",
    "T33n1717_001:0819c03": "為融，雖兼斥大正在斥小，故云令小根恥",
    "T33n1717_001:0819c04": "小慕大。熟蘇中云令小根寄融向不融者，",
    "T33n1717_001:0819c05": "通教小乘寄於融通之融而得小果，即指",
    "T33n1717_001:0819c06": "小果名為不融。令大根從不融向於融",
    "T33n1717_001:0819c07": "者，即指通別以為不融，即是令通別菩薩",
    "T33n1717_001:0819c08": "向圓融之融。問：若說佛乘恐其墮苦者，說",
    "T33n1717_001:0819c09": "華嚴教可非佛乘耶？答：若約教論，方等般",
    "T33n1717_001:0819c10": "若亦有佛乘，何獨華嚴？今墮苦之言，但據不",
    "T33n1717_001:0819c11": "堪唯一佛乘，故聞別等三教猶免生謗，",
    "T33n1717_001:0819c12": "仍用祕密之力且隱小以說之。雖曰大機",
    "T33n1717_001:0819c13": "尚隔於別，小根被隱一向不聞，由隱小故",
    "T33n1717_001:0819c14": "不名俱立，是故但立頓大之名，不立一乘",
    "T33n1717_001:0819c15": "獨妙之稱，非佛本懷，良由於此。華嚴頓大",
    "T33n1717_001:0819c16": "尚非本懷，況復鹿苑唯立不融？故三藏教首",
    "T33n1717_001:0819c17": "及以部內麁尚未周，故妙號都絕，方等般若",
    "T33n1717_001:0819c18": "比說可知。次從雖種種至非佛本懷者，次",
    "T33n1717_001:0819c19": "明用四味意，探取法華說彼四味本懷未",
    "T33n1717_001:0819c20": "暢，故歸會法華。所以施設之言通於麁妙，",
    "T33n1717_001:0819c21": "爾前猶用權施設故。言「隨他」等三者，此隨",
    "T33n1717_001:0819c22": "他等三有通有別，若歷七重及以四教一",
    "T33n1717_001:0819c23": "一說之，此依諸教通總而說，今別約法華",
    "T33n1717_001:0819c24": "別相而說。自法華已前皆曰隨他，故前教",
    "T33n1717_001:0819c25": "中雖並有融，以兼帶故並屬隨他，未堪",
    "T33n1717_001:0819c26": "開顯名不務速，務事速也。唯至今經開諸",
    "T33n1717_001:0819c27": "不融唯獨一融，使前諸部同一妙法，出世意",
    "T33n1717_001:0819c28": "足，是故下文云乃暢也。「故言」等者，結歸初",
    "T33n1717_001:0819c29": "文不說之意，「務」亦急也。次今經下明醍醐味，",
    "T33n1717_001:0820a01": "又三：初正明今經，次「令一」下明說佛本意，",
    "T33n1717_001:0820a02": "三「故建」下結立名也。初文捨者，捨秖是廢，故",
    "T33n1717_001:0820a03": "知開廢名異體同。次文者，事不獲已使一",
    "T33n1717_001:0820a04": "音異解，既調熟竟道味無殊，餘生滅度想，",
    "T33n1717_001:0820a05": "若五千起去，並付待後會及彼土方聞。「乃",
    "T33n1717_001:0820a06": "暢」等者，經云「一大事因緣故，出現於世」，大事",
    "T33n1717_001:0820a07": "既遂，出世意周。三結者，既此經名妙驗前四",
    "T33n1717_001:0820a08": "猶麁，三結中總結四味，不立妙名為何所",
    "T33n1717_001:0820a09": "以，以兼等故判部屬麁，如細人麁人二俱",
    "T33n1717_001:0820a10": "犯過，從過邊說俱名麁人。此經異彼，故云",
    "T33n1717_001:0820a11": "「無復」，方得獨立妙名故也。譬中言「例」者，為",
    "T33n1717_001:0820a12": "法立譬故譬例於法，故例前三章咸以華",
    "T33n1717_001:0820a13": "為譬。初例前立名，次「云何」下例前分別，三",
    "T33n1717_001:0820a14": "「如是」下例前結也。初文者，初文立中但約",
    "T33n1717_001:0820a15": "妙名兼歷五時，開深進始方至於極，今譬",
    "T33n1717_001:0820a16": "亦略例，但云麁妙總攝前多。次譬例分別",
    "T33n1717_001:0820a17": "中前具約五味，今但從人，簡諸外道及前",
    "T33n1717_001:0820a18": "三教，以諸部中妙不異故。「狂華無果」可知。",
    "T33n1717_001:0820a19": "又應更加有果無華，可譬外道計果自然，",
    "T33n1717_001:0820a20": "如吳錄《地理誌》云：「廣州有木名度，不華而",
    "T33n1717_001:0820a21": "實，實從皮而出。如石榴大，色赤，可煮食。若",
    "T33n1717_001:0820a22": "數日不食，皆化為蟲。如蟻有翅能飛著人",
    "T33n1717_001:0820a23": "屋。」外道雖計自然之果，此果無實。「一華多",
    "T33n1717_001:0820a24": "果」如胡麻等，「多華一果」如桃李等，「一華一果」",
    "T33n1717_001:0820a25": "如柿等，「前果後華」如瓜稻等。故南嶽《四安樂",
    "T33n1717_001:0820a26": "行》云：「餘華或有狂等，蓮華不然。」又云：「餘華",
    "T33n1717_001:0820a27": "成實顯露易見，如方便諸乘；蓮華隱密，如",
    "T33n1717_001:0820a28": "一佛乘。」次「蓮華」下譬醍醐者，為二：初通舉",
    "T33n1717_001:0820a29": "多奇，次別對三義。初文者可以譬本迹十",
    "T33n1717_001:0820b01": "妙及體宗用三章。奇秖是妙，十妙三章無不",
    "T33n1717_001:0820b02": "皆妙，非多奇華果，何以擬之？今總以為蓮",
    "T33n1717_001:0820b03": "等三攝彼本迹，故標「多奇」。次列三義，初義",
    "T33n1717_001:0820b04": "云「華實具足」等者，為蓮故華、華掩於實，為",
    "T33n1717_001:0820b05": "實施權、實在權內，體復不異故云「即實而權」。",
    "T33n1717_001:0820b06": "機熟須開、開彼能覆，情悕近果，名之為覆。",
    "T33n1717_001:0820b07": "拓彼近謂名之為開，開何所開？即彼能覆。",
    "T33n1717_001:0820b08": "又「華落蓮成」等者，華落譬非權，蓮落譬非實，",
    "T33n1717_001:0820b09": "開已即廢時無異途，開教行人理，同一理",
    "T33n1717_001:0820b10": "故，故實立已同冥三德，故知三德不當權",
    "T33n1717_001:0820b11": "實。標體中，先列、次釋。釋中先敘大師釋，次",
    "T33n1717_001:0820b12": "章安私釋。初文自四：初從「體」字去初釋字",
    "T33n1717_001:0820b13": "也。次從「故壽量品」下第二引同，從「今言實",
    "T33n1717_001:0820b14": "相」下第三簡非，從「斯乃」下第四結正。初釋",
    "T33n1717_001:0820b15": "字中又三：初釋字訓，次「各親」下引例為類，",
    "T33n1717_001:0820b16": "三「出世」下正出經體以同字義。初文可見。",
    "T33n1717_001:0820b17": "次文者，雖用儒宗不同彼意，彼明道喪故",
    "T33n1717_001:0820b18": "使獨親各子之局，所以禮興。今借彼禮法",
    "T33n1717_001:0820b19": "以譬體同，一切諸經咸歸實體，如各親其",
    "T33n1717_001:0820b20": "親；此之實體生一切法，如各子其子也。《禮",
    "T33n1717_001:0820b21": "記》第七云：「孔子曰：大道之行也天下為公，選",
    "T33n1717_001:0820b22": "賢與能、講信脩睦，故人不獨親其親，不",
    "T33n1717_001:0820b23": "獨子其子。」注云：「孝慈之道廣也。」今大道既隱，",
    "T33n1717_001:0820b24": "天下為家，各親其親、各子其子，禮義以為",
    "T33n1717_001:0820b25": "紀以正君臣、以篤父子，故義同也。次引同",
    "T33n1717_001:0820b26": "中二：先引壽量同，次引二論同。初文又二：",
    "T33n1717_001:0820b27": "初引壽量，次出方便文以辨同。初文中云",
    "T33n1717_001:0820b28": "「不如三界」者，不同三界人所見也。故三界",
    "T33n1717_001:0820b29": "人但見異相，二乘見如如即空也。佛菩薩可",
    "T33n1717_001:0820c01": "知。所以但引壽量不引他部者，他部已",
    "T33n1717_001:0820c02": "與迹實相同。故下文云「今經迹門與諸經",
    "T33n1717_001:0820c03": "有同有異，異謂兼帶，同邊不殊」，故不須",
    "T33n1717_001:0820c04": "引。然下文云「本門與諸經一向異」，恐人疑",
    "T33n1717_001:0820c05": "云：若意異者體等應殊。故今引之令知不",
    "T33n1717_001:0820c06": "異。所言異者，所謂遠壽諸經永無，故一向",
    "T33n1717_001:0820c07": "異。若爾，本門亦有實相同邊，何故不名有",
    "T33n1717_001:0820c08": "同有異？答：迹門正意在顯實相，故以所顯",
    "T33n1717_001:0820c09": "之理與諸部文以辨同異，本門正意顯壽",
    "T33n1717_001:0820c10": "長遠，長遠永異故用比之。實相雖在，迹門",
    "T33n1717_001:0820c11": "辨竟。今須辨同，故今但取實相同邊，長壽",
    "T33n1717_001:0820c12": "秖是證體之用，未是親證實相體也。次「今",
    "T33n1717_001:0820c13": "取」下辨同，取壽量所見與方便實相體同。",
    "T33n1717_001:0820c14": "所見者，經云「如斯之事如來明見」，正明佛",
    "T33n1717_001:0820c15": "有能見之德，故須云見。取所見邊以證體",
    "T33n1717_001:0820c16": "同，經中廣明如來如實知見等相云云。次引二",
    "T33n1717_001:0820c17": "論者，《地論》、《中論》也。問：既不引諸部佛經，何",
    "T33n1717_001:0820c18": "須復引菩薩二論？答：諸經同異下文自判，諸",
    "T33n1717_001:0820c19": "論同異未有誠文，《地論》別申《華嚴》，《中論》通",
    "T33n1717_001:0820c20": "申諸教，但引此二，足顯其諸，況二論此文",
    "T33n1717_001:0820c21": "言約意廣！況辭異意同最堪況例！初《地論》文",
    "T33n1717_001:0820c22": "者，初列四句，次釋。釋中應以畢竟空、不思",
    "T33n1717_001:0820c23": "議假相對，以成圓融三諦。問：雖云辭異意",
    "T33n1717_001:0820c24": "同，空假如何得為經體？答：既是不思議空",
    "T33n1717_001:0820c25": "假，還指空假即中，中為經體，中即空假亦指",
    "T33n1717_001:0820c26": "於中，三諦無非遍一切處。若得此意，《中論》",
    "T33n1717_001:0820c27": "四句義可準知。若四句對教自是別途，非此",
    "T33n1717_001:0820c28": "中意。「今言」下簡非者，舉離四謗，謗即是非，",
    "T33n1717_001:0820c29": "謂實相中無四謗也。四即是謗，故云四謗。",
    "T33n1717_001:0821a01": "兩教二乘不能即權而實，名為斷無。藏通",
    "T33n1717_001:0821a02": "菩薩不能即實而權，名為建立。別教菩薩",
    "T33n1717_001:0821a03": "棄邊取中，名之為異。地前為權實，登地為",
    "T33n1717_001:0821a04": "雙非，並語地前不能權實即中及中照權",
    "T33n1717_001:0821a05": "實，故不免異及以盡謗。次結中云「斯乃」等",
    "T33n1717_001:0821a06": "者，本迹為二經，迹經謂〈方便品〉中實相是也。",
    "T33n1717_001:0821a07": "本經謂〈壽量品〉中非如非異是也。《金剛藏》及",
    "T33n1717_001:0821a08": "《中論》為兩論。「致」猶得也。謂兩論二經同得",
    "T33n1717_001:0821a09": "實體。次私釋為四：初標能破所破；次「破凡」",
    "T33n1717_001:0821a10": "下釋所破，以顯能破；三「此等」下簡異；四「今",
    "T33n1717_001:0821a11": "經」下正出經體。初文中「橫破凡夫四執」等者，",
    "T33n1717_001:0821a12": "如前簡非中四謗是也。法雖通深，執成凡",
    "T33n1717_001:0821a13": "見，故橫在初心名凡四執，亦云有無等四",
    "T33n1717_001:0821a14": "見是也。言「三聖」者，謂前三教聖人。次釋破",
    "T33n1717_001:0821a15": "中三聖為三：初破三藏中，頗梨、如意二珠相",
    "T33n1717_001:0821a16": "似，譬法性名同，初聞混大，故云「一往似真」，",
    "T33n1717_001:0821a17": "被斥茫然，故云「再研便偽」，方等尚止宿草菴，",
    "T33n1717_001:0821a18": "般若猶無心悕取，故至法華方知昔失，以",
    "T33n1717_001:0821a19": "昔不知空即有故，故為空即有之所破。次",
    "T33n1717_001:0821a20": "通教理通故名為共，通機如雜色，但真如",
    "T33n1717_001:0821a21": "色變，圓理如珠體，機發如物裹，故通教二",
    "T33n1717_001:0821a22": "乘亡實相體，逐詮小之教墮落二乘，鈍根",
    "T33n1717_001:0821a23": "菩薩義同二乘，復能出假，文略不說。次引",
    "T33n1717_001:0821a24": "《大經》明利根菩薩，一教之內利鈍不同，空",
    "T33n1717_001:0821a25": "中既殊故為所破。初不知中故不及別，次",
    "T33n1717_001:0821a26": "別教人雖不但名同，但中異故故云「逈出」，是",
    "T33n1717_001:0821a27": "故三教並為圓教所破。然破別者但破教",
    "T33n1717_001:0821a28": "道，邊本是中，今棄邊中之中而別求於中，",
    "T33n1717_001:0821a29": "故以雲外之月譬教道中，以捨空求空譬",
    "T33n1717_001:0821b01": "方便智。若知邊中不異即破此意，彼理有",
    "T33n1717_001:0821b02": "中、此邊無中，則實相正法不遍一切，故不",
    "T33n1717_001:0821b03": "名不盡。故以不盡破於不遍。前金剛藏四",
    "T33n1717_001:0821b04": "句破中，別教得二句，即此意也。「此等」下簡異，",
    "T33n1717_001:0821b05": "中二：先簡，次重判。初文者，《金剛藏》四句雖",
    "T33n1717_001:0821b06": "異，皆云是佛甚微智故，故前釋云皆被空",
    "T33n1717_001:0821b07": "有等破故也。本有常住權實不二，前之三教",
    "T33n1717_001:0821b08": "體皆不融，是故不與〈方便品〉中妙權實同。",
    "T33n1717_001:0821b09": "壽量實相遍於三界，前之三教體皆不遍，是",
    "T33n1717_001:0821b10": "故不與〈壽量品〉中雙非義同。「既不」下重判，",
    "T33n1717_001:0821b11": "但空於化他中是實，於自行中是權，三藏",
    "T33n1717_001:0821b12": "唯有一但真故。「但不但」等者，若自他相對，但",
    "T33n1717_001:0821b13": "是他實、不但是自實，通教真中有二實故，是",
    "T33n1717_001:0821b14": "故二教並非經體。「出二邊中」等者，說中道",
    "T33n1717_001:0821b15": "故名為自行，云出二邊故名為權，此是判",
    "T33n1717_001:0821b16": "權實意也。從「今經體」去，正出今經實體。「今",
    "T33n1717_001:0821b17": "經體」者，此之「體」字正指經體，「體化他」下兩「體」",
    "T33n1717_001:0821b18": "字謂體達之體，由開故達，故云體也。初文",
    "T33n1717_001:0821b19": "即是開丈六垢衣，垢衣正是示為小乘化他",
    "T33n1717_001:0821b20": "權實，今開即是同體權實纓珞長者體。「自行",
    "T33n1717_001:0821b21": "化他」等者，但不但空名、自行化他權實，今皆",
    "T33n1717_001:0821b22": "開之，示以衣珠唯一不但，無更求於小乘",
    "T33n1717_001:0821b23": "衣食，故云「無價珠在衣內」，如不但，猶求小",
    "T33n1717_001:0821b24": "果，如但空，同在一身義當於共。自行之權",
    "T33n1717_001:0821b25": "猶存教道，亦違實相，今亦開之無非實相。",
    "T33n1717_001:0821b26": "此等三教皆開，及以世間資生產業尚皆是",
    "T33n1717_001:0821b27": "實，況圓中自行而非實耶？標宗中二：初標列、",
    "T33n1717_001:0821b28": "次釋。釋中三：初文是示，從「然諸因果」下第二",
    "T33n1717_001:0821b29": "簡，從「略舉」下第三結。初文為四：初釋名，次",
    "T33n1717_001:0821c01": "「所謂」下依名辦相，三「如提」下舉譬，四總結。",
    "T33n1717_001:0821c02": "初文可知。次文者，先釋宗，次釋要。若開權",
    "T33n1717_001:0821c03": "顯實無非自行，若為實立權故須化他，正",
    "T33n1717_001:0821c04": "指因果以為宗故。次釋要者，以要釋宗，宗",
    "T33n1717_001:0821c05": "義雖明，要義未顯，故重釋之還指因果，遍",
    "T33n1717_001:0821c06": "攝故云「要」也。次譬中云「綱維」等者，「維」繫也。",
    "T33n1717_001:0821c07": "綱中之要莫若綱維，衣角準知。「故言」下結。",
    "T33n1717_001:0821c08": "「然諸」下簡，中二：先郤，次取。郤中二：先迹，次",
    "T33n1717_001:0821c09": "本。迹中先誡令通識，若無通識安能別知？",
    "T33n1717_001:0821c10": "「尚不」下況也。「餘因果」下正却三教因果。何故",
    "T33n1717_001:0821c11": "却之？各不能攝一切法，故藏通兩教以或",
    "T33n1717_001:0821c12": "同或異，故當教三人因果尚別，況能各攝一",
    "T33n1717_001:0821c13": "切法耶？初三藏中諦緣度殊故因大異，俱斷",
    "T33n1717_001:0821c14": "見思三乘微異故果小同。次通教中俱學般",
    "T33n1717_001:0821c15": "若故因大同，同坐解脫習盡不等故果小異。",
    "T33n1717_001:0821c16": "次別教中在因說理不在二邊，名為逈出。",
    "T33n1717_001:0821c17": "復說果理諸位差別，故云不融。「因不」下重",
    "T33n1717_001:0821c18": "釋所以。以逈出因不攝地前眾善，登地諸",
    "T33n1717_001:0821c19": "位互不相收，乃至果地萬德互不相關。「則",
    "T33n1717_001:0821c20": "非」下正明却意。以非迹中自行之因，又非",
    "T33n1717_001:0821c21": "寂場證得之果，是故不名迹門因果。「又簡」下",
    "T33n1717_001:0821c22": "本門也。通簡迹中一切因果若橫若豎，俱非",
    "T33n1717_001:0821c23": "本故。「取意」下，次簡取，先本、次迹。取中先明",
    "T33n1717_001:0821c24": "本者，承前簡却迹文之後便拂迹以簡本，",
    "T33n1717_001:0821c25": "承簡迹之後取本便故，故在前明也。「久遠」",
    "T33n1717_001:0821c26": "者，必指壽量塵點方顯實本。「如此」下明功",
    "T33n1717_001:0821c27": "能。「初脩」下明取迹也。本宗如迹，故云「此」也。",
    "T33n1717_001:0821c28": "「但可」下歎迹，若本則非不退智知。「略舉」下總",
    "T33n1717_001:0821c29": "結所取本迹因果也。標用中二：先標列，次",
    "T33n1717_001:0822a01": "釋。釋中三：初文是示，從「於力用中」下二簡，",
    "T33n1717_001:0822a02": "從「非但」下第三益。初文二：先釋名，經有斷",
    "T33n1717_001:0822a03": "疑生信之力。次「三種」下正出用相不同宗",
    "T33n1717_001:0822a04": "體，宗體唯獨在圓，始終俱經力用故，至簡中",
    "T33n1717_001:0822a05": "自明。第二簡中有法譬合，初法中自他相即",
    "T33n1717_001:0822a06": "者，並成體內之用故也。故先明用相為攝",
    "T33n1717_001:0822a07": "機遍，故須取化他及自他二，此二必以自",
    "T33n1717_001:0822a08": "行為力，無力則無用，是故相即。譬中文引",
    "T33n1717_001:0822a09": "《佛本行經．捔力爭婚品》云：「悉達、調達及諸王",
    "T33n1717_001:0822a10": "子爭婚瞿姨，種種捔力，瞿姨爾時在高樓",
    "T33n1717_001:0822a11": "上觀其捔試。是諸王子彎常人弓，或滿不",
    "T33n1717_001:0822a12": "滿，一切諸弓皆悉不任悉達所彎。淨飯王",
    "T33n1717_001:0822a13": "曰：汝祖王廟中有輪王弓，堪任汝彎。悉達",
    "T33n1717_001:0822a14": "得之，滿彎此弓，箭勢一發，貫七鐵鼓，箭之",
    "T33n1717_001:0822a15": "餘勢仍至水輪。乃至斫樹，諸王子斫或一或",
    "T33n1717_001:0822a16": "二隨斫隨倒。悉達一刀斫過七樹而樹不",
    "T33n1717_001:0822a17": "倒。乃至擲象等。」此並用中示為凡力，未關",
    "T33n1717_001:0822a18": "聖力，力中之大不過悉達，故今借喻此經力",
    "T33n1717_001:0822a19": "用。昔三教及近成力用如諸王子。三合譬中",
    "T33n1717_001:0822a20": "二：初略合，次「何者」下釋。初略合方便教之",
    "T33n1717_001:0822a21": "失，以顯實教之得。次「何者」下釋，中二：初舉昔",
    "T33n1717_001:0822a22": "顯失，次舉今顯得。初文者，即以法華已前",
    "T33n1717_001:0822a23": "俱名為昔並用化他，故昔教中望今迹門，",
    "T33n1717_001:0822a24": "則三教照理不遍，故三教人實信未生、權疑",
    "T33n1717_001:0822a25": "未盡，望今本門昔經圓機亦名為失，是則",
    "T33n1717_001:0822a26": "四教俱不知有本時之果，生信未遠、近疑",
    "T33n1717_001:0822a27": "未除。「今緣」去正顯今得。言「稟自行」者，約機",
    "T33n1717_001:0822a28": "極邊說，必至佛自行，方乃名得。約化主照",
    "T33n1717_001:0822a29": "機故通語自他。「極佛」下正出用相，通論本迹",
    "T33n1717_001:0822b01": "各有斷疑生信，別論增道損生唯在本門。今",
    "T33n1717_001:0822b02": "從省要，故以起信增道為迹門，斷疑損生",
    "T33n1717_001:0822b03": "為本門。「極佛境界」者，秖是十如權實，故云「唯",
    "T33n1717_001:0822b04": "佛與佛」。次益中云「生身生身得忍」等者，地前",
    "T33n1717_001:0822b05": "住前為生身，登地登住為生身得忍，謂生",
    "T33n1717_001:0822b06": "身中能破無明，得無生忍也。言「法身」等者，",
    "T33n1717_001:0822b07": "謂登地登住破無明，捨生身居實報土名",
    "T33n1717_001:0822b08": "為法身，位居等覺名為後心。若迹門唯益",
    "T33n1717_001:0822b09": "生身及生身得忍，本門進至法身及法身後",
    "T33n1717_001:0822b10": "心，所益通兼，故云「非但」。自垂迹已來，受",
    "T33n1717_001:0822b11": "化者漸廣，得久近益者，功在法華。標教中",
    "T33n1717_001:0822b12": "三意，於中又四：初標，次「一根性」下列，三「教",
    "T33n1717_001:0822b13": "者」下釋總名，四「云何」下廣釋。初如文。列中",
    "T33n1717_001:0822b14": "三意者，前之兩意約迹門，後之一意約本門。",
    "T33n1717_001:0822b15": "三中云「分別」者，分別既是教相同異，教相既",
    "T33n1717_001:0822b16": "通分別義遍，即是分別融不融等乃至遠近。",
    "T33n1717_001:0822b17": "四正釋中初文根性中為二：初明八教以辨",
    "T33n1717_001:0822b18": "昔，次明今經以顯妙。初又三：初五味，次不",
    "T33n1717_001:0822b19": "定，三祕密，即八教也。五味即漸頓故也。漸中",
    "T33n1717_001:0822b20": "開四并不定等二，即為八也。初五味中又",
    "T33n1717_001:0822b21": "三：初約五味，次引同《涅槃》，三問答料簡辨",
    "T33n1717_001:0822b22": "異。初文五味者，還約《華嚴》日照三譬開為",
    "T33n1717_001:0822b23": "五味。問：應還取《涅槃》本文，何以却取《華嚴》",
    "T33n1717_001:0822b24": "文耶？非但數不相當，亦恐文意各別。答：《涅",
    "T33n1717_001:0822b25": "槃》五味轉變而秖是一乳，《華嚴》三照不同而",
    "T33n1717_001:0822b26": "秖是一日。今演《華嚴》平地之譬，以對《涅槃》後",
    "T33n1717_001:0822b27": "之三味，數雖不等，其義宛齊。又《涅槃》以牛",
    "T33n1717_001:0822b28": "譬佛，乳從牛出譬佛初說大，乳出已後其",
    "T33n1717_001:0822b29": "味轉變猶成分譬，故此下文義立五味皆",
    "T33n1717_001:0822c01": "從牛出；未若《華嚴》日譬於佛，光譬說教，日",
    "T33n1717_001:0822c02": "無緣慈非出而出，眾機所扣非照而照，故",
    "T33n1717_001:0822c03": "使高山幽谷平地不同，同稟教光，終歸等",
    "T33n1717_001:0822c04": "照，故用兩經二義相成。",
    "T33n1717_001:0822c05": "法華玄義釋籤卷第一"
}