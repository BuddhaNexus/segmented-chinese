{
    "T42n1826_002:0221b12": "十二門論宗致義記卷下",
    "T42n1826_002:0221b14": "京西大寺沙門釋法藏述",
    "T42n1826_002:0221b15": "2 觀有果無果門(下)觀有果無果門第二",
    "T42n1826_002:0221b16": "釋此門略作四句。一釋名者。諸門名皆有三",
    "T42n1826_002:0221b17": "義。一舉觀智為能觀。二舉所遣託為門。則所",
    "T42n1826_002:0221b18": "觀有果無果是也。三入門見真。則下文真空",
    "T42n1826_002:0221b19": "是。皆從初二義題章。二來意者有二義。一前",
    "T42n1826_002:0221b20": "品總破因緣及果皆空。今此別剋因中有無。",
    "T42n1826_002:0221b21": "以顯無生。故次來也。二前以因緣及果自他",
    "T42n1826_002:0221b22": "形奪。以顯無生。今則以因中有無。徵辨無",
    "T42n1826_002:0221b23": "生。令前真空轉極明了故。令執有無者心轉",
    "T42n1826_002:0221b24": "無寄故。是故來也。三宗趣者。先敘所破。一",
    "T42n1826_002:0221b25": "外道。謂僧佉計因中有果。衛世計因中無果。",
    "T42n1826_002:0221b26": "尼揵計因中亦有果亦無果。若提計因中非",
    "T42n1826_002:0221b27": "有果非無果。二小乘。薩婆多計因中有果性。",
    "T42n1826_002:0221b28": "經部計因中無果體。又大眾部計過未是無。",
    "T42n1826_002:0221b29": "則是中無果也。犢子部計亦有亦無。以無事",
    "T42n1826_002:0221c01": "而有性故。義準。法相大乘說非有非無。以待",
    "T42n1826_002:0221c02": "緣故不有。為因故不無。如是等文。皆是所",
    "T42n1826_002:0221c03": "破。二所顯宗。謂只由此四句為所由故。俱不",
    "T42n1826_002:0221c04": "得生。不待生處。是所入宗也。四釋文中四。",
    "T42n1826_002:0221c05": "一總標。二別釋。三結宗。四類遣。初中二。先",
    "T42n1826_002:0221c06": "標宗生起。後舉頌立宗。此可知。二別釋中二。",
    "T42n1826_002:0221c07": "初舉頌立三章門。二何以故下釋。釋中三。先",
    "T42n1826_002:0221c08": "釋因中有果不生。次釋無。後釋俱。釋有不成",
    "T42n1826_002:0221c09": "生中。有十五番。初一恒生不生破。於中四。初",
    "T42n1826_002:0221c10": "出過。二牒計破。三遮救破。四結成破。前二縱",
    "T42n1826_002:0221c11": "破。謂將已生同未生。則應恒生。後二奪破。將",
    "T42n1826_002:0221c12": "未生同已生。則應恒不生。前中第二牒計破",
    "T42n1826_002:0221c13": "中。量云。因應生果已更生。以因中常有果故。",
    "T42n1826_002:0221c14": "如未生果因。以未生與生因位不改故。又以",
    "T42n1826_002:0221c15": "已生之果不異未生時故。是故因中恒有常",
    "T42n1826_002:0221c16": "生也。從是有邊復應更生者。謂此果法在因",
    "T42n1826_002:0221c17": "出因俱是有故。在因既生。出因何得不生。是",
    "T42n1826_002:0221c18": "故生已更生。是則無窮。此是重生無窮。三",
    "T42n1826_002:0221c19": "遮救破。亦是恒不生破。於中先牒外救云。已",
    "T42n1826_002:0221c20": "生是事成。事成不須生。未生是性有。性有故",
    "T42n1826_002:0221c21": "須生。後正破云。無生理者。既已生是有。而",
    "T42n1826_002:0221c22": "不更生。未生亦有。應亦不生。故云終無生理。",
    "T42n1826_002:0221c23": "亦有量云。未生因應不生果。以因中有果無",
    "T42n1826_002:0221c24": "生理故。如已生果因。此是常不生過。若以已",
    "T42n1826_002:0221c25": "同未。則應常生。若以未同已。則應常不生。由",
    "T42n1826_002:0221c26": "具斯失。是故第四總結無生。第二俱有不齊",
    "T42n1826_002:0221c27": "破。破意云。若已未俱有。遂得一生一不生。",
    "T42n1826_002:0221c28": "亦可已生與未生。一有一不有。若言未是性",
    "T42n1826_002:0221c29": "有故有生。已是事有故不生。亦可生亦有二",
    "T42n1826_002:0222a01": "生。一是性生故。二是事生故。不生文中。初牒",
    "T42n1826_002:0222a02": "執。後正破。可知。第三已未相違破。此中先正",
    "T42n1826_002:0222a03": "破。後釋成。初者。生與未生既是相違。未生",
    "T42n1826_002:0222a04": "是有。生已應無。以相違故。如明闇等。釋中二",
    "T42n1826_002:0222a05": "作亦相違者。未生以有作相。生已亦以有作",
    "T42n1826_002:0222a06": "相。已未既其相反。作相那不相違。故令不齊",
    "T42n1826_002:0222a07": "也。亦可此是易位失體破。謂未生既是有後",
    "T42n1826_002:0222a08": "作。生已應失自體。以失未生位故。第四已未",
    "T42n1826_002:0222a09": "無別破。謂汝若不受相違之患。則墮無差之",
    "T42n1826_002:0222a10": "咎。量云。未生應即是已生。以體俱有無別故。",
    "T42n1826_002:0222a11": "猶如已生前。以已未徵自體。自體不得一。今",
    "T42n1826_002:0222a12": "以自體徵已未。已未不得殊。文中三。謂標釋",
    "T42n1826_002:0222a13": "結可知。第五先成無用破。謂果已先有。因",
    "T42n1826_002:0222a14": "無生用。如果在器。器無生果之用。故云作已",
    "T42n1826_002:0222a15": "不作等也。文中三。初正破。二舉例。三結非。",
    "T42n1826_002:0222a16": "可知。第六已有應見破。先正破。謂果若有而",
    "T42n1826_002:0222a17": "不見者。更以何法知此有耶。量云。有是不有。",
    "T42n1826_002:0222a18": "以不見故。猶如無物。二破救。救以未變無相。",
    "T42n1826_002:0222a19": "是故不見。破意泥中既未變而無缾相者。與",
    "T42n1826_002:0222a20": "泥中亦無馬相。是二有何別。泥中無馬相。亦",
    "T42n1826_002:0222a21": "則無馬體。泥中無缾相。豈得有缾體。量可知。",
    "T42n1826_002:0222a22": "結可知。又泥中無馬相。無由知有馬。泥中",
    "T42n1826_002:0222a23": "亦無缾相。以何知有缾。亦有量可知。此後亦",
    "T42n1826_002:0222a24": "是徵果以相破。第七窮變失果破。於中二。先",
    "T42n1826_002:0222a25": "正破。後破救。前中三。初以變同果破。果有",
    "T42n1826_002:0222a26": "變亦有者。今應可見。此縱破也。而實下。就理",
    "T42n1826_002:0222a27": "結非。則奪破也。二若謂未變下。以果同變破。",
    "T42n1826_002:0222a28": "變無果亦無。則失於果法。以變初無。後畢不",
    "T42n1826_002:0222a29": "有。以彼宗中果若先無後終不生故。是故變",
    "T42n1826_002:0222b01": "終不得有。變終不得有故。果則永無也。三有",
    "T42n1826_002:0222b02": "無不定破。乖本計故。違自言故。文可見。二破",
    "T42n1826_002:0222b03": "救中四。一外救。二正破。三重救四重破。初",
    "T42n1826_002:0222b04": "外救意。引世八緣。證變是有而無示現。是故",
    "T42n1826_002:0222b05": "上來諸難無不雪也。文中三。初一句標自宗。",
    "T42n1826_002:0222b06": "二凡物下引自類。三汝說因中下結破非。引",
    "T42n1826_002:0222b07": "類中四。一標。二列。三釋。四結。並可知。外意",
    "T42n1826_002:0222b08": "取第八為量耳。二正破中三。初總揀不同。二",
    "T42n1826_002:0222b09": "次第別揀。三別破第八。謂始終一故。俱定有",
    "T42n1826_002:0222b10": "故。不得改也。比量可知。三重救可知。四重破",
    "T42n1826_002:0222b11": "中三。一以果同麁失果破。謂汝言未生時細。",
    "T42n1826_002:0222b12": "則麁果先無。乖汝自宗。二又因中下。以細奪",
    "T42n1826_002:0222b13": "麁失果破。謂汝若言生已轉麁。則細非果。不",
    "T42n1826_002:0222b14": "得言果細故。不可得也。麁細並撿。果體本無。",
    "T42n1826_002:0222b15": "三如是下結呵情計。第八自壞因果破中。初",
    "T42n1826_002:0222b16": "牒計標壞。二何以故下釋顯壞相。此中先釋",
    "T42n1826_002:0222b17": "因壞。以因無因。但是果法所寄住處故。如器",
    "T42n1826_002:0222b18": "中果。器非果因故。縷等是法。器等為喻。比量",
    "T42n1826_002:0222b19": "可知。二若因壞下釋果壞。初相待破。次釋破",
    "T42n1826_002:0222b20": "可知。第九失法虛求破。於中三。先標不作故",
    "T42n1826_002:0222b21": "壞於果。謂果若先有。先有故。則非所作。非",
    "T42n1826_002:0222b22": "所作故。不得名果。則失果也。二何以故下。釋",
    "T42n1826_002:0222b23": "不作故壞於因。謂終不以果於中住故。說因",
    "T42n1826_002:0222b24": "有能作。是故無能作故。則無因也。三如是下",
    "T42n1826_002:0222b25": "結虛求。謂因果既俱無。何須妄求於有無。又",
    "T42n1826_002:0222b26": "前門則因壞故果壞。此門果壞又失因。因以",
    "T42n1826_002:0222b27": "生果為能作。果以從生為所作。果既先有。則",
    "T42n1826_002:0222b28": "因失能作之功。果壞從生之義。是故俱失也。",
    "T42n1826_002:0222b29": "第十相無體失破。此與前責泥中缾相何別",
    "T42n1826_002:0222c01": "者。前徵體相。此責標相。故異也。文中三。初",
    "T42n1826_002:0222c02": "縱有徵相。二舉例指事。三如是下正奪情執。",
    "T42n1826_002:0222c03": "並可知。第十一責果無從破。於中三。先牒果",
    "T42n1826_002:0222c04": "不從因。二若因不下撿果正無從。三若果無",
    "T42n1826_002:0222c05": "下結俱無。可知。第十二自壞二聚破。於中四。",
    "T42n1826_002:0222c06": "初標執示過。量云。果應是常。以無從作故。如",
    "T42n1826_002:0222c07": "涅槃性。二若果下壞失有為。三若一切下壞",
    "T42n1826_002:0222c08": "失無為。四結非呵止。並可知。第十三因因",
    "T42n1826_002:0222c09": "無窮破。於中二。先正破。後破救。初中三。先",
    "T42n1826_002:0222c10": "牒執示過。二如㲲下引類。亦是約情縱有。謂",
    "T42n1826_002:0222c11": "因中有果。此果復為餘因。於中復有餘果。如",
    "T42n1826_002:0222c12": "是則無窮。依涅槃經。如牛中先有乳。此乳有",
    "T42n1826_002:0222c13": "酪。乃至醍醐。是故牛中五味已具。又云。明當",
    "T42n1826_002:0222c14": "服酥。今已患嗅。乃至食中應有等。又賣草馬",
    "T42n1826_002:0222c15": "應取駒中復有駒。如是一馬應則是一群。此",
    "T42n1826_002:0222c16": "之謂也。三而實下就理奪無。謂既因中果內",
    "T42n1826_002:0222c17": "異果是無。不與作因。因中之果是則不有也。",
    "T42n1826_002:0222c18": "二破救中四。初牒執總非。二何以故下釋非",
    "T42n1826_002:0222c19": "顯破。破意云。若如地香要待緣發者。未發之",
    "T42n1826_002:0222c20": "時不名為果。汝以可了為果故。水是能了。香",
    "T42n1826_002:0222c21": "是可了。了是作故可名果。缾等既先有。非是",
    "T42n1826_002:0222c22": "作故。不是果也。三重釋。四結非。並可知。第",
    "T42n1826_002:0222c23": "十四同了失生破。謂汝以水發地香但是了",
    "T42n1826_002:0222c24": "因。缾等爾者。應兼成餘。如燈照缾。亦照餘",
    "T42n1826_002:0222c25": "故。又汝為以作為果。為以了為果。果若是",
    "T42n1826_002:0222c26": "作。缾等先有。非作不名果。果若是了泥等了",
    "T42n1826_002:0222c27": "缾。何不亦兼生餘物耶。文中四。初法二喻三",
    "T42n1826_002:0222c28": "合四結。並可知。第十五二作不成破。謂以果",
    "T42n1826_002:0222c29": "先有故。何者今作。何者當作。彼宗計有二作",
    "T42n1826_002:0223a01": "異故。失自執也。文中先責後結。可知。上來釋",
    "T42n1826_002:0223a02": "先有不生章訖。第二大段。釋先無亦不生。於",
    "T42n1826_002:0223a03": "中有五番。一因同非因破。於中二。先正破。後",
    "T42n1826_002:0223a04": "破救。破救中。先救後破。破中二。先等無生異",
    "T42n1826_002:0223a05": "果。後齊無為異因。比量並可知。第二一因多",
    "T42n1826_002:0223a06": "果破。於中先正破。後破救。前中約縱破。謂",
    "T42n1826_002:0223a07": "一因應生一切物等。以是無故。後若因中下",
    "T42n1826_002:0223a08": "奪破。謂若無者。不應諸因於諸果各各有力",
    "T42n1826_002:0223a09": "能生果。今既諸因各各於自果有力。故知非",
    "T42n1826_002:0223a10": "無。如須油下舉事曉示。二破救中。先牒計總",
    "T42n1826_002:0223a11": "非。二釋顯非義。謂從麻出油是生。此世人虛",
    "T42n1826_002:0223a12": "妄謂生。而實不生。與沙無別。是故徵責則",
    "T42n1826_002:0223a13": "不成生。更以何法知有生也。三是故下結非",
    "T42n1826_002:0223a14": "呵執。第三猶豫同疑破。於中三。初標自意。",
    "T42n1826_002:0223a15": "謂恐外人雖無執因中無果。見論主以沙例麻",
    "T42n1826_002:0223a16": "麻中無義不成。則謂論主許其是有。意欲移",
    "T42n1826_002:0223a17": "無執有。是故論主還遮云。我非直破汝計無。",
    "T42n1826_002:0223a18": "有等亦破。故云破一切因果也。二若因中下",
    "T42n1826_002:0223a19": "釋一切不成。謂三因俱不成生。三是故下結",
    "T42n1826_002:0223a20": "同疑。謂汝但言見麻出油。而不知麻中為是",
    "T42n1826_002:0223a21": "有。為是無。為俱有無。是則汝於自因同疑不",
    "T42n1826_002:0223a22": "了。何得成生。第四因相不成破。於中二。先牒",
    "T42n1826_002:0223a23": "執不成因。二釋顯不成相。於中先釋因不成。",
    "T42n1826_002:0223a24": "謂親疏非一故云諸因。於中無果法故云無",
    "T42n1826_002:0223a25": "法也。若一種俱無果法。不知何者是親因故",
    "T42n1826_002:0223a26": "能作。何者是疏因故能成。又若無果法。何",
    "T42n1826_002:0223a27": "作何成。無作成故。則非因也。此文倒。應云。",
    "T42n1826_002:0223a28": "若無果法此因能作何等。能成何等。以無成",
    "T42n1826_002:0223a29": "作故亦無因。二釋果不成。如是因不成故親",
    "T42n1826_002:0223b01": "因名作者。不得有所作果也。使作者是疏",
    "T42n1826_002:0223b02": "因。亦不得有果也。又有論本使字作所字。則",
    "T42n1826_002:0223b03": "作者是匠人。無果法可作。故不得有所作。所",
    "T42n1826_002:0223b04": "作是泥因。亦不得有所作。以泥是人功所用",
    "T42n1826_002:0223b05": "作故。第五反難乖宗破。於中三。初外人反難",
    "T42n1826_002:0223b06": "論主。二論主顯彼乖宗之失。三結非呵止。初",
    "T42n1826_002:0223b07": "中外人反難內有二難。一反質難。云汝破我。",
    "T42n1826_002:0223b08": "以因中無果故則無作者。無作者故是則無",
    "T42n1826_002:0223b09": "因。若爾者。汝則因中有果故有作作者。為諸",
    "T42n1826_002:0223b10": "法因耶。二齊過難。謂若我因中無果故則無",
    "T42n1826_002:0223b11": "作非因者。汝因中先有果。亦無作作者。以先",
    "T42n1826_002:0223b12": "有不須作故。此中難作及難有也。作者是人。",
    "T42n1826_002:0223b13": "作是業用。作法是所作果。文中標是初難。釋",
    "T42n1826_002:0223b14": "是後難。可知。二論主反答破中二。初牒執總",
    "T42n1826_002:0223b15": "非。二別釋二難。於中二。初答齊過難云。今",
    "T42n1826_002:0223b16": "破彼作者作法。此非我立。故不成難。若能破",
    "T42n1826_002:0223b17": "彼彌順我空宗。亦不成難。文二可知。是故下",
    "T42n1826_002:0223b18": "結可知。二答反質難中二。初正答。謂彼有果",
    "T42n1826_002:0223b19": "本非我宗。汝自唐勞助成我義。二遮難。謂恐",
    "T42n1826_002:0223b20": "彼難云。汝既不受有果。則同我無計。故云亦",
    "T42n1826_002:0223b21": "不受無果也。上來破無訖。第三大段破亦有",
    "T42n1826_002:0223b22": "亦無俱執者何故來者。謂彼外人先計有不",
    "T42n1826_002:0223b23": "成。則移執於無。又見論主破已不成。則謂由",
    "T42n1826_002:0223b24": "我偏計有無故不成。因雙取二義。應順道理。",
    "T42n1826_002:0223b25": "是故破門來。又根有三品。上根於初門便悟。",
    "T42n1826_002:0223b26": "中根至二。下根至此。故有此來。文中兩番。第",
    "T42n1826_002:0223b27": "一性自相違破。於中四。初舉執總非。二釋顯",
    "T42n1826_002:0223b28": "相違。三引例指事。四總結不生。又可一宗二",
    "T42n1826_002:0223b29": "因三喻四結。第二指同前二破。文可見。大",
    "T42n1826_002:0223c01": "段第三結宗本中二。先結上三門不生。二於",
    "T42n1826_002:0223c02": "一切下結歸無生。第四類遣中有三。初類遣",
    "T42n1826_002:0223c03": "有為。二遣無為。三遣我。並可知。",
    "T42n1826_002:0223c04": "3 觀緣門(下)觀緣門第三",
    "T42n1826_002:0223c05": "釋此門四義同前。初辨名者。發果為緣。觀緣",
    "T42n1826_002:0223c06": "無性。故以為門。二來意者。前於因中求生不",
    "T42n1826_002:0223c07": "得。今於緣中求亦無生。故次來也。又以多",
    "T42n1826_002:0223c08": "門遣執盡故。又顯觸途皆無生故。三明品中",
    "T42n1826_002:0223c09": "所明者。謂推求四緣。皆無生理。是所宗也。",
    "T42n1826_002:0223c10": "四釋文中五。初標宗。二破有。三破無。四破",
    "T42n1826_002:0223c11": "緣。五類遣。初中諸法是果及緣皆不成故也。",
    "T42n1826_002:0223c12": "二破有中三。初舉頌略標。二出彼緣相。三徵",
    "T42n1826_002:0223c13": "破明空。初中先立頌後略釋。頌中上半奪破。",
    "T42n1826_002:0223c14": "下半結呵。又上半顯理。下半徵情。略釋中。一",
    "T42n1826_002:0223c15": "一緣是廣。和合是略。此二門中求有生不可",
    "T42n1826_002:0223c16": "得也。二辨緣相中二。先問後答。答中先頌。後",
    "T42n1826_002:0223c17": "釋。頌中上半案定。下半列名。以外道立神我",
    "T42n1826_002:0223c18": "為第五緣。故此無也。釋中二。先列名後釋相。",
    "T42n1826_002:0223c19": "釋相中。釋四緣則為四。此中各有三義。謂標",
    "T42n1826_002:0223c20": "釋結。初中因緣者。以因為緣故云因。此則因",
    "T42n1826_002:0223c21": "即緣故名因緣。非是親疏並舉。名為因緣。",
    "T42n1826_002:0223c22": "謂所從生者。顯親生義也。又此從生是果法",
    "T42n1826_002:0223c23": "體是有為故。三世攝耳。二中法已滅者。前心",
    "T42n1826_002:0223c24": "法謝滅也。次第生者。由前心心法雖謝滅。然",
    "T42n1826_002:0223c25": "有開避引導之力。令後心法無間而生。故云",
    "T42n1826_002:0223c26": "次第生。與次第法為緣故名也。新翻名等無",
    "T42n1826_002:0223c27": "間緣也。此唯心法有。餘皆無也。三中緣者所",
    "T42n1826_002:0223c28": "緣也。以所緣法緣起能緣心心法等故名緣。",
    "T42n1826_002:0223c29": "則所緣為緣故云緣緣。新名所緣緣。釋中所",
    "T42n1826_002:0224a01": "念則是所緣。理實但起心心法。為身語二業",
    "T42n1826_002:0224a02": "依止。思法上立故。亦通舉三業耳。四中。以",
    "T42n1826_002:0224a03": "此法於彼法有增上勝力故云增上。增上即",
    "T42n1826_002:0224a04": "緣故云增上緣。此有二種。一不相礙增上。二",
    "T42n1826_002:0224a05": "勝力助成增上。此文通二。據後而說。第三徵",
    "T42n1826_002:0224a06": "破明空。於中五。初總標。二別徵。三雙責。四",
    "T42n1826_002:0224a07": "結無。五結宗。別中。初以緣奪因明因中無。二",
    "T42n1826_002:0224a08": "以因奪緣明緣中無。三若於下雙徵責。四是",
    "T42n1826_002:0224a09": "故下結無。五如是一一下結正徵情。一一是",
    "T42n1826_002:0224a10": "別責故廣也。和合是總徵故略也。三破無中",
    "T42n1826_002:0224a11": "三。先立頌。頌中上半牒外計。下半以非緣並",
    "T42n1826_002:0224a12": "破。後釋顯。謂外意云。緣中略廣求雖不得。何",
    "T42n1826_002:0224a13": "妨此果從四緣生。破意云。既緣與非緣同是",
    "T42n1826_002:0224a14": "無果。而得從緣出。何得不從非緣出耶。立量",
    "T42n1826_002:0224a15": "等可知。三是故下結無生。四破緣中二。先",
    "T42n1826_002:0224a16": "標宗。謂生果故名緣。果既不生。何得有緣。後",
    "T42n1826_002:0224a17": "釋先緣後果者。此是案情求理破。謂若先緣",
    "T42n1826_002:0224a18": "無果。是誰緣。故非也。第五類遣中三。先類結",
    "T42n1826_002:0224a19": "有為空。二無為空。三我空。是故三空除二",
    "T42n1826_002:0224a20": "我也。",
    "T42n1826_002:0224a21": "4 觀相門(下)觀相門第四",
    "T42n1826_002:0224a22": "釋此門四句同前。一釋名者。觀破能相及所",
    "T42n1826_002:0224a23": "相法盡以至真空故云也。二來意者。前破所",
    "T42n1826_002:0224a24": "相。次破能相。義次第故是故來。又執見之者",
    "T42n1826_002:0224a25": "聞前門緣不生果。或謂相能生法。為破彼故",
    "T42n1826_002:0224a26": "而興此門。又以多門顯理。使明淨故也。三品",
    "T42n1826_002:0224a27": "所明者。破盡三相。令見心無寄。以成正觀故",
    "T42n1826_002:0224a28": "也。四釋文中四。初標宗。二立頌。三釋破。四類",
    "T42n1826_002:0224a29": "遣。頌中初句舉法體。次一句辨相空。下半依",
    "T42n1826_002:0224b01": "相空遣法體。三釋中二。先釋標中有為相空。",
    "T42n1826_002:0224b02": "後釋標中無為相空。初中亦二。初有五頌破",
    "T42n1826_002:0224b03": "薩婆多師大小相相生成共有因義。後五破",
    "T42n1826_002:0224b04": "大眾部師以有為相自生生他義。前中亦二。",
    "T42n1826_002:0224b05": "先正破。後破救。初中先一句立宗。謂有為法",
    "T42n1826_002:0224b06": "不由於相而成彼法故云也。二正顯中。先一",
    "T42n1826_002:0224b07": "問答舉相案定。後一問答以理正破。初中。先",
    "T42n1826_002:0224b08": "問後答。答中。先辨諸法各自有體狀。如牛缾",
    "T42n1826_002:0224b09": "等。不須法外別能相。汝此三相若是有為之",
    "T42n1826_002:0224b10": "相者。未知此三相當體為是有為。為是無為。",
    "T42n1826_002:0224b11": "若毘曇成實同云。三相是有法。毘婆闍提云。",
    "T42n1826_002:0224b12": "有為之體不能自固。何能相他。當知三相是",
    "T42n1826_002:0224b13": "無為法。曇無崛人云。生住二相是有為法。滅",
    "T42n1826_002:0224b14": "相是無為法。是故三相是亦有為亦無為。二",
    "T42n1826_002:0224b15": "以理正破中二。先外問受是有為。後內答正",
    "T42n1826_002:0224b16": "破。以無為及俱不待破故。是以文中唯破有",
    "T42n1826_002:0224b17": "為。文中二。先立頌。上半破三相是有為。與",
    "T42n1826_002:0224b18": "出無窮過。下半破三相是無為。與出失相過。",
    "T42n1826_002:0224b19": "又釋。下半破救。言有為法體須相。須相更不",
    "T42n1826_002:0224b20": "須者。是則法體須相。相法體是有為。相既不",
    "T42n1826_002:0224b21": "須相。相應是無為。相若是無為。云何為有",
    "T42n1826_002:0224b22": "為法作相。故言何名有為相。釋中順此。二釋",
    "T42n1826_002:0224b23": "中二。先釋頌。後類遣。前中。先釋上半頌。後",
    "T42n1826_002:0224b24": "釋下半頌。前中。先釋生。謂一無窮過。如文",
    "T42n1826_002:0224b25": "顯。二若生中有滅則相違。無滅非有為。是故",
    "T42n1826_002:0224b26": "有滅亦不成。無滅亦不成。故生空也。二類",
    "T42n1826_002:0224b27": "住滅亦爾也。二若生是無為下釋下半頌。亦",
    "T42n1826_002:0224b28": "初釋生有三義。一二聚乖違破。謂滅此有為",
    "T42n1826_002:0224b29": "方是無為。極相反故。猶如明闇。豈可明與闇",
    "T42n1826_002:0224c01": "為相。二責相失體破。謂若是無為則無生住",
    "T42n1826_002:0224c02": "滅。離此三相。誰知此有為法之生耶。三復",
    "T42n1826_002:0224c03": "下次無分別破。謂是無為一際無二。何處",
    "T42n1826_002:0224c04": "有生得異住滅。是故無生下例於住滅。故云",
    "T42n1826_002:0224c05": "亦爾也。二類遣中三。一以相無遣法體。二遣",
    "T42n1826_002:0224c06": "無為。三通結一切。第二破救中。先外救。後正",
    "T42n1826_002:0224c07": "破。初中二。先牒前過。二立理救。於中。先頌",
    "T42n1826_002:0224c08": "後釋。頌中救前二難。謂上半救無為難。以生",
    "T42n1826_002:0224c09": "生之本生故本生既從生生生。是故非無為",
    "T42n1826_002:0224c10": "法。下半救無窮過。以本生之生生故生生既",
    "T42n1826_002:0224c11": "還從本生生。是故無無窮過。於中初句舉生",
    "T42n1826_002:0224c12": "生體。以是本生家之所生故云之所生也。次",
    "T42n1826_002:0224c13": "句辨生生之用。下二句反準此知。二釋中三。",
    "T42n1826_002:0224c14": "先開法。二救過。三結離。就救過中。本生除自",
    "T42n1826_002:0224c15": "體生六法者。以親生本有為法體。故名本生。",
    "T42n1826_002:0224c16": "則本之生故。又以生此本名為生生。則生之",
    "T42n1826_002:0224c17": "生故。亦名大生小生。此大生與六法為生相。",
    "T42n1826_002:0224c18": "唯不與自作相。以自大生用小生為相故。大",
    "T42n1826_002:0224c19": "住滅亦爾。是故大相通能相大小。然唯不自",
    "T42n1826_002:0224c20": "相。小相不通相大小。然唯相一大。以小無力",
    "T42n1826_002:0224c21": "生法少故名為小。大相有力生法多故名為",
    "T42n1826_002:0224c22": "大。如大生中以小生為生相。大住滅為住滅",
    "T42n1826_002:0224c23": "相。大住以小住為住相。大生滅為生滅相。大",
    "T42n1826_002:0224c24": "滅以小滅為滅相。大生住為生住相。若小生",
    "T42n1826_002:0224c25": "中具有三大相。小住滅亦爾。是故無彼無窮",
    "T42n1826_002:0224c26": "過。此則六因之中。共有因。謂俱時起故共",
    "T42n1826_002:0224c27": "有。更互託故名因。此中有共有共有因。有",
    "T42n1826_002:0224c28": "共有而非因。若將法體望六相。得作共有共",
    "T42n1826_002:0224c29": "有因。若將大生望六法。亦是共有共有因。大",
    "T42n1826_002:0225a01": "住大滅亦爾。若將小生望大生。共有共有因。",
    "T42n1826_002:0225a02": "小住望大住。小滅望大滅。亦共有共有因。小",
    "T42n1826_002:0225a03": "生望五法。共有而非因。小住小滅望五法亦",
    "T42n1826_002:0225a04": "然。然大小二生彼宗以剎那頃共相賴起。住",
    "T42n1826_002:0225a05": "滅亦爾。故無前失也。三是故下結離過。下例",
    "T42n1826_002:0225a06": "住滅二。答曰下正斥破。於中二。初有二頌。明",
    "T42n1826_002:0225a07": "是所無能破。後一頌未能無所破。又釋。初",
    "T42n1826_002:0225a08": "二是前後不生破。後一是同時不生破。前中",
    "T42n1826_002:0225a09": "二頌。一小不生大。二大不生小。初則小生在",
    "T42n1826_002:0225a10": "先大生在後。小生不生大生。後則大生在先。",
    "T42n1826_002:0225a11": "小生在後。大生不生小生。後釋頌中二。先牒",
    "T42n1826_002:0225a12": "計總非。二釋非所以。二同時破中三。先牒計",
    "T42n1826_002:0225a13": "總非。二立頌正破。謂上半約情縱。下半就理",
    "T42n1826_002:0225a14": "奪。三釋破。破意云。夫相生之道必有體能生",
    "T42n1826_002:0225a15": "無體從生。今言同時。為是俱有。為是俱無。",
    "T42n1826_002:0225a16": "若是俱有。何須相生。若是俱無。阿誰相生。若",
    "T42n1826_002:0225a17": "一有一無何得同時。又豈得互生。第二破大",
    "T42n1826_002:0225a18": "眾部師計有為相自生生他。於中二。初牒計",
    "T42n1826_002:0225a19": "總非。二以理斥破。此中二。先有四頌破喻。後",
    "T42n1826_002:0225a20": "一頌破法。前中四。初一頌明已然不到破。第",
    "T42n1826_002:0225a21": "二頌明然時不到破。第三頌明近遠互從破。",
    "T42n1826_002:0225a22": "第四燈闇反並破。初中三。先頌中。上半明",
    "T42n1826_002:0225a23": "由無自他所照闇故。下半遂無能照燈也。二",
    "T42n1826_002:0225a24": "釋。三是故下結非呵止。並可知。第二然時不",
    "T42n1826_002:0225a25": "到破者。先問。問意云。燈初生時體未足故。焰",
    "T42n1826_002:0225a26": "內有闇。明未盛故。室中猶昏。燈體漸圓昏闇",
    "T42n1826_002:0225a27": "斯盡。當知破闇是初生燈。故云然時能破闇。",
    "T42n1826_002:0225a28": "謂自照照彼也。二答中。先頌。上半徵計。下半",
    "T42n1826_002:0225a29": "正破。謂即此初生燈時闇已謝滅。是故終無",
    "T42n1826_002:0225b01": "初生之燈與未謝闇俱。以不俱故亦不及闇。",
    "T42n1826_002:0225b02": "不及闇故不名破。若及闇亦不破。長行釋可",
    "T42n1826_002:0225b03": "知。第三近遠互從破中。初頌。上半牒計。下",
    "T42n1826_002:0225b04": "半正破。後釋中。以俱不到為因有四難。一以",
    "T42n1826_002:0225b05": "近同遠。應俱不破。二以遠同近。則應俱破。",
    "T42n1826_002:0225b06": "三既俱不到闇故。破近不破遠。亦應俱不到",
    "T42n1826_002:0225b07": "故。破遠不破近。四既有破不破。應有到不到。",
    "T42n1826_002:0225b08": "文中三。初牒計。二正破。先縱後奪。三結呵。",
    "T42n1826_002:0225b09": "第四相違反並破。於中二。先頌後釋。頌中。上",
    "T42n1826_002:0225b10": "半牒計。下半以闇例破。謂明闇正違。明既有",
    "T42n1826_002:0225b11": "照闇之功。闇亦應有障明之力。有此力故。燈",
    "T42n1826_002:0225b12": "不能破闇也。又若燈既自照亦照闇。闇亦應",
    "T42n1826_002:0225b13": "自蔽亦蔽燈。燈若為闇蔽。豈可能破闇。設彼",
    "T42n1826_002:0225b14": "救云。明是勝故。照他還自照。闇是劣故。蔽自",
    "T42n1826_002:0225b15": "不蔽他。則還難云。明是勝故能違闇。闇是劣",
    "T42n1826_002:0225b16": "故不違明。若使俱相違。何不須相破。通論以",
    "T42n1826_002:0225b17": "俱相違為因。亦有四難。一以燈從闇破。燈應",
    "T42n1826_002:0225b18": "不破闇。以俱相違故。如闇不蔽燈。二以闇從",
    "T42n1826_002:0225b19": "燈破。闇定能障燈。亦以相違故。如燈能破",
    "T42n1826_002:0225b20": "闇。三燈既違於闇。而燈則能破闇。闇不能蔽",
    "T42n1826_002:0225b21": "於燈。亦可闇亦違於燈。而闇則能蔽燈。燈不",
    "T42n1826_002:0225b22": "能破於闇。四若一破一不破。應一違一不違。",
    "T42n1826_002:0225b23": "若闇不違燈。燈中應有闇。闇中應有燈。並可",
    "T42n1826_002:0225b24": "知。文中釋結可知。破喻竟。第二破法中二。先",
    "T42n1826_002:0225b25": "牒計後斥破。破中。先頌後釋。頌中略舉自不",
    "T42n1826_002:0225b26": "成生。上半約舉未生破。下半舉已生破。釋",
    "T42n1826_002:0225b27": "中二。先釋一頌。後總結一門。前中二。先釋",
    "T42n1826_002:0225b28": "生。後例住滅。前中三。初釋破自生。二釋破生",
    "T42n1826_002:0225b29": "彼。三雙結呵非。初中三。先案定。二若未生下",
    "T42n1826_002:0225c01": "正破。先約未生破。既未有自。誰能自生。若謂",
    "T42n1826_002:0225c02": "生已下舉已生破。既已生。何須更自生。三是",
    "T42n1826_002:0225c03": "故下結。二若不自生下破生彼。自尚不生。況",
    "T42n1826_002:0225c04": "能生彼。三汝說下雙結呵非。二例住滅可知。",
    "T42n1826_002:0225c05": "二是故下總結一門。第二破無為中二。先牒",
    "T42n1826_002:0225c06": "前起後。謂以相空例所相亦空。此有為空故。",
    "T42n1826_002:0225c07": "起後無為亦空。二正破中。先正破後破救。前",
    "T42n1826_002:0225c08": "中。初標後釋。釋中二。初破無為體。謂明滅却",
    "T42n1826_002:0225c09": "有為。是則無物。更有何法名作無為。是故無",
    "T42n1826_002:0225c10": "此無為法體。又有為既空。無可滅故。無無為",
    "T42n1826_002:0225c11": "也。二復次下破無為相。謂無表相故無體也。",
    "T42n1826_002:0225c12": "三相既是有為。無三即是無法。豈以無法為",
    "T42n1826_002:0225c13": "相。是故無也。二若謂下破救。於中二。初破",
    "T42n1826_002:0225c14": "當體表相。二破反對顯相。前中二。初牒計總",
    "T42n1826_002:0225c15": "非。二正破。正破中三。初總徵知相。二別就有",
    "T42n1826_002:0225c16": "相徵。三別就無相徵。謂若有則乖宗。若無",
    "T42n1826_002:0225c17": "則失表故。並可知。二若謂下破反對顯相。於",
    "T42n1826_002:0225c18": "中四。先牒計總非。謂先喻後法。外意如眾衣",
    "T42n1826_002:0225c19": "皆有別記驗之相。唯一衣無記驗相。則名此",
    "T42n1826_002:0225c20": "衣名無相衣。非謂無此衣法。但以對眾衣有",
    "T42n1826_002:0225c21": "相。說此為無。無為亦爾。故非是無法。二釋",
    "T42n1826_002:0225c22": "破。三是故下結非。四懸指後破。謂此後門",
    "T42n1826_002:0225c23": "中破有相無相者是。四類遣一切無不歸空。",
    "T42n1826_002:0225c24": "可知。",
    "T42n1826_002:0225c25": "5 觀有相無相門(下)觀有相無相門第五",
    "T42n1826_002:0225c26": "四句同前。一釋名者。於有無二門徵遣其相。",
    "T42n1826_002:0225c27": "從是所遣故以為名。二來意者。前門破相。恐",
    "T42n1826_002:0225c28": "猶未悟故更責。可相法中。有相故相。無相故",
    "T42n1826_002:0225c29": "相。為俱故相。是故來也。三所明者。有無都",
    "T42n1826_002:0226a01": "盡。無寄觀空是也。四釋文有四。一標。二釋三",
    "T42n1826_002:0226a02": "結四類。初中。一切法者。是有為無為等一切",
    "T42n1826_002:0226a03": "皆空也。二釋中二。初徵標略破。後釋頌廣破。",
    "T42n1826_002:0226a04": "前中。先何以故。徵標。謂何以得知一切法",
    "T42n1826_002:0226a05": "空。後立頌略釋。於中初句破有相。二破無相。",
    "T42n1826_002:0226a06": "三破俱。四結空。二廣釋中三。先釋破有。二破",
    "T42n1826_002:0226a07": "無。三破俱。初中三。先奪令失相破有。標釋",
    "T42n1826_002:0226a08": "可知。二縱則二相破。謂新舊二相故。三是故",
    "T42n1826_002:0226a09": "下結非。二破無中。初標。後舉事釋顯。前破",
    "T42n1826_002:0226a10": "有中。以執有故無能相。能相無故亦無所相。",
    "T42n1826_002:0226a11": "此中以執無故無所相。所相無故亦無能相。",
    "T42n1826_002:0226a12": "是文意也。三如是下釋破俱句。以離二無第",
    "T42n1826_002:0226a13": "三故空也。三是故下第三總結非。四類遣中",
    "T42n1826_002:0226a14": "六。一以相類遣法有標釋可知。二以一類遣",
    "T42n1826_002:0226a15": "多亦有標釋。三以有類遣無。四以物類遣有",
    "T42n1826_002:0226a16": "為。五類遣無為。六類遣我。是故成上標宗一",
    "T42n1826_002:0226a17": "切法空也。",
    "T42n1826_002:0226a18": "6 觀一異門(下)觀一異門第六",
    "T42n1826_002:0226a19": "初釋名者。以一異是所遣故。又說。遣一異以",
    "T42n1826_002:0226a20": "造真空故以為門。二來異者。前以有無破相",
    "T42n1826_002:0226a21": "可相已盡。但以更有一異門重破使執心永",
    "T42n1826_002:0226a22": "盡正理堅固。是故結相可相一異及俱而重",
    "T42n1826_002:0226a23": "破也。三所明者。以破相可相一異俱盡。令觀",
    "T42n1826_002:0226a24": "心照理故也。四釋文中二。先一句標宗。後",
    "T42n1826_002:0226a25": "釋破。破中二。先正破。後破救。初中三。先頌。",
    "T42n1826_002:0226a26": "上半破一異。下半破相可相。亦是結無。二釋。",
    "T42n1826_002:0226a27": "謂若一則相無能表。同所相故。若異不成表。",
    "T42n1826_002:0226a28": "不相因故。同餘法故。故云一異不可得者。",
    "T42n1826_002:0226a29": "一異不可得下釋下半可知。三是故下類遣",
    "T42n1826_002:0226b01": "結宗。二破救中二。先外救。後釋破。救中以聞",
    "T42n1826_002:0226b02": "相法俱空執情靡據。故將形似之事類救二",
    "T42n1826_002:0226b03": "關。又向釋頌遣事無不周。但人情多惑。故須",
    "T42n1826_002:0226b04": "假設外救廣破所迷。於中三。初牒破驚呵。二",
    "T42n1826_002:0226b05": "立相救法。三結破不然。第二立相救中二。先",
    "T42n1826_002:0226b06": "開三章。則翻上三句。後釋三事。則為三段。初",
    "T42n1826_002:0226b07": "釋一中二。初舉識受二例。如識以了別為相。",
    "T42n1826_002:0226b08": "亦以了別為體。受亦如是。二如是下結宗。二",
    "T42n1826_002:0226b09": "釋異中亦二。初舉滅信二例。後是名下結。前",
    "T42n1826_002:0226b10": "中。初外謂愛滅異於涅槃。後以三事在身口",
    "T42n1826_002:0226b11": "屬色蘊。信是心法屬識蘊。外見有此三。知內",
    "T42n1826_002:0226b12": "有信心。是故色與心作相。故知異。三釋亦一",
    "T42n1826_002:0226b13": "亦異中二。初舉二例。後結。初中。先舉正見",
    "T42n1826_002:0226b14": "例。謂如正見是道體故少分是可相。復是八",
    "T42n1826_002:0226b15": "正中道支故少分是能相。又正見是慧。正是",
    "T42n1826_002:0226b16": "道諦通體。然是八中一數故云少分。是通故",
    "T42n1826_002:0226b17": "是能相。是別故為可相。二舉三相例。謂約小",
    "T42n1826_002:0226b18": "乘七十五法。分為二聚。前七十二是有為。後",
    "T42n1826_002:0226b19": "三是無為。就有為聚中。生住滅三通與一切",
    "T42n1826_002:0226b20": "有為法作相。自體復是有為法中數內少分。",
    "T42n1826_002:0226b21": "是故若與所相有為不是異者。不應於此有",
    "T42n1826_002:0226b22": "為法中開說此三。若與有為不是一者。自應",
    "T42n1826_002:0226b23": "非是有為法攝。是故當知亦一亦異。後如是",
    "T42n1826_002:0226b24": "下結。三是故或相下總結非破。可知。第二釋",
    "T42n1826_002:0226b25": "破中破上三計。文則為三。初破一中亦三。初",
    "T42n1826_002:0226b26": "法無自表破。於中三。先牒執總非。二釋非所",
    "T42n1826_002:0226b27": "以。三是故下結非呵止。就釋中。謂所相必以",
    "T42n1826_002:0226b28": "相而知故名為可相。所用表示者名為相也。",
    "T42n1826_002:0226b29": "是故相所相是非一。若一自能表示者。指應",
    "T42n1826_002:0226c01": "自觸等。反詰責也。二復次下相失能所破。若",
    "T42n1826_002:0226c02": "是一者。謂不應分別。此是相此是可相。若泯",
    "T42n1826_002:0226c03": "分別者。汝應是顛倒。有言無義故。三復次下",
    "T42n1826_002:0226c04": "因果雜亂破。於中先標次釋後結。並可知。二",
    "T42n1826_002:0226c05": "破異中二。先正破。後破救。初中二。先牒計總",
    "T42n1826_002:0226c06": "非。後別破釋非。於中初別破二例。後總示無",
    "T42n1826_002:0226c07": "窮。前中先破初例。謂愛滅則無相。愛有復非",
    "T42n1826_002:0226c08": "涅槃相。二破信者相有二。初無異破。謂有詐",
    "T42n1826_002:0226c09": "善之人實無信心而亦詐現有此三相。豈亦",
    "T42n1826_002:0226c10": "有信以與信者不殊。故云俱不異信。又此論",
    "T42n1826_002:0226c11": "意似將三事與信不殊故云不異以破其異云云",
    "T42n1826_002:0226c12": "勘二不定破。謂汝以三事知有信。則信是可",
    "T42n1826_002:0226c13": "相。三是能相。今更以理推。乃由有信故始能",
    "T42n1826_002:0226c14": "作此三事。是故三事反是可相。故云無信無",
    "T42n1826_002:0226c15": "三事。又責云。汝未施等前有此信心不。若有",
    "T42n1826_002:0226c16": "以何相而知。若無後依何起施。故云也。二",
    "T42n1826_002:0226c17": "示無窮破中。可相定有為。別有能相法。能相",
    "T42n1826_002:0226c18": "是有為。應亦別有能相法。如是則無窮。二破",
    "T42n1826_002:0226c19": "救中。先救後破。破中二。先指同前破。後自語",
    "T42n1826_002:0226c20": "相違破。又亦可先破喻後破法。可知。三破",
    "T42n1826_002:0226c21": "俱句中。初標非。後釋破。謂指同上二門破。",
    "T42n1826_002:0226c22": "以不離一異故。三如是下結非。四是故下類",
    "T42n1826_002:0226c23": "遣。可知。",
    "T42n1826_002:0226c24": "7 觀有無門(下)觀有無門第七",
    "T42n1826_002:0226c25": "一釋名者。生住是有。滅相是無。求此有無理",
    "T42n1826_002:0226c26": "不成故以為門也。二來意者。以一異門重顯",
    "T42n1826_002:0226c27": "令理堅故。除盡執見故。此通來也。別者。前約",
    "T42n1826_002:0226c28": "相可相破。此就所相中相違破。故來也。三",
    "T42n1826_002:0226c29": "所明者。謂就四相中有無自相違。不得同一",
    "T42n1826_002:0227a01": "念。則失有為法以辨真空。令成正觀故也。四",
    "T42n1826_002:0227a02": "釋文中四。一標二釋三結四類。初中二。先長",
    "T42n1826_002:0227a03": "行生起有標釋。後立頌略辨。以薩婆多宗立",
    "T42n1826_002:0227a04": "四相體同時具。以成有為故。用先後發。以離",
    "T42n1826_002:0227a05": "相違故。破意云。先後非有為。同體相違失。",
    "T42n1826_002:0227a06": "又成唯識中。前三同一念。後念方至滅。爾者",
    "T42n1826_002:0227a07": "壞有為。一一念中以相不具故。頌中。初句破",
    "T42n1826_002:0227a08": "同時。次句破先後。謂離滅相之無令生住之",
    "T42n1826_002:0227a09": "有亦不得有。故云離無有亦無也。以非有為",
    "T42n1826_002:0227a10": "故下二句釋初句頌。以生住之有不離滅相",
    "T42n1826_002:0227a11": "之無故。則有當為無所害。故恒是無也。又亦",
    "T42n1826_002:0227a12": "應云。不離有有無。無則應常有。又亦應有釋",
    "T42n1826_002:0227a13": "上第二句先後計云。若離無有有。有則非有",
    "T42n1826_002:0227a14": "為。但為頌迮故也。二釋中二。初正破。後破",
    "T42n1826_002:0227a15": "救。前中四。一釋初句頌。如中論成壞品云。離",
    "T42n1826_002:0227a16": "成及共成。是中無有壞。離壞及共壞。是中亦",
    "T42n1826_002:0227a17": "無成。二若謂下釋第二句頌。於中二。先牒",
    "T42n1826_002:0227a18": "執總非。二釋非中。七法內滅相是無。餘皆是",
    "T42n1826_002:0227a19": "有。又有是法體。共無常相生。無常中既具滅。",
    "T42n1826_002:0227a20": "明知離此無有不得生。三若不離下釋下二",
    "T42n1826_002:0227a21": "句頌。於中三。初舉失。後轉釋。轉釋中。以不",
    "T42n1826_002:0227a22": "離滅無故此有常是無。以初生即壞滅不能",
    "T42n1826_002:0227a23": "得至住。故云初無等也。又不曾暫有住。故",
    "T42n1826_002:0227a24": "云也。三結非可知。四若離下釋頌中所應有",
    "T42n1826_002:0227a25": "文。以離無常滅相等而有有為法生等者。皆",
    "T42n1826_002:0227a26": "不可也。第二破救中二。先外救。後釋破。救中",
    "T42n1826_002:0227a27": "三。初立體同時。故無上不生之過。二如是",
    "T42n1826_002:0227a28": "下釋五事。明用前後故。謂勢用有時。豈容有",
    "T42n1826_002:0227a29": "常無之責。又生制滅不令斷。住能制生不令",
    "T42n1826_002:0227b01": "增。滅制住不令分。異通前後。謂變生至住等。",
    "T42n1826_002:0227b02": "又彼計一剎那中剎那初是生相用。剎那次",
    "T42n1826_002:0227b03": "是住相用。剎那後是滅相用。故用有前後也。",
    "T42n1826_002:0227b04": "言得者。是此四通名不相應行。法前得等。如",
    "T42n1826_002:0227b05": "繩繫物等。謂大小相得令四相常成就。三是",
    "T42n1826_002:0227b06": "故下結非。二正破中。先破體同時具。後破用",
    "T42n1826_002:0227b07": "前後發。初中先破生滅。後破住老。前中二。先",
    "T42n1826_002:0227b08": "易奪互失破。二復次下明相違俱失破。有標",
    "T42n1826_002:0227b09": "釋可知。二破住老中。先標後釋。亦有易奪相",
    "T42n1826_002:0227b10": "違破。三是故下總結錯亂。有標釋可知。二如",
    "T42n1826_002:0227b11": "能識下破用前後發。於中三。初舉事例破。謂",
    "T42n1826_002:0227b12": "彼外計云。生時雖已有壞體而未發。滅時方",
    "T42n1826_002:0227b13": "發者。破云。如不能識則不名識。餘六亦爾。",
    "T42n1826_002:0227b14": "如是不能壞生不名有滅。二舉法示過。於中",
    "T42n1826_002:0227b15": "初舉法。二若生住下示過。謂先無用後失無",
    "T42n1826_002:0227b16": "過。三是故下結非。第三如是下總結成。第四",
    "T42n1826_002:0227b17": "類遣。並可知。",
    "T42n1826_002:0227b18": "8 觀性門(下)觀性門第八",
    "T42n1826_002:0227b19": "初釋名者。性是體性。徵責非有。洞契真空。故",
    "T42n1826_002:0227b20": "為門也。所遣所託為名。二來意者。通意如前。",
    "T42n1826_002:0227b21": "別者。初三品破法。次四門破能相。今更破體",
    "T42n1826_002:0227b22": "性。故來也。又外人執義有二種。一是事。二是",
    "T42n1826_002:0227b23": "性。性據未成。事據現在。前有無門破現在事",
    "T42n1826_002:0227b24": "不立。但執情難祛。謂諸法未成先有體性。藉",
    "T42n1826_002:0227b25": "現因緣起性成事。若爾諸法還立。何得云一",
    "T42n1826_002:0227b26": "切法空。此門破彼故次來也。又上來破相。外",
    "T42n1826_002:0227b27": "人云。謂外相雖亡內性猶實。為破此計故有",
    "T42n1826_002:0227b28": "此門來也。三所明者。破性明空。觀心無寄",
    "T42n1826_002:0227b29": "以成正故也。四釋文四。一標二釋三結四類。",
    "T42n1826_002:0227c01": "就釋中三。初生起。二立頌。三釋頌。頌中。上",
    "T42n1826_002:0227c02": "半破有性。下半破無性。三釋中二。先釋破有",
    "T42n1826_002:0227c03": "性。後破無性。前中三。先破自。二破他。三雙",
    "T42n1826_002:0227c04": "結。初中二。先正破。後破救。初中三。先變異",
    "T42n1826_002:0227c05": "乖性破。破意汝若未成先有性者。夫性是不",
    "T42n1826_002:0227c06": "改為義。汝許變異。性義安在。故云也。二緣作",
    "T42n1826_002:0227c07": "失性破。初順釋。謂性有天真。豈假緣成。今",
    "T42n1826_002:0227c08": "既緣作。明非性有。二不作下反釋。謂不作名",
    "T42n1826_002:0227c09": "性。故知作則非也。三是故下結宗。二破救中",
    "T42n1826_002:0227c10": "二。先外人牒破示過難。後論主開章還過答。",
    "T42n1826_002:0227c11": "初中。外人聞現在事法已被責破未成體性",
    "T42n1826_002:0227c12": "又被破盡。則起智見以過論主為大邪見。文",
    "T42n1826_002:0227c13": "中二。初牒破示過。外以生滅無常為苦諦故。",
    "T42n1826_002:0227c14": "餘文可解。二是事下結非呵止。答中五。初舉",
    "T42n1826_002:0227c15": "二諦法。先列名。後依俗得真。謂聖說俗諦因",
    "T42n1826_002:0227c16": "緣之法。擬於此法上令會無性以得真空。故",
    "T42n1826_002:0227c17": "說俗諦。非謂存此俗諦而不入真。故云也。二",
    "T42n1826_002:0227c18": "若人下明知法之益。於中初知諦成二利。謂",
    "T42n1826_002:0227c19": "依俗說真為利他。照真得果為自利。又二利",
    "T42n1826_002:0227c20": "一行成者是共也。二明二諦相資。以不二而",
    "T42n1826_002:0227c21": "二故。此明正知法益。三汝今下明迷法之失。",
    "T42n1826_002:0227c22": "謂汝聞說蘊界等法。不知但是世諦虛假。謬",
    "T42n1826_002:0227c23": "取謂為第一義諦。是故聞破謂欲自墮失處。",
    "T42n1826_002:0227c24": "反此則無咎矣。四釋顯法義。於中先標法甚",
    "T42n1826_002:0227c25": "深。就佛所說因緣法為深。非汝二乘所說之",
    "T42n1826_002:0227c26": "者。又約佛智論因緣法。方得稱彼因緣之法。",
    "T42n1826_002:0227c27": "故云諸佛因緣法名甚深也。二是因緣下釋",
    "T42n1826_002:0227c28": "成甚深所以。又此因緣法。宜應正是俗諦。何",
    "T42n1826_002:0227c29": "故乃云是第一義。釋云。以無自性故無性而",
    "T42n1826_002:0228a01": "說因緣。是故深也。問前語外人。汝聞世諦謂",
    "T42n1826_002:0228a02": "是第一義。今論主亦云因緣則是第一義。而",
    "T42n1826_002:0228a03": "與彼何異。答外人謂因緣之事是第一義。論",
    "T42n1826_002:0228a04": "主以因緣之理為真諦。又論主意凡佛說因",
    "T42n1826_002:0228a05": "緣世諦法。意欲令知無性以悟真諦。非謂存",
    "T42n1826_002:0228a06": "此因緣之法。故上云因世諦知第一義。故地",
    "T42n1826_002:0228a07": "論中。隨順觀世諦則入第一義諦。此之謂也。",
    "T42n1826_002:0228a08": "五若諸法下正還過於彼。謂若有性則不從",
    "T42n1826_002:0228a09": "緣。不從緣故則無諸法。是故中論云。以有空",
    "T42n1826_002:0228a10": "義故一切法得成。若無空義者。一切法不成。",
    "T42n1826_002:0228a11": "又應知有多諸過患。汝自不知。反來咎我。故",
    "T42n1826_002:0228a12": "中論云。汝今自有過。而以迴向我。如人乘馬",
    "T42n1826_002:0228a13": "者。自忘其所乘。今此壞六事。還是汝之過。就",
    "T42n1826_002:0228a14": "中六。一壞四諦。二若無四聖諦下明壞四行。",
    "T42n1826_002:0228a15": "三壞八賢聖。四壞三寶。五壞世俗。六壞因",
    "T42n1826_002:0228a16": "果。並可知。二破他性中二。先牒計總徵。後正",
    "T42n1826_002:0228a17": "破。破中初形自奪他破。謂對自名他。自既無",
    "T42n1826_002:0228a18": "矣。對誰名他。二同自無他破。謂望自還是自。",
    "T42n1826_002:0228a19": "是故自無他亦無。有標釋可知。三若自性他",
    "T42n1826_002:0228a20": "性下雙結俱非。第三若有不成下總結成宗。",
    "T42n1826_002:0228a21": "第四類遣。可知。",
    "T42n1826_002:0228a22": "9 觀因果門(下)觀因果門第九",
    "T42n1826_002:0228a23": "初釋名者有二義。一借因生果。破果從餘處",
    "T42n1826_002:0228a24": "自然而來。二復觀因緣中亦無果。無果故無",
    "T42n1826_002:0228a25": "因。是故因果俱破。約初義從能破為名。約後",
    "T42n1826_002:0228a26": "義從所破為名。二來意者。前來雖復廣顯從",
    "T42n1826_002:0228a27": "緣因果無性。而狂惑之徒復謂自然而有。為",
    "T42n1826_002:0228a28": "破此執故有此門來。三品所明者。此明果法",
    "T42n1826_002:0228a29": "內外俱空。因等皆爾。以成空觀。四釋文中",
    "T42n1826_002:0228b01": "三。一標宗。二釋顯。三類遣。釋中三。先生起。",
    "T42n1826_002:0228b02": "二立頌。上半破內生。下半破外來。又上半牒",
    "T42n1826_002:0228b03": "前諸門緣不生果義。下半正明此門體。但依",
    "T42n1826_002:0228b04": "前起後故須說也。三釋顯中二。先釋後結。釋",
    "T42n1826_002:0228b05": "中二。先釋上半破緣內有生同前。二釋下半",
    "T42n1826_002:0228b06": "頌。破餘處自然來等。謂有計微塵世性時方",
    "T42n1826_002:0228b07": "自在天等所造。今破若爾則不從緣生。緣亦",
    "T42n1826_002:0228b08": "無和合功力。是故不從外來。二若果眾緣中",
    "T42n1826_002:0228b09": "無下總結性空。三類遣。並可知。",
    "T42n1826_002:0228b10": "10 觀作者門(下)觀作者門第十",
    "T42n1826_002:0228b11": "初釋名者。於自他四處求作之者不得故以",
    "T42n1826_002:0228b12": "為名。二來意者。前略以內外求。今廣於四處",
    "T42n1826_002:0228b13": "求。故來也。又一說。上來九品已一遍破因果。",
    "T42n1826_002:0228b14": "自下三品是第二遍破因果。與前何異者。前",
    "T42n1826_002:0228b15": "廣此略故也。初二品破能生。後一破所生。故",
    "T42n1826_002:0228b16": "來也。三品所明者。破此四作有二門。一顯所",
    "T42n1826_002:0228b17": "破亦二。初約外道就人。一我作。二自在天作。",
    "T42n1826_002:0228b18": "三如劫初一男一女共生眾生是共作。四如",
    "T42n1826_002:0228b19": "無因外道等執自然生等。是無因作。如烏鳥",
    "T42n1826_002:0228b20": "非染等。二約小乘就法。一自分因生。二報因。",
    "T42n1826_002:0228b21": "因是善惡。果是無記。故是他也。三如共有因。",
    "T42n1826_002:0228b22": "謂七法共生。四無因作。或云。經部師無明支",
    "T42n1826_002:0228b23": "前託空而起。故亦無因云云。二能破中亦二。",
    "T42n1826_002:0228b24": "初唯遮破。如中論及此文。二亦遮亦表。如地",
    "T42n1826_002:0228b25": "論云。因不生。緣生故。緣不生。自因生故。不",
    "T42n1826_002:0228b26": "共生。無知者故。作時不住故。不無因生。隨順",
    "T42n1826_002:0228b27": "有故。又對法論云。自種有故不從他。待眾",
    "T42n1826_002:0228b28": "緣故非自作。無作用故不共生。有功能故非",
    "T42n1826_002:0228b29": "無因。凡諸緣起亡雙句者。已為甚深。況總亡",
    "T42n1826_002:0228c01": "四句。是故緣起最極甚深。解云。此二論意以",
    "T42n1826_002:0228c02": "因為自。用緣為他。此因與緣相待故各有二",
    "T42n1826_002:0228c03": "義。一有力義。二無力義。以因無為緣有故不",
    "T42n1826_002:0228c04": "自生。以緣無為因有故不他生。一有一無無",
    "T42n1826_002:0228c05": "二故不共生。二有二無不俱故亦不共生。則",
    "T42n1826_002:0228c06": "由此無性方得起此不起之果。故不無因。不",
    "T42n1826_002:0228c07": "無如此不自不他不共之因故也。若約顯法",
    "T42n1826_002:0228c08": "性緣起融通無礙門說者。四門俱有作。何者。",
    "T42n1826_002:0228c09": "謂因緣各有三義。一有。二無。三亦有亦無。各",
    "T42n1826_002:0228c10": "別開初義故自作亦他作。合第三義故共作。",
    "T42n1826_002:0228c11": "合第二義故無因作。以各無力故。此同從無",
    "T42n1826_002:0228c12": "住本立一切法。思之可見。此後論說非三論",
    "T42n1826_002:0228c13": "意。但同流類故引說之耳。四釋文中三。初標",
    "T42n1826_002:0228c14": "二釋三類。釋中三。初徵標開章。二立頌略破。",
    "T42n1826_002:0228c15": "上半牒四門。下半顯俱非。三依章廣釋中",
    "T42n1826_002:0228c16": "二。先釋頌正破。後引教證成。初中釋四章門",
    "T42n1826_002:0228c17": "則為四。就初釋破自作中。初牒非。二釋破。三",
    "T42n1826_002:0228c18": "喻破。四結非。亦是立宗出因舉喻結宗。並可",
    "T42n1826_002:0228c19": "知。二釋破他作中二。先正破。後破救。初中",
    "T42n1826_002:0228c20": "先標非。二釋破。言他何能作者。謂自尚不能。",
    "T42n1826_002:0228c21": "他何能作。又自既未有。說誰為他。又離自無",
    "T42n1826_002:0228c22": "別他。故自無他亦無。故云何能作也。二破救",
    "T42n1826_002:0228c23": "中。先救後破。救意我以因望果為他。非是餘",
    "T42n1826_002:0228c24": "法之他。破中二。先正破。後如是苦下結非。破",
    "T42n1826_002:0228c25": "中二。初同果非他破。於中先法次喻後合。謂",
    "T42n1826_002:0228c26": "若合眾緣以成果。豈得緣果為他也。二他無",
    "T42n1826_002:0228c27": "自在破中。初正破。後引中論頌。謂此眾緣既",
    "T42n1826_002:0228c28": "還藉緣成。是則無自性之有。故不得自在。不",
    "T42n1826_002:0228c29": "自在故不能生果。二結文可知。三破共作中",
    "T42n1826_002:0229a01": "三。一牒非。二正破。謂雙具前二失故。是故指",
    "T42n1826_002:0229a02": "同前。三是故下結。四破無因作。於中二。先牒",
    "T42n1826_002:0229a03": "執總非。有無量過者。以彼小乘宗亦同不許",
    "T42n1826_002:0229a04": "故。又諸法亂生等故有多過也。二引證中四。",
    "T42n1826_002:0229a05": "初舉教。二會意。三外救。四會破。初中外以四",
    "T42n1826_002:0229a06": "句存生。不達苦之實性。故佛置而不答。二如",
    "T42n1826_002:0229a07": "是下會意明空有二種所由。一從緣生故空。",
    "T42n1826_002:0229a08": "二佛不答故空。此中以苦體本無。何處得苦",
    "T42n1826_002:0229a09": "從自他等生。如問兔角為從自他等生耶。若",
    "T42n1826_002:0229a10": "答則墮負。何者。謂若答言不自生等者。彼則",
    "T42n1826_002:0229a11": "謂兔角是有。不從自他生等。若答無此兔角",
    "T42n1826_002:0229a12": "者。他本問從生。不問有無。問異答故亦不然。",
    "T42n1826_002:0229a13": "是故經中問佛。若如來不能答十四難者。何",
    "T42n1826_002:0229a14": "名一切智。佛言。若如來答十四難則非一切",
    "T42n1826_002:0229a15": "智。是故當知不答意者為明彼法空無故也。",
    "T42n1826_002:0229a16": "三外救中三。初非內會意。二釋經顯意。三結",
    "T42n1826_002:0229a17": "非成證。初中外謂論主都不得佛意。佛何曾",
    "T42n1826_002:0229a18": "言由不答故說苦是空。但佛不答自有別意。",
    "T42n1826_002:0229a19": "別意有二。一但彼眾生宜應不答而得入法。",
    "T42n1826_002:0229a20": "故須不答。何必以明空耶。二為破外道四邪",
    "T42n1826_002:0229a21": "說故。是故須爾。文中破四執則為四。初舉執",
    "T42n1826_002:0229a22": "會經。二苦實非下以理正破。正破中二。初我",
    "T42n1826_002:0229a23": "同無常破。於中二。先標後釋。釋中二。先失能",
    "T42n1826_002:0229a24": "作破。謂若無常則失我體無能作也。二若我",
    "T42n1826_002:0229a25": "無常下失所作破。謂以無所依故也。二苦無",
    "T42n1826_002:0229a26": "解脫破。於中二。初標。二何以故下釋。謂若言",
    "T42n1826_002:0229a27": "我作苦者。能須在先。而實離所作苦之前無",
    "T42n1826_002:0229a28": "能作苦之我。何以故。以未有所依陰身故。我",
    "T42n1826_002:0229a29": "何處住。若無此陰身而我獨能作苦者。得解",
    "T42n1826_002:0229b01": "脫者亦是無身。有我亦應常是苦。此是前際",
    "T42n1826_002:0229b02": "無身而作苦。後際亦無身。亦應恒是苦。以無",
    "T42n1826_002:0229b03": "異因故。結文可見。二破他作中二。初破後結。",
    "T42n1826_002:0229b04": "破中有十五番。初一同體非他破。何有他人",
    "T42n1826_002:0229b05": "造苦授與此人。故云也。二因果不相似破。此",
    "T42n1826_002:0229b06": "是邪因不平等因。於中先舉執會經。後而實",
    "T42n1826_002:0229b07": "下以理正破。標釋可知。三苦樂相違破。謂",
    "T42n1826_002:0229b08": "是父應與樂。何乃與苦耶。亦是乖失父子破。",
    "T42n1826_002:0229b09": "於中。先正破。後顯救。謂若不能生子知恩之",
    "T42n1826_002:0229b10": "心。何名自在能生萬物。又若實能生而故不",
    "T42n1826_002:0229b11": "生者。則是無恩。何所識耶。又愚類供天。則是",
    "T42n1826_002:0229b12": "識恩。何不免苦。猶有貧窮等苦。故知不然也。",
    "T42n1826_002:0229b13": "文中初約情縱破。二而實下就理奪破。可知。",
    "T42n1826_002:0229b14": "四不應所所破。謂彼自在更何所須而作眾",
    "T42n1826_002:0229b15": "生等耶。若有所須而作者。是則非自在。若無",
    "T42n1826_002:0229b16": "所須作者。則同小兒戲也。五逆窮作者破。謂",
    "T42n1826_002:0229b17": "自在若自作。眾生亦應爾。自在若他作。則不",
    "T42n1826_002:0229b18": "自在如眾生。二種比量可知。六業乖自在破。",
    "T42n1826_002:0229b19": "於中三。先以正徵。二引邪教。三破邪教。以待",
    "T42n1826_002:0229b20": "苦行方能作物。明知不自在。又一種苦行何",
    "T42n1826_002:0229b21": "不一種受果。然乃初作毒蟲等。當知由業不",
    "T42n1826_002:0229b22": "關邪苦行也。初則以苦行奪自在。後則以正",
    "T42n1826_002:0229b23": "業奪苦行。可知。七徵處失作破。於中三。先案",
    "T42n1826_002:0229b24": "定作處。二以兩關責。三釋二作失。初自作不",
    "T42n1826_002:0229b25": "成破。謂處處無窮耳。二他作乖宗破。處謂器",
    "T42n1826_002:0229b26": "世界等。八求他無力破。準此應彼經中說自",
    "T42n1826_002:0229b27": "在處有所求故非自在。又此文應倒。應云若",
    "T42n1826_002:0229b28": "是自在何故有人苦行供養從求所願。顯喜",
    "T42n1826_002:0229b29": "與願既受求等。明不自在也。九所作不定破。",
    "T42n1826_002:0229c01": "謂如人作車成已。後時不可變作船。自在初",
    "T42n1826_002:0229c02": "作人。此人後時時應作畜等。而實隨業種種",
    "T42n1826_002:0229c03": "轉變。故非自在作也。十舉果驗因破。於中初",
    "T42n1826_002:0229c04": "縱破。謂若自在作皆應一種不應有好醜等",
    "T42n1826_002:0229c05": "異。又罪福應俱無。二奪破中。而實有罪福者。",
    "T42n1826_002:0229c06": "以彼此俱許有故。以理奪破也。十一憎愛違",
    "T42n1826_002:0229c07": "宗破。謂皆應愛。何得有憎。又以有憎愛惑所",
    "T42n1826_002:0229c08": "縛。故不自在。何能作萬物。十二以事驗惑",
    "T42n1826_002:0229c09": "破。謂何以知彼有憎愛耶。以作苦樂二人非",
    "T42n1826_002:0229c10": "但作樂故也。又為不能作一類。明不自在。十",
    "T42n1826_002:0229c11": "三方便失作破。謂若自在作者。眾生不應更",
    "T42n1826_002:0229c12": "作衣食等事又作諸善惡業。十四無因失果",
    "T42n1826_002:0229c13": "破。於中初縱破。謂初果無從因得。後因無",
    "T42n1826_002:0229c14": "益果能。後以理奪破可知。十五有無業齊破。",
    "T42n1826_002:0229c15": "於中三。先齊有。二齊無。三無窮。無窮則無",
    "T42n1826_002:0229c16": "始。無始則無因。上皆有比量。並可知。第二",
    "T42n1826_002:0229c17": "如是等下結非。二如是邪見下會經意。三破",
    "T42n1826_002:0229c18": "共作中。具前二失故。如二盲共不成一見故。",
    "T42n1826_002:0229c19": "四破無因中。以苦從眾緣生故非無因也。三",
    "T42n1826_002:0229c20": "是故下外人結非論主為證不成。四答曰下",
    "T42n1826_002:0229c21": "論主會經顯意。何者。謂佛說苦從緣生有二",
    "T42n1826_002:0229c22": "意。一為破邪見如前說。二為明苦是空。以",
    "T42n1826_002:0229c23": "苦從緣必無性故。汝但知一而不知二。又破",
    "T42n1826_002:0229c24": "邪見是淺意。顯真空是深意。汝但得淺不得",
    "T42n1826_002:0229c25": "深。又明法空是正。破邪見是兼。汝知兼不",
    "T42n1826_002:0229c26": "知正。文中三。初印淺顯深。二說苦從眾緣",
    "T42n1826_002:0229c27": "下標起空宗。三何以故下釋顯空義。第三類",
    "T42n1826_002:0229c28": "遣可知。",
    "T42n1826_002:0229c29": "11 觀三時門(下)觀三時門第十一",
    "T42n1826_002:0230a01": "初釋名者。於現已未三時求法及時。俱不可",
    "T42n1826_002:0230a02": "得。故以為門。二來意者。通意如前。別意。前",
    "T42n1826_002:0230a03": "以四句求。今以三時責。故來也。三所明者。破",
    "T42n1826_002:0230a04": "法及時以顯真空。成觀無寄故也。四釋文中",
    "T42n1826_002:0230a05": "三。初標宗。二釋因。三結類。就第二釋中三。",
    "T42n1826_002:0230a06": "初徵標開章。二立頌略顯。三釋頌廣陳。初中",
    "T42n1826_002:0230a07": "有因法者是果法。為欲密顯因不先於果。要",
    "T42n1826_002:0230a08": "由果故方說為因。是故說果名為有因。以令",
    "T42n1826_002:0230a09": "因成有是果法故。二頌中。上半舉正理。下",
    "T42n1826_002:0230a10": "半徵情有。謂因果先後共現既不成者。從因",
    "T42n1826_002:0230a11": "生法云何得成。三釋中二。先正破。後破救。",
    "T42n1826_002:0230a12": "初中釋破三時因果。文則為三。薩婆多說因",
    "T42n1826_002:0230a13": "先果後。又如來藏中先有果法體。後時待緣",
    "T42n1826_002:0230a14": "扶起亦是果先因後。又如共有因及成實宗",
    "T42n1826_002:0230a15": "潤生煩惱與果俱時亦是因果同時。又如成",
    "T42n1826_002:0230a16": "唯識等本識中種前滅即生後應死。鳥能鳴",
    "T42n1826_002:0230a17": "等比量可知。又先有種子因。後方生現行果。",
    "T42n1826_002:0230a18": "亦是先後。又如種子望種子等是先後。又義",
    "T42n1826_002:0230a19": "理望是同時。如俱有義等。今細剋三時。並俱",
    "T42n1826_002:0230a20": "不成。縱欲安立。終竟無路。是故因果等法畢",
    "T42n1826_002:0230a21": "竟是空。文並可見。二破救中有四。一外人",
    "T42n1826_002:0230a22": "舉宗例破難。二論主反破成宗答。三外人舉",
    "T42n1826_002:0230a23": "現因事難。四徵現無因答。初中外意以論主",
    "T42n1826_002:0230a24": "因果三時不成生。例論主破可破三時不成",
    "T42n1826_002:0230a25": "破。謂若汝三時得相破。我因果三時還得相",
    "T42n1826_002:0230a26": "生。若汝破可破三時不成。破復亦不得。破我",
    "T42n1826_002:0230a27": "義。我義還則立。外意如此。二答中有三。先反",
    "T42n1826_002:0230a28": "示過。汝今此難亦負此責。故云汝亦有是過。",
    "T42n1826_002:0230a29": "二助成宗。謂汝若以三時責我能破令無破。",
    "T42n1826_002:0230b01": "我今受汝責不執有能破。我能破若壞。汝生",
    "T42n1826_002:0230b02": "義寧存。是故無三時生。無三時破。明知是",
    "T42n1826_002:0230b03": "空。是空故助成我宗。何得成難。又汝若以三",
    "T42n1826_002:0230b04": "時破我破。汝已受三時不得生竟。已成我義",
    "T42n1826_002:0230b05": "訖。我更無所說。又百論云。破如所破等。又",
    "T42n1826_002:0230b06": "涅槃云。以我不平破汝不平。若平則是我平。",
    "T42n1826_002:0230b07": "皆同此例。故云若諸法空等也。三揀非例。謂",
    "T42n1826_002:0230b08": "若我如汝定執三時生。可得如我責破汝。我",
    "T42n1826_002:0230b09": "今但為汝妄執。是故破汝。於我實無破。是故",
    "T42n1826_002:0230b10": "不例。汝不應難。故云若我說等也。三外人舉",
    "T42n1826_002:0230b11": "現因事難。謂前據言說不立。今以眼見為真。",
    "T42n1826_002:0230b12": "於中二。先證有三因。後結非論主。前中三。初",
    "T42n1826_002:0230b13": "中外意以先有陶師為因。後作缾為果。二中。",
    "T42n1826_002:0230b14": "以師為果。弟子為因。因作弟子得師名。則",
    "T42n1826_002:0230b15": "持此證有果先因後。三中。如燈明雖一時起",
    "T42n1826_002:0230b16": "然要因燈有明。是知同時而具有因果。二結",
    "T42n1826_002:0230b17": "非論主可知。四論主徵現無因答。於中釋破",
    "T42n1826_002:0230b18": "前三。文則為三。初中先牒計總非。二釋非正",
    "T42n1826_002:0230b19": "破。三如陶師下例破餘法。二中標釋結可知。",
    "T42n1826_002:0230b20": "三中同疑因者。既燈明一時有。則必知為因",
    "T42n1826_002:0230b21": "燈有明。為因明有燈。由此不定故曰同疑因。",
    "T42n1826_002:0230b22": "又云燈明一時有。仍以燈為明因。不得明為",
    "T42n1826_002:0230b23": "燈因。反責燈明一時有。明既不能作燈因。燈",
    "T42n1826_002:0230b24": "亦不能作明因。彼竟不能決。故曰同疑因。又",
    "T42n1826_002:0230b25": "品初已破因果一時不立。汝已疑不成。今處",
    "T42n1826_002:0230b26": "引燈明一時為證。還同前疑。故云也。言燈明",
    "T42n1826_002:0230b27": "等者。決俱非因也。三類遣可知。",
    "T42n1826_002:0230b28": "12 觀生門(下)觀生門第十二",
    "T42n1826_002:0230b29": "初釋名者。徵破法生以至無生。故以為門。二",
    "T42n1826_002:0230c01": "來意者。前二門偏破能生。此門別破所生。故",
    "T42n1826_002:0230c02": "來也。三所明者。無生正觀是此所說。四釋文",
    "T42n1826_002:0230c03": "者四。初標二釋三結四類。第二釋中三。先徵",
    "T42n1826_002:0230c04": "宗開章。二立頌略標。三釋頌廣辨。廣辨中二。",
    "T42n1826_002:0230c05": "初釋顯三時。後以理正破。於中三。先釋已生",
    "T42n1826_002:0230c06": "不生。於中初正破。後破救。前中三。初標。二",
    "T42n1826_002:0230c07": "何以故下釋破。謂作無窮破。以前生生已復",
    "T42n1826_002:0230c08": "生後生。如是乃至第四。顯無窮過也。三是故",
    "T42n1826_002:0230c09": "下結不生。二復次下破救。於中先牒救總非。",
    "T42n1826_002:0230c10": "謂彼外人救前無窮過故。言我雖生已生。然",
    "T42n1826_002:0230c11": "所用生生是不生而生。非是已生之生故。故",
    "T42n1826_002:0230c12": "但一生無無窮失。二正破中。初破次例後結。",
    "T42n1826_002:0230c13": "初中。初生不生而生者。此是所用生性是未",
    "T42n1826_002:0230c14": "生生也。以有二生故。前言但有已生生者。是",
    "T42n1826_002:0230c15": "則不定。若救可還墮前失。故云作已不作等。",
    "T42n1826_002:0230c16": "二釋破不生亦不生中二。先正破。後破救。初",
    "T42n1826_002:0230c17": "中四。初就奪失相破。謂若與生法合不名不",
    "T42n1826_002:0230c18": "生生。若不與生法合則是無生法。云何名生。",
    "T42n1826_002:0230c19": "故云也。二約縱依無為破。謂若不生法有生",
    "T42n1826_002:0230c20": "者。涅槃是無生法。亦應作生。虛空等亦爾。",
    "T42n1826_002:0230c21": "三壞有為破。亦是乖位失法破。可知。四無因",
    "T42n1826_002:0230c22": "生法破。不壞法阿羅漢是不動種性。揀去退",
    "T42n1826_002:0230c23": "相羅漢等。以彼宗許退起煩惱非此因故。又",
    "T42n1826_002:0230c24": "凡夫菩提是應生不生。作應生責。羅漢煩惱",
    "T42n1826_002:0230c25": "是不應生而生。作應生責也。二破救中。先外",
    "T42n1826_002:0230c26": "救。救意前論主作不應生而生難。外人不受。",
    "T42n1826_002:0230c27": "故云非一切不生而生。有因緣和合本無今",
    "T42n1826_002:0230c28": "有名生。何得言一向無。我宗中無。有二種。一",
    "T42n1826_002:0230c29": "是可有無。二是畢竟無。此二中我說可有無。",
    "T42n1826_002:0231a01": "何得將畢竟無為難。如上凡夫菩提未生而",
    "T42n1826_002:0231a02": "生。謂有因緣遇善友等則生也。二正破。破中",
    "T42n1826_002:0231a03": "三。先牒救。二徵責。三結非。就責中。若言不",
    "T42n1826_002:0231a04": "同畢竟無而是可有無者。此等緣中為有故",
    "T42n1826_002:0231a05": "生。為無故生。俱及非等皆不成生。如前諸門",
    "T42n1826_002:0231a06": "說。三破生時生中四。一離已未破。標釋可",
    "T42n1826_002:0231a07": "知。二離法無時破。謂若離生有時。可有生",
    "T42n1826_002:0231a08": "法之能。離生既無時。何有生時生。三時法二",
    "T42n1826_002:0231a09": "生破。謂既有生時復有生法。是則有二生。前",
    "T42n1826_002:0231a10": "句以時無法亦無。此句以法有時亦有。四生",
    "T42n1826_002:0231a11": "無行處破。謂彼生行處是名生時。既未有時",
    "T42n1826_002:0231a12": "生無生也。三如是下總結無生。四類遣中五。",
    "T42n1826_002:0231a13": "一類生遣住滅。二遣有為。三遣無為。四遣眾",
    "T42n1826_002:0231a14": "生。五總結一切都空。",
    "T42n1826_002:0231a15": "十二門論宗致義記卷下"
}