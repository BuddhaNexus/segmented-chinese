{
    "T17n0814_001:0781c02": "No. 814 [No. 813]",
    "T17n0814_001:0781c03": "佛說象腋經",
    "T17n0814_001:0781c05": "宋罽賓三藏曇摩蜜多譯",
    "T17n0814_001:0781c06": "如是我聞：一時佛在王舍城耆闍崛山，與大",
    "T17n0814_001:0781c07": "比丘眾五百人俱，菩薩六萬——眾所知識，得陀",
    "T17n0814_001:0781c08": "羅尼，樂說無礙，說法無二，成就不可思議神",
    "T17n0814_001:0781c09": "通——其名曰：無減進意菩薩、過名聲威德藏菩",
    "T17n0814_001:0781c10": "薩、寶月花菩薩、大雲雷燈菩薩、無量觀出一",
    "T17n0814_001:0781c11": "切世菩薩、山勇菩薩、樂喜生菩薩、淨臂無礙",
    "T17n0814_001:0781c12": "光明菩薩、解度眾生心菩薩、金剛得堅菩薩、",
    "T17n0814_001:0781c13": "解一切眾生語離菩薩、梵音勇威德菩薩、名",
    "T17n0814_001:0781c14": "稱面威無礙覺菩薩、一切善根寶聚菩薩。文",
    "T17n0814_001:0781c15": "殊師利童子與如是上首六萬菩薩俱。爾時，",
    "T17n0814_001:0781c16": "大德舍利弗於日晡時從禪定起，來詣佛所。",
    "T17n0814_001:0781c17": "爾時世尊坐異樹下，入寂靜三昧。爾時大德",
    "T17n0814_001:0781c18": "舍利弗遙見世尊威儀寂靜，疾疾取草，敷以",
    "T17n0814_001:0781c19": "為座，加趺而坐，正身坐頃。爾時大德舍利",
    "T17n0814_001:0781c20": "弗，即於坐處生是思惟：「未曾有也！如來如是",
    "T17n0814_001:0781c21": "寂靜之行，安樂之本，安樂眾生，亦知一切法",
    "T17n0814_001:0781c22": "性三昧。」爾時世尊從於三昧安詳而起，發謦",
    "T17n0814_001:0781c23": "欬聲。爾時舍利弗聞於如來謦欬之聲，受",
    "T17n0814_001:0781c24": "歡喜樂亦得悲心，即往佛所。到已，住立佛前，",
    "T17n0814_001:0781c25": "敬禮佛已，而說偈言：",
    "T17n0814_001:0781c26": "「若有眾生無分別，　　乃至於法不憶想，",
    "T17n0814_001:0781c27": "入於三昧常行世，　　常忍樂於如是法。",
    "T17n0814_001:0781c28": "不見眾生有差別，　　同於幻性解脫者，",
    "T17n0814_001:0781c29": "分別諸法虛空體，　　彼無我想受安樂。",
    "T17n0814_001:0782a01": "於和合中無想著，　　無有愚癡物所想，",
    "T17n0814_001:0782a02": "亦非有起非不起，　　彼不見命受安樂。",
    "T17n0814_001:0782a03": "於諸眾生無憶想，　　是諸眾生非眾生，",
    "T17n0814_001:0782a04": "於諸眾生相無聲，　　無我見者彼安樂。",
    "T17n0814_001:0782a05": "智不分別於眾生，　　是得無諍之法界，",
    "T17n0814_001:0782a06": "分別丈夫一切想，　　無異覺者彼安樂。",
    "T17n0814_001:0782a07": "當善住於施持戒，　　常行覺了無慳垢，",
    "T17n0814_001:0782a08": "住於無染污法中，　　無高下見彼安樂。",
    "T17n0814_001:0782a09": "彼忍得者甚勇猛，　　無有憎愛二見者，",
    "T17n0814_001:0782a10": "不得精進及懈怠，　　無思想者彼安樂。",
    "T17n0814_001:0782a11": "修行禪定住堅固，　　亦不思惟是散亂，",
    "T17n0814_001:0782a12": "是善知於禪定法，　　無禪想者彼安樂。",
    "T17n0814_001:0782a13": "無有憶想無智慧，　　亦非無智得自在，",
    "T17n0814_001:0782a14": "亦非聰慧非愚癡，　　無異想者彼安樂。",
    "T17n0814_001:0782a15": "若在空野聚亦然，　　彼一切處平等行，",
    "T17n0814_001:0782a16": "於村聚中無厭惡，　　空處無憍彼安樂。",
    "T17n0814_001:0782a17": "於乞食事悉具足，　　亦終無有乞食想，",
    "T17n0814_001:0782a18": "亦未曾想我乞食，　　無乞想者彼安樂。",
    "T17n0814_001:0782a19": "若有棄之糞掃衣，　　收取聚集以覆身，",
    "T17n0814_001:0782a20": "亦無受畜弊衣想，　　不輕慢他彼安樂。",
    "T17n0814_001:0782a21": "善逝所讚佛聽許，　　善受持用三法衣，",
    "T17n0814_001:0782a22": "無有憶想我正行，　　無異想者是安樂。",
    "T17n0814_001:0782a23": "若說法者勝美妙，　　亦無有我及眾生，",
    "T17n0814_001:0782a24": "亦無有心我說法，　　不著不實者安樂。",
    "T17n0814_001:0782a25": "於諸善根無實想，　　非有物想無愛想，",
    "T17n0814_001:0782a26": "不思分別諸結使，　　無二行者彼安樂。",
    "T17n0814_001:0782a27": "於生起中無起想，　　見所住處過患想，",
    "T17n0814_001:0782a28": "晝夜常勤行精進，　　無戲論者彼安樂。",
    "T17n0814_001:0782a29": "亦無妄想住非處，　　亦不分別增上智，",
    "T17n0814_001:0782b01": "如來外道無差別，　　無貢高妙彼安樂。",
    "T17n0814_001:0782b02": "無量無數無有限，　　亦不捨離等虛空，",
    "T17n0814_001:0782b03": "我及眾生無異想，　　無增減見彼安樂。",
    "T17n0814_001:0782b04": "若有得於或夢行，　　得於辯才化愚癡，",
    "T17n0814_001:0782b05": "行於世間如水月，　　無進行者一切樂。",
    "T17n0814_001:0782b06": "種種方便第一義，　　不著生死堅牢想，",
    "T17n0814_001:0782b07": "覺於微細寂靜法，　　無想行者彼安樂。」",
    "T17n0814_001:0782b08": "爾時世尊讚舍利弗：「善哉，善哉！汝深慧行，能",
    "T17n0814_001:0782b09": "轉法輪。汝舍利弗！是祇闍崛山所有比",
    "T17n0814_001:0782b10": "丘、諸菩薩等、入禪定者，勅令集會！」舍利弗白",
    "T17n0814_001:0782b11": "佛言：「世尊！我不堪任。何以故？如是等者皆是",
    "T17n0814_001:0782b12": "威德大龍。」爾時世尊即放身光，所放光明遍",
    "T17n0814_001:0782b13": "照無量無邊諸佛世界，諸菩薩悉皆來詣祇",
    "T17n0814_001:0782b14": "闍崛山。到已，皆住於虛空中。此諸比丘及諸",
    "T17n0814_001:0782b15": "菩薩從禪定起，來詣佛所。王舍城中無量千",
    "T17n0814_001:0782b16": "眾來詣佛所。爾時世尊知於一切眾會已集，",
    "T17n0814_001:0782b17": "觀文殊師利童子面已，即便微笑。爾時文殊",
    "T17n0814_001:0782b18": "師利即從座起，正於衣服，偏袒右臂，右膝",
    "T17n0814_001:0782b19": "著地，合掌向佛，白佛言：「世尊！何因何緣而微",
    "T17n0814_001:0782b20": "笑耶？諸佛、如來、應供、正遍知非無緣笑。」佛告",
    "T17n0814_001:0782b21": "文殊師利：「過去於此祇闍崛山中，有十千",
    "T17n0814_001:0782b22": "佛說《象腋經》。」爾時大德阿難聞佛所說，疾從",
    "T17n0814_001:0782b23": "座起，正於衣服，偏袒右肩，右膝著地，合掌",
    "T17n0814_001:0782b24": "向佛，白佛言：「善哉，世尊！善哉，善逝！今當演說",
    "T17n0814_001:0782b25": "此《象腋經》，是經難聞。若如來說者，令無有疑。",
    "T17n0814_001:0782b26": "此深妙典，有深光明。世尊！何故觀文殊面已",
    "T17n0814_001:0782b27": "而微笑也？」爾時世尊讚阿難言：「善哉，善哉！阿",
    "T17n0814_001:0782b28": "難！善慧分別。汝今阿難！諦聽，諦聽，善思念之！",
    "T17n0814_001:0782b29": "我今當說。」阿難從佛受教勅已，佛告阿難：「若",
    "T17n0814_001:0782c01": "有眾生解此經者，如大象力、如大龍力，是諸",
    "T17n0814_001:0782c02": "眾生解此經者，亦復如是。阿難！諸眾生等解",
    "T17n0814_001:0782c03": "此經者，如師子遊步，進趣勝道。阿難！此經典",
    "T17n0814_001:0782c04": "者，當來菩薩能愛樂之。阿難！此經能令菩薩",
    "T17n0814_001:0782c05": "勇猛，我去世後，當來菩薩手得此經，手書此",
    "T17n0814_001:0782c06": "經。此經床座非旃陀羅菩薩手所執持，亦非",
    "T17n0814_001:0782c07": "戲論菩薩手得，亦非假名菩薩手得。」爾時世",
    "T17n0814_001:0782c08": "尊現如文殊師利之像。作是像已，文殊師利",
    "T17n0814_001:0782c09": "亦如是解：「我今當請問於世尊甚深之法，非",
    "T17n0814_001:0782c10": "是聲聞、緣覺之地，是菩薩地。」爾時文殊師利",
    "T17n0814_001:0782c11": "童子即白佛言：「世尊！我今欲少問於如來、應",
    "T17n0814_001:0782c12": "供、正遍知，若佛聽許乃敢諮請！」文殊師利如",
    "T17n0814_001:0782c13": "是請已，佛告文殊師利：「恣汝所問，隨意所喜，",
    "T17n0814_001:0782c14": "一切眾集。」爾時文殊師利童子白佛言：「世尊！",
    "T17n0814_001:0782c15": "何謂菩薩善能安住諸功德法，示現一切諸",
    "T17n0814_001:0782c16": "菩薩行，教化無量阿僧祇眾生，現諸佛形如",
    "T17n0814_001:0782c17": "水月影？」文殊師利如是問已，佛即讚言：「善哉，",
    "T17n0814_001:0782c18": "善哉！文殊師利！能總略問如來是義，我今當",
    "T17n0814_001:0782c19": "為廣分別說。文殊師利！諦聽，諦聽！善思念之，",
    "T17n0814_001:0782c20": "吾今當說！」文殊師利白言：「如是受教而聽！」佛",
    "T17n0814_001:0782c21": "告文殊師利：「菩薩成就六法者，得具安住諸",
    "T17n0814_001:0782c22": "功德法。何等為六？文殊師利！是菩薩施能一",
    "T17n0814_001:0782c23": "切捨，不見自己離慳垢行；安住於戒，不見我",
    "T17n0814_001:0782c24": "能離破戒業；成就忍辱，不見我能離瞋恚行；",
    "T17n0814_001:0782c25": "有於精進，非身心進；知入一切禪定、解脫、三",
    "T17n0814_001:0782c26": "昧、方便，亦不自念成就一心；有慧行，明了自",
    "T17n0814_001:0782c27": "見解脫一切諸道。文殊師利！菩薩成就如是",
    "T17n0814_001:0782c28": "六法，善能安住一切功德。「復次，文殊師利！復",
    "T17n0814_001:0782c29": "有六法，善能安止一切功德。何等為六？文殊",
    "T17n0814_001:0783a01": "師利！是菩薩住於地獄中，攝取眾生受於天",
    "T17n0814_001:0783a02": "樂；生畜生身，攝取畜生受人妙樂；生卑賤家，",
    "T17n0814_001:0783a03": "受轉輪王樂；現入諸道，受勝道樂；善知往返",
    "T17n0814_001:0783a04": "一切佛剎，如水月影；出一切語，無所言說，各不",
    "T17n0814_001:0783a05": "親近。文殊師利！菩薩成就此六法者，能安止",
    "T17n0814_001:0783a06": "一切功德。」爾時文殊師利白佛言：「世尊！云何",
    "T17n0814_001:0783a07": "菩薩住地獄中，受於天樂？」作是問已，佛告文",
    "T17n0814_001:0783a08": "殊師利：「若是菩薩入於三昧，名大蓮華，住地",
    "T17n0814_001:0783a09": "獄中，攝取眾生，受於天樂。見諸眾生受種種",
    "T17n0814_001:0783a10": "苦，各現其形而為說法，令無量眾生悉得解",
    "T17n0814_001:0783a11": "脫。文殊師利！菩薩如是住地獄中，受於天樂。」",
    "T17n0814_001:0783a12": "文殊師利復白佛言：「云何菩薩生畜生中，攝",
    "T17n0814_001:0783a13": "取畜生，受人天妙樂？」佛言：「文殊師利！而是菩",
    "T17n0814_001:0783a14": "薩入於三昧，名曰寂靜，現生畜生而不失心，",
    "T17n0814_001:0783a15": "受人天妙樂，各隨其形而為說法。菩薩安止",
    "T17n0814_001:0783a16": "無量千眾，令住於法。文殊師利！菩薩如是受",
    "T17n0814_001:0783a17": "畜生身，受人妙樂。」文殊師利復白佛言：「世尊！",
    "T17n0814_001:0783a18": "云何菩薩生卑賤家，受轉輪王樂？」佛言：「文殊",
    "T17n0814_001:0783a19": "師利！而是菩薩入於三昧，名曰靜過。是三昧",
    "T17n0814_001:0783a20": "力故生卑賤家，受轉輪王樂。文殊師利！菩薩",
    "T17n0814_001:0783a21": "如是生卑賤家，受轉輪王樂。」文殊師利白佛",
    "T17n0814_001:0783a22": "言：「世尊！云何菩薩現入諸道，受勝道樂？」佛言：",
    "T17n0814_001:0783a23": "「文殊師利！而是菩薩入於三昧，名見一切行",
    "T17n0814_001:0783a24": "無作光明。菩薩住是三昧，示入諸道，受勝道",
    "T17n0814_001:0783a25": "樂。文殊師利！菩薩如是現入諸道，受勝道樂。」",
    "T17n0814_001:0783a26": "爾時文殊師利白佛言：「世尊！云何菩薩善知",
    "T17n0814_001:0783a27": "往返一切佛剎，不動本處亦無去來，現諸佛",
    "T17n0814_001:0783a28": "剎，如水月影？」佛言：「文殊師利！而是菩薩入於",
    "T17n0814_001:0783a29": "三昧，名曰過於一切言說。是菩薩住此三昧",
    "T17n0814_001:0783b01": "時，東西南北、四維上下、一切十方世界之中，",
    "T17n0814_001:0783b02": "示現其身，不動本處亦無去來；住是三昧，得",
    "T17n0814_001:0783b03": "見諸佛亦聞說法。文殊師利！菩薩如是善知",
    "T17n0814_001:0783b04": "往返一切佛剎，不動本處亦無去來，現諸佛",
    "T17n0814_001:0783b05": "剎，如水月影。」爾時文殊師利白佛言：「世尊！云",
    "T17n0814_001:0783b06": "何菩薩出一切語，無所言說，各不親近？」佛言：",
    "T17n0814_001:0783b07": "「文殊師利！而是菩薩得陀羅尼，名曰無量。得",
    "T17n0814_001:0783b08": "是持已，入無量心，知無量語。是菩薩得旋陀",
    "T17n0814_001:0783b09": "羅尼力故，出一切語，各不親近。文殊師利！菩",
    "T17n0814_001:0783b10": "薩如是出一切語，無所言說，各不親近。」爾時",
    "T17n0814_001:0783b11": "文殊師利白佛言：「世尊！是菩薩方便甚難。世",
    "T17n0814_001:0783b12": "尊！若有菩薩入此經時，入何等法？」佛言：「文殊",
    "T17n0814_001:0783b13": "師利！若有菩薩欲入此經，如解虛空。」文殊師",
    "T17n0814_001:0783b14": "利言：「虛空何也？」佛言：「文殊師利！是虛空者，不",
    "T17n0814_001:0783b15": "染於欲，不瞋不癡。文殊師利！一切諸法亦復",
    "T17n0814_001:0783b16": "如是，無染、瞋、癡。文殊師利！是虛空者，非施成",
    "T17n0814_001:0783b17": "就、非戒成就、非忍成就、非進成就、非禪成就、",
    "T17n0814_001:0783b18": "非慧成就。如是，文殊師利！一切諸法亦復如",
    "T17n0814_001:0783b19": "是，非施成就，非戒、忍、進、禪、慧成就。文殊師利！",
    "T17n0814_001:0783b20": "猶如虛空非智、非斷。文殊師利！一切諸法亦",
    "T17n0814_001:0783b21": "復如是，非智、非斷。文殊師利！猶如虛空非修、",
    "T17n0814_001:0783b22": "非證。文殊師利！一切諸法亦復如是，非修、非",
    "T17n0814_001:0783b23": "證。文殊師利！猶如虛空非闇、非明。文殊師利！",
    "T17n0814_001:0783b24": "一切諸法亦復如是，非闇、非明。文殊師利！猶",
    "T17n0814_001:0783b25": "如虛空遍一切處而不可捉。文殊師利！一切諸",
    "T17n0814_001:0783b26": "法亦復如是，遍一切處而不可捉。文殊師利！",
    "T17n0814_001:0783b27": "猶如虛空非進正道、非進邪道。文殊師利！一",
    "T17n0814_001:0783b28": "切諸法亦復如是，非進正道、非進邪道。文殊",
    "T17n0814_001:0783b29": "師利！猶如虛空非聲聞乘、非緣覺乘、亦非佛",
    "T17n0814_001:0783c01": "乘。文殊師利！一切諸法亦復如是，非聲聞乘、",
    "T17n0814_001:0783c02": "非緣覺乘、亦非佛乘。文殊師利！猶如虛空非",
    "T17n0814_001:0783c03": "思、非智。文殊師利！一切諸法亦復如是，非思、",
    "T17n0814_001:0783c04": "非智。文殊師利！猶如虛空非動非發、非不動",
    "T17n0814_001:0783c05": "發。文殊師利！一切諸法亦復如是，非動發、非",
    "T17n0814_001:0783c06": "不動發。文殊師利！猶如虛空非動發、非不動",
    "T17n0814_001:0783c07": "發。文殊師利！菩薩亦爾，於一切法非動發、非",
    "T17n0814_001:0783c08": "不動發。文殊師利！猶如虛空無有眾生能污",
    "T17n0814_001:0783c09": "染者。文殊師利！一切諸法亦復如是，是涅槃",
    "T17n0814_001:0783c10": "分，究竟無染，非寂靜、非不寂靜。文殊師利！猶",
    "T17n0814_001:0783c11": "如虛空住無住處，不動不搖，不住處故。文殊",
    "T17n0814_001:0783c12": "師利！諸菩薩等亦復如是，見諸眾生住無住",
    "T17n0814_001:0783c13": "處，得實不動、不搖、不住。文殊師利！是實相法，",
    "T17n0814_001:0783c14": "欲見如來是名邪見；如是邪見即是正行；若",
    "T17n0814_001:0783c15": "是正行，是中布施無有大果，亦無大報；若其",
    "T17n0814_001:0783c16": "施中無大果報，是世福田；若世福田，是中所",
    "T17n0814_001:0783c17": "施無有果報；若施無果報，是則滿足不實之",
    "T17n0814_001:0783c18": "智；若其滿足不實之智，是等疾得無生法忍。」",
    "T17n0814_001:0783c19": "爾時眾中六十比丘增上慢者，聞如是法，作",
    "T17n0814_001:0783c20": "是思惟：「是道闇昧，如如來說，同外道說。是外",
    "T17n0814_001:0783c21": "道等富蘭那迦葉、末伽梨憍舍耶、阿耆多翅",
    "T17n0814_001:0783c22": "舍、欽婆羅珊闍耶、毘羅坻子、波復多迦旃延、",
    "T17n0814_001:0783c23": "尼犍陀若提子等所說如是，佛亦如是。」爾時",
    "T17n0814_001:0783c24": "世尊知是六十增上慢比丘心之所念，即告",
    "T17n0814_001:0783c25": "文殊師利童子曰：「文殊師利！如是，如是！我如",
    "T17n0814_001:0783c26": "來說法同於外道，然是外道不解佛說法。」爾",
    "T17n0814_001:0783c27": "時六十增上慢比丘，聞是說已，增益受苦，憂",
    "T17n0814_001:0783c28": "惱不悅，其心不樂，不知如是所說法故，從座",
    "T17n0814_001:0783c29": "而去。爾時大德舍利弗，問諸比丘：「大德！汝等",
    "T17n0814_001:0784a01": "今欲何去？當解如來如是說法何因何緣",
    "T17n0814_001:0784a02": "故，如來爾時說？大德且住！我問如來，以何因",
    "T17n0814_001:0784a03": "緣如是說也？」爾時諸比丘聞於大德舍利弗",
    "T17n0814_001:0784a04": "語，即還各各，復於本座。爾時大德舍利弗白",
    "T17n0814_001:0784a05": "佛言：「世尊！如來何緣說如是事，願當演說斷",
    "T17n0814_001:0784a06": "比丘疑？」佛告舍利弗：「於意云何，若有比丘諸",
    "T17n0814_001:0784a07": "漏已盡，心得解脫，是比丘等聞此言說生驚畏",
    "T17n0814_001:0784a08": "不？」舍利弗言：「不也，世尊！若有比丘見聖諦者，",
    "T17n0814_001:0784a09": "聞一切聲不驚怖畏，何況諸漏已盡心得解",
    "T17n0814_001:0784a10": "脫者？」佛告舍利弗：「或有癡人妄想分別，於不",
    "T17n0814_001:0784a11": "實法得虛空行。」舍利弗言：「願世尊說是法句",
    "T17n0814_001:0784a12": "義，令斷眾疑！」佛告舍利弗：「若見如來如夢、如",
    "T17n0814_001:0784a13": "幻是名正見；若正見者，於如來所不作實想、",
    "T17n0814_001:0784a14": "不作堅想、不作物想、不作名想、不作聚想；若",
    "T17n0814_001:0784a15": "於如來不作實想、不作堅想、不作物想、不作",
    "T17n0814_001:0784a16": "名想、不作聚想如是等行，一切諸行悉是妄",
    "T17n0814_001:0784a17": "見；若一切行悉是妄見，是知一切諸法是邪",
    "T17n0814_001:0784a18": "見；若知一切諸法是邪見，佛說是等滿足邪",
    "T17n0814_001:0784a19": "見；又知一切諸見是邪，是亦邪見。如是，舍利",
    "T17n0814_001:0784a20": "弗！以是緣故，欲見如來名為邪見。舍利弗！是",
    "T17n0814_001:0784a21": "等不見如來密身，是取分別，於如來身為",
    "T17n0814_001:0784a22": "舍利如來之想。舍利弗！若有如是見於如",
    "T17n0814_001:0784a23": "來，名為邪知。」爾時舍利弗白佛言：「世尊！云",
    "T17n0814_001:0784a24": "何邪見名為正行？」佛言：「舍利弗！一切凡夫正",
    "T17n0814_001:0784a25": "起覺觀，妄想分別，起依止動發、不動發，起我",
    "T17n0814_001:0784a26": "見、眾生見、命見、人見，著我勝、我所勝。知是諸",
    "T17n0814_001:0784a27": "事，小凡夫等動搖總務，生於戲論，知如是等",
    "T17n0814_001:0784a28": "悉皆不實。舍利弗！無者，名為不實。舍利弗！不",
    "T17n0814_001:0784a29": "實者，名妄語。舍利弗！妄語者，名曰為邪。舍利",
    "T17n0814_001:0784b01": "弗！如是等事攝取不實，是等邪見名為正行。",
    "T17n0814_001:0784b02": "舍利弗！以是緣故，所謂邪見名為正行。」爾時",
    "T17n0814_001:0784b03": "舍利弗白佛言：「世尊！頗有正行，所有布施無",
    "T17n0814_001:0784b04": "小果、大果也？」佛言：「舍利弗！若如是等正行成",
    "T17n0814_001:0784b05": "就，有所施與趣向涅槃，受於涅槃，齊分涅槃。",
    "T17n0814_001:0784b06": "舍利弗！而是涅槃無小果、大果，非小功德。",
    "T17n0814_001:0784b07": "何以故？是涅槃者，離一切果，無有齊分，不可",
    "T17n0814_001:0784b08": "齊分。」舍利弗言：「世尊！若其涅槃無齊分者，云",
    "T17n0814_001:0784b09": "何如來說增益無量無邊功德！」佛告舍利弗：",
    "T17n0814_001:0784b10": "「諸凡夫具煩惱行——我論、眾生論、命論、丈夫論——",
    "T17n0814_001:0784b11": "為如是等諸眾生故，說言涅槃無有分齊，涅",
    "T17n0814_001:0784b12": "槃增益無量功德，乃至令生於欲樂心。舍利",
    "T17n0814_001:0784b13": "弗！假聖福田，非入涅槃。又舍利弗！離欲聖人",
    "T17n0814_001:0784b14": "名見福田。舍利弗！譬如農夫種下穀種，因",
    "T17n0814_001:0784b15": "生稗莠亦生餘草。舍利弗！於汝意云何，而",
    "T17n0814_001:0784b16": "是農夫所得稗草是果報不？」「不也，世尊！」佛言：",
    "T17n0814_001:0784b17": "「舍利弗！譬如農夫依因穀種，生稗餘草，生相",
    "T17n0814_001:0784b18": "似穀。如是，舍利弗！施聖福田，自然大報，後斷",
    "T17n0814_001:0784b19": "諸漏、乾焦愛果。舍利弗！而是農夫本期為穀，",
    "T17n0814_001:0784b20": "見餘稗草心不生喜，非果故、非所利故。如是，",
    "T17n0814_001:0784b21": "舍利弗！非有為田，安於上施聖得大果報。",
    "T17n0814_001:0784b22": "舍利弗！以是因緣施正行者，無大果、大報。」舍",
    "T17n0814_001:0784b23": "利弗言：「世尊！若其布施無大果、大報，云何名",
    "T17n0814_001:0784b24": "為世福田也？」佛言：「舍利弗！非小果想，非大",
    "T17n0814_001:0784b25": "果想，是施不生。若施不生，是能受於世間天、",
    "T17n0814_001:0784b26": "人、阿修羅供。舍利弗！於無盡田不取果報，不",
    "T17n0814_001:0784b27": "與果報。是故舍利弗！非大報、非小果是世福",
    "T17n0814_001:0784b28": "田。」舍利弗言：「世尊！云何是世福田不得果報？」",
    "T17n0814_001:0784b29": "佛言舍利弗：「汝意云何，若為涅槃有果報不？」",
    "T17n0814_001:0784c01": "舍利弗言：「無也，世尊！若施為涅槃，得果報者，",
    "T17n0814_001:0784c02": "一切聖人不名無為。」佛即讚言：「善哉，善哉！舍",
    "T17n0814_001:0784c03": "利弗！以是事故，施世福田無有果報。」爾時舍",
    "T17n0814_001:0784c04": "利弗白佛言：「世尊！若施無果報，云何具足於",
    "T17n0814_001:0784c05": "妄想智？」佛言：「舍利弗！於意云何，若知於一切",
    "T17n0814_001:0784c06": "法性是實不也？」舍利弗言：「世尊！知一切法猶",
    "T17n0814_001:0784c07": "如幻性。世尊！若知幻性是不實知。何以故？",
    "T17n0814_001:0784c08": "如來演說一切諸法猶如幻性。如幻性者，即",
    "T17n0814_001:0784c09": "是不實。世尊！若知一切法性如此，是不實智。",
    "T17n0814_001:0784c10": "所以者何？無有一法而是實者。」爾時佛復讚",
    "T17n0814_001:0784c11": "舍利弗：「善哉，善哉！舍利弗！如是，如是！舍利",
    "T17n0814_001:0784c12": "弗！若法有實、有物、有真，則無眾生入於涅槃。",
    "T17n0814_001:0784c13": "舍利弗！一切諸法亦非是實，非物、非真。是故",
    "T17n0814_001:0784c14": "舍利弗！恒沙眾生入於涅槃，永不復生，亦不",
    "T17n0814_001:0784c15": "知盡，眾生不實故。舍利弗！若一切眾生無有",
    "T17n0814_001:0784c16": "實想，是名具足於不實智。是故舍利弗！施",
    "T17n0814_001:0784c17": "無果報，能得具足滿於不實智。」爾時舍利弗",
    "T17n0814_001:0784c18": "白佛言：「世尊！云何智滿於不實智，而疾獲得",
    "T17n0814_001:0784c19": "無生法忍？」佛言：「舍利弗！若知不實而亦不證。",
    "T17n0814_001:0784c20": "舍利弗！何等是不實者？我見、眾生見、命見、人",
    "T17n0814_001:0784c21": "見、斷見、常見。有不實者，佛想、法想、僧想、涅槃",
    "T17n0814_001:0784c22": "想。舍利弗！若心動搖，戲論總務皆是不實。舍",
    "T17n0814_001:0784c23": "利弗！如是執不實中而得解脫。舍利弗！以是",
    "T17n0814_001:0784c24": "事故具不實智，而疾得於無生法忍。」說是法",
    "T17n0814_001:0784c25": "時，四萬二千人得無生法忍，六萬優婆塞發",
    "T17n0814_001:0784c26": "於無上正真道心，三萬六千天子得向智證。",
    "T17n0814_001:0784c27": "是六十增上慢比丘，斷於諸漏，心得解脫。心",
    "T17n0814_001:0784c28": "解脫已，俱共同聲說如是言：「世尊！我今始於",
    "T17n0814_001:0784c29": "六師出家。從今日往，佛非我尊，亦非念法，又",
    "T17n0814_001:0785a01": "非念僧。世尊！我從今日說於無作、說無因緣、",
    "T17n0814_001:0785a02": "說無有業、說無調伏。」爾時眾中若干眾生各",
    "T17n0814_001:0785a03": "作是言：「是諸比丘！或捨佛戒，受外道服，所說",
    "T17n0814_001:0785a04": "顛倒。」爾時大德舍利弗覺知眾心，語諸比丘",
    "T17n0814_001:0785a05": "言：「大德！何緣說如是語耶『我今始於六師出",
    "T17n0814_001:0785a06": "家』？」諸比丘言：「大德舍利弗！從今已往，六師諸",
    "T17n0814_001:0785a07": "師等同一相，無增無減。大德舍利弗！我等今",
    "T17n0814_001:0785a08": "知諸師不異，於出家中無所分別，故言出家。」",
    "T17n0814_001:0785a09": "舍利弗言：「大德！何緣說言『從今佛非我尊』？」諸",
    "T17n0814_001:0785a10": "比丘言：「大德舍利弗！我從今往，自然明了，熾",
    "T17n0814_001:0785a11": "然明熾，不假餘明；我自歸依，非餘歸依，自歸",
    "T17n0814_001:0785a12": "自尊，是故說言『佛非我尊』。何以故？我不離佛，",
    "T17n0814_001:0785a13": "佛不離我。」舍利弗言：「大德！何緣說如是言『不",
    "T17n0814_001:0785a14": "念於法，不念於僧』？」諸比丘言：「大德舍利弗！我",
    "T17n0814_001:0785a15": "從今日，無法可得若念、若攝，是故我言『從今",
    "T17n0814_001:0785a16": "日往不念於僧』。」舍利弗言：「大德！何言『我從",
    "T17n0814_001:0785a17": "今往說於無作』？」諸比丘言：「大德舍利弗！我從",
    "T17n0814_001:0785a18": "今往，知於一切諸法無作，是中非作、非不作，",
    "T17n0814_001:0785a19": "以是故言『我從今日說於無作』。」舍利弗言：「大",
    "T17n0814_001:0785a20": "德！何緣說言『從今說無因緣』？」諸比丘言：「大",
    "T17n0814_001:0785a21": "德舍利弗！我從今日，一切有道生因緣盡，是",
    "T17n0814_001:0785a22": "中無因，是故說言『我從今說無因無緣』。」舍利",
    "T17n0814_001:0785a23": "弗言：「大德！何故說言『我從今往說無有業』？」諸",
    "T17n0814_001:0785a24": "比丘言：「大德舍利弗！我從今往，知一切法究",
    "T17n0814_001:0785a25": "竟涅槃，是中無有調伏、無非調伏，以是故言",
    "T17n0814_001:0785a26": "『我說無業』。」是增上慢諸比丘等說是法時，有",
    "T17n0814_001:0785a27": "三千六百比丘悉斷諸漏，心得解脫。爾時世",
    "T17n0814_001:0785a28": "尊讚諸比丘：「善哉，善哉！是實希望中無法可",
    "T17n0814_001:0785a29": "得。」爾時文殊師利童子白佛言：「世尊！所言得",
    "T17n0814_001:0785b01": "者，何法名得？」佛言：「文殊師利！得者，名曰無生",
    "T17n0814_001:0785b02": "法忍。」文殊師利言：「世尊！菩薩欲得無生法忍，",
    "T17n0814_001:0785b03": "當云何學？云何行？云何住？云何修集？」爾時，",
    "T17n0814_001:0785b04": "世尊答於文殊師利童子所問無生法忍義",
    "T17n0814_001:0785b05": "故，即說偈言：",
    "T17n0814_001:0785b06": "「若有求佛智、　　一切諸智上，",
    "T17n0814_001:0785b07": "無有法可取，　　亦無法可捨。",
    "T17n0814_001:0785b08": "無有法可得。　　若生是有者，",
    "T17n0814_001:0785b09": "無有和合法，　　凡夫欲和合。",
    "T17n0814_001:0785b10": "若可知可斷，　　說法為眾生，",
    "T17n0814_001:0785b11": "凡夫生諸行，　　不信無生法。",
    "T17n0814_001:0785b12": "捨離於魔法，　　菩提道最上，",
    "T17n0814_001:0785b13": "凡夫著二法，　　不知無二法。",
    "T17n0814_001:0785b14": "種種幻無實，　　凡夫人見異，",
    "T17n0814_001:0785b15": "是中無有異，　　一切同一相。",
    "T17n0814_001:0785b16": "若有凡夫說：　　『無二無二作，",
    "T17n0814_001:0785b17": "同幻化平等。』　　凡夫人或說：",
    "T17n0814_001:0785b18": "『我不時盡欲，　　斷瞋及愚癡，",
    "T17n0814_001:0785b19": "我當善思惟。』　　非物生物想，",
    "T17n0814_001:0785b20": "計斷為涅槃，　　壞貪欲瞋癡，",
    "T17n0814_001:0785b21": "說示於空法。　　無盡亦無生，",
    "T17n0814_001:0785b22": "是說名涅槃，　　精進者進生，",
    "T17n0814_001:0785b23": "是去我法遠。　　布施持戒想，",
    "T17n0814_001:0785b24": "樂於菩提想，　　是不入菩提，",
    "T17n0814_001:0785b25": "是等行想行。　　凡夫虛妄覆，",
    "T17n0814_001:0785b26": "不知於空法，　　諸法等一相，",
    "T17n0814_001:0785b27": "當各各異說。　　若解知此法，",
    "T17n0814_001:0785b28": "其體性無異，　　如五指名手，",
    "T17n0814_001:0785b29": "得菩提不難。　　無遠菩提者，",
    "T17n0814_001:0785c01": "無近菩提者，　　別無分別者，",
    "T17n0814_001:0785c02": "是去菩提遠。　　凡夫各異行，",
    "T17n0814_001:0785c03": "各各相是非，　　此持戒成就，",
    "T17n0814_001:0785c04": "此是破戒惡。　　諸法猶如夢，",
    "T17n0814_001:0785c05": "諸有為無實，　　慧不取牢固，",
    "T17n0814_001:0785c06": "知之如幻化。　　是中戒不實，",
    "T17n0814_001:0785c07": "破戒亦不實，　　諸法因緣生，",
    "T17n0814_001:0785c08": "是中無有我。　　於千億劫中，",
    "T17n0814_001:0785c09": "布施與受者，　　護持無上戒，",
    "T17n0814_001:0785c10": "諸佛不記我。　　我時離於想，",
    "T17n0814_001:0785c11": "布施想無餘，　　離一切顛倒，",
    "T17n0814_001:0785c12": "爾時我得記。　　說施得大富，",
    "T17n0814_001:0785c13": "持淨戒生天，　　是中無所得，",
    "T17n0814_001:0785c14": "是無上菩提。　　凡夫依止有，",
    "T17n0814_001:0785c15": "愚癡妄憶想，　　我等得於忍，",
    "T17n0814_001:0785c16": "無為無有生。　　是無生法中，",
    "T17n0814_001:0785c17": "不思惟生者，　　於千億劫中，",
    "T17n0814_001:0785c18": "是得忍不難。　　假名為說法，",
    "T17n0814_001:0785c19": "法無有作者，　　無根本住處，",
    "T17n0814_001:0785c20": "悉如空閑相。　　多億數諸佛，",
    "T17n0814_001:0785c21": "斷貪瞋癡故，　　演說無上法，",
    "T17n0814_001:0785c22": "是法不可盡。　　實法無虛妄，",
    "T17n0814_001:0785c23": "速疾歸於盡，　　如是不實法，",
    "T17n0814_001:0785c24": "是實際叵得。　　婬欲瞋無邊，",
    "T17n0814_001:0785c25": "愚癡亦無邊，　　若不得實者，",
    "T17n0814_001:0785c26": "亦復不得中。　　種子中無芽，",
    "T17n0814_001:0785c27": "何處有果葉？　　若其不得葉，",
    "T17n0814_001:0785c28": "花亦不可得。　　無生法如是，",
    "T17n0814_001:0785c29": "眾生當生子，　　不生亦不出，",
    "T17n0814_001:0786a01": "此見於如實。　　猶之如石女，",
    "T17n0814_001:0786a02": "是終無有子，　　以其無子故，",
    "T17n0814_001:0786a03": "亦無有子憂。　　慧如是分別，",
    "T17n0814_001:0786a04": "一切法無生，　　是無有恐怖，",
    "T17n0814_001:0786a05": "受於生死苦。　　憂妄覆凡夫，",
    "T17n0814_001:0786a06": "不知法如幻，　　重荷擔虛空，",
    "T17n0814_001:0786a07": "非智慧者癡。　　若知於此法，",
    "T17n0814_001:0786a08": "無實無有邊，　　無量阿僧祇，",
    "T17n0814_001:0786a09": "於此無有癡。　　如所言本際，",
    "T17n0814_001:0786a10": "我說是無際，　　後際亦復爾，",
    "T17n0814_001:0786a11": "眾生際叵思，　　無際憶想際，",
    "T17n0814_001:0786a12": "空無有邊際，　　以知此義故，",
    "T17n0814_001:0786a13": "其智無有二。　　如虛空際相，",
    "T17n0814_001:0786a14": "眾生際叵思，　　本際如鏡像，",
    "T17n0814_001:0786a15": "是智無所知。　　是分別行者，",
    "T17n0814_001:0786a16": "其心如是思：　　『我何時盡惡？",
    "T17n0814_001:0786a17": "我何時成佛？』　　諸佛無有生，",
    "T17n0814_001:0786a18": "是中無和合，　　法無和合者，",
    "T17n0814_001:0786a19": "凡夫欲和合。　　無能空造合，",
    "T17n0814_001:0786a20": "亦無止住處，　　虛空無住故，",
    "T17n0814_001:0786a21": "無礙無有物。　　如是說虛空，",
    "T17n0814_001:0786a22": "如是知菩提；　　如是知菩提，",
    "T17n0814_001:0786a23": "知眾生亦爾。　　菩提虛空界，",
    "T17n0814_001:0786a24": "眾生界同等，　　若知如是等，",
    "T17n0814_001:0786a25": "得菩提不難。　　若人不進慈，",
    "T17n0814_001:0786a26": "不思惟作善，　　於法無所來，",
    "T17n0814_001:0786a27": "得菩提不難。　　是菩提難求，",
    "T17n0814_001:0786a28": "斷於一切求，　　無有心能得，",
    "T17n0814_001:0786a29": "覺無上菩提。　　思惟布施者，",
    "T17n0814_001:0786b01": "布施得菩提，　　終不得菩提，",
    "T17n0814_001:0786b02": "不得成菩提。　　思惟著戒者，",
    "T17n0814_001:0786b03": "憶想精進實，　　非佛法妙進，",
    "T17n0814_001:0786b04": "如是憶想著。　　一切法顛倒，",
    "T17n0814_001:0786b05": "我非不顛倒，　　未始有動發，",
    "T17n0814_001:0786b06": "是善無有上。　　若有憶想者——",
    "T17n0814_001:0786b07": "此法是無漏，　　此法是有漏——",
    "T17n0814_001:0786b08": "此人心不善。　　不思惟法者，",
    "T17n0814_001:0786b09": "是同如虛空，　　無縛亦無解，",
    "T17n0814_001:0786b10": "是慧無有上。　　想此是持戒，",
    "T17n0814_001:0786b11": "想此破戒惡，　　說二俱破戒，",
    "T17n0814_001:0786b12": "無上戒無二。　　諸法無有異，",
    "T17n0814_001:0786b13": "戒無增減相，　　是見於性者，",
    "T17n0814_001:0786b14": "是護持佛法。　　若心無著者，",
    "T17n0814_001:0786b15": "猶如空中鳥，　　如是知具足，",
    "T17n0814_001:0786b16": "是實沙門法。　　若無思憶想，",
    "T17n0814_001:0786b17": "不思惟一切，　　無心無我命，",
    "T17n0814_001:0786b18": "得菩提不難。　　欲出貪欲者，",
    "T17n0814_001:0786b19": "不為欲所牽，　　亦不捨婬欲，",
    "T17n0814_001:0786b20": "是菩提不難。　　不厭往想著，",
    "T17n0814_001:0786b21": "於無怖畏際，　　生死無驚怖，",
    "T17n0814_001:0786b22": "得菩提不難。」",
    "T17n0814_001:0786b23": "爾時世尊說是偈已，告文殊師利童子言：「文",
    "T17n0814_001:0786b24": "殊師利！若有菩薩信解此經，無有疑惑，受持",
    "T17n0814_001:0786b25": "讀誦，令通利己，為他廣說，是人得於二十功",
    "T17n0814_001:0786b26": "德。何等二十？諸天愛護；諸龍當護；夜叉守",
    "T17n0814_001:0786b27": "護；常無亂心；命終生處自識宿命；命終生處",
    "T17n0814_001:0786b28": "得於五通；命終生處見彌勒菩薩；念此經法",
    "T17n0814_001:0786b29": "其心不亂，唯除眠時夢中；見佛亦見菩薩；信",
    "T17n0814_001:0786c01": "解此經者，得於順忍；念此經者，現世斷瞋；持",
    "T17n0814_001:0786c02": "此經者，處毒蛇中得無所畏；念此經者，得降",
    "T17n0814_001:0786c03": "惡象；念此經者，得遍照三昧；學此經者，得盡",
    "T17n0814_001:0786c04": "一切諸惡業障；說此經時，得於無量百千法",
    "T17n0814_001:0786c05": "門，是得不失菩提之心，是得無量旋陀羅",
    "T17n0814_001:0786c06": "尼；念此經者，一切魔事未曾得起；亦得生於",
    "T17n0814_001:0786c07": "現在佛前，得具一切善吉諸願；念此經者，無",
    "T17n0814_001:0786c08": "足、二足、三足、四足諸毒蟲中，皆得愛護；念此",
    "T17n0814_001:0786c09": "經者，無非人怖，王瞋得護。文殊師利！此是說",
    "T17n0814_001:0786c10": "法比丘二十功德。以持此經心無疑惑，讀誦",
    "T17n0814_001:0786c11": "通利，為他廣說故。」爾時文殊師利童子白佛",
    "T17n0814_001:0786c12": "言：「世尊！喻諸藥樹，除一切病。世尊！此經亦爾，",
    "T17n0814_001:0786c13": "斷一切病。」佛言：「如是，如是！文殊師利！善說此",
    "T17n0814_001:0786c14": "語。此經能斷於一切病。何以故？文殊師利！本",
    "T17n0814_001:0786c15": "過去世阿僧祇劫，復過阿僧祇劫，爾時有佛，",
    "T17n0814_001:0786c16": "號師子遊步如來、應供、正遍知，出現于世，於",
    "T17n0814_001:0786c17": "無量百千大眾之前，演說此經。文殊師利！爾",
    "T17n0814_001:0786c18": "時眾中有一菩薩，名金剛幢。從是師子遊步",
    "T17n0814_001:0786c19": "如來、應供、正遍知聞此經法，心無疑惑，受持",
    "T17n0814_001:0786c20": "於是妙功德經，通利解入得勢力故，在於村",
    "T17n0814_001:0786c21": "落、城邑、王宮而自唱言：『我是良醫。』時有無量",
    "T17n0814_001:0786c22": "百千眾生種種病逼，悉來詣是金剛幢菩薩",
    "T17n0814_001:0786c23": "所。是時金剛幢菩薩慈心善解，以此經法陀",
    "T17n0814_001:0786c24": "羅尼章句，攝取護持諸眾生等。文殊師利！何",
    "T17n0814_001:0786c25": "等是陀羅尼章句？",
    "T17n0814_001:0786c26": "「阿蘭一　波嗏羅二　毘尼那三　修怛咃四　修復多",
    "T17n0814_001:0786c27": "五　阿㝹嗏六　毘畔那醯七　呿伽留他八　摩移宿",
    "T17n0814_001:0786c28": "伽九　阿㝹那折陀十　那賴陀十一　蜜囉修蜜囉十二　素",
    "T17n0814_001:0786c29": "囉醯陀十三　薩婆多羅十四　𥌋伽𥌋伽十五　暍吔猶呵",
    "T17n0814_001:0787a01": "十六　摩仇摩伊呵十七",
    "T17n0814_001:0787a02": "「以是陀羅尼章句，守護攝取彼諸眾生，除種",
    "T17n0814_001:0787a03": "種病，若毒蛇螫、若癩病、若風病。文殊師利！",
    "T17n0814_001:0787a04": "是金剛幢菩薩以此經法，安止眾生除去諸",
    "T17n0814_001:0787a05": "病。文殊師利！汝謂爾時金剛幢菩薩豈異",
    "T17n0814_001:0787a06": "人乎？莫作異觀！何以故？我是爾時金剛幢",
    "T17n0814_001:0787a07": "菩薩也，我解此經多利眾生。」爾時文殊師",
    "T17n0814_001:0787a08": "利童子白佛言：「世尊！菩薩受持此陀羅尼",
    "T17n0814_001:0787a09": "章句，讀誦通利，當行何宜何法則也？」佛言：",
    "T17n0814_001:0787a10": "「文殊師利！若有菩薩欲通達此陀羅尼章句，",
    "T17n0814_001:0787a11": "當好淨行，不食於肉，不油塗足，不往多眾，常",
    "T17n0814_001:0787a12": "於眾生起於慈心，莫作非法不淨之人而讀",
    "T17n0814_001:0787a13": "此經，亦莫在於不淨處讀。」爾時文殊師利童",
    "T17n0814_001:0787a14": "子白佛言：「世尊！若有菩薩讀此經時不惜身",
    "T17n0814_001:0787a15": "命。」佛言：「如是，如是！文殊師利！如汝所說。」爾",
    "T17n0814_001:0787a16": "時佛告阿難：「阿難！汝受持此經，此經當來多",
    "T17n0814_001:0787a17": "利眾生。」阿難白佛言：「世尊！如佛所說，我已受",
    "T17n0814_001:0787a18": "持。」爾時世尊讚阿難言：「善哉，善哉！阿難！汝於",
    "T17n0814_001:0787a19": "來世為眾尊導。彼時眾生讀說此經，如從我",
    "T17n0814_001:0787a20": "受。」爾時大德阿難、大德舍利弗、文殊師利童",
    "T17n0814_001:0787a21": "子，及諸天、人、阿修羅、乾闥婆等，聞佛所說，",
    "T17n0814_001:0787a22": "皆大歡喜。",
    "T17n0814_001:0787a23": "佛說象腋經"
}