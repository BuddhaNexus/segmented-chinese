{
    "T38n1775_005:0370c12": "注維摩詰經卷第五",
    "T38n1775_005:0370c14": "後秦釋僧肇撰",
    "T38n1775_005:0370c15": "5 文殊師利問疾品(五)文殊師利問疾品第五",
    "T38n1775_005:0370c16": "爾時佛告文殊師利。肇曰：文殊師利，秦言",
    "T38n1775_005:0370c17": "妙德。經曰「已曾成佛，名曰龍種尊」也。",
    "T38n1775_005:0370c18": "汝行詣維摩詰問疾。文殊師利白佛言：世尊！彼",
    "T38n1775_005:0370c19": "上人者，難為酬對。什曰：言乃超出我上，",
    "T38n1775_005:0370c20": "豈直諸賢。此蓋深往之情耳，豈其實哉？肇",
    "T38n1775_005:0370c21": "曰：三萬二千何必不任，文殊師利何必獨最？",
    "T38n1775_005:0370c22": "意謂至人變謀無方、隱顯殊迹，故迭為脩短",
    "T38n1775_005:0370c23": "應物之情耳。孰敢定其優劣、辯其得失乎？",
    "T38n1775_005:0370c24": "文殊將適群心而奉使命，故先歎淨名之",
    "T38n1775_005:0370c25": "德，以生眾會難遭之想也。其人道尊，難為",
    "T38n1775_005:0370c26": "酬對，為當承佛聖旨，行問疾耳。",
    "T38n1775_005:0370c27": "深達實相。肇曰：實相難測而能深達。",
    "T38n1775_005:0370c28": "善說法要。什曰：此文不便，依經本應言",
    "T38n1775_005:0370c29": "以要言說法，謂能簡要之言折繁理也。",
    "T38n1775_005:0371a01": "肇曰：善以約言而舉多義，美其善得說法",
    "T38n1775_005:0371a02": "之要趣也。",
    "T38n1775_005:0371a03": "辯才無滯、智慧無閡。肇曰：辭辯圓應而無",
    "T38n1775_005:0371a04": "滯，智慧周通而無閡。",
    "T38n1775_005:0371a05": "一切菩薩法式悉知。什曰：謂神通變化諸",
    "T38n1775_005:0371a06": "威儀也。",
    "T38n1775_005:0371a07": "諸佛祕藏無不得入。什曰：如《密迹經》說身",
    "T38n1775_005:0371a08": "口意是也。肇曰：近知菩薩之儀式，遠入諸",
    "T38n1775_005:0371a09": "佛之祕藏。祕藏，謂佛身口意祕密之藏。",
    "T38n1775_005:0371a10": "降伏眾魔。肇曰：眾魔，四魔。",
    "T38n1775_005:0371a11": "遊戲神通。什曰：神通變化是為遊，引物",
    "T38n1775_005:0371a12": "於我，非真故名戲也。復次神通雖大，能者",
    "T38n1775_005:0371a13": "易之，於我無難，猶如戲也。亦云於神通",
    "T38n1775_005:0371a14": "中善能入住出自在無礙。肇曰：遊通化人，",
    "T38n1775_005:0371a15": "以之自娛。",
    "T38n1775_005:0371a16": "其慧方便皆已得度。肇曰：窮智用、盡權",
    "T38n1775_005:0371a17": "道，故稱度也。",
    "T38n1775_005:0371a18": "雖然，當承佛聖旨，詣彼問疾。肇曰：其德若",
    "T38n1775_005:0371a19": "此，非所堪對。當承佛聖旨，然後行耳。",
    "T38n1775_005:0371a20": "於是眾中諸菩薩、大弟子、釋梵四天王等，咸",
    "T38n1775_005:0371a21": "作是念：今二大士文殊師利、維摩詰共談，必說",
    "T38n1775_005:0371a22": "妙法。即時八千菩薩、五百聲聞。什曰：餘聲",
    "T38n1775_005:0371a23": "聞專以離苦為心，不求深法，故不同舉",
    "T38n1775_005:0371a24": "耳。五百弟子智慧深入、樂聞深法，所以俱行",
    "T38n1775_005:0371a25": "也。",
    "T38n1775_005:0371a26": "百千天人皆欲隨從。肇曰：大士勝集必有",
    "T38n1775_005:0371a27": "妙說，故率欲同舉也。",
    "T38n1775_005:0371a28": "於是文殊師利與諸菩薩、大弟子眾及諸天人",
    "T38n1775_005:0371a29": "恭敬圍遶，入毘耶離大城。肇曰：菴羅園在",
    "T38n1775_005:0371b01": "城外，淨名室在城內也。",
    "T38n1775_005:0371b02": "爾時長者維摩詰心念：今文殊師利與大眾俱",
    "T38n1775_005:0371b03": "來。即以神力空其室內，除去所有。什曰：將",
    "T38n1775_005:0371b04": "欲明宗，故現空相以發興也。盡敬致供",
    "T38n1775_005:0371b05": "必稱其所安，以文殊樂虛靜，故應之以",
    "T38n1775_005:0371b06": "空也。生曰：發斯念者，因以空室示有虛",
    "T38n1775_005:0371b07": "納之懷。有去故空，密在用標宗致也。現神",
    "T38n1775_005:0371b08": "力者，念之使也。",
    "T38n1775_005:0371b09": "及諸侍者。生曰：為妨已陪侍者須別將。",
    "T38n1775_005:0371b10": "又以明體，夫宗致無捨群生之懷，苟不棄",
    "T38n1775_005:0371b11": "之，莫非皆侍矣。",
    "T38n1775_005:0371b12": "唯置一床，以疾而臥。肇曰：現病之興，事在",
    "T38n1775_005:0371b13": "今也。空室去侍以生言端，事證於後。唯",
    "T38n1775_005:0371b14": "置一床，借座之所由也。生曰：眾多室小，雖",
    "T38n1775_005:0371b15": "床亦妨。且坐臥行立本隨人體所宜，須之",
    "T38n1775_005:0371b16": "便設，何必在豫？以此去之，豈曰不延？乃",
    "T38n1775_005:0371b17": "所以有客故爾。而實設之待須者，將現",
    "T38n1775_005:0371b18": "神力以表說理之功。功既非測，以驗所說",
    "T38n1775_005:0371b19": "是實。",
    "T38n1775_005:0371b20": "文殊師利既入其舍，見其室空，無諸所有，獨寢",
    "T38n1775_005:0371b21": "一床。生曰：見之者得其旨也。",
    "T38n1775_005:0371b22": "時維摩詰言：善來，文殊師利。什曰：若默然",
    "T38n1775_005:0371b23": "無言，以賓主不諧。讚言善來者，欲明賓",
    "T38n1775_005:0371b24": "來得會，主亦虛受也。",
    "T38n1775_005:0371b25": "不來相而來，不見相而見。肇曰：將明法身",
    "T38n1775_005:0371b26": "大士舉動進止不違實相。實相不來以之",
    "T38n1775_005:0371b27": "而來，實相無見以之相見。不來而能來、不",
    "T38n1775_005:0371b28": "見而能見，法身若此，何善如之。生曰：既以",
    "T38n1775_005:0371b29": "體理為懷，來則旌其為不來相之來矣。",
    "T38n1775_005:0371c01": "有不來相之來者，善之極也。",
    "T38n1775_005:0371c02": "文殊師利言：如是。居士！若來已更不來，若去已",
    "T38n1775_005:0371c03": "更不去。生曰：如是者，謂前理爾也。若者，設",
    "T38n1775_005:0371c04": "使。來不能自表於不來。既來不復更來，來",
    "T38n1775_005:0371c05": "為不來相居然顯矣。體之無功，我何有",
    "T38n1775_005:0371c06": "善哉？",
    "T38n1775_005:0371c07": "所以者何？來者無所從來，去者無所至。生",
    "T38n1775_005:0371c08": "曰：來本生於不來，來者尚無所從而來，",
    "T38n1775_005:0371c09": "況來者可得更來耶？以去對來相明也。",
    "T38n1775_005:0371c10": "所可見者，更不可見。肇曰：明無來去相，",
    "T38n1775_005:0371c11": "成淨名之所善也。夫去來相見，皆因緣假稱",
    "T38n1775_005:0371c12": "耳。未來亦非來，來已不更來。捨來已未來，",
    "T38n1775_005:0371c13": "復於何有來去？見亦然耳。其中曲辯，當求",
    "T38n1775_005:0371c14": "之諸論也。生曰：已備前文，故不復廣之也。",
    "T38n1775_005:0371c15": "且置是事。肇曰：雖貪微言而使命未宣，",
    "T38n1775_005:0371c16": "故且止其論而問疾矣。",
    "T38n1775_005:0371c17": "居士！是疾寧可忍不。什曰：若病重難忍則",
    "T38n1775_005:0371c18": "廢其道業也。問疾輕重，寧可忍不也？",
    "T38n1775_005:0371c19": "療治有損不至增乎？世尊慇懃致問無量。居士！",
    "T38n1775_005:0371c20": "是疾何所因起。什曰：外道經書唯知有三",
    "T38n1775_005:0371c21": "大病，不知地大。佛法中說四大病，病之所",
    "T38n1775_005:0371c22": "生生於四大增損，四大增損必自有因而",
    "T38n1775_005:0371c23": "然，故問其因起也。",
    "T38n1775_005:0371c24": "其生久如？當云何滅。肇曰：使命既宣，故復",
    "T38n1775_005:0371c25": "問疾之所由生也。是病何因而起？起來久",
    "T38n1775_005:0371c26": "近？云何而得滅乎？生曰：作問實疾之迹，以",
    "T38n1775_005:0371c27": "求假病之意也。",
    "T38n1775_005:0371c28": "維摩詰言：從癡有愛則我病生。道融曰：眾",
    "T38n1775_005:0371c29": "生受癡故有愛，有愛故受身，受身則病，",
    "T38n1775_005:0372a01": "以彼病故則我病生矣。眾生有病而我病生",
    "T38n1775_005:0372a02": "者，明為物故生毘摩。為物來久，故知不",
    "T38n1775_005:0372a03": "近也。下言彼病滅則我病滅，明其起病不",
    "T38n1775_005:0372a04": "齊限眾生也。新學菩薩未能久處生死，為",
    "T38n1775_005:0372a05": "一切起病，故明大士曠懷處疾。推其前",
    "T38n1775_005:0372a06": "際以發心為始，尋其後際則與眾生俱",
    "T38n1775_005:0372a07": "滅，新學聞之局心自曠。病生滅二句，言雖在",
    "T38n1775_005:0372a08": "病，意在明悲，故但說病生滅久近。久近既",
    "T38n1775_005:0372a09": "明則大悲自顯，是以先答生滅、後答大悲",
    "T38n1775_005:0372a10": "起也。此集以明宗為本，而先說大悲者，",
    "T38n1775_005:0372a11": "有二門入佛法：一大悲、二智慧。階淺至深，",
    "T38n1775_005:0372a12": "弘之有漸，故先說大悲、後說實相也。什公",
    "T38n1775_005:0372a13": "作空解云：癡無前際，無前則亦無中後。",
    "T38n1775_005:0372a14": "病亦如是，無久近也。此中不似有空義，故",
    "T38n1775_005:0372a15": "別記私通如上。肇曰：答久近也。菩薩何疾？",
    "T38n1775_005:0372a16": "悲彼而生疾耳。群生之疾，癡愛為本；菩薩之",
    "T38n1775_005:0372a17": "疾，大悲為源。夫高由下起、疾因悲生，所",
    "T38n1775_005:0372a18": "以悲疾之興出于癡愛，而癡愛無緒莫識",
    "T38n1775_005:0372a19": "其源，吾疾久近與之同根。此明悲疾之始，",
    "T38n1775_005:0372a20": "不必就己為言也。生曰：夫現疾之意，欲拔",
    "T38n1775_005:0372a21": "眾生無始癡愛、盡其無窮之源。雖我今生",
    "T38n1775_005:0372a22": "而實無我今生，意存彼昔義，乃是彼昔病。",
    "T38n1775_005:0372a23": "然則病起於有癡愛之時，非適今也。不",
    "T38n1775_005:0372a24": "以一切言之者，今答病久，義不在普故",
    "T38n1775_005:0372a25": "也；然汎云癡愛，普亦在其中矣。又不以眾",
    "T38n1775_005:0372a26": "生言之者，菩薩無復癡愛，居然有屬故也。",
    "T38n1775_005:0372a27": "以一切眾生病，是故我病；若一切眾生病滅，則",
    "T38n1775_005:0372a28": "我病滅。肇曰：答滅也。大士之病因彼生",
    "T38n1775_005:0372a29": "耳，彼病既滅吾復何患。然以群生無邊、癡愛",
    "T38n1775_005:0372b01": "無際，大悲所被與之齊量，故前悲無窮，以",
    "T38n1775_005:0372b02": "癡愛為際；後悲無極，與群生俱滅。此因",
    "T38n1775_005:0372b03": "悲所及，以明悲滅之不近也。生曰：癡愛是",
    "T38n1775_005:0372b04": "眾生染病之源，源盡其病亦除也。菩薩之病",
    "T38n1775_005:0372b05": "本在於此，而彼病既愈，得無滅乎？又菩薩",
    "T38n1775_005:0372b06": "病以汎濟為主，眾生有不蒙者，彼自不應",
    "T38n1775_005:0372b07": "從化，非有偏也。然則，雖曰一人病愈菩薩",
    "T38n1775_005:0372b08": "便愈，乃所以是一切眾生得不復病，然後",
    "T38n1775_005:0372b09": "菩薩病滅也。以眾生言之者，菩薩友亦有",
    "T38n1775_005:0372b10": "病，不得不以別之也。",
    "T38n1775_005:0372b11": "所以者何？菩薩為眾生故入生死，有生死則有",
    "T38n1775_005:0372b12": "病。若眾生得離病者，則菩薩無復病。肇曰：",
    "T38n1775_005:0372b13": "夫法身無生，況復有形。既無有形，病何由",
    "T38n1775_005:0372b14": "起？然為彼受生，不得無形。既有形也，不",
    "T38n1775_005:0372b15": "得無患，故隨其久近與之同疾。若彼離",
    "T38n1775_005:0372b16": "病，菩薩無復病也。",
    "T38n1775_005:0372b17": "譬如長者唯有一子，其子得病，父母亦病；若",
    "T38n1775_005:0372b18": "子病愈，父母亦愈。菩薩如是，於諸眾生愛之若",
    "T38n1775_005:0372b19": "子，眾生病則菩薩病，眾生病愈菩薩亦愈。又言：",
    "T38n1775_005:0372b20": "是疾何所因起。生曰：問本在前，今答居",
    "T38n1775_005:0372b21": "後，故稱之焉。不先答者，其病之因以生",
    "T38n1775_005:0372b22": "滅而顯故也。",
    "T38n1775_005:0372b23": "菩薩病者，以大悲起。肇曰：菩薩之疾以大",
    "T38n1775_005:0372b24": "悲為根，因之而起。答初問也。生曰：自非",
    "T38n1775_005:0372b25": "大悲，病不妄起也。",
    "T38n1775_005:0372b26": "文殊師利言：居士！此室何以空無侍者。肇",
    "T38n1775_005:0372b27": "曰：空室之興，事在於此。問室何空又無侍",
    "T38n1775_005:0372b28": "者，無侍者後別答。生曰：問疾既畢，次問室",
    "T38n1775_005:0372b29": "空意也。夫人所住，自應有資生之物。而今",
    "T38n1775_005:0372c01": "廓然，其故何耶？又凡病者，理必須侍。亦莫",
    "T38n1775_005:0372c02": "知其所，復何在乎？并問二事者，以侍者在",
    "T38n1775_005:0372c03": "空而別故也。",
    "T38n1775_005:0372c04": "維摩詰言：諸佛國土亦復皆空。肇曰：平等",
    "T38n1775_005:0372c05": "之道理無二迹，十方國土無不空者，曷為",
    "T38n1775_005:0372c06": "獨問一室空耶？生曰：有今可得而去，居然",
    "T38n1775_005:0372c07": "非實，以明諸佛國土雖若湛安，然亦空矣。",
    "T38n1775_005:0372c08": "諸佛國者，有佛之國也。舉此為言者，良以",
    "T38n1775_005:0372c09": "佛得自在尚不能使己國為有，況餘事乎！",
    "T38n1775_005:0372c10": "亦以是人情所重，故標為悟端也。",
    "T38n1775_005:0372c11": "又問：以何為空。什曰：室中以無物為空，",
    "T38n1775_005:0372c12": "國土復以何理為空耶？肇曰：室以無物為",
    "T38n1775_005:0372c13": "空，佛土以何為空？將辯畢竟空義。生曰：",
    "T38n1775_005:0372c14": "猶存國安為有，不悟同此所無。然居言",
    "T38n1775_005:0372c15": "其同，以何獨得之耶？",
    "T38n1775_005:0372c16": "答曰：以空空。什曰：無以無物故空，以國",
    "T38n1775_005:0372c17": "土性空即是畢竟空，故空也。肇曰：夫有由",
    "T38n1775_005:0372c18": "心生，心因有起。是非之城妄想所存，故有",
    "T38n1775_005:0372c19": "無殊論紛然交競者也。若能空虛其懷、冥心",
    "T38n1775_005:0372c20": "真境，妙存環中有無一觀者，雖復智周萬",
    "T38n1775_005:0372c21": "物未始為有、幽鑑無照未始為無，故能",
    "T38n1775_005:0372c22": "齊天地為一旨而不乖其實、鏡群有以",
    "T38n1775_005:0372c23": "玄通而物我俱一，物我俱一故智無照功、不",
    "T38n1775_005:0372c24": "乖其實故物物自同。故經曰「聖智無知，以",
    "T38n1775_005:0372c25": "虛空為相。諸法無為，與之齊量」也。故以空",
    "T38n1775_005:0372c26": "智而空於有者，即有而自空矣，豈假屏",
    "T38n1775_005:0372c27": "除然後為空乎？上空智空，下空法空也。直",
    "T38n1775_005:0372c28": "明法空無以取定，故內引真智、外證法空",
    "T38n1775_005:0372c29": "也。生曰：上空是空慧空也，下空是前理空也。",
    "T38n1775_005:0373a01": "言要當以空慧然後空耳，若不以空慧終",
    "T38n1775_005:0373a02": "不空也。豈可以我謂為不空哉？",
    "T38n1775_005:0373a03": "又問：空何用空。什曰：若法性自空，則應直",
    "T38n1775_005:0373a04": "置而自空。諸賢聖復何用空慧空諸法耶？",
    "T38n1775_005:0373a05": "肇曰：上空法空，下空智空也。諸法本性自",
    "T38n1775_005:0373a06": "空，何假智空然後空耶？生曰：若理果是空，",
    "T38n1775_005:0373a07": "何用空慧然後空耶？自有得解之空慧，此",
    "T38n1775_005:0373a08": "空即是慧之所為。非理然也，何可以空慧",
    "T38n1775_005:0373a09": "然後空便言理為空哉？",
    "T38n1775_005:0373a10": "答曰：以無分別空故空。什曰：上空是空慧",
    "T38n1775_005:0373a11": "也，下空是法空也。雖法性自空不待空慧，",
    "T38n1775_005:0373a12": "若無空慧則於我為有。用此無分別空慧",
    "T38n1775_005:0373a13": "故得其空，則於我為空也。肇曰：智之生也",
    "T38n1775_005:0373a14": "起於分別，而諸法無相故智無分別。智無",
    "T38n1775_005:0373a15": "分別即智空也，諸法無相即法空也。以智不",
    "T38n1775_005:0373a16": "分別於法，即知法空已矣。豈別有智空",
    "T38n1775_005:0373a17": "假之以空法乎？然則智不分別法時，爾時",
    "T38n1775_005:0373a18": "智法俱同一空無復異空，故曰以無分別",
    "T38n1775_005:0373a19": "為智空故智知法空矣，不別有智空以",
    "T38n1775_005:0373a20": "空法也。生曰：向言空慧者，非謂分別作",
    "T38n1775_005:0373a21": "空之慧也，任理得悟者耳。若以任理為",
    "T38n1775_005:0373a22": "悟而得此然後空者，理可不然乎哉。",
    "T38n1775_005:0373a23": "又問：空可分別耶。什曰：問解空慧也。向雖",
    "T38n1775_005:0373a24": "明空慧不見空有分別，未明慧體空無",
    "T38n1775_005:0373a25": "分別，故問此空慧可分別耶？肇曰：上以",
    "T38n1775_005:0373a26": "無分別為慧空，故知法空無復異空。雖",
    "T38n1775_005:0373a27": "云無異而異相已形，異相已形則分別是生",
    "T38n1775_005:0373a28": "矣。若知法無異空者，何由云以無分別",
    "T38n1775_005:0373a29": "為智空故知法空乎？故問智空法空可分",
    "T38n1775_005:0373b01": "別耶？智法俱空，故單言一空則滿足矣。生",
    "T38n1775_005:0373b02": "曰：即空之言，空似有相，有相便與餘事",
    "T38n1775_005:0373b03": "分別也。空苟分別而慧不分別者，則空與",
    "T38n1775_005:0373b04": "慧異矣。空既異慧，復不從慧來也。",
    "T38n1775_005:0373b05": "答曰：分別亦空。什曰：慧異於空則是分別，",
    "T38n1775_005:0373b06": "雖有分別，其性亦空也。肇曰：向之言者有",
    "T38n1775_005:0373b07": "分別於無分別耳。若能無心分別而分",
    "T38n1775_005:0373b08": "別於無分別者，雖復終日分別而未甞分",
    "T38n1775_005:0373b09": "別也，故曰分別亦空。生曰：夫言空者，空相",
    "T38n1775_005:0373b10": "亦空。若空相不空，空為有矣。空既為有，有",
    "T38n1775_005:0373b11": "豈無哉？然則皆有而不空也，是以分別亦空",
    "T38n1775_005:0373b12": "然後空耳。",
    "T38n1775_005:0373b13": "又問：空當於何求。肇曰：上因正智明空，",
    "T38n1775_005:0373b14": "恐惑者將謂空義在正不在邪，故問空義",
    "T38n1775_005:0373b15": "之所在，以明邪正之不殊也。生曰：言之誠",
    "T38n1775_005:0373b16": "已盡，然而惑者猶未能全信，故復請效斯",
    "T38n1775_005:0373b17": "語以悟之焉。前推理實為空極，分別亦",
    "T38n1775_005:0373b18": "空，空則無相矣。若果以無相空為實者，於",
    "T38n1775_005:0373b19": "何求之得其然耶？",
    "T38n1775_005:0373b20": "答曰：當於六十二見中求。什曰：上明畢竟",
    "T38n1775_005:0373b21": "空則無法不空。然造心求解要必有津，求",
    "T38n1775_005:0373b22": "津之要必有所惑，惑之所生生於見異，異",
    "T38n1775_005:0373b23": "之甚者莫過邪正。邪正之極莫過於此，故",
    "T38n1775_005:0373b24": "問於何求。而答以二法也。肇曰：夫邪因正",
    "T38n1775_005:0373b25": "生、正因邪起，本其為性，性無有二。故欲",
    "T38n1775_005:0373b26": "求正智之空者，當於邪見中求。生曰：夫",
    "T38n1775_005:0373b27": "以相為懷者，極不出六十二見。見則邪矣，",
    "T38n1775_005:0373b28": "而此中無，空空不然乎。",
    "T38n1775_005:0373b29": "又問：六十二見當於何求。生曰：若六十二",
    "T38n1775_005:0373c01": "見以存相為邪者，復於何求得其然邪？",
    "T38n1775_005:0373c02": "答曰：當於諸佛解脫中求。肇曰：捨邪見名",
    "T38n1775_005:0373c03": "解脫，背解脫名邪見。然則邪解相靡，孰為",
    "T38n1775_005:0373c04": "其原？為其原者，一而已矣。故求諸邪見，當",
    "T38n1775_005:0373c05": "本之解脫也。生曰：解脫者，解脫結縛也。若",
    "T38n1775_005:0373c06": "存相不邪，不可去矣。而解脫中無之者，",
    "T38n1775_005:0373c07": "故知諸見理必然也。言諸佛者，明妙必同。",
    "T38n1775_005:0373c08": "又問：諸佛解脫當於何求。生曰：若諸佛解",
    "T38n1775_005:0373c09": "脫解脫結縛者，復於何求得其然耶？",
    "T38n1775_005:0373c10": "答曰：當於一切眾生心行中求。肇曰：眾生",
    "T38n1775_005:0373c11": "心行即縛行也，縛行即解脫之所由生也。又",
    "T38n1775_005:0373c12": "邪正同根、解脫一門，本其真性未嘗有",
    "T38n1775_005:0373c13": "異，故求佛解脫當於眾生心行也。生曰：",
    "T38n1775_005:0373c14": "心行者，不從理為懷也。懷不從理者，纏縛",
    "T38n1775_005:0373c15": "生死不相出也。若一切眾生心行中都無",
    "T38n1775_005:0373c16": "解脫者，故知解脫解脫之也。心行亦六十",
    "T38n1775_005:0373c17": "二見耳，但其為義不同，故取之有彼此。若",
    "T38n1775_005:0373c18": "無以明諸佛解脫為解脫結縛，猶未足以",
    "T38n1775_005:0373c19": "驗六十二見為邪；若無以明六十二見為",
    "T38n1775_005:0373c20": "邪，亦不足以驗空之為實。是以次請問則",
    "T38n1775_005:0373c21": "明矣。別本云「六十二見諸佛解脫眾生意行」，",
    "T38n1775_005:0373c22": "什曰：二見，有之根、邪之極也。解脫，有之終、正",
    "T38n1775_005:0373c23": "之妙也。眾生意行，二見之中也。此三聚法，眾",
    "T38n1775_005:0373c24": "情所滯，決定見其異也。夫取相興惑因",
    "T38n1775_005:0373c25": "茲而起，反迷求宗亦必至於此。三性同致，",
    "T38n1775_005:0373c26": "故展轉相涉者也。",
    "T38n1775_005:0373c27": "又仁所問何無侍者？一切眾魔及諸外道皆吾",
    "T38n1775_005:0373c28": "侍也。肇曰：世之侍者，唯恭己順命、給侍所",
    "T38n1775_005:0373c29": "須謂之侍者。菩薩侍者，以慢己違命違道",
    "T38n1775_005:0374a01": "者，同其大乖、和以冥順、侍養法身謂之侍",
    "T38n1775_005:0374a02": "者，所以眾魔異學為給侍之先也。",
    "T38n1775_005:0374a03": "所以者何？眾魔者樂生死，菩薩於生死而不捨。",
    "T38n1775_005:0374a04": "生曰：魔樂生死則住其中矣。若不就化，",
    "T38n1775_005:0374a05": "永與之乖，豈得使悟有宗理乎。",
    "T38n1775_005:0374a06": "外道者樂諸見，菩薩於諸見而不動。什曰：言",
    "T38n1775_005:0374a07": "不見其有異相也。肇曰：魔樂著五欲、不",
    "T38n1775_005:0374a08": "求出世，故繫以生死。異學雖求出世而",
    "T38n1775_005:0374a09": "執著己道，故繫以邪見。大士觀生死同",
    "T38n1775_005:0374a10": "涅槃，故能不捨；觀邪見同於正見，故能不",
    "T38n1775_005:0374a11": "動。不動不捨，故能即之為侍也。生曰：亦不",
    "T38n1775_005:0374a12": "捨諸見也。魔與外道是背理之極，而得其",
    "T38n1775_005:0374a13": "宗已，自此以外復何言哉。",
    "T38n1775_005:0374a14": "文殊師利言：居士所疾為何等相。什曰：即",
    "T38n1775_005:0374a15": "事而觀，若無病而云有，又未見其相，故",
    "T38n1775_005:0374a16": "求其相也。肇曰：既知病起之所由，復問由",
    "T38n1775_005:0374a17": "生之疾相也。四百四病各有異相，大悲之疾",
    "T38n1775_005:0374a18": "以何為相乎？將明無相大悲應物生病者，",
    "T38n1775_005:0374a19": "雖終日現疾，終日無相也。生曰：問疾之狀",
    "T38n1775_005:0374a20": "應在空前，前以答依實妨問空意。又空",
    "T38n1775_005:0374a21": "義既明，其狀乃顯故也。",
    "T38n1775_005:0374a22": "維摩詰言：我病無形不可見。肇曰：大悲無",
    "T38n1775_005:0374a23": "緣而無所不緣，無所不緣故能應物生",
    "T38n1775_005:0374a24": "疾，應物生疾則於我未嘗疾也，未甞疾",
    "T38n1775_005:0374a25": "故能同眾疾之相而不違無相之道。何者？",
    "T38n1775_005:0374a26": "大悲無緣，無緣則無相，以此生疾疾亦無",
    "T38n1775_005:0374a27": "相，故曰我病無形不可見也。生曰：病是形，",
    "T38n1775_005:0374a28": "理有必可見，而無其實，故言爾也。",
    "T38n1775_005:0374a29": "又問：此病，身合耶、心合耶。什曰：上答無形",
    "T38n1775_005:0374b01": "不可見，即是說畢竟空也。就言亦似是",
    "T38n1775_005:0374b02": "有病不見，故生此問耳。肇曰：或者聞病",
    "T38n1775_005:0374b03": "不可見，將謂心病無形故不可見，或謂身",
    "T38n1775_005:0374b04": "病微細故不可見，為之生問也。病於身心",
    "T38n1775_005:0374b05": "與何事合而云不可見乎？生曰：夫身為受",
    "T38n1775_005:0374b06": "病之本、心為覺痛之主，病或合之為無形",
    "T38n1775_005:0374b07": "矣。故假茲以問，乃致明病無所寄，然後盡",
    "T38n1775_005:0374b08": "無形也。",
    "T38n1775_005:0374b09": "答曰：非身合，身相離故。什曰：無身故無病",
    "T38n1775_005:0374b10": "也。",
    "T38n1775_005:0374b11": "亦非心合，心如幻故。什曰：心無真實故無",
    "T38n1775_005:0374b12": "病也。肇曰：身相離則非身，心如幻則非心。",
    "T38n1775_005:0374b13": "身心既無，病與誰合？無合故無病，無病故",
    "T38n1775_005:0374b14": "不可見也。生曰：身本殊表，故言離相也。",
    "T38n1775_005:0374b15": "心動無方，故言幻也。身心既無，何所合哉？",
    "T38n1775_005:0374b16": "又問：地大、水大、火大、風大，於此四大何大之病。",
    "T38n1775_005:0374b17": "什曰：此將明病所由起。病所由起不以",
    "T38n1775_005:0374b18": "一事，必由四大假會而生。假會而生則病",
    "T38n1775_005:0374b19": "無自性，病無自性則同上不可見也。此雖",
    "T38n1775_005:0374b20": "明病所因起，乃明所以無病也。肇曰：身",
    "T38n1775_005:0374b21": "之生也，四大所成。上總推身，今別推四大，",
    "T38n1775_005:0374b22": "曲尋其本也。生曰：身心本是四大合之所",
    "T38n1775_005:0374b23": "成。身心可無，四大或有。而四大各起百一",
    "T38n1775_005:0374b24": "諸病，便可是之，故無形也。復得寄斯為問，",
    "T38n1775_005:0374b25": "以明因四大有病無實形矣。",
    "T38n1775_005:0374b26": "答曰：是病非地大亦不離地大，水、火、風大亦",
    "T38n1775_005:0374b27": "復如是。肇曰：四大本性自無患也，眾緣既",
    "T38n1775_005:0374b28": "會，增損相剋，患以之生耳。欲言有病，本性",
    "T38n1775_005:0374b29": "自無；欲言無病，相假而有。故病非地亦不",
    "T38n1775_005:0374c01": "離地，餘大類爾也。",
    "T38n1775_005:0374c02": "而眾生病從四大起。生曰：實因之也。",
    "T38n1775_005:0374c03": "以其有病，是故我病。肇曰：四大本無，病亦",
    "T38n1775_005:0374c04": "不有，而眾生虛假之疾從四大起，故我",
    "T38n1775_005:0374c05": "以虛假之疾應彼疾耳。逆尋其本，彼我無",
    "T38n1775_005:0374c06": "實，而欲觀其形相，何耶？生曰：亦是因之",
    "T38n1775_005:0374c07": "而非實病。",
    "T38n1775_005:0374c08": "爾時文殊師利問維摩詰言：菩薩應云何慰諭",
    "T38n1775_005:0374c09": "有疾菩薩。肇曰：慰諭有疾應自文殊，而",
    "T38n1775_005:0374c10": "逆問淨名者，以同集諸人注心有在。又取",
    "T38n1775_005:0374c11": "證於疾者，乃所以審慰諭之會也。此將明",
    "T38n1775_005:0374c12": "大乘無證之道，以慰始習現疾菩薩，故生",
    "T38n1775_005:0374c13": "此問也。生曰：夫慰諭有疾，本是無疾所為。",
    "T38n1775_005:0374c14": "維摩詰既能無之，故次以問焉。雖為菩薩",
    "T38n1775_005:0374c15": "而未免病者，不能不為病所苦，以之戀",
    "T38n1775_005:0374c16": "生而畏死也。苟有戀生畏死之情，必以增",
    "T38n1775_005:0374c17": "生死也。是以同道之體宜相慰諭，慰諭之",
    "T38n1775_005:0374c18": "方除其此懷。此懷若除，生死幾乎息矣。",
    "T38n1775_005:0374c19": "維摩詰言：說身無常，不說厭離於身。什曰：",
    "T38n1775_005:0374c20": "凡有三種法，謂世間法、出世間法，觀無常而",
    "T38n1775_005:0374c21": "厭身者是聲聞法，著身而不觀無常者是",
    "T38n1775_005:0374c22": "凡夫法也，觀無常而不厭身者是菩薩法。",
    "T38n1775_005:0374c23": "今為病者說菩薩法，以此處病則心不亂",
    "T38n1775_005:0374c24": "也。肇曰：慰諭之法，應為病者說身無常去",
    "T38n1775_005:0374c25": "其貪著，不應為說厭離令取證也。不觀",
    "T38n1775_005:0374c26": "無常不厭離者凡夫也，觀無常而厭離者",
    "T38n1775_005:0374c27": "二乘也，觀無常不厭離者菩薩也。是以應",
    "T38n1775_005:0374c28": "慰諭初學，令安心處疾以濟群生，不厭生",
    "T38n1775_005:0374c29": "死、不樂涅槃。此大士慰諭之法也。生曰：夫",
    "T38n1775_005:0375a01": "戀生者是愛身情也，情既愛之無有厭己；",
    "T38n1775_005:0375a02": "苟曰無常，豈可愛戀哉？若能從悟，不期遣",
    "T38n1775_005:0375a03": "惑而惑自亡矣。亡乎惑者無復身也，雖",
    "T38n1775_005:0375a04": "已亡惑無身終不掇理，於理不掇必能窮",
    "T38n1775_005:0375a05": "之，窮理盡性勢歸兼濟。至於在惑之時",
    "T38n1775_005:0375a06": "固應患惑求通，求通之懷必以無常厭身。",
    "T38n1775_005:0375a07": "然則厭身出於在惑，非理中懷也。",
    "T38n1775_005:0375a08": "說身有苦，不說樂於涅槃。生曰：理若無常，",
    "T38n1775_005:0375a09": "則以失所愛致惱。曲辯之。八苦之聚尤",
    "T38n1775_005:0375a10": "不可戀也。向在惑以無常厭離，今亦取苦",
    "T38n1775_005:0375a11": "樂涅槃樂。就理為言，豈得然乎？",
    "T38n1775_005:0375a12": "說身無我而說教導眾生。生曰：凡愛身者",
    "T38n1775_005:0375a13": "起於著我。苟是無常而苦，豈有宰之者乎？",
    "T38n1775_005:0375a14": "若無宰於內，復何以致戀哉？亦據其患惑",
    "T38n1775_005:0375a15": "人用之獨善而已。既在悟懷，謂之教導",
    "T38n1775_005:0375a16": "也。",
    "T38n1775_005:0375a17": "說身空寂。什曰：隨其利鈍，故說有廣略。",
    "T38n1775_005:0375a18": "譬如大樹非一斧所傾，累根既深非一法",
    "T38n1775_005:0375a19": "能除。或有雖聞無常，謂言不苦，則為說",
    "T38n1775_005:0375a20": "苦。既聞苦，便謂有苦樂之主，故說無我及",
    "T38n1775_005:0375a21": "空也。",
    "T38n1775_005:0375a22": "不說畢竟寂滅。肇曰：雖見身苦而不樂",
    "T38n1775_005:0375a23": "涅槃之樂，雖知無我不以眾生空故闕於",
    "T38n1775_005:0375a24": "教導，雖解身空而不取涅槃畢竟之道，故",
    "T38n1775_005:0375a25": "能安住生死與眾生同疾。是以慰諭之家",
    "T38n1775_005:0375a26": "宜說其所應行，所不應行不宜說也。生",
    "T38n1775_005:0375a27": "曰：既無能為宰，我身何有耶？若不有身，",
    "T38n1775_005:0375a28": "戀復從何生乎？所言空寂，明無實耳，非謂",
    "T38n1775_005:0375a29": "無也。然此四句，皆隨義作次，理盡兼矣。",
    "T38n1775_005:0375b01": "說悔先罪而不說入於過去。什曰：利根者",
    "T38n1775_005:0375b02": "聞上四句則能處疾不亂。自此已下便",
    "T38n1775_005:0375b03": "為鈍根者也，說近切之言諭其心也。今日",
    "T38n1775_005:0375b04": "之病必由先罪，故教令悔先罪也。既言有",
    "T38n1775_005:0375b05": "先罪，則似罪有常性入於過去，故為說不",
    "T38n1775_005:0375b06": "入過去，去其常想也。肇曰：教有疾菩薩",
    "T38n1775_005:0375b07": "悔既往之罪。往罪雖繫人，不言罪有常",
    "T38n1775_005:0375b08": "性，從未來至現在、從現在入過去也。生",
    "T38n1775_005:0375b09": "曰：夫戀生畏死者，恐有罪故也。若能改而",
    "T38n1775_005:0375b10": "悔之，則出其境矣，復何畏哉？是以教悔前",
    "T38n1775_005:0375b11": "罪以除其畏也。此則據緣故耳，不言有",
    "T38n1775_005:0375b12": "實。",
    "T38n1775_005:0375b13": "以己之疾愍於彼疾。什曰：令其推己而悲",
    "T38n1775_005:0375b14": "物也。當念言：我今微疾，苦痛尚爾；況惡趣眾",
    "T38n1775_005:0375b15": "生受無量苦也。肇曰：勸疾者，推己之疾愍",
    "T38n1775_005:0375b16": "於他疾也。生曰：我有智慧猶有疾苦，況乃",
    "T38n1775_005:0375b17": "不達者乎。推己愍彼是兼濟之懷，豈得自",
    "T38n1775_005:0375b18": "畏死焉？",
    "T38n1775_005:0375b19": "當識宿世無數劫苦。生曰：無數劫來經苦",
    "T38n1775_005:0375b20": "無量，如何一旦忽忘之耶？",
    "T38n1775_005:0375b21": "當念饒益一切眾生。什曰：無數劫來受苦",
    "T38n1775_005:0375b22": "無量，未曾為道。為道受苦，必獲大利。既以",
    "T38n1775_005:0375b23": "此自諭，又當念饒益眾生令得此利也。",
    "T38n1775_005:0375b24": "肇曰：當尋宿世受苦無量，今苦須臾，何足",
    "T38n1775_005:0375b25": "致憂？但當力勵救彼苦耳。生曰：念欲饒",
    "T38n1775_005:0375b26": "益一切眾生者方入生死，不得有畏也。",
    "T38n1775_005:0375b27": "憶所修福。什曰：外國法，從生至終所作福",
    "T38n1775_005:0375b28": "業，一一書記。若命終時，傍人為說，令其恃",
    "T38n1775_005:0375b29": "福心不憂畏也。肇曰：恐新學菩薩為疾所",
    "T38n1775_005:0375c01": "亂，故勸憶所修福，悅其情也。生曰：若有",
    "T38n1775_005:0375c02": "福者，所生必勝，有何畏哉？",
    "T38n1775_005:0375c03": "念於淨命。什曰：淨命，即正命也。自念從生",
    "T38n1775_005:0375c04": "至今常行正命，必之善趣。吾將何畏也？肇",
    "T38n1775_005:0375c05": "曰：勿為救身疾起邪命也。邪命，謂為命",
    "T38n1775_005:0375c06": "諂飾，要利存生也。生曰：行善之時，本為得",
    "T38n1775_005:0375c07": "道度世，未始求利衣食。尚不畏為生死",
    "T38n1775_005:0375c08": "所牽，況罪苦者乎？",
    "T38n1775_005:0375c09": "勿生憂惱。生曰：憂之無益，徒以致惱耳。",
    "T38n1775_005:0375c10": "常起精進。什曰：雖身逝命終而意不捨",
    "T38n1775_005:0375c11": "也。生曰：因病致懈，懈乃愈生其憂。勤與",
    "T38n1775_005:0375c12": "命競，恒患不至，豈復容惱哉？",
    "T38n1775_005:0375c13": "當作醫王，療治眾病。什曰：令其因疾發弘",
    "T38n1775_005:0375c14": "誓。如是諸病無能救者，當作法醫療眾",
    "T38n1775_005:0375c15": "病也。肇曰：當為大法醫王，療治群生之疾。",
    "T38n1775_005:0375c16": "自疾何足憂乎？生曰：唯當勤求療方以兼",
    "T38n1775_005:0375c17": "一切，勿起憂惱，徒苦而無益也。",
    "T38n1775_005:0375c18": "菩薩應如是慰諭有疾菩薩，令其歡喜。文殊師",
    "T38n1775_005:0375c19": "利言：居士！有疾菩薩云何調伏其心。肇曰：",
    "T38n1775_005:0375c20": "上問慰諭之宜，今問調心之法。外有善諭、",
    "T38n1775_005:0375c21": "內有善調，則能彌歷生死與群生同疾，辛",
    "T38n1775_005:0375c22": "酸備經而不以為苦。此即淨名居疾之所由",
    "T38n1775_005:0375c23": "也。將示初學處疾之道，故生斯問也。生",
    "T38n1775_005:0375c24": "曰：夫心為事馳無惡不作，譬猶放逸之馬",
    "T38n1775_005:0375c25": "難可禁制，是以波流生死莫出其境。將",
    "T38n1775_005:0375c26": "欲自拔，要在伏而調之。調伏之方必有道",
    "T38n1775_005:0375c27": "也。譬猶調馬以埒，豈能不從。既得其道，",
    "T38n1775_005:0375c28": "然後伏矣。而菩薩未免乎疾者，必為病切",
    "T38n1775_005:0375c29": "所牽，愈難制也。故復問之爾焉。",
    "T38n1775_005:0376a01": "維摩詰言：有疾菩薩應作是念，今我此病皆從",
    "T38n1775_005:0376a02": "前世妄想顛倒諸煩惱生。生曰：苟為病切",
    "T38n1775_005:0376a03": "所牽，不得不推病理也。病理是無，何能牽",
    "T38n1775_005:0376a04": "我哉？夫從緣起者已自非有，況乎惑想顛倒",
    "T38n1775_005:0376a05": "所生者哉？",
    "T38n1775_005:0376a06": "無有實法，誰受病者。肇曰：處疾之法要先",
    "T38n1775_005:0376a07": "知病本。病疾之生也，皆由前世妄想顛倒。",
    "T38n1775_005:0376a08": "妄想顛倒故煩惱以生，煩惱既生不得無",
    "T38n1775_005:0376a09": "身，既有身也不得無患。逆尋其本虛妄",
    "T38n1775_005:0376a10": "不實，本既不實誰受病者？此明始行者初",
    "T38n1775_005:0376a11": "習無我觀也。生曰：又無所病也。既無所",
    "T38n1775_005:0376a12": "病，病又無矣。",
    "T38n1775_005:0376a13": "所以者何？四大合故假名為身，四大無主。什",
    "T38n1775_005:0376a14": "曰：四大是身之本，本既無主，故身亦無我也。",
    "T38n1775_005:0376a15": "身亦無我。肇曰：釋無我義也。四大和合假",
    "T38n1775_005:0376a16": "名為身耳。四大既無主，身我何由生？譬一",
    "T38n1775_005:0376a17": "沙無油，聚沙亦無也。主、我，一物異名耳。生",
    "T38n1775_005:0376a18": "曰：夫計我者，或即以身為我、或謂身中有",
    "T38n1775_005:0376a19": "我也。今推身為理，唯以四大合成，無復別",
    "T38n1775_005:0376a20": "法。四大無主，身亦無我。四大四矣，我則一",
    "T38n1775_005:0376a21": "矣，苟云處中為主之矣，然其無主，則我無",
    "T38n1775_005:0376a22": "中矣。身為一也，我亦一也，苟云即是身是",
    "T38n1775_005:0376a23": "之也，然無我則我不即也。我果是無，何所",
    "T38n1775_005:0376a24": "病哉？",
    "T38n1775_005:0376a25": "又此病起皆由著我。什曰：病起有一事。一",
    "T38n1775_005:0376a26": "者由過去著我廣生結業，結業果孰則",
    "T38n1775_005:0376a27": "受於苦；二者由現在著我心惱，著我心惱",
    "T38n1775_005:0376a28": "故病增也。",
    "T38n1775_005:0376a29": "是故於我不應生著。肇曰：我若是實，曷為",
    "T38n1775_005:0376b01": "生病？生曰：復原此病本空，而有病者皆由",
    "T38n1775_005:0376b02": "著我起也。若能於我不著，病何有哉？",
    "T38n1775_005:0376b03": "既知病本。什曰：著我是也。",
    "T38n1775_005:0376b04": "即除我想及眾生想。什曰：此三者，事同而",
    "T38n1775_005:0376b05": "義異耳。肇曰：病本，即上妄想也。因有妄想，",
    "T38n1775_005:0376b06": "故現我及眾生。若悟妄想之顛倒，則無我",
    "T38n1775_005:0376b07": "無眾生。生曰：既知病由著我而起，便應即",
    "T38n1775_005:0376b08": "除之也。眾生雖即是我，而將欲推眾法合",
    "T38n1775_005:0376b09": "中無我，故以帖之，徵現此義焉。",
    "T38n1775_005:0376b10": "當起法想。什曰：此假法以遣我，猶人養",
    "T38n1775_005:0376b11": "此怒以滅彼怒也。肇曰：我想患之重者，",
    "T38n1775_005:0376b12": "故除我想而起法想。法想於空為病、於我",
    "T38n1775_005:0376b13": "為藥，昇降相靡，故假之以治也。生曰：除之",
    "T38n1775_005:0376b14": "為何？教起法想。起法想者，非謂著法也。",
    "T38n1775_005:0376b15": "應作是念：但以眾法合成此身。生曰：眾法",
    "T38n1775_005:0376b16": "者，陰、界、入也。合成身者，明其為因也。言",
    "T38n1775_005:0376b17": "但者，因中無我也。",
    "T38n1775_005:0376b18": "起唯法起、滅唯法滅。肇曰：釋法想也。五陰",
    "T38n1775_005:0376b19": "諸法假會成身，起唯諸法共起、滅唯諸法共",
    "T38n1775_005:0376b20": "滅，無別有真宰主其起滅者也。既除我",
    "T38n1775_005:0376b21": "想，唯見緣起諸法，故名法想。生曰：起滅者，",
    "T38n1775_005:0376b22": "是果也。言唯者，果中亦無我也。",
    "T38n1775_005:0376b23": "又此法者，各不相知。生曰：此下二句又明",
    "T38n1775_005:0376b24": "因果即非我也。眾法合成之時相緣而起：相",
    "T38n1775_005:0376b25": "緣起者不能不相起：非能相起也。若能相",
    "T38n1775_005:0376b26": "起者：必有相起之知。而所知在彼不在於",
    "T38n1775_005:0376b27": "己：反覆為相知矣。是即自在為我義焉。",
    "T38n1775_005:0376b28": "起時不言我起、滅時不言我滅。肇曰：萬物",
    "T38n1775_005:0376b29": "紛紜，聚散誰為？緣合則起、緣散則離，聚散",
    "T38n1775_005:0376c01": "無先期，故法法不相知也。生曰：從緣起者",
    "T38n1775_005:0376c02": "亦不能不從起，非能從他起也。若能從",
    "T38n1775_005:0376c03": "起者，必有從起之知。而所知在己不在於",
    "T38n1775_005:0376c04": "彼，故無相知之義也。是亦自在為我義",
    "T38n1775_005:0376c05": "焉。",
    "T38n1775_005:0376c06": "彼有疾菩薩為滅法想。什曰：向以法遣我，",
    "T38n1775_005:0376c07": "自此以下以空遣法也。",
    "T38n1775_005:0376c08": "當作是念：此法想者亦是顛倒，顛倒者是即大",
    "T38n1775_005:0376c09": "患，我應離之。肇曰：法想雖除我，於真猶",
    "T38n1775_005:0376c10": "為倒。未免於患，故應離之。生曰：夫以法",
    "T38n1775_005:0376c11": "想除我想者，豈復有法生著也哉？有於",
    "T38n1775_005:0376c12": "言迹生惑，故次除之。又兼得對明以盡其",
    "T38n1775_005:0376c13": "義焉。",
    "T38n1775_005:0376c14": "云何為離？離我、我所。肇曰：我為萬物主，萬",
    "T38n1775_005:0376c15": "物為我所。若離我我所，則無法不離。生曰：",
    "T38n1775_005:0376c16": "有我之情，自外諸法皆以為我之所有。我之",
    "T38n1775_005:0376c17": "所有，是對我之法。我既已無，所有豈獨存乎？",
    "T38n1775_005:0376c18": "云何離我、我所？謂離二法。生曰：向直云二",
    "T38n1775_005:0376c19": "事耳，今言要當離二事，相對為二，然後是",
    "T38n1775_005:0376c20": "離也。",
    "T38n1775_005:0376c21": "云何離二法？謂不念內外諸法，行於平等。肇",
    "T38n1775_005:0376c22": "曰：有我我所則二法自生，二法既生則內外",
    "T38n1775_005:0376c23": "以形，內外既形則諸法異名，諸法異名則是",
    "T38n1775_005:0376c24": "非相傾，是非相傾則眾患以成。若能不念內",
    "T38n1775_005:0376c25": "外諸法行心平等者，則入空行，無法想之",
    "T38n1775_005:0376c26": "患。內外，情塵也。生曰：內者我也，外者一切",
    "T38n1775_005:0376c27": "法也，此則相對為二矣。謂不念之，行於平",
    "T38n1775_005:0376c28": "等為離也。",
    "T38n1775_005:0376c29": "云何平等？謂我等、涅槃等。肇曰：極上窮下",
    "T38n1775_005:0377a01": "齊以一觀，乃應平等也。生曰：涅槃雖非",
    "T38n1775_005:0377a02": "無，是表無之法也，故於外法中指舉此",
    "T38n1775_005:0377a03": "一事以對我明等也。",
    "T38n1775_005:0377a04": "所以者何？我及涅槃此二皆空。肇曰：即事",
    "T38n1775_005:0377a05": "無不異，即空無不一。",
    "T38n1775_005:0377a06": "以何為空？但以名字故空。生曰：名下無實。",
    "T38n1775_005:0377a07": "如此二法，無決定性。肇曰：因背涅槃故",
    "T38n1775_005:0377a08": "名吾我，以捨吾我故名涅槃。二法相假",
    "T38n1775_005:0377a09": "故有名生，本其自性性無決定，故二俱空",
    "T38n1775_005:0377a10": "也矣。生曰：無定爾也。",
    "T38n1775_005:0377a11": "得是平等，無有餘病，唯有空病。生曰：亦以",
    "T38n1775_005:0377a12": "言迹除之也。義以麁妙，故云爾也。",
    "T38n1775_005:0377a13": "空病亦空。什曰：上明無我無法而未遣",
    "T38n1775_005:0377a14": "空，未遣空則空為累，累則是病，故明空病",
    "T38n1775_005:0377a15": "亦空也。肇曰：群生封累深厚不可頓捨，故",
    "T38n1775_005:0377a16": "階級漸遣以至無遣也。上以法除我，以空",
    "T38n1775_005:0377a17": "除法，今以畢竟空空於空者，乃無患之極",
    "T38n1775_005:0377a18": "耳。生曰：空理無病，病有空耳。就病言之，故",
    "T38n1775_005:0377a19": "謂空為病也。",
    "T38n1775_005:0377a20": "是有疾菩薩以無所受而受諸受。什曰：受",
    "T38n1775_005:0377a21": "謂苦、樂、捨三受也。若能解受無受，則能為",
    "T38n1775_005:0377a22": "物受生而忍受三受也。生曰：諸受者，謂三",
    "T38n1775_005:0377a23": "受也。既觀病空，三受皆無也。能無三受者，",
    "T38n1775_005:0377a24": "三受自除也。非是欲捨，故有入受為化之",
    "T38n1775_005:0377a25": "情焉。",
    "T38n1775_005:0377a26": "未具佛法亦不滅受而取證也。肇曰：善自",
    "T38n1775_005:0377a27": "調者，處有不染有、在空不染空，此無受之",
    "T38n1775_005:0377a28": "至也。以心無受故無所不受，無所不受",
    "T38n1775_005:0377a29": "故能永與群生同受諸受。諸受者，謂苦受、樂",
    "T38n1775_005:0377b01": "受、不苦不樂受也。佛法未具、眾生未度，不獨",
    "T38n1775_005:0377b02": "滅三受而取證也。生曰：據患受之情欲",
    "T38n1775_005:0377b03": "求無滅之者，必取其足能除患之處以為",
    "T38n1775_005:0377b04": "妙極，不復希盡理也。是則證明無義中道",
    "T38n1775_005:0377b05": "而止矣。",
    "T38n1775_005:0377b06": "設身有苦，念惡趣眾生起大悲心。什曰：我",
    "T38n1775_005:0377b07": "功德智慧之身尚苦痛如是，況惡趣眾生受",
    "T38n1775_005:0377b08": "苦無量耶？即起悲心，志拔苦也。生曰：向",
    "T38n1775_005:0377b09": "有入受為化之情，是大悲心也。大悲為何？",
    "T38n1775_005:0377b10": "設身有苦，以念惡趣眾生而拔濟之。前雖",
    "T38n1775_005:0377b11": "觀病空，正可使情不惑苦，未得便實無",
    "T38n1775_005:0377b12": "之。若久觀理明，後生則無矣，是以言設身",
    "T38n1775_005:0377b13": "有苦也。以念惡趣眾生者，言我在人中有",
    "T38n1775_005:0377b14": "福又資智慧之明，猶尚有苦如是，況三惡",
    "T38n1775_005:0377b15": "道中無福慧者。但念惡趣者，夫在生死",
    "T38n1775_005:0377b16": "皆不免之，故以為發大悲之緣矣。",
    "T38n1775_005:0377b17": "我既調伏，亦當調伏一切眾生。肇曰：要與",
    "T38n1775_005:0377b18": "群生同其苦樂也。生曰：自非調伏則不",
    "T38n1775_005:0377b19": "免三惡道矣。",
    "T38n1775_005:0377b20": "但除其病而不除法。什曰：謂妄見者所見",
    "T38n1775_005:0377b21": "常樂淨等法也。所以言無者，不以有樂",
    "T38n1775_005:0377b22": "淨法而以無除之，直為除妄想病耳。無",
    "T38n1775_005:0377b23": "法可除，故能處之不除其法也。生曰：調伏",
    "T38n1775_005:0377b24": "除其所惑之有，不除法有也。",
    "T38n1775_005:0377b25": "為斷病本而教導之。肇曰：諸法緣生聚散",
    "T38n1775_005:0377b26": "非己，會而有形、散而無像，法自然耳，於我",
    "T38n1775_005:0377b27": "何？患之生者，由我妄想於法，自為患耳。法",
    "T38n1775_005:0377b28": "豈使我生妄想乎？然則妄想為病本，法非",
    "T38n1775_005:0377b29": "我患也。故教導之興，但除病本，不除法也。",
    "T38n1775_005:0377c01": "生曰：病本斷然後病除也。",
    "T38n1775_005:0377c02": "何謂病本？謂有攀緣。生曰：所取之相為攀",
    "T38n1775_005:0377c03": "緣也。有者，彼有之矣。",
    "T38n1775_005:0377c04": "從有攀緣則為病本。什曰：上說菩薩自尋",
    "T38n1775_005:0377c05": "病本以理處心，故能處疾不亂。今明為",
    "T38n1775_005:0377c06": "斷眾生病故推其病原，然後應其所宜",
    "T38n1775_005:0377c07": "耳。機神微動則心有所屬，心有所屬名為",
    "T38n1775_005:0377c08": "攀緣，攀緣取相是妄動之始病之根也。肇曰：",
    "T38n1775_005:0377c09": "攀緣謂妄想微動攀緣諸法也。妄想既緣則",
    "T38n1775_005:0377c10": "美惡已分，美惡既分則憎愛並熾，所以眾結",
    "T38n1775_005:0377c11": "煩於內、萬疾生於外。自慈以往巧歷不能",
    "T38n1775_005:0377c12": "記，本其所由微想而已，故曰攀緣為本。生",
    "T38n1775_005:0377c13": "曰：向言有之，今言始有也矣。",
    "T38n1775_005:0377c14": "何所攀緣？謂之三界。肇曰：明攀緣之境也。",
    "T38n1775_005:0377c15": "三界外法無漏無為，其法無相，非是妄想所",
    "T38n1775_005:0377c16": "能攀緣。所能攀緣者，三界而已耳。生曰：三",
    "T38n1775_005:0377c17": "界之法耳，非實理也。",
    "T38n1775_005:0377c18": "云何斷攀緣。肇曰：既知其根，何由而斷？",
    "T38n1775_005:0377c19": "以無所得。生曰：以無所得理斷之也。",
    "T38n1775_005:0377c20": "若無所得則無攀緣。肇曰：所以攀緣，意存",
    "T38n1775_005:0377c21": "有取。所以有取，意存有得。若能知法虛誑、",
    "T38n1775_005:0377c22": "無取無得者，則攀緣自息矣。",
    "T38n1775_005:0377c23": "何謂無所得？謂離二見。生曰：二見無所得",
    "T38n1775_005:0377c24": "也。",
    "T38n1775_005:0377c25": "何謂二見？謂內見外見，是無所得。肇曰：內",
    "T38n1775_005:0377c26": "有妄想、外有諸法，此二虛假終已無得。生",
    "T38n1775_005:0377c27": "曰：二見本以得內外法為懷，智慧觀之理",
    "T38n1775_005:0377c28": "無內外，然後二見不復得內外也。",
    "T38n1775_005:0377c29": "文殊師利！是為有疾菩薩調伏其心。為斷老病",
    "T38n1775_005:0378a01": "死苦是菩薩菩提。生曰：菩提以實濟為",
    "T38n1775_005:0378a02": "道。菩薩若能如是，雖未得之便是有矣。",
    "T38n1775_005:0378a03": "若不如是，己所修治為無慧利。肇曰：若",
    "T38n1775_005:0378a04": "能善調其心不懷異想，而永處生死斷彼",
    "T38n1775_005:0378a05": "苦者，是菩薩菩提之道。若不能爾，其所修",
    "T38n1775_005:0378a06": "行，內未足為有慧、外未足為有利也。生",
    "T38n1775_005:0378a07": "曰：無慧利於物也。",
    "T38n1775_005:0378a08": "譬如勝怨乃可為勇。生曰：己及所親皆無",
    "T38n1775_005:0378a09": "復怨也。",
    "T38n1775_005:0378a10": "如是兼除老病死者，菩薩之謂也。生曰：菩",
    "T38n1775_005:0378a11": "薩念眾生如親無異，若不除其老病死怨，",
    "T38n1775_005:0378a12": "便是己怨亦不除矣。",
    "T38n1775_005:0378a13": "彼有疾菩薩應復作是念：如我此病非真非",
    "T38n1775_005:0378a14": "有，眾生病亦非真非有。什曰：解病非真，故",
    "T38n1775_005:0378a15": "能處之不亂也。言若以病為真有，則病不",
    "T38n1775_005:0378a16": "可除。眾生無邊，病亦無盡。無盡之病其性實",
    "T38n1775_005:0378a17": "有，云何可度？即時迷亂，心生退轉。若病非",
    "T38n1775_005:0378a18": "真易可除耳，悲心即生，弘誓兼濟也。生曰：",
    "T38n1775_005:0378a19": "又以此念起大悲心也。如我此病非真非",
    "T38n1775_005:0378a20": "有者，言己已達也。眾生病亦非真非有",
    "T38n1775_005:0378a21": "者，云彼不悟也。是欲教之令知此法也。",
    "T38n1775_005:0378a22": "然其起大悲之懷，已自備於前文，故今但明",
    "T38n1775_005:0378a23": "念而已矣。",
    "T38n1775_005:0378a24": "作是觀時，於諸眾生若起愛見大悲，即應捨離。",
    "T38n1775_005:0378a25": "什曰：謂未能深入實相，見有眾生心",
    "T38n1775_005:0378a26": "生愛著，因此生悲，名為愛見大悲。愛見大",
    "T38n1775_005:0378a27": "悲虛妄不淨，有能令人起疲厭想，故應捨",
    "T38n1775_005:0378a28": "離也。肇曰：若自調者，應先觀己病及眾生",
    "T38n1775_005:0378a29": "病因緣所成虛假無實，宜以此心而起悲",
    "T38n1775_005:0378b01": "也。若此觀未純，見眾生愛之而起悲者，名",
    "T38n1775_005:0378b02": "愛見悲也。此悲雖善，而雜以愛見有心之",
    "T38n1775_005:0378b03": "境，未免于累，故應捨之。生曰：作上二觀",
    "T38n1775_005:0378b04": "起大悲之時，若於觀中有愛念心，又見眾",
    "T38n1775_005:0378b05": "生而欲拔濟之者，為愛見大悲也。",
    "T38n1775_005:0378b06": "所以者何？菩薩斷除客塵煩惱。什曰：心本",
    "T38n1775_005:0378b07": "清淨無有塵垢，塵垢事會而生，於心為客",
    "T38n1775_005:0378b08": "塵也。",
    "T38n1775_005:0378b09": "而起大悲。肇曰：心遇外緣煩惱橫起，故名",
    "T38n1775_005:0378b10": "客塵。菩薩之法要除客塵而起大悲。若愛",
    "T38n1775_005:0378b11": "見未斷則煩惱彌滋，故應捨之。生曰：愛見",
    "T38n1775_005:0378b12": "是惑想所起，為客塵也，除之乃可以起大",
    "T38n1775_005:0378b13": "悲者矣。",
    "T38n1775_005:0378b14": "愛見悲者，則於生死有疲厭心。什曰：若因",
    "T38n1775_005:0378b15": "愛生見悲者，有疲厭也。",
    "T38n1775_005:0378b16": "若能離此，無有疲厭。生曰：若以愛拔之，",
    "T38n1775_005:0378b17": "增必捨焉。既見而無除，能盡化哉。",
    "T38n1775_005:0378b18": "在在所生不為愛見之所覆。什曰：若能除",
    "T38n1775_005:0378b19": "愛見，即棄捨結業，受法化生自在無礙也。",
    "T38n1775_005:0378b20": "肇曰：夫有所見必有所滯、有所愛必有所",
    "T38n1775_005:0378b21": "憎，此有極之道，安能致無極之用？若能離",
    "T38n1775_005:0378b22": "此，則法身化生無在不在，生死無窮不覺",
    "T38n1775_005:0378b23": "為遠，何有愛見之覆、疲厭之勞乎？生曰：在",
    "T38n1775_005:0378b24": "在生者無疲厭故也，豈為愛見所覆然耶？",
    "T38n1775_005:0378b25": "所生無縛，能為眾生說法解縛。肇曰：愛見",
    "T38n1775_005:0378b26": "既除、法身既立，則所生無縛，亦能解彼縛",
    "T38n1775_005:0378b27": "也。生曰：大悲既不為愛見所覆而生者，不",
    "T38n1775_005:0378b28": "復於生縛也矣。",
    "T38n1775_005:0378b29": "如佛所說：若自有縛，能解彼縛無有是處；若自",
    "T38n1775_005:0378c01": "無縛，能解彼縛斯有是處。是故菩薩不應起縛。",
    "T38n1775_005:0378c02": "何謂縛？何謂解。肇曰：將因縛解釋內調之",
    "T38n1775_005:0378c03": "義也。",
    "T38n1775_005:0378c04": "貪著禪味是菩薩縛。什曰：貪著禪味有二",
    "T38n1775_005:0378c05": "障，障涅槃及菩薩道也。肇曰：三界受生、二",
    "T38n1775_005:0378c06": "乘取證，皆由著禪味所以為縛。生曰：貪報",
    "T38n1775_005:0378c07": "行禪，則有味於行矣。既於行有味，報必惑",
    "T38n1775_005:0378c08": "焉。夫惑報者，縛在生矣。",
    "T38n1775_005:0378c09": "以方便生是菩薩解。肇曰：自既離生，方便",
    "T38n1775_005:0378c10": "為物而受生者，則彼我無縛，所以為解也。",
    "T38n1775_005:0378c11": "生曰：欲濟群生而生者，為方便生也。以",
    "T38n1775_005:0378c12": "本不為己，故報無惑焉。",
    "T38n1775_005:0378c13": "又無方便慧縛，有方便慧解。無慧方便縛，有慧",
    "T38n1775_005:0378c14": "方便解。肇曰：巧積眾德謂之方便，直達",
    "T38n1775_005:0378c15": "法相謂之慧，二行俱備然後為解耳。若無",
    "T38n1775_005:0378c16": "方便而有慧，未免於縛。若無慧而有方便，",
    "T38n1775_005:0378c17": "亦未免於縛。生曰：復廣縛解義也。方便凡",
    "T38n1775_005:0378c18": "有二種，一造行有功終致妙果、二以之為",
    "T38n1775_005:0378c19": "化使必成遂。慧亦二種，一為觀理伏心、二",
    "T38n1775_005:0378c20": "為於觀結盡。觀理伏心者，三乘所同，偏執",
    "T38n1775_005:0378c21": "則縛在小也；若以為化方便用之則不縛",
    "T38n1775_005:0378c22": "矣。行功致果者，有結便受三界之報，則縛",
    "T38n1775_005:0378c23": "在生也；若得結盡之慧則解矣。",
    "T38n1775_005:0378c24": "何謂無方便慧縛？謂菩薩以愛見心莊嚴佛土、",
    "T38n1775_005:0378c25": "成就眾生，於空無相無作法中而自調伏，是名",
    "T38n1775_005:0378c26": "無方便慧縛。什曰：觀空不取、涉有不著，",
    "T38n1775_005:0378c27": "是名巧方便也。今明六生已還未能無礙，",
    "T38n1775_005:0378c28": "當其觀空則無所取著，及其出觀淨國",
    "T38n1775_005:0378c29": "化人，則生見取相心愛著。拙於涉動，妙",
    "T38n1775_005:0379a01": "於靜觀。觀空慧不取相，雖是方便，而從",
    "T38n1775_005:0379a02": "慧受名。此中但取涉有不著為方便，故",
    "T38n1775_005:0379a03": "言無方便而有慧也。七住以上其心常定、",
    "T38n1775_005:0379a04": "動靜不異，故言有方便慧也。肇曰：六住以",
    "T38n1775_005:0379a05": "下心未純一，在有則捨空、在空則捨有，未",
    "T38n1775_005:0379a06": "能以平等真心有無俱涉，所以嚴土化人",
    "T38n1775_005:0379a07": "則雜以愛見。此非巧便修德之謂，故無方",
    "T38n1775_005:0379a08": "便。而以三空自調，故有慧也。",
    "T38n1775_005:0379a09": "何謂有方便慧解？謂不以愛見心莊嚴佛土、成",
    "T38n1775_005:0379a10": "就眾生，於空無相無作法中以自調伏而不疲",
    "T38n1775_005:0379a11": "厭。生曰：觀理伏心，必惡生死。以為化方",
    "T38n1775_005:0379a12": "便造之而得耳。",
    "T38n1775_005:0379a13": "是名有方便慧解。肇曰：七住以上二行俱",
    "T38n1775_005:0379a14": "備，遊歷生死而不疲厭，所以為解。",
    "T38n1775_005:0379a15": "何謂無慧方便縛？謂菩薩住貪欲瞋恚邪見等",
    "T38n1775_005:0379a16": "諸煩惱而植眾德本，是名無慧方便縛。什",
    "T38n1775_005:0379a17": "曰：七住以還又優劣不同也。此明新學不",
    "T38n1775_005:0379a18": "修正觀、不制煩惱，故言無慧也。而能修",
    "T38n1775_005:0379a19": "德迴向仰求大果，故言有方便也。若能",
    "T38n1775_005:0379a20": "修四念處除四顛倒，是名離煩惱慧也。又",
    "T38n1775_005:0379a21": "善能迴向心不退轉，是能求方便也。六住以",
    "T38n1775_005:0379a22": "還雖通在縛境，若能具此二法，則是縛中",
    "T38n1775_005:0379a23": "之解也。上說無相慧及涉有不著方便，是",
    "T38n1775_005:0379a24": "二門出世間法也。此說有相慧及能求方便，",
    "T38n1775_005:0379a25": "是二門世間法也。肇曰：不修空慧以除煩",
    "T38n1775_005:0379a26": "惱，是為慧也。而勸積眾德，有方便也。",
    "T38n1775_005:0379a27": "何謂有慧方便解？謂離諸貪欲瞋恚邪見等諸",
    "T38n1775_005:0379a28": "煩惱而殖眾德本，迴向阿耨多羅三藐三菩提。",
    "T38n1775_005:0379a29": "生曰：雖以無結免縛於生，容可資以",
    "T38n1775_005:0379b01": "成小，故須言迴向也。",
    "T38n1775_005:0379b02": "是名有慧方便解。肇曰：上有方便慧解，今",
    "T38n1775_005:0379b03": "有慧方便解，致解雖同而行有前後。始行",
    "T38n1775_005:0379b04": "者自有先以方便積德然後修空慧者，亦",
    "T38n1775_005:0379b05": "有先修空慧而後積德者，各隨所宜其解",
    "T38n1775_005:0379b06": "不殊也。離煩惱，即三空自調之所能。積德",
    "T38n1775_005:0379b07": "向菩提，即嚴土化人之流也。前後異說，互",
    "T38n1775_005:0379b08": "盡其美矣。",
    "T38n1775_005:0379b09": "文殊師利！彼有疾菩薩應如是觀諸法。肇",
    "T38n1775_005:0379b10": "曰：非真以下，無縛之觀也。",
    "T38n1775_005:0379b11": "又復觀身無常苦空無我，是名為慧。什曰：",
    "T38n1775_005:0379b12": "上四句雜說世間出世間慧方便，今此四句",
    "T38n1775_005:0379b13": "偏明出世間慧方便。亦云上統慧方便，此",
    "T38n1775_005:0379b14": "旨明處疾中用慧方便，故能不滅身取證",
    "T38n1775_005:0379b15": "也。若以身為有，病至則惱。若知身非實，則",
    "T38n1775_005:0379b16": "處疾不亂。出世間慧亦有深淺，無常則空",
    "T38n1775_005:0379b17": "言初相，故先說無常。無常是出世間淺慧",
    "T38n1775_005:0379b18": "也。",
    "T38n1775_005:0379b19": "雖身有疾，常在生死饒益一切而不厭倦，是名",
    "T38n1775_005:0379b20": "方便。什曰：生死可厭而能不厭，善處嶮",
    "T38n1775_005:0379b21": "難故名方便也。肇曰：大乘四非常觀即平",
    "T38n1775_005:0379b22": "等真觀，故名為慧。以平等心而處世不倦，",
    "T38n1775_005:0379b23": "故名方便。慰諭之說，即其事也。",
    "T38n1775_005:0379b24": "又復觀身，身不離病、病不離身。什曰：離身",
    "T38n1775_005:0379b25": "則無病，故不相離。又云身病一相，故不相",
    "T38n1775_005:0379b26": "離也。",
    "T38n1775_005:0379b27": "是病是身，非新非故。什曰：此明身病實相",
    "T38n1775_005:0379b28": "無有新故，說出世間深慧也。",
    "T38n1775_005:0379b29": "是名為慧。設身有疾而不永滅。生曰：雖云",
    "T38n1775_005:0379c01": "方便有慧，而方便中不復更有慧也。以方",
    "T38n1775_005:0379c02": "便造慧者，慧中又有方便也。是以明之",
    "T38n1775_005:0379c03": "而因廣義焉。",
    "T38n1775_005:0379c04": "是名方便。什曰：不取可滅之相故能不",
    "T38n1775_005:0379c05": "滅，是方便力也。涉有應取相而不取相，",
    "T38n1775_005:0379c06": "不取相則理與有絕，而能涉有巧於難事，",
    "T38n1775_005:0379c07": "故名方便也。肇曰：新故之名出於先後，然",
    "T38n1775_005:0379c08": "離身無病、離病無身，眾緣所成，誰後誰",
    "T38n1775_005:0379c09": "先？既無先後則無新故，新故既無即入實",
    "T38n1775_005:0379c10": "相，故名慧也。既有此慧，而與彼同疾不",
    "T38n1775_005:0379c11": "取涅槃，謂之方便。自調初說，即其事也。慰",
    "T38n1775_005:0379c12": "諭自調略為權智，權智此經之關要，故會言",
    "T38n1775_005:0379c13": "有之矣。",
    "T38n1775_005:0379c14": "文殊師利！有疾菩薩應如是調伏其心。生",
    "T38n1775_005:0379c15": "曰：觀察得失亦調伏矣。",
    "T38n1775_005:0379c16": "不住其中。生曰：若欲除不調伏，必以調",
    "T38n1775_005:0379c17": "伏為懷。",
    "T38n1775_005:0379c18": "亦復不住不調伏心。肇曰：大乘之行無言",
    "T38n1775_005:0379c19": "無相，而調伏之言以形前文，今將明言外",
    "T38n1775_005:0379c20": "之旨，故二俱不住。二俱不住即寄言之本",
    "T38n1775_005:0379c21": "意，寄言之本意即調伏之至也。生曰：不以",
    "T38n1775_005:0379c22": "調伏為懷耳，非不調伏也。",
    "T38n1775_005:0379c23": "所以者何？若住不調伏心，是愚人法；若住調伏",
    "T38n1775_005:0379c24": "心，是聲聞法。是故菩薩不當住於調伏、不調伏",
    "T38n1775_005:0379c25": "心，離此二法是菩薩行。肇曰：不調之稱出",
    "T38n1775_005:0379c26": "自愚人，調伏之名出自聲聞。大乘行者本",
    "T38n1775_005:0379c27": "無名相，欲言不調則同愚人、欲言調伏",
    "T38n1775_005:0379c28": "則同聲聞，二者俱離乃應菩薩處中之行。",
    "T38n1775_005:0379c29": "在於生死不為污行，住於涅槃不永滅度，是菩",
    "T38n1775_005:0380a01": "薩行。肇曰：欲言在生死，生死不能污；欲",
    "T38n1775_005:0380a02": "言住涅槃，而復不滅度。是以處中道而行",
    "T38n1775_005:0380a03": "者，非在生死、非住涅槃。",
    "T38n1775_005:0380a04": "非凡夫行。什曰：凡夫行者有三種，善、不善、",
    "T38n1775_005:0380a05": "無動行。無動行，色、無色界行也。上二界壽命",
    "T38n1775_005:0380a06": "劫數長久，外道以為有常，不動義也。佛亦",
    "T38n1775_005:0380a07": "因世所名而名之也。",
    "T38n1775_005:0380a08": "非賢聖行。什曰：謂行三脫而不證也。",
    "T38n1775_005:0380a09": "是菩薩行。非垢行、非淨行，是菩薩行。肇曰：",
    "T38n1775_005:0380a10": "不可得而名者也。",
    "T38n1775_005:0380a11": "雖過魔行，而現降伏眾魔，是菩薩行。肇曰：",
    "T38n1775_005:0380a12": "不可得而有、不可得而無者，其唯大乘行",
    "T38n1775_005:0380a13": "乎。何則？欲言其有，無相無名；欲言其無，",
    "T38n1775_005:0380a14": "萬德斯行。萬德斯行，故雖無而有；無相無名，",
    "T38n1775_005:0380a15": "故雖有而無。然則言有不乖無、言無不",
    "T38n1775_005:0380a16": "乖有，是以此章或說有行、或說無行，有無",
    "T38n1775_005:0380a17": "雖殊其致不異也。魔行，四魔行也。久已超度",
    "T38n1775_005:0380a18": "而現降魔者，示有所過耳。",
    "T38n1775_005:0380a19": "雖求一切智，無非時求，是菩薩行。什曰：功",
    "T38n1775_005:0380a20": "行未足而求至足之果，名非時求也。肇",
    "T38n1775_005:0380a21": "曰：一切智未成而中道求證，名非時求也。",
    "T38n1775_005:0380a22": "雖觀諸法不生，而不入正位，是菩薩行。什",
    "T38n1775_005:0380a23": "曰：觀無生是取證法。不入正位，明不證",
    "T38n1775_005:0380a24": "也。肇曰：正位，取證之位也。三乘同觀無生，",
    "T38n1775_005:0380a25": "慧力弱者不能自出，慧力強者超而不證也。",
    "T38n1775_005:0380a26": "雖觀十二緣起，而入諸邪見，是菩薩行。肇",
    "T38n1775_005:0380a27": "曰：觀緣起，斷邪見之道也。而能反同邪見",
    "T38n1775_005:0380a28": "者，豈二乘之所能乎。",
    "T38n1775_005:0380a29": "雖攝一切眾生，而不愛著，是菩薩行。什曰：",
    "T38n1775_005:0380b01": "四攝法也。四攝是愛念眾生法，今明愛而",
    "T38n1775_005:0380b02": "不著也。肇曰：四攝攝彼，慈惠之極。視彼猶",
    "T38n1775_005:0380b03": "己而能無著也。",
    "T38n1775_005:0380b04": "雖樂遠離，而不依身心盡，是菩薩行。什曰：",
    "T38n1775_005:0380b05": "心識滅盡名為遠離，遠離即空義也。不依者，",
    "T38n1775_005:0380b06": "明於空，不取相也。肇曰：小離離憒鬧，大",
    "T38n1775_005:0380b07": "離身心盡。菩薩雖樂大離而不依恃也。",
    "T38n1775_005:0380b08": "雖行三界。什曰：現生三界。",
    "T38n1775_005:0380b09": "而不壞法性，是菩薩行。什曰：處而不惑也。",
    "T38n1775_005:0380b10": "肇曰：三界即法性，處之何所壞焉？",
    "T38n1775_005:0380b11": "雖行於空，而殖眾德本，是菩薩行。肇曰：行",
    "T38n1775_005:0380b12": "空欲以除有，而方殖有德也。",
    "T38n1775_005:0380b13": "雖行無相，而度眾生，是菩薩行。肇曰：行無",
    "T38n1775_005:0380b14": "相，欲除取眾生相，而方度眾生也。",
    "T38n1775_005:0380b15": "雖行無作，而現受身，是菩薩行。肇曰：行無",
    "T38n1775_005:0380b16": "作，欲不造生死，而方現受身也。",
    "T38n1775_005:0380b17": "雖行無起，而起一切善行，是菩薩行。肇曰：",
    "T38n1775_005:0380b18": "行無起，欲滅諸起心，而方起諸善行。",
    "T38n1775_005:0380b19": "雖行六波羅蜜，而遍知眾生心心數法，是菩薩",
    "T38n1775_005:0380b20": "行。什曰：六度是自行法，自行既足然後化",
    "T38n1775_005:0380b21": "人，化人乃知眾生心。今雖自行，而已能知",
    "T38n1775_005:0380b22": "彼。復次第六度觀法無相，不以無相為礙，",
    "T38n1775_005:0380b23": "亦能知眾生心也。肇曰：六度，無相行也。無相",
    "T38n1775_005:0380b24": "則無知，而方遍知眾生心行也。",
    "T38n1775_005:0380b25": "雖行六通，而不盡漏，是菩薩行。肇曰：雖具",
    "T38n1775_005:0380b26": "六通而不為漏盡之行也。何者？菩薩觀漏",
    "T38n1775_005:0380b27": "即是無漏，故能永處生死與之同漏，豈以",
    "T38n1775_005:0380b28": "漏盡而自異於漏乎？",
    "T38n1775_005:0380b29": "雖行四無量心，而不貪著生於梵世，是菩薩",
    "T38n1775_005:0380c01": "行。什曰：四無量行則應生四禪地，今偏言",
    "T38n1775_005:0380c02": "梵者，以眾生宗事梵天，舉其宗也。亦四禪",
    "T38n1775_005:0380c03": "地通名梵耳。",
    "T38n1775_005:0380c04": "雖行禪定解脫三昧。什曰：禪，四禪也。定，四",
    "T38n1775_005:0380c05": "空也。解脫，八解脫也。三昧，空、無相、無作也。",
    "T38n1775_005:0380c06": "而不隨禪生，是菩薩行。肇曰：取其因而不",
    "T38n1775_005:0380c07": "取其果，可謂自在行乎。",
    "T38n1775_005:0380c08": "雖行四念處，而不永離身受心法，是菩薩行。",
    "T38n1775_005:0380c09": "什曰：雖觀此四法，而不永滅而取證也。肇",
    "T38n1775_005:0380c10": "曰：小乘觀身受心法，離而取證。菩薩雖觀",
    "T38n1775_005:0380c11": "此四，不永離而取證也。",
    "T38n1775_005:0380c12": "雖行四正勤，而不捨身心精進，是菩薩行。什",
    "T38n1775_005:0380c13": "曰：精進，即四正勤也。不取，故言離也。肇曰：",
    "T38n1775_005:0380c14": "小乘法行四正勤，功就則捨入無為。菩薩雖",
    "T38n1775_005:0380c15": "同其行，而不同其捨也。",
    "T38n1775_005:0380c16": "雖行四如意足，而得自在神通，是菩薩行。什",
    "T38n1775_005:0380c17": "曰：雖現學神足，實已神通自在也。肇曰：雖",
    "T38n1775_005:0380c18": "同小乘行如意足，而久得大乘自在神通。",
    "T38n1775_005:0380c19": "如意足，神通之因也。",
    "T38n1775_005:0380c20": "雖行五根，而分別眾生諸根利鈍，是菩薩行。",
    "T38n1775_005:0380c21": "肇曰：小乘唯自修己根，不善人根。菩薩雖",
    "T38n1775_005:0380c22": "同其自修而善知人根，令彼我俱順也。",
    "T38n1775_005:0380c23": "雖行五力，而樂求佛十力，是菩薩行。雖行七覺",
    "T38n1775_005:0380c24": "分，而分別佛之智慧，是菩薩行。雖行八正道，而",
    "T38n1775_005:0380c25": "樂行無量佛道，是菩薩行。什曰，盡明現行",
    "T38n1775_005:0380c26": "淺法，而內已實入深法也。肇曰，雖同聲聞",
    "T38n1775_005:0380c27": "根力覺道，其所志求常在佛行也。",
    "T38n1775_005:0380c28": "雖行止觀。什曰：初係心在緣名為止，止",
    "T38n1775_005:0380c29": "相應名為觀也。",
    "T38n1775_005:0381a01": "助道之法，而不畢竟墮於寂滅，是菩薩行。肇",
    "T38n1775_005:0381a02": "曰：係心於緣謂之止，分別深達謂之觀。止",
    "T38n1775_005:0381a03": "觀，助涅槃之要法。菩薩因之而行，不順之",
    "T38n1775_005:0381a04": "以墮涅槃也。",
    "T38n1775_005:0381a05": "雖行諸法不生不滅，而以相好莊嚴其身，是菩",
    "T38n1775_005:0381a06": "薩行。肇曰：修無生滅無相行者本為滅",
    "T38n1775_005:0381a07": "相，而方以相好嚴身也。",
    "T38n1775_005:0381a08": "雖現聲聞辟支佛威儀，而不捨佛法，是菩薩",
    "T38n1775_005:0381a09": "行。肇曰：雖現行小乘威儀，而不捨大乘",
    "T38n1775_005:0381a10": "之法。",
    "T38n1775_005:0381a11": "雖隨諸法究竟淨相，而隨所應為現其身，是菩",
    "T38n1775_005:0381a12": "薩行。肇曰：究竟淨相理無形貌，而隨彼所",
    "T38n1775_005:0381a13": "應現若干象也。",
    "T38n1775_005:0381a14": "雖觀諸佛國土永寂如空，而現種種清淨佛土，",
    "T38n1775_005:0381a15": "是菩薩行。肇曰：空本無現而為彼現。",
    "T38n1775_005:0381a16": "雖得佛道、轉于法輪、入於涅槃，而不捨於菩薩",
    "T38n1775_005:0381a17": "之道，是菩薩行。肇曰：雖現成佛、轉法輪、",
    "T38n1775_005:0381a18": "入涅槃，而不永寂，還入生死修菩薩法。",
    "T38n1775_005:0381a19": "如上所列，豈二乘之所能乎？獨菩薩行耳。",
    "T38n1775_005:0381a20": "說是語時，文殊師利所將大眾，其中八千天子",
    "T38n1775_005:0381a21": "皆發阿耨多羅三藐三菩提心。",
    "T38n1775_005:0381a22": "注維摩詰經卷第五"
}