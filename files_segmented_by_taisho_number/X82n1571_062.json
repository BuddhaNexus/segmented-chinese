{
    "X82n1571_062:0267b03": "五燈全書卷第六十二",
    "X82n1571_062:0267b05": "京都聖感禪寺住持(臣)僧　(超永)　編輯",
    "X82n1571_062:0267b06": "京都古華嚴寺住持(臣)僧　(超揆)　較閱　進",
    "X82n1571_062:0267b07": "呈",
    "X82n1571_062:0267b08": "　　曹洞宗",
    "X82n1571_062:0267b09": "青原下三十四世",
    "X82n1571_062:0267b10": "少室潤禪師法嗣",
    "X82n1571_062:0267b11": "北京大覺寺慈舟方念禪師唐縣楊氏子。十歲投金",
    "X82n1571_062:0267b12": "臺廣德大慈義。落髮受具。聞古道講楞嚴。至七處徵",
    "X82n1571_062:0267b13": "心。稍覺緣生不實。復歷諸座。遍窮性相宗旨。知非的",
    "X82n1571_062:0267b14": "要。遂往少室。參幻休潤。一見便問。甚處來。師曰。北方",
    "X82n1571_062:0267b15": "來。潤曰。北方道法。與此方如何。師曰。水分千派。流出",
    "X82n1571_062:0267b16": "一源。潤見其言辭雅邁。命充維那。一日遊初祖面壁",
    "X82n1571_062:0267b17": "處。忽然契悟。乃曰。五乳峰前。好箇消息。大小石頭。塊",
    "X82n1571_062:0267b18": "塊著地。詣室呈似。潤囑曰。從上佛佛祖祖。以自己所",
    "X82n1571_062:0267b19": "證。遞相承襲。欲令一切眾生知有。余得之于小山先",
    "X82n1571_062:0267b20": "師。赴十餘年如故。今授于汝。汝當體佛祖之心為心。",
    "X82n1571_062:0267b21": "以續慧命。然雖如是。亦宜晦跡林泉。乘時而出。付以",
    "X82n1571_062:0267b22": "偈曰。無上涅槃心。佛祖相傳付。吾今授受時。雲淨峰",
    "X82n1571_062:0267b23": "頭露。時年二十八歲。遂入五臺掩關。晝則一食。夜則",
    "X82n1571_062:0267b24": "孤坐。後赴東臺請。偶雙目忽盲。師曰。幻身非有。病從",
    "X82n1571_062:0267c01": "何來。習定七日。雙目復明。南謁普陀歸。次越之大善",
    "X82n1571_062:0267c02": "寺。眾請說法。湛然澄參。師問。止風塗向青山近。越王",
    "X82n1571_062:0267c03": "城畔滄海遙時如何。澄曰。月穿滄海破。波斯不展眉。",
    "X82n1571_062:0267c04": "師問澄洞上宗旨。澄說偈曰。五位君臣切要知。箇中",
    "X82n1571_062:0267c05": "何必待思惟。石女慣弄無針線。木偶能提化外機。井",
    "X82n1571_062:0267c06": "底紅塵騰靄靄。山頭白浪滾飛飛。誕生本是無功用。",
    "X82n1571_062:0267c07": "不覺天然得帝畿。師曰。語句綿密。不落終始。真當家",
    "X82n1571_062:0267c08": "種草也。遂召入室。以棕蒲團印證之。復曰。汝後開兩",
    "X82n1571_062:0267c09": "片唇皮。截斷天下人舌頭。有分在。即付偈曰。曹源一",
    "X82n1571_062:0267c10": "滴水。佛祖相分付。至今授受時。大地為甘露。咄。五乳",
    "X82n1571_062:0267c11": "峰頭一枝箭。射得南方半箇兒。明神宗萬曆壬辰。嘉",
    "X82n1571_062:0267c12": "興緇素。請主東塔。尋赴雲居匡廬之請。甲午秋。五臺",
    "X82n1571_062:0267c13": "清凉。復請師開法。緇素懇留。後示寂。門人澄。迎遺骨。",
    "X82n1571_062:0267c14": "塔于顯聖之南山。",
    "X82n1571_062:0267c15": "嵩山少室無言正道禪師豫章胡氏子。投上藍寺薙",
    "X82n1571_062:0267c16": "染。十五遇知休老宿。指示禪要。遂從休遊。憩南嶽凈",
    "X82n1571_062:0267c17": "缾崖。朝夕參叩。休曰。欲究明此事。須將宗教葛藤穿",
    "X82n1571_062:0267c18": "過始得。指參遜菴昂菴。語休曰。無言足稱法器。切不",
    "X82n1571_062:0267c19": "可以一知半解。入渠胸臆。第令北遊自參自悟。休拈",
    "X82n1571_062:0267c20": "張拙頌。勘其履踐。師曰。真如尚不可為。何頌之有。休",
    "X82n1571_062:0267c21": "見其穎利。指往少室。參幻休潤。一日潤上堂。師問。如",
    "X82n1571_062:0267c22": "何是洞上家風。潤曰。月下三花樹。峰前雙桂枝。師曰。",
    "X82n1571_062:0267c23": "和尚還別有否。潤曰。惟此一事實。無二亦無三。師言",
    "X82n1571_062:0267c24": "下大悟。即呈偈曰。雲攢絕頂。月鎖幽崖。石人撫掌。木",
    "X82n1571_062:0268a01": "女舒顏。潤印以偈曰。無言的旨不離言。元唱元提妙",
    "X82n1571_062:0268a02": "絕傳。今日單傳親印授。他年雙桂利人天。明神宗萬",
    "X82n1571_062:0268a03": "曆庚寅。主少室。時周籓。迎師為說保壽之法。王大開",
    "X82n1571_062:0268a04": "悟。汝寧崇籓聞之。亦迎師說法。時王世子病足。倚杖",
    "X82n1571_062:0268a05": "而立。師乃引之。周行七轉。汗流如注。而足即瘳　僧",
    "X82n1571_062:0268a06": "問。不問有言。不問無言。世尊良久。意旨如何。師曰。動",
    "X82n1571_062:0268a07": "容揚古路。不墮悄然機　問如何是新年頭佛法。師",
    "X82n1571_062:0268a08": "豎拂曰。會麼。曰不會。師曰。來年更有新條在。不假重",
    "X82n1571_062:0268a09": "重為指陳　一老宿問。如何是無言。師曰。四時行焉。",
    "X82n1571_062:0268a10": "一僧又問。如何是無言。師曰。百物生焉。師機鋒敏捷。",
    "X82n1571_062:0268a11": "襟懷平實。後示寂。塔于祖隴。",
    "X82n1571_062:0268a12": "廩山忠禪師法嗣",
    "X82n1571_062:0268a13": "建昌府壽昌無明慧經禪師撫州崇仁裴氏子。生而",
    "X82n1571_062:0268a14": "穎異。澹然無所嗜好。九歲入鄉塾。便問。浩然之氣。是",
    "X82n1571_062:0268a15": "箇甚麼。塾師異之。及長。誦金剛經。若獲故物。遂往依",
    "X82n1571_062:0268a16": "廩山忠。甞疑四句偈。一日閱傅大士頌曰。若論四句",
    "X82n1571_062:0268a17": "偈。應當不離身。不覺釋然。時年二十四矣。偶閱大藏",
    "X82n1571_062:0268a18": "一覧。至宗眼品。始知有教外別傳之旨。乃辭廩山。結",
    "X82n1571_062:0268a19": "茆于峩峰絕頂。自誓。不發明大事。終不下山。忽揀傳",
    "X82n1571_062:0268a20": "燈。見僧問興善。如何是道。善曰。大好山。于是疑情頓",
    "X82n1571_062:0268a21": "發。至忘寢食。因搬石次。堅不可舉。極力推之。豁然大",
    "X82n1571_062:0268a22": "悟。即述偈曰。欲參無上菩提道。急急疏通大好山。知",
    "X82n1571_062:0268a23": "道始知山不好。翻身跳出祖師關。呈忠。忠印為法器。",
    "X82n1571_062:0268a24": "至是始薙髮受具。影不出山者。又二十四載。明神宗",
    "X82n1571_062:0268b01": "萬曆甲午。遷住邑之寶方。有禪者問。師曾見何人。便",
    "X82n1571_062:0268b02": "住此山。師曰總未行脚。禪者曰。豈以一隅。而小天下",
    "X82n1571_062:0268b03": "乎。師善其言。遂過杭州。訪雲棲。復北遊。謁無言達觀",
    "X82n1571_062:0268b04": "諸老登五臺參瑞峰。峰門庭孤峻。師一見而契。乃請",
    "X82n1571_062:0268b05": "益古德機緣。復呈諸頌。峰深肯之。師遂返錫住壽昌。",
    "X82n1571_062:0268b06": "得無異來首座。師資雅合。大闡洞上宗風。益藩。嚮師",
    "X82n1571_062:0268b07": "道德。甞歎曰。去聖時遙。幸遺此老　上堂。瞽目老。聾",
    "X82n1571_062:0268b08": "聵嫂。色聲兩失剛剛好。更有無手人行拳。無舌人談",
    "X82n1571_062:0268b09": "道。四箇相同論短長。一箇于中直笑倒。且道。笑箇甚",
    "X82n1571_062:0268b10": "麼。奇怪普化翻筋斗。不忝金色頭陀之後。參　上堂。",
    "X82n1571_062:0268b11": "拈起一著。佛祖一齊捉。放下一著。聖賢悉皆縛。轆轤",
    "X82n1571_062:0268b12": "飛上天庭。泥牛眠交地角。非唯九有沾恩。亦乃四生",
    "X82n1571_062:0268b13": "受樂。惟有八大金剛。努眼瞪眉。橫拈倒卓。何則不許",
    "X82n1571_062:0268b14": "眾生亂描邈　上堂。青山青。無山不藏雲。綠水綠。無",
    "X82n1571_062:0268b15": "水不生木。惟有衲僧心。條直無阿曲。揮尺一下。下座",
    "X82n1571_062:0268b16": "　上堂。真正龍象子。有時提不起放得下。有時放不",
    "X82n1571_062:0268b17": "下提得起。不弄死蛇頭。要捋生虎尾。有時跨上金毛",
    "X82n1571_062:0268b18": "背。自然足下清風起。是否。咦。水不涸兮魚自在。山青",
    "X82n1571_062:0268b19": "幽鳥也安詳。珍重　上堂。冬至時臨事且奇。海風吹",
    "X82n1571_062:0268b20": "倒珊瑚枝。龍王驚起歸空界。河伯神祇失却威。如是",
    "X82n1571_062:0268b21": "事宜自知。僧曰。用知作麼。師曰。與老僧執杖。曰恁麼",
    "X82n1571_062:0268b22": "不知更好。師曰何也。曰清閒僧不做。返更作愁人。師",
    "X82n1571_062:0268b23": "便打　上堂。素號無明實不明。憑條拄杖驗疎親。佛",
    "X82n1571_062:0268b24": "祖撞來只是打。看他那箇解翻身。直須藏身處沒踪",
    "X82n1571_062:0268c01": "跡。沒踪跡處莫藏身始得。作麼生是藏身處沒踪跡。",
    "X82n1571_062:0268c02": "會麼。拾得拊掌笑呵呵。寒山忘却來時道。珍重　上",
    "X82n1571_062:0268c03": "堂。今夜初三。明朝十一。若問如來禪。一切都道畢。祖",
    "X82n1571_062:0268c04": "師禪作麼生會。中九下七　上堂。師彈指一下曰。大",
    "X82n1571_062:0268c05": "眾作麼生會。眾無語。師曰。不會出世師。空勞一彈指。",
    "X82n1571_062:0268c06": "最無分曉句。真是難接觜。倚天長劒逼人寒。不是其",
    "X82n1571_062:0268c07": "人徒側耳。方知摩尼一顆珠。解用須是寒山子　上",
    "X82n1571_062:0268c08": "堂。羣峰鬪聳。徒惱須彌。萬派爭朝。空疑海漠。所以大",
    "X82n1571_062:0268c09": "同絕比。本色超方。如錦鱗獨躍龍門。免煩點額。似良",
    "X82n1571_062:0268c10": "驥衝開韁轡。謾自搖鞭。垂絲千尺不回頭。美料滿盤",
    "X82n1571_062:0268c11": "無著意。淵溟自在。海島逍遙。須知恁麼不恁麼總不",
    "X82n1571_062:0268c12": "得一句。要是其人。會麼。陶潛不肯休盃去。今日蓮宗",
    "X82n1571_062:0268c13": "枉挂名　上堂。即心即佛。幾箇奈何。非心非佛。呢喃",
    "X82n1571_062:0268c14": "者多。不是心不是佛不是物。明眼衲僧多恍惚。縱然",
    "X82n1571_062:0268c15": "大梅我祇即心即佛。也是蚖蛇戀窟。作麼生始不拖",
    "X82n1571_062:0268c16": "泥帶水去。咄。復曰恰好。便下座　上堂。此事若舉起。",
    "X82n1571_062:0268c17": "無風起塵。如放下。猶雲蔽日。縱然不舉不放。又在顢",
    "X82n1571_062:0268c18": "頇。一切屏除。未是佛祖境界。畢竟作麼生是佛祖境",
    "X82n1571_062:0268c19": "界。嵐風起處乾坤震。劫火然時世界空　上堂。抽筋",
    "X82n1571_062:0268c20": "不動皮。換骨不見血。筋骨一齊空。遊行不倒跌。達磨",
    "X82n1571_062:0268c21": "大士。解滅而不解生。釋迦老子。解生而不解滅。要知",
    "X82n1571_062:0268c22": "生滅不相干。除是當年乾屎橛　小參。佛法非法。貴",
    "X82n1571_062:0268c23": "在悟達。祖道無道。要須親到。達則決聖凡之是非。到",
    "X82n1571_062:0268c24": "則斷人天之果報。達不達。一念無生。定自發。發後千",
    "X82n1571_062:0269a01": "燈共一光。不須更議其生滅。到不到。一念純真。當實",
    "X82n1571_062:0269a02": "造。造到因緣機熟時。一定虗空解跌倒。論甚佛祖。談",
    "X82n1571_062:0269a03": "甚法道。十方法界絕行踪。陽燄空花何處討　小參。",
    "X82n1571_062:0269a04": "昨夜雷轟電掣。打破虗空腦裂。不甘哀告毗盧。不能",
    "X82n1571_062:0269a05": "依公斷決。大眾有知者。為伊分雪。僧曰。總在和尚。師",
    "X82n1571_062:0269a06": "曰。聊與一摑　歲夜小參。時當三十夜。當知折合處。",
    "X82n1571_062:0269a07": "雲從龍風從虎。九九八十一。五五二十五。西天四七",
    "X82n1571_062:0269a08": "宗。東土二三祖。甜瓜徹蒂甜。苦瓠連根苦。趙州黃檗。",
    "X82n1571_062:0269a09": "不落其數　師于丁巳除夕上堂。今年只有茲時在。",
    "X82n1571_062:0269a10": "試問諸人知也無。復曰。此是老僧最後分付一著。大",
    "X82n1571_062:0269a11": "眾。切宜珍重。至新正十有三日示微疾。遂不食曰。老",
    "X82n1571_062:0269a12": "僧非病。會當行矣。十六日作舉火偈。次晨集眾。索筆",
    "X82n1571_062:0269a13": "大書。今日分明指示。擲筆。端坐而逝。茶毗。火光五色。",
    "X82n1571_062:0269a14": "頂骨諸牙不壞。建塔于本寺方丈。世壽七十一。僧臘",
    "X82n1571_062:0269a15": "四十四。",
    "X82n1571_062:0269a16": "青原下三十五世",
    "X82n1571_062:0269a17": "大覺念禪師法嗣",
    "X82n1571_062:0269a18": "紹興府雲門顯聖寺湛然圓澄禪師會稽夏氏子。母",
    "X82n1571_062:0269a19": "夢僧而娠。長而大目昂鼻。哆唇露齒。直膓信口。親沒",
    "X82n1571_062:0269a20": "寠甚。充郵卒。因錯投公牒被攝。懼辱。走投隱峰。峰示",
    "X82n1571_062:0269a21": "念佛是誰。三日夜有省。時年二十矣。即往天荒山妙",
    "X82n1571_062:0269a22": "峰處剃髮。偶聞僧論傅大士法身偈。便能記持經書。",
    "X82n1571_062:0269a23": "解一切義理。尋往雲棲受具。返即掩關寶林。因憶乾",
    "X82n1571_062:0269a24": "峰舉一不得舉二話。乃大發明。頌曰。舉一舉二別端",
    "X82n1571_062:0269b01": "倪。箇裏元無是與非。雪曲調高人會少。獨許韶陽和",
    "X82n1571_062:0269b02": "得齊。二老何曾動舌。諸方浪自攢眉。擬議鷂過新羅。",
    "X82n1571_062:0269b03": "刻舟求劒元迷。詣雲棲宏。宏舉高峰海底泥牛話。師",
    "X82n1571_062:0269b04": "推出傍僧曰。大眾證明。宏頷之。又火浴僧回。宏問。亡",
    "X82n1571_062:0269b05": "僧遷化後。向甚麼處去。師出曰。謝和尚挂念。宏休去。",
    "X82n1571_062:0269b06": "慈舟念自北京來。說法于大善。師以所悟求證。呈偈",
    "X82n1571_062:0269b07": "相印可。授以棕蒲團一箇。遂定師資之禮焉。太史陶",
    "X82n1571_062:0269b08": "君石簣太學張君濬元。請興復顯聖。住持三十年。弘",
    "X82n1571_062:0269b09": "道自任。明神宗萬曆甲寅。主廣孝。乙卯主徑山。丙辰",
    "X82n1571_062:0269b10": "主東塔　上堂。集眾。良久乃曰。從來不恁麼。如今始",
    "X82n1571_062:0269b11": "恁麼。已被世尊先道破了。不可更要撒尿撒屎。污汝",
    "X82n1571_062:0269b12": "諸兄弟心田。所以不煩維那白椎也。天炎珍重。下座",
    "X82n1571_062:0269b13": "　上堂。雲門舊公案。山僧重與斷。要識一千文。兩箇",
    "X82n1571_062:0269b14": "五百貫。雖然。公案現成。也不得丟在無事甲裏。須知",
    "X82n1571_062:0269b15": "一句中具三元。一元中具三要。有元有要。有權有實。",
    "X82n1571_062:0269b16": "有照有用。始得不負己宗。若不如是。盡是墮身死漢。",
    "X82n1571_062:0269b17": "還會麼。若也不會。山僧有箇三元三要句。布施大眾",
    "X82n1571_062:0269b18": "去也。良久曰。玄沙謝三郎。元是釣魚漢　上堂。師纔",
    "X82n1571_062:0269b19": "就坐。忽聞鷄鳴。乃曰。呀。金鷄上座。先為汝等轉第一",
    "X82n1571_062:0269b20": "義諦。根本法輪了也。更要討什麼消息。若也不會。重",
    "X82n1571_062:0269b21": "新再舉。擊拂一下曰。者箇是聲。有耳皆聞。定非聾漢。",
    "X82n1571_062:0269b22": "舉拂曰。者箇是色。有眼皆見。定非瞎漢。更無絲毫瞞",
    "X82n1571_062:0269b23": "昧。不見道。頻呼小玉元無事。只要檀郎認得聲　上",
    "X82n1571_062:0269b24": "堂。老儂不識元字脚。強出人前要說法。錯讀曾參作",
    "X82n1571_062:0269c01": "魯參。合堂大眾皆笑殺。者一笑中有妙。若還悟得其",
    "X82n1571_062:0269c02": "中意。點破當頭者一竅。大眾。如何是者一竅。良久曰。",
    "X82n1571_062:0269c03": "動容揚古路。不墮悄然機　上堂。老僧沒能。奈行動",
    "X82n1571_062:0269c04": "小自在。齒缺不關風。心直兼口快。昨夜撞倒須彌山。",
    "X82n1571_062:0269c05": "直得帝釋天尊龍床寶座。去了半塊。大眾且道。山僧",
    "X82n1571_062:0269c06": "恁麼舉揚。是何道理。良久曰。大似三江人唱曲　講",
    "X82n1571_062:0269c07": "楞嚴經上堂。把住也。黃金失色。放開也。瓦礫生光。釋",
    "X82n1571_062:0269c08": "迦老子。無端被你諸人勘破。觀世音菩薩。將錢買餬",
    "X82n1571_062:0269c09": "餅。放下手却是饅頭。你諸兄弟。若也不會。老僧拜你",
    "X82n1571_062:0269c10": "三拜。若也會得。我有三十棒。領出門外自打。為甚如",
    "X82n1571_062:0269c11": "此。正令欲行明賞罰。龍蛇場內決輸贏　上堂。東風",
    "X82n1571_062:0269c12": "時至解寒襟。滑滑山禽鳴上林。好箇圓通消息子。可",
    "X82n1571_062:0269c13": "奈時人不解聽　上堂。殺活縱奪。把住放行。威風岸",
    "X82n1571_062:0269c14": "岸。有必行之令。氣宇堂堂。有莫犯之威。或時呵佛罵",
    "X82n1571_062:0269c15": "祖。不怕天雷霹靂。或時較因論果。却懼閻羅大王。且",
    "X82n1571_062:0269c16": "道。大膽底是。小心底是。有定當得底麼。如無。老僧定",
    "X82n1571_062:0269c17": "當去也。戴角披毛扶正令。渾身泥水有誰知　上堂。",
    "X82n1571_062:0269c18": "西風正威惡。萬象俱蕭索。枝葉盡凋零。露出那一著。",
    "X82n1571_062:0269c19": "大眾且道。那箇是那一著。良久曰。夜來何處火。燒出",
    "X82n1571_062:0269c20": "古人墳　上堂。有向無中得。無向有中求。要識其中",
    "X82n1571_062:0269c21": "意。韶陽六不收　上堂。連朝宿雨漓披。途人無不攢",
    "X82n1571_062:0269c22": "眉。老僧無別剩語。畏寒更欲添衣。大眾。若會元中的。",
    "X82n1571_062:0269c23": "須明上上機　僧問。如何是異類中行。師曰。輕打我",
    "X82n1571_062:0269c24": "輕打我。曰我會也我會也。師曰。你作麼生會。僧作驢",
    "X82n1571_062:0270a01": "鳴。師休去　問南泉斬猫。意旨如何。師曰。莫謗趙州。",
    "X82n1571_062:0270a02": "曰如何是謗。師曰。蒼天蒼天　問祖師禪如來禪。是",
    "X82n1571_062:0270a03": "同是別。師曰。古越是杭州。曰恁麼則同也。師曰。長江",
    "X82n1571_062:0270a04": "分彼此　問路途之樂。終非到家。如何是途路之樂。",
    "X82n1571_062:0270a05": "師曰。開口成雙橛。揚眉落二三。如何是到家之事。師",
    "X82n1571_062:0270a06": "曰。要頭截取去　有瞽者求開示。師拽其手指曰。此",
    "X82n1571_062:0270a07": "是椅。此是桌。瞽即禮拜師曰。一堂人。不如者瞽者",
    "X82n1571_062:0270a08": "　士問。父母未生前。請師道一句。師曰。不可全靠老僧",
    "X82n1571_062:0270a09": "　問如何是鎮海明珠。師曰。昨日被人索去了也。曰",
    "X82n1571_062:0270a10": "如何黑月即現。白月即隱。師曰。汝只認得一半　師",
    "X82n1571_062:0270a11": "到北京。寓嘉熙寺。一日同達大師。月川法師。陶石簣。",
    "X82n1571_062:0270a12": "黃慎軒兩太史。玩月次。慎軒臥次。問馬祖玩月因緣。",
    "X82n1571_062:0270a13": "師曰。你睡我立。不得為汝說法。慎軒亟起謝過。月川",
    "X82n1571_062:0270a14": "曰。內翰蹉過了也。達大師曰。我下語不及此老　師",
    "X82n1571_062:0270a15": "過杭。聞谷慧聞等數員知識。洎眾護法。各具柬迎師。",
    "X82n1571_062:0270a16": "慧聞柬曰。今日大眾。要與和尚作家相見。和尚若來。",
    "X82n1571_062:0270a17": "已墮情識。和尚不來。猶闕慈悲。師閱畢。即將柬撦破",
    "X82n1571_062:0270a18": "曰。者客作漢。到老僧面前納敗闕。師至即陞堂。南面",
    "X82n1571_062:0270a19": "而立。慧聞曰。和尚莫要般門弄斧。師便與一掌曰。速",
    "X82n1571_062:0270a20": "道速道。聞面赤無語。師曰。死漢　師同無念有司成",
    "X82n1571_062:0270a21": "陶石簣。圍爐次。陶曰。無念師在此。阿師得力句。乞為",
    "X82n1571_062:0270a22": "舉似。師曰。向火背猶寒　巡漕蘇雲浦問。鴛鴦繡出",
    "X82n1571_062:0270a23": "從君看。不把金鍼度與人。如何是金鍼。師曰。山僧京",
    "X82n1571_062:0270a24": "都走一轉。不曾遇著一箇人。蘇擬進語。師曰。古佛過",
    "X82n1571_062:0270b01": "去久矣　師訪無念有問。古人道。如紅爐上飛片雪",
    "X82n1571_062:0270b02": "相似。且道。古人還具透關眼也未。有曰。我不見有什",
    "X82n1571_062:0270b03": "麼古人。師遽指曰。背後底聻。有便休去　師生平脫",
    "X82n1571_062:0270b04": "略。遇人無貴賤。一味本色。五坐道場。凡利濟有情。無",
    "X82n1571_062:0270b05": "不從事。明熹宗天啟丙寅臘月。于顯聖作付囑語。四",
    "X82n1571_062:0270b06": "日過天華上堂。其徒白往九華。師曰。汝去。老僧即今",
    "X82n1571_062:0270b07": "起程。復與眾語諄諄。至夜半。右脇而逝。奉全身塔于",
    "X82n1571_062:0270b08": "顯聖之南山。世壽六十六。僧臘四十六。",
    "X82n1571_062:0270b09": "少室道禪師法嗣",
    "X82n1571_062:0270b10": "嵩山少室心悅慧喜禪師保定滿城劉氏子。出家于",
    "X82n1571_062:0270b11": "普濟。十六請益盤山。參究工夫。矢志不倦。至忘寢食。",
    "X82n1571_062:0270b12": "一日閱傳燈。至僧問玄沙。如何是無縫塔。沙曰者一",
    "X82n1571_062:0270b13": "縫大小。豁然有省。往見無言。久而徹證。言囑以偈曰。",
    "X82n1571_062:0270b14": "密法無法付。當傳何以傳。無傳無付處。明暗妙同參。",
    "X82n1571_062:0270b15": "後無言遷化。師接踵住持　僧問。如何是君。師曰。千",
    "X82n1571_062:0270b16": "金之子。坐不垂堂。曰如何是臣。師曰。流人去國。行遠",
    "X82n1571_062:0270b17": "思深。曰如何是君臣道合。師曰。寰中天子絲綸降。塞",
    "X82n1571_062:0270b18": "外將軍報捷歸。崇禎己卯冬示微疾。眾環問疾。師屈",
    "X82n1571_062:0270b19": "指曰。臘月十五日即愈。至期命浴。安坐而逝。壽七十",
    "X82n1571_062:0270b20": "六。門人建塔于寺西。",
    "X82n1571_062:0270b21": "壽昌經禪師法嗣",
    "X82n1571_062:0270b22": "廣信府博山無異元來禪師舒城沙氏子。生有白衣",
    "X82n1571_062:0270b23": "重包。葷酒自絕。年十六。遊金陵聽講。遂不事文句。往",
    "X82n1571_062:0270b24": "五臺。從靜菴通芟染。修空觀五年。知非。乃參壽昌經",
    "X82n1571_062:0270c01": "于峩峰。不契。入閩白雲峰。看藏身沒踪跡話。一日閱",
    "X82n1571_062:0270c02": "趙州有佛處不得住因緣有疑。復謁經于寶方。經問。",
    "X82n1571_062:0270c03": "蟻子解尋腥處走。蒼蠅偏向臭邊飛。是君邊事。臣邊",
    "X82n1571_062:0270c04": "事。師曰。臣邊事。經呵之曰。大有人笑你在。師曰。先所",
    "X82n1571_062:0270c05": "論皆是。到者裏因甚不是。經曰。此一不是。彼一切都",
    "X82n1571_062:0270c06": "不是。師乃發憤。因見伽藍像倒地有省。別居宗乘堂",
    "X82n1571_062:0270c07": "二載。一日如廁。見人上樹。豁然大悟。趨見經。經曰。婆",
    "X82n1571_062:0270c08": "子具什麼眼目。便燒却菴。師曰。黃金增色。經復舉玄",
    "X82n1571_062:0270c09": "則龍吟霧起虎嘯風生公案。師立呈頌曰。殺活爭雄",
    "X82n1571_062:0270c10": "各有奇。糢糊肉眼曷能知。吐光不遂時流意。依舊春",
    "X82n1571_062:0270c11": "風逐馬蹄。經首肯之。明神宗萬曆壬寅。師年二十八。",
    "X82n1571_062:0270c12": "出住博山。次主閩之董巖大仰鼓山。毅宗崇禎己巳。",
    "X82n1571_062:0270c13": "赴金陵天界請　上堂。傾湫倒嶽。大地全收。簸土揚",
    "X82n1571_062:0270c14": "灰。纖塵不立。全收則該羅廣博。須知白晝鷄鳴。不立",
    "X82n1571_062:0270c15": "則澹泊虗明。誰解紅塵犬吠。是佛亦打。是魔亦打。管",
    "X82n1571_062:0270c16": "甚船來陸來。饑也一餐。飽也一餐。且喜柴乾水便。沒",
    "X82n1571_062:0270c17": "踪跡莫藏身。一雙赤手逢人。且乞一文。藏身處沒踪",
    "X82n1571_062:0270c18": "跡。兩朵攢眉。遇佛堪消三拜。吾在藥山二十餘年方",
    "X82n1571_062:0270c19": "明此事。親言出親口。莫使外人聞。諸人藏身處。博山",
    "X82n1571_062:0270c20": "總知。博山藏身處。諸人不知。諸昆仲。今日在此法筵。",
    "X82n1571_062:0270c21": "不免覿面相呈。若到諸方。逢人不得錯舉。珍重　臘",
    "X82n1571_062:0270c22": "八日上堂。維那白椎畢。師曰。第一義作麼生觀。覰著",
    "X82n1571_062:0270c23": "則眼瞎。嗅著則腦裂。舉步絕行踪。動念非生滅。眼色",
    "X82n1571_062:0270c24": "耳音聲。心忘思路絕。古今諸聖賢。同途而異轍。中峰",
    "X82n1571_062:0271a01": "水底琴。馬師天上月。投子手中油。趙州庭前柏。博山",
    "X82n1571_062:0271a02": "無可示。梅花枝上洩。吐翠與含芳。凝寒傲霜雪。清香",
    "X82n1571_062:0271a03": "滿十方。觸著通身血。捶手哭蒼天。浮杯老結舌。諸昆",
    "X82n1571_062:0271a04": "仲。當時釋迦文佛。于臘月八日。抖碎虗空。七花八裂。",
    "X82n1571_062:0271a05": "盡大地無一人會得。所以寶坊曰。不是凌行婆。怎解",
    "X82n1571_062:0271a06": "同心結　元旦上堂。春風纔動春花開。春雨相催春",
    "X82n1571_062:0271a07": "水來。惟有通玄峰頂石。依前白蘚與青苔。大眾。如何",
    "X82n1571_062:0271a08": "是新年頭佛法。復曰。東西林下鳥。添得好音聲　上",
    "X82n1571_062:0271a09": "堂。水流濕火就燥。是水有魚。是林有鳥。喫飯齩著舌",
    "X82n1571_062:0271a10": "頭。解道青天不用掃。諸昆仲須自了。同箇夜兮同箇",
    "X82n1571_062:0271a11": "曉。試將此語播諸方。謾道荒田不揀草。更看雲門拄",
    "X82n1571_062:0271a12": "杖子化為龍。吞却山河大地了。諸昆仲且道。博山即",
    "X82n1571_062:0271a13": "今在什麼處。良久曰。深固幽遠。無人能到　上堂。明",
    "X82n1571_062:0271a14": "暗交參。正偏綺互。言中有響。句下無私。揭開雲霧見",
    "X82n1571_062:0271a15": "青天。畢竟是誰遭點額。龍門萬丈。笑看足下風雲。金",
    "X82n1571_062:0271a16": "彈一丸。播弄手中銕具。古人道。一人所在亦到。拄杖",
    "X82n1571_062:0271a17": "子不會。諸人却會得。半人所在亦到。拄杖子會得。諸",
    "X82n1571_062:0271a18": "人不會。所以道。石人機似汝。也解唱巴歌。汝若似石",
    "X82n1571_062:0271a19": "人。雪曲也應和。恁麼商量。惟木上座却較些子。珍重",
    "X82n1571_062:0271a20": "　上堂。問如何是法身理。師曰。伸手不見掌。曰法身",
    "X82n1571_062:0271a21": "向什麼處安立。師曰。暗地始驚人。曰未審法身是何",
    "X82n1571_062:0271a22": "境界。師曰。山河大地。曰離了法身。又且如何。師曰。爍",
    "X82n1571_062:0271a23": "破四天下。僧禮拜。乃曰。是法非法。是心非心。非法即",
    "X82n1571_062:0271a24": "法。非心即心。打翻漆桶。大地平沉。雲門大師甚是奇",
    "X82n1571_062:0271b01": "怪。盞子撲落地。碟子成七片。又曰。扇子[跳-兆+孛]跳。上三十",
    "X82n1571_062:0271b02": "三天。築著帝釋鼻孔。東海鯉魚打一棒。雨似盆傾。諸",
    "X82n1571_062:0271b03": "昆仲。博山今日亦如雲門大師。氣宇如王。若渠來相",
    "X82n1571_062:0271b04": "見時。又作麼生。眾無語。師曰。拄杖不在。苕帚柄。聊與",
    "X82n1571_062:0271b05": "三十　在壽昌守七。眾請上堂。一二三四五六。天地",
    "X82n1571_062:0271b06": "位。萬物育。箇中有箇無角泥牛。東觸西觸。至今無處",
    "X82n1571_062:0271b07": "藏踪。祇得和塵混俗。更須知平處險直處曲。擊破重",
    "X82n1571_062:0271b08": "關謾輕忽。太平宇宙斬癡頑。此是禪宗親付囑。親付",
    "X82n1571_062:0271b09": "囑。破驢脊上蒼蠅出。達磨未識參禪。孫臏不解貨卜。",
    "X82n1571_062:0271b10": "惟有壽昌老人。一生向鋤頭上。七縱八橫。至今也填",
    "X82n1571_062:0271b11": "坑塞窟。諸昆仲。還有為堂頭和尚出氣者麼。今日幸",
    "X82n1571_062:0271b12": "有博山不肖兒孫。為伊雪屈　上堂。一即一切。一切",
    "X82n1571_062:0271b13": "即一。明似黑月。暗如皎日。于此四句之上會得。便見",
    "X82n1571_062:0271b14": "燦大師七縱八橫。釋迦尊九紫十赤。其或未然。更有",
    "X82n1571_062:0271b15": "容易禪。與君須剖悉。豈不見水面挂燈毬。東壁打西",
    "X82n1571_062:0271b16": "壁。生銕鑄蒺藜。拶出黃金汁。阿呵呵。甚奇特。明眼衲",
    "X82n1571_062:0271b17": "僧須辨別。參　上堂。萬里不挂片雲。虗空突出眼睛。",
    "X82n1571_062:0271b18": "放開七片八片。收來一丁兩丁。只饒通身是眼。筭來",
    "X82n1571_062:0271b19": "祇得八成。大眾。還有十成底衲僧麼。咦。且莫道著。便",
    "X82n1571_062:0271b20": "下座　鼓山上堂。昔日世尊在靈山會上。拈花示眾。",
    "X82n1571_062:0271b21": "尚餘一枝。在博山手裏。今日于湧泉堂上。供養大眾",
    "X82n1571_062:0271b22": "去也。古德曰。昨日作嬰孩。今朝年已老。未明三八九。",
    "X82n1571_062:0271b23": "難踏古皇道。恁麼說話。披心瀝膽。徹底婆心。且道。作",
    "X82n1571_062:0271b24": "麼生說箇三八九底道理。卓拄杖曰。黃河水溢黃河",
    "X82n1571_062:0271c01": "水。雲霧山連雲霧山。珍重　上堂。黑狗爛銀蹄。白日",
    "X82n1571_062:0271c02": "通宵吠。石女倒拈針。木人相對語。諸昆仲。于此四句",
    "X82n1571_062:0271c03": "上透得過。四方八面來。虗空連架打。所以道。一雙孤",
    "X82n1571_062:0271c04": "雁。貼地高飛。兩箇鴛鴦。池邊獨立。可謂明珠在握。寶",
    "X82n1571_062:0271c05": "鏡當臺。鬍漢俱來。隱諱不得。諸昆仲。團大千于掌上。",
    "X82n1571_062:0271c06": "擲化土于他方。探香水于金輪。果能如是。也儘奇特。",
    "X82n1571_062:0271c07": "但切不得動著。動著則打折汝等驢腰　僧問。如何",
    "X82n1571_062:0271c08": "是不斷聲色墮。師曰。斷橋分野水。曰如何是類墮。師",
    "X82n1571_062:0271c09": "曰。孤棹舉平原。曰如何是尊貴墮。師曰。裂破幾重清",
    "X82n1571_062:0271c10": "世界。倒騎玉象趂麒麟。師于庚午秋示寂。首座問。和",
    "X82n1571_062:0271c11": "尚尊體如何。師曰。儘有些子受用。座曰。還有不病者",
    "X82n1571_062:0271c12": "也無。師曰。熱大作麼。座曰。來去自由。請道一句。師為",
    "X82n1571_062:0271c13": "書歷歷分明四字。投筆坐化。塔全身于本山。壽五十",
    "X82n1571_062:0271c14": "六。臘四十。",
    "X82n1571_062:0271c15": "建寧東苑晦臺元鏡禪師建陽馮氏子。父天載。母吳。",
    "X82n1571_062:0271c16": "生于明神宗萬曆丁丑六月。幼而穎拔。篤于孝友。甲",
    "X82n1571_062:0271c17": "辰。投虎嘯巖麗空心受業。讀楞嚴知見無知處有得。",
    "X82n1571_062:0271c18": "遂摳衣。參壽昌經。呈所見。經為痛呵曰。墮大險坑漢。",
    "X82n1571_062:0271c19": "師驚悸失所守。于是。奮志參究。不知味者久之。一日",
    "X82n1571_062:0271c20": "偶閱維摩經。至此室何以空無侍者維摩詰言諸佛",
    "X82n1571_062:0271c21": "國土亦復皆空。豁然悟入。述偈曰。識破不值半文錢。",
    "X82n1571_062:0271c22": "可憐摸索許多年。宗流盡是欺心漢。說甚西來別有",
    "X82n1571_062:0271c23": "傳。投丈室呈似經。經曰。趙州勘破婆子。你道。那裏是",
    "X82n1571_062:0271c24": "勘破處。師厲聲曰。老和尚休作怪。經為助喜。博山來",
    "X82n1571_062:0272a01": "開法大仰。師特訪之。來問。聞師兄親見壽昌。且道。壽",
    "X82n1571_062:0272a02": "昌當年命根斷。在甚麼處所。師劈面一掌曰。在甚麼",
    "X82n1571_062:0272a03": "處所。來不對。師掉首而出。來乃曰。可惜。侍者不在。寄",
    "X82n1571_062:0272a04": "下三十棒。來即日上堂。師將出眾。來即呼曰。晦臺誰",
    "X82n1571_062:0272a05": "呌你晦臺。師出震威一喝。眾愕然。來曰。取棒來。師曰。",
    "X82n1571_062:0272a06": "此是宿食。不必拈出。且道。當時馬祖一喝。百丈三日",
    "X82n1571_062:0272a07": "耳聾。是那三日。來曰。秋風多帶殺。秋露愈加寒。師拂",
    "X82n1571_062:0272a08": "袖歸眾。來曰。你只學得一箇走。師不顧。戊午。出住書",
    "X82n1571_062:0272a09": "林東苑。光宗泰昌改元庚申。開法一枝菴　上堂。道",
    "X82n1571_062:0272a10": "法本無多。南辰貫北河。都來三七字。降盡鬼神魔",
    "X82n1571_062:0272a11": "　尋歸隱武彝。搆室石屏巖。常隨採汲行者二三人而",
    "X82n1571_062:0272a12": "已。間有衲子撥草參求者。師喝曰。你只禿廝失了魂。",
    "X82n1571_062:0272a13": "在者裏作麼。又躡絕險處兀坐。僧曰。和尚在者裏作",
    "X82n1571_062:0272a14": "甚麼。師召曰。你上來。我與你說。僧望崖而退　毅宗",
    "X82n1571_062:0272a15": "崇禎庚午。忽疾作。師指巖下。謂行者曰。此處可以埋",
    "X82n1571_062:0272a16": "我。者曰。設使死了埋了。又作麼生分發。師大笑一聲",
    "X82n1571_062:0272a17": "曰。恰好也。再問。已蛻去。世壽五十四。僧臘二十六。瘞",
    "X82n1571_062:0272a18": "于所指之石巖。祠部黃端伯。作銘勒于石。",
    "X82n1571_062:0272a19": "建昌府壽昌閴然元謐禪師郡之南城胡氏子。幼端",
    "X82n1571_062:0272a20": "靜。不喜章句之學。二十一。隨父謁無明于寶方。若有",
    "X82n1571_062:0272a21": "舊識。浹月再至。求剃度不可。走臨川。禮金山鎧落髮。",
    "X82n1571_062:0272a22": "次年復謁明。命充火頭。父母戀戀不置。師痛割之曰。",
    "X82n1571_062:0272a23": "恩愛不斷。生死不斷。親恩將焉而酬。父母乃聽之。一",
    "X82n1571_062:0272a24": "日明與僧。論世尊良久因緣。師近前曰。是何道理。僧",
    "X82n1571_062:0272b01": "曰。者箇無你分。師曰。人人有分底。為什麼某甲獨無。",
    "X82n1571_062:0272b02": "明曰。你既有分。為甚求人。師無對。于是力參苦究。不",
    "X82n1571_062:0272b03": "間晝夜者久之。忽念親恩莫報。往白明。明示以父母",
    "X82n1571_062:0272b04": "未生前面目話。一日推磨。失手撞磨盤有省。以偈呈",
    "X82n1571_062:0272b05": "明曰。本來面目不須尋。一點靈明亘古今。要識生前",
    "X82n1571_062:0272b06": "端的句。巾珍彬真欣隣仁。明曰。前三句即不問。後一",
    "X82n1571_062:0272b07": "句意作麼生。師曰。不可雪上更加霜也。明曰。今日且",
    "X82n1571_062:0272b08": "放過。後聞蛙鳴徹證。一日告無明曰。某根器下劣。幸",
    "X82n1571_062:0272b09": "遇和尚。得離苦海。猶恐宿習難以屏除。昨對護法神",
    "X82n1571_062:0272b10": "前祝願。某此生福薄智短。不敢妄生節目。使我終身",
    "X82n1571_062:0272b11": "居學地。生生不離善知識。福慧具足。報佛祖恩。是所",
    "X82n1571_062:0272b12": "願也。明曰。欲興利濟。非兩足莫能為也。子深知源委",
    "X82n1571_062:0272b13": "矣。自爾二十餘年。潛行密用。如愚若魯。後因明示寂。",
    "X82n1571_062:0272b14": "眾請繼席。師辭之不得。入院一拈提間。八面咸服。龍",
    "X82n1571_062:0272b15": "湖寶方之新。且剩事也　黃端伯匡廬有省。常以偈",
    "X82n1571_062:0272b16": "頌酬和。輙藏之篋中。一日覺浪盛。令侍者竊出。盛曰。",
    "X82n1571_062:0272b17": "今日捉獲師伯贓物了矣。師曰賊聻。盛曰。洞上者枝",
    "X82n1571_062:0272b18": "花影子。自有人承當在。足現雙跌頌曰。伸不伸縮不",
    "X82n1571_062:0272b19": "縮。亦非驢頭并馬脚。設有人道似冬瓜。抱頭笑倒空",
    "X82n1571_062:0272b20": "王閣笑倒且置。的的當當一句。作麼生道。彈指一下",
    "X82n1571_062:0272b21": "曰。確　順治己丑示寂。壽七十一。臘五十。茶毗。骨粒",
    "X82n1571_062:0272b22": "如銀雪。置塔中級。塔上之銘。黎東鄧澄撰。有指據錄。",
    "X82n1571_062:0272b23": "行世。",
    "X82n1571_062:0272b24": "福州鼓山湧泉永覺元賢禪師建陽蔡氏子。幼習儒。",
    "X82n1571_062:0272c01": "二十補邑庠。讀書山剎。偶聞僧唱曰。我爾時為現清",
    "X82n1571_062:0272c02": "淨光明身。忽得一歡喜。急請經閱之茫然。後參壽昌。",
    "X82n1571_062:0272c03": "經于董巖。經令看乾矢橛話。久之。一日因僧舉南泉",
    "X82n1571_062:0272c04": "斬猫話。有省呈頌。經曰。此事不可于一機一境上取",
    "X82n1571_062:0272c05": "則。須是百匝千重。垂手直過。尚當遇人。所謂身雖已",
    "X82n1571_062:0272c06": "在青霄外。猶更將身入眾藏。是參學眼也。師唯唯。至",
    "X82n1571_062:0272c07": "四十歲。棄家往壽昌落髮。一日遇經田中歸。師逆問",
    "X82n1571_062:0272c08": "曰。如何是清淨光明身。經振衣而立。師曰。祇此更別",
    "X82n1571_062:0272c09": "有。經拂衣便行。師入方丈禮拜。不及啟口。經連打三",
    "X82n1571_062:0272c10": "棒曰。向後不得草草。次年。經遷化。從博山來進戒。居",
    "X82n1571_062:0272c11": "香爐峰三載。每當酬酢。皆當人不讓。來甞曰。這漢生",
    "X82n1571_062:0272c12": "平自許。他時天下人不奈渠何。還閩。舟次延津。聞僧",
    "X82n1571_062:0272c13": "誦曰。諸佛謦欬俱共彈指。乃徹見壽昌用處。有偈曰。",
    "X82n1571_062:0272c14": "金雞啄破碧瑠璃。萬歇千休祇自知。穩臥片帆天正",
    "X82n1571_062:0272c15": "朗。前山無復雨鳩啼。嗣是居金僊菴。閱藏三載。次隱",
    "X82n1571_062:0272c16": "荷山。明毅宗崇禎甲戌。出住鼓山。乙亥。開法開元。瓣",
    "X82n1571_062:0272c17": "香為壽昌拈出矣。丁丑。出浙主真寂。辛巳。歸閩。主寶",
    "X82n1571_062:0272c18": "善。次結制開元。復還鼓山　上堂。山僧走入溫陵城。",
    "X82n1571_062:0272c19": "大驚小怪呼活佛。祇是破敗老凡夫。徹底看來無一",
    "X82n1571_062:0272c20": "物。不談五位及三元。逢人祇是阿漉漉。臘八安僧說",
    "X82n1571_062:0272c21": "甚麼。口門盡力何所似。蒼是松。翠是竹。元是烏。白是",
    "X82n1571_062:0272c22": "鵠。九九元來八十一。六六祇是三十六。若從此會去。",
    "X82n1571_062:0272c23": "却在門外草菴宿。還知有門內句麼。紫雲殿角木頭",
    "X82n1571_062:0272c24": "陀。橫遭一摑習儀亭。石柱揚聲大哭。東西二塔撫掌",
    "X82n1571_062:0273a01": "大笑曰。屈屈。大眾會麼。無事歸堂好　除日上堂。山",
    "X82n1571_062:0273a02": "僧今日性命。在諸人手裏。或用長蛇偃月。或用匹馬",
    "X82n1571_062:0273a03": "單鎗。便請設施特為證據。眾不出。師復曰。歲已暮。歸",
    "X82n1571_062:0273a04": "何所。鎮日經營皆是苦。勸仁者須是覩。巢知風穴知",
    "X82n1571_062:0273a05": "雨。雲從龍風從虎。孔雀隹屏為客開。老鶴徤翼因風",
    "X82n1571_062:0273a06": "舞。趙州道箇無。雲門却云普。普化祇搖鈴。禾山解打",
    "X82n1571_062:0273a07": "鼓。舉拂子曰。會麼。良久曰。牟尼不在西天。仲尼不居",
    "X82n1571_062:0273a08": "東魯　上堂。三陽起運。萬物咸新。桃花能紅。柳眼能",
    "X82n1571_062:0273a09": "青。明明祖師意。明明古佛心。只貴直下會。切莫亂沉",
    "X82n1571_062:0273a10": "吟。更有一般奇特事。蝦蟇跳過東海潯。大眾會麼。良",
    "X82n1571_062:0273a11": "久曰。當初只道茅長短。燒却方知地不平　上堂。若",
    "X82n1571_062:0273a12": "論此事。非干動靜。不涉有無。豈落言詮。無容擬。議一",
    "X82n1571_062:0273a13": "棒一喝。正是節長枝生。說妙說元。莫非塵埋霧隱。非",
    "X82n1571_062:0273a14": "為祖道不當宗乘。作麼生是宗乘中事。山僧今日牙",
    "X82n1571_062:0273a15": "痛　結制上堂。今朝結期煆煉。大家各宜抖擻。步步",
    "X82n1571_062:0273a16": "緊把芒繩頭。時時牢守布袋口。直須萬里一條銕。莫",
    "X82n1571_062:0273a17": "學苕溪隄畔柳。大地山河成片雪。忽然變作師子吼。",
    "X82n1571_062:0273a18": "頓使虗空亦腦裂。驚得須彌顛倒走。三世諸佛古塚",
    "X82n1571_062:0273a19": "精。千七百則棄芻狗。只如恁麼。還當得衲衣下事麼。",
    "X82n1571_062:0273a20": "也是蝦跳不出斗　解制上堂。今日解制。諸兄弟。未",
    "X82n1571_062:0273a21": "免或東或西。山僧有三句分付。第一出門不得拖著",
    "X82n1571_062:0273a22": "死屍走。第二到人家喫飯。不得沾唇。第三不得向萬",
    "X82n1571_062:0273a23": "里無寸草處住著。若能不犯者三句。他日燒一片香。",
    "X82n1571_062:0273a24": "供養老僧。未為分外。若于三句中有犯。切莫道在真",
    "X82n1571_062:0273b01": "寂過冬。珍重　上堂。論是論非。好似將軍徒罵陣。滅",
    "X82n1571_062:0273b02": "踪滅影。恰如頑石礙當門。說妙說元。捕風捉影。而徒",
    "X82n1571_062:0273b03": "勞行棒行喝。帶水拖泥難自脫。到者裏。教老僧作麼",
    "X82n1571_062:0273b04": "生開口。良久曰。寶善菴中日似年。北牕高臥義皇前。",
    "X82n1571_062:0273b05": "枝頭紅葉無心緒。一任風吹落枕邊　上堂。嵯峨萬",
    "X82n1571_062:0273b06": "仞。鳥道難通。劒刃輕冰。誰當踐履。必須通身無影。足",
    "X82n1571_062:0273b07": "下無私。始稱其人。不然。雖眉間挂劒。肘後懸符。若到",
    "X82n1571_062:0273b08": "此門。未免點額。何以故。曾經大海休誇水。除了須彌",
    "X82n1571_062:0273b09": "不是山　小參。德山入門便棒。臨濟入門便喝。秘魔",
    "X82n1571_062:0273b10": "祇解擎叉。俱胝祇是豎指。今日山僧。拋下鼓山鼓。來",
    "X82n1571_062:0273b11": "掃紫雲雲。將前絡索。縛作一綑丟。在洛陽橋下去也。",
    "X82n1571_062:0273b12": "且道。山僧有甚麼長處。良久曰。莫莫。無事歸堂好",
    "X82n1571_062:0273b13": "　小參。但是禪衲。祇要除得四病。第一不得沿途覓唾。",
    "X82n1571_062:0273b14": "第二不得釘樁搖櫓。第三不得斬頭求活。第四不得",
    "X82n1571_062:0273b15": "頭上安頭。能離四病。自然天下太平　問壽昌和尚。",
    "X82n1571_062:0273b16": "以何法為人。師曰。莫謗先師好。曰和尚以何法為人。",
    "X82n1571_062:0273b17": "師曰。未敢辜負。曰恁麼則不為人也。師曰。因汝致得。",
    "X82n1571_062:0273b18": "曰今日所說。又是箇甚麼。師曰。韓盧逐塊　問如何",
    "X82n1571_062:0273b19": "是學人自己。師曰。拄杖是楖栗。曰學人不問拄杖。師",
    "X82n1571_062:0273b20": "便打　問古澗寒泉。水作麼色。師曰。覰著者瞎　問",
    "X82n1571_062:0273b21": "寶月懸空。因甚不著地。師曰。太尊貴生　問百尺竿",
    "X82n1571_062:0273b22": "頭。如何進步。師曰。妄想作麼。曰恁麼則無進步處也。",
    "X82n1571_062:0273b23": "師曰。醉漢不堪扶　問如何是臨濟照。師曰。燃犀鬼",
    "X82n1571_062:0273b24": "莫逃。曰如何是臨濟用。師曰。揮戈定太平。曰如何是",
    "X82n1571_062:0273c01": "照用同時。師曰。百步穿楊箭　問有智之臣。因甚不",
    "X82n1571_062:0273c02": "用。師曰。無渠著力處　問如何是佛。師曰。破木杓。曰",
    "X82n1571_062:0273c03": "如何是法。師曰。惡語言。曰如何是僧。師曰。擔枷帶鎖",
    "X82n1571_062:0273c04": "漢　問如何是道。師曰。東去洛陽三十里。曰如何是",
    "X82n1571_062:0273c05": "禪。師曰。劈破虗空作兩邊。曰如何是心。師曰。未曾開",
    "X82n1571_062:0273c06": "口見猶親　問牛頭未見四祖時如何。師曰。破驢脊",
    "X82n1571_062:0273c07": "上足蒼蠅。曰見後如何。師曰。銕牛背上無蚊蚋　問",
    "X82n1571_062:0273c08": "如何是西來意。師曰。鴉鳴鵲噪。曰如何箇中人。師曰。",
    "X82n1571_062:0273c09": "眼橫鼻直　問如何是類墮。師曰。綠楊芳草岸。穩臥",
    "X82n1571_062:0273c10": "醉春風。曰如何是隨墮。師曰。朝隨芳草去。暮踏落花",
    "X82n1571_062:0273c11": "回。曰如何是尊貴墮。師曰。黃屋簾垂後。階下不聞聲",
    "X82n1571_062:0273c12": "　問向去底人。因甚不居正位。師曰。死水不藏龍。曰",
    "X82n1571_062:0273c13": "却來底人。因甚不住偏方。師曰。有為終不貴　師四",
    "X82n1571_062:0273c14": "坐道場。言滿天下。八十歲始舉首座。為霖霈公。囑以",
    "X82n1571_062:0273c15": "大事。隨示微疾。首座請曰。末後一句。如何分付。師索",
    "X82n1571_062:0273c16": "筆書曰。末後句。親分付。三界內外。無可尋處。越三日",
    "X82n1571_062:0273c17": "入滅。實順治丁酉十月七日子時也。門人奉全身。塔",
    "X82n1571_062:0273c18": "于鼓山之西畬。著述。有洞上古轍。補燈錄繼燈錄。及",
    "X82n1571_062:0273c19": "四會全錄。共若干卷。行于世。",
    "X82n1571_062:0273c20": "祠部黃端伯居士字元公。初閱五燈。妄以機鋒領荷",
    "X82n1571_062:0273c21": "處為禪宗。及參壽昌經。始知別有妙悟一著。甞憩開",
    "X82n1571_062:0273c22": "元。拈柏樹子話。反覆提撕。一日夜坐。正舉話時。驀然",
    "X82n1571_062:0273c23": "契證。偈曰。更深夜靜絕行踪。月上匡廬第一峰。誰意",
    "X82n1571_062:0273c24": "髑髏崩裂處。等閒滅却少林宗。明崇禎戊辰。舉進士。",
    "X82n1571_062:0274a01": "自京師旋。見博山來。詳敘所證。來首肯之。兩任浙中",
    "X82n1571_062:0274a02": "司理。時海內知識。公與之唱和甚洽　徑山謁雪嶠",
    "X82n1571_062:0274a03": "信。問如何是金剛經當頭一句。信畵○示之。公畵[○@│]。",
    "X82n1571_062:0274a04": "信復畵○。公又畵⊙呈。信以拳槌⊙。公便喝。信呵呵",
    "X82n1571_062:0274a05": "大笑曰。今日親見溈仰父子　訪石雨方于寶壽。問",
    "X82n1571_062:0274a06": "如何是不遷義。方拈核桃。從桌東過西。曰東已無此。",
    "X82n1571_062:0274a07": "西正有此。何名不遷。公曰。和尚見有核桃耶。方曰。不",
    "X82n1571_062:0274a08": "見核桃。將何立論。公曰。師意如何。方曰。我見有核桃。",
    "X82n1571_062:0274a09": "但不見全核桃耳。公躍然。少頃。士拈圓眼問。者箇是",
    "X82n1571_062:0274a10": "甚麼。方別拈果曰。棗子也不識。公曰。錯了也。方曰。錯",
    "X82n1571_062:0274a11": "錯。公頷之　公生平。以衛法為心。忠烈是任。當明弘",
    "X82n1571_062:0274a12": "光乙酉五月。清師渡江。時南都君臣。逃散殆盡。獨公",
    "X82n1571_062:0274a13": "不畏。且大書于門曰。大明忠臣黃端伯居此。及兵至",
    "X82n1571_062:0274a14": "被執。堅節不屈至下獄。六月初十。別家人。有偈曰。義",
    "X82n1571_062:0274a15": "士何憂死。忠臣不愛生。祇留方寸赤。千舌放光明。八",
    "X82n1571_062:0274a16": "月十三日臨法場。又說偈曰。四大原無我。消歸烈燄",
    "X82n1571_062:0274a17": "中。紅爐燄滅處。徧地起清風。偈畢。引頸就刃。從容自",
    "X82n1571_062:0274a18": "得。自非生平學力真實。何以能此。",
    "X82n1571_062:0274a19": "青原下三十六世",
    "X82n1571_062:0274a20": "雲門澄禪師法嗣",
    "X82n1571_062:0274a21": "湖州苕溪指南明徹禪師金華應氏子。年二十六。禮",
    "X82n1571_062:0274a22": "崇德古卓為師。示以萬法歸一話。日夜參叩。竟無所",
    "X82n1571_062:0274a23": "入。向佛前自勵立誓。兩斷其指。走雙徑天台。遍叩名",
    "X82n1571_062:0274a24": "宿。甞依真寂及無擇。雖有所入。而終是礙膺。後參雲",
    "X82n1571_062:0274b01": "門澄于梅墅。師以平日所做工夫。逐一吐露澄知其",
    "X82n1571_062:0274b02": "所詣真實。但未有人明示安樂法。澄甚憫之。直指心",
    "X82n1571_062:0274b03": "要。其時豁然透脫。疑慮冰消。澄詰之曰。僧問法眼。如",
    "X82n1571_062:0274b04": "何是佛。眼曰。即汝便是。其僧禮拜。倘有問汝。作麼生",
    "X82n1571_062:0274b05": "答。師曰。但向他道。清風度廊下。澄曰。未在更道。師曰。",
    "X82n1571_062:0274b06": "呌某道箇甚麼即得。澄心肯之　一日同麥浪懷侍",
    "X82n1571_062:0274b07": "次。澄召師曰。老僧四大不和。汝能療否。師曰。蒼天蒼",
    "X82n1571_062:0274b08": "天。澄召懷曰。汝能療否。懷曰。譫語作麼。澄曰。不如者",
    "X82n1571_062:0274b09": "箇不識字底　後住靜苕溪。偶至土橋示疾。僧問。大",
    "X82n1571_062:0274b10": "師得力宗門。今日臨行一句。如何分付。師震威一喝",
    "X82n1571_062:0274b11": "而逝。",
    "X82n1571_062:0274b12": "紹興明因麥浪明懷禪師越之山陰王氏子。五歲出",
    "X82n1571_062:0274b13": "家天王寺。十七秉具雲棲。遍遊講肄。聞宗門事有疑。",
    "X82n1571_062:0274b14": "遂參雲門澄。澄問。見見之時。見非是見。見猶離見。見",
    "X82n1571_062:0274b15": "不能及。如何是見不及處。師下語不契。求示旨要。澄",
    "X82n1571_062:0274b16": "曰。汝向後但看箇見不及處。殷勤參叩。無有入處。一",
    "X82n1571_062:0274b17": "日見雲棲。舉海底泥牛話問眾。澄推出傍僧曰。大眾",
    "X82n1571_062:0274b18": "證明。師于此有省。及澄主東塔。值定林參次。師問。大",
    "X82n1571_062:0274b19": "德尊號。定曰定林。師曰。葉落歸根時如何。定曰。某甲",
    "X82n1571_062:0274b20": "早已葉落歸根了也。師曰。未在。何不道本來無枝節。",
    "X82n1571_062:0274b21": "到底赤條條。定曰。大德尊號。師曰麥浪。定曰。無風時",
    "X82n1571_062:0274b22": "向何處安身立命。師于定面上。輕搖一扇。定曰。某甲",
    "X82n1571_062:0274b23": "怕風。師曰。無風時遍界定林。一扇處滿面塵埃。定曰",
    "X82n1571_062:0274b24": "未在。師曰。三尺浪高魚化龍。癡人猶戽夜塘水。定曰",
    "X82n1571_062:0274c01": "未在。師曰。語不知偏正。理不識倒斜。為人則禍生。澄",
    "X82n1571_062:0274c02": "曰。雖然麥浪善行劒刃上事。若無後語。二人都成布",
    "X82n1571_062:0274c03": "袋裏老鴉。何故。機不離位。墮在毒海。師豁然頓釋。得",
    "X82n1571_062:0274c04": "大自在。命師為第一座。以偈印焉。時埭山明因虗席。",
    "X82n1571_062:0274c05": "請師主之　示眾。洛陽牛犢食禾頭。荊益田疇減半",
    "X82n1571_062:0274c06": "收。舜若多神枵腹死。江河淮濟淚長流。大眾委悉去",
    "X82n1571_062:0274c07": "　示眾。昨日雨今日風。非空非色。天台來徑山去。是",
    "X82n1571_062:0274c08": "聖是凡。孟八郎漢。檢點得七穿八穴。猶是隔靴[打-丁+瓜]癢。",
    "X82n1571_062:0274c09": "其或未然。一任鑽龜打瓦。後示寂。塔于明因之前山。",
    "X82n1571_062:0274c10": "杭州佛日石雨明方禪師嘉興武塘陳氏子。禱定光",
    "X82n1571_062:0274c11": "古佛而生。年二十二。禮杭之南高峰西築為師。一日",
    "X82n1571_062:0274c12": "念佛真切。忽擲魚子。大笑曰。不特西方可生。東方亦",
    "X82n1571_062:0274c13": "可生矣。參雲門澄于石佛。呈所得。澄曰。此信心真切。",
    "X82n1571_062:0274c14": "塵勞暫息耳。嗣閱楞嚴。至如汝文殊更有文殊是文",
    "X82n1571_062:0274c15": "殊者。便覺身心世界打成一片。同參扭住曰。道道。師",
    "X82n1571_062:0274c16": "滿口逼抑。不能加答。復走見雲門。門示以本色鉗鎚。",
    "X82n1571_062:0274c17": "不少假借。次謁博山憨山諸尊宿。復回雲門。一日澄",
    "X82n1571_062:0274c18": "上堂曰。放下著。師乃豁然。通身慶快。呈偈曰。平空一",
    "X82n1571_062:0274c19": "擲絕躊躇。轉眼風波徹太虗。會得竿頭舒卷意。放生",
    "X82n1571_062:0274c20": "原是釣來魚。澄問。如何是一口道不盡的句。師曰。晨",
    "X82n1571_062:0274c21": "昏禮拜和尚。也是尋常事。澄曰。趙州道無。意作麼生。",
    "X82n1571_062:0274c22": "師曰。和尚喜著棋。某甲麤知。澄曰。他道有。又作麼生。",
    "X82n1571_062:0274c23": "師頌曰。家家有幅遮羞布。放下便能當雨露。獨怪當",
    "X82n1571_062:0274c24": "年老趙州。擲却頭巾頂却褲。澄笑以偈印曰。分明識",
    "X82n1571_062:0275a01": "得趙州狗。拾得鼻孔失却口。莫于萬丈峰頭立。且向",
    "X82n1571_062:0275a02": "叢林陸沈走。付斷拂一枝。故別號斷拂。當明熹宗癸",
    "X82n1571_062:0275a03": "亥臘八也。于是走楚謁黃檗。養靜鷂兒山下。丁卯。奔",
    "X82n1571_062:0275a04": "訃雲門。南入香柏峰。決志活埋。毅宗崇禎辛未。始起",
    "X82n1571_062:0275a05": "象田。壬申。開法天華。甲戌。領顯聖院事。丙子。主餘杭",
    "X82n1571_062:0275a06": "寶壽。兼理龍門。戊寅。住西禪。己卯。主雪峰。壬午。復結",
    "X82n1571_062:0275a07": "制天華。甲申。主東塔。順治丙戌。住佛日　上堂。舉拂",
    "X82n1571_062:0275a08": "曰。未入雲門。人人盡有者箇。及至到來。為甚麼却在",
    "X82n1571_062:0275a09": "山僧手中。莫為兩眼所瞞麼。且道。者箇喚作甚麼。眾",
    "X82n1571_062:0275a10": "無語。師曰。盡道冰霜苦。誰知節後寒　司理黃元公",
    "X82n1571_062:0275a11": "請上堂。士禮拜曰。請大師舉揚雲門未了公案。師曰。",
    "X82n1571_062:0275a12": "竹拖鳳尾慵迎客。士曰。今日親見作家。師曰。松作龍",
    "X82n1571_062:0275a13": "吟懶送人。乃曰。說法不待人。待人乃可說。及至有人",
    "X82n1571_062:0275a14": "來。依舊無言說。無言說。佛殿山門強饒舌。大眾。今日",
    "X82n1571_062:0275a15": "元公居士。特特入山。要山僧舉揚未了公案。祇如大",
    "X82n1571_062:0275a16": "慧道。二僧入門。一僧已悟。一僧未悟。不待他開口。便",
    "X82n1571_062:0275a17": "揀辨得出。方可為人。且問。大眾。還辨得元公居士已",
    "X82n1571_062:0275a18": "悟未悟底端的麼。鐵山推倒誰能信。深入雲門孰可",
    "X82n1571_062:0275a19": "憑。士遂問。還扶得鐵山起麼。師曰。山門頭。與居士道",
    "X82n1571_062:0275a20": "了也。曰明頭來時如何。師曰。耶溪不許扁舟宿。曰暗",
    "X82n1571_062:0275a21": "頭來時如何。師曰。此去錢塘尚隔程。曰不明不暗來",
    "X82n1571_062:0275a22": "時如何。師曰。杭州理公事時。向居士道　上堂。上首",
    "X82n1571_062:0275a23": "白椎。師舉拂子曰。此是第二義。又舉曰。此是第三義。",
    "X82n1571_062:0275a24": "百義千義萬義。咄。有甚麼交涉。若是箇漢子。拈起斧",
    "X82n1571_062:0275b01": "子。從教斧子謳歌。放下鋤頭。直得鋤頭作舞。那管江",
    "X82n1571_062:0275b02": "南江北。瓦礫荊棘。如或未然。也要披苔剝蘚。讀殘碑",
    "X82n1571_062:0275b03": "續斷碣。免使碌磚瓦子。七片八片。泥金剛努目。木羅",
    "X82n1571_062:0275b04": "漢攢眉　僧問。重揚古路。拈提今時門頭。今時門頭",
    "X82n1571_062:0275b05": "且置。重揚古路一句。請師指示。師曰。鋤頭柄短斧頭",
    "X82n1571_062:0275b06": "長。曰今時門頭。又作麼生。師曰。栽完芋子又栽瓜",
    "X82n1571_062:0275b07": "　上堂。操一葉之扁舟。是第一義。泛鑑湖之曉月。是第",
    "X82n1571_062:0275b08": "一義。拈妙香而氤氳。是第一義。散天花以怡悅。是第",
    "X82n1571_062:0275b09": "一義。法筵龍象眾。在甚麼處去也。移彤山向天華。天",
    "X82n1571_062:0275b10": "華不大。移天華向彤山。彤山不小。沒絃琴彈得者。頭",
    "X82n1571_062:0275b11": "頭合拍。籬邊菊賞得底。處處成歡。雖然若是。陶淵明",
    "X82n1571_062:0275b12": "何須賦歸去　師在報國院。與金粟乘同座。黃元公",
    "X82n1571_062:0275b13": "問車曰。兩石相磕時如何。車曰。一輾粉碎。公顧師。師",
    "X82n1571_062:0275b14": "曰。只可自怡悅。不堪持贈君　問如何是主中主。師",
    "X82n1571_062:0275b15": "曰。江南不曾帶得來。曰為甚麼不曾帶得來。師曰。也",
    "X82n1571_062:0275b16": "虧你　祝壽上堂。侍者問。七九六十三且止。父母未",
    "X82n1571_062:0275b17": "生前。還許學人會也無。師曰。問即不得。曰恁麼則不",
    "X82n1571_062:0275b18": "弄啼鶯舌。解吟無字碑。師曰。易拾爐中雪。難分海底",
    "X82n1571_062:0275b19": "燈。曰肯諾不全。蒙師指。不犯師顏。請借賓。師曰。好炊",
    "X82n1571_062:0275b20": "無米飯。供養莫將來。曰祇如將來又作麼生。師曰。恐",
    "X82n1571_062:0275b21": "喪我兒孫。者作女人拜曰。恁麼則借他香燭。稱他壽",
    "X82n1571_062:0275b22": "去也。師曰。新茘枝新茘枝　問古人道。出門便是草。",
    "X82n1571_062:0275b23": "不出門亦是草。請問和尚。為甚麼不出門亦是草。師",
    "X82n1571_062:0275b24": "曰。喚甚麼作門。曰恁麼則三世諸佛。歷代祖師。盡是",
    "X82n1571_062:0275c01": "草裏漢也。師曰。說三世諸佛歷代祖師的。請出來與",
    "X82n1571_062:0275c02": "老僧相見看。曰相逢不拈出。且道。是具眼。不是具眼。",
    "X82n1571_062:0275c03": "師曰。直饒舉意便知有的。亦未許他具眼在。曰畢竟",
    "X82n1571_062:0275c04": "是什麼人。纔許他具眼。師曰。腦後見腮。莫與往來",
    "X82n1571_062:0275c05": "　師天性仁慈。容止修雅。應機接物。循循善誘。行道十",
    "X82n1571_062:0275c06": "有九年。屢遷名剎。去留信緣。毫無沾礙。是冬結制。宿",
    "X82n1571_062:0275c07": "衲響臻。師有厭世意。乃擇開春三日解制。眾驚訝。葢",
    "X82n1571_062:0275c08": "師歷坐道場。凡結冬。俱于二十九日解。因師是日誕",
    "X82n1571_062:0275c09": "辰。諸禪德必申慶祝。而後去也。眾白師。請如舊例。師",
    "X82n1571_062:0275c10": "不許。三之日解制。上堂。人人藤斗笠。箇箇水雲包。出",
    "X82n1571_062:0275c11": "門踏著草。途路轉迢遙。到者裏不倒斷得一回。直饒",
    "X82n1571_062:0275c12": "說箇回途得妙。就路還家。便是千里萬里。昔洞山辭",
    "X82n1571_062:0275c13": "雲巖。巖問。什麼處去。山曰。雖離和尚。未卜所止。巖曰。",
    "X82n1571_062:0275c14": "莫湖南去。山曰無。巖曰。莫還鄉去。山曰無。巖曰。早晚",
    "X82n1571_062:0275c15": "却回。山曰。待和尚有住處即來。巖曰。此去難得相見。",
    "X82n1571_062:0275c16": "山曰。難得不相見。今日若道難得相見。便生幾多情",
    "X82n1571_062:0275c17": "見了也。祇因洞山是箇得的。便道箇難得不相見。看",
    "X82n1571_062:0275c18": "他何等隱密。何等把細。佛日期中。豈少一知半解。只",
    "X82n1571_062:0275c19": "是到些原委處。未免走作。即今你要東去西去。不見",
    "X82n1571_062:0275c20": "古人道。直須向萬里無寸草處去。又曰。出門便是草。",
    "X82n1571_062:0275c21": "又曰。直饒不出門亦是草漫漫地。便見舉措不得。只",
    "X82n1571_062:0275c22": "因你不能向異類中行。且道。異類又如何行。乃屈指",
    "X82n1571_062:0275c23": "曰。一雞二犬三猪四羊五牛六馬。為什麼七不道。參。",
    "X82n1571_062:0275c24": "次日辭眾出山。首座問曰。和尚幾時回。師曰。初八九。",
    "X82n1571_062:0276a01": "初六日至寶壽。初七日上龍門。至晚示疾。屆旦。命具",
    "X82n1571_062:0276a02": "湯沐浴。師端坐不語。門弟子環侍。察師有去意。亟問",
    "X82n1571_062:0276a03": "曰。和尚還有分付也無。師曰。我無什麼分付。時諸檀",
    "X82n1571_062:0276a04": "護來問候。師一見。合掌微笑。遂坐脫。時順治戊子元",
    "X82n1571_062:0276a05": "正八日之申時也。筮塔于龍門案山金龜巖下。世壽",
    "X82n1571_062:0276a06": "五十六。僧臘三十五。",
    "X82n1571_062:0276a07": "紹興府顯聖三宜明盂禪師武林丁氏子。生而有異。",
    "X82n1571_062:0276a08": "八歲與羣兒戲。喜歌梵唄。十四斷葷。喜習定。有禪者",
    "X82n1571_062:0276a09": "叱其非。令看高峰主人公話。忽一日觸龐公語。成偈",
    "X82n1571_062:0276a10": "曰。銕牛解吼。木人善走。心境如何。打箇筋斗。但于托",
    "X82n1571_062:0276a11": "鉢產難話有疑。年二十三。投真寂印薙染。喜博聞。印",
    "X82n1571_062:0276a12": "甞挫抑之。一夕經行。憶婆子轉藏因緣。觸香桌有省。",
    "X82n1571_062:0276a13": "舉似印。印曰。汝悟道耶。師曰。道即不悟。捉敗趙州。印",
    "X82n1571_062:0276a14": "曰。甚處見趙州。師乃敘所得。印曰。如何是那半藏。師",
    "X82n1571_062:0276a15": "曰。此是透法身事。印遽劈面一掌。師退。次參雲門澄。",
    "X82n1571_062:0276a16": "入堂約不語戒正提撕。忽門入堂。高聲曰。放下著。師",
    "X82n1571_062:0276a17": "不覺掀眉一笑。入室。澄問曰。如何是一口道不盡底",
    "X82n1571_062:0276a18": "句。師曰。問取典座。澄喜之。復問。趙州道。狗子佛性無。",
    "X82n1571_062:0276a19": "意作麼生。師呈偈曰。佛性無佛性無。秤錘落井不曾",
    "X82n1571_062:0276a20": "浮。知得趙州端的意。拍手終朝唱鷓鴣。門可之。遂與",
    "X82n1571_062:0276a21": "佛日方。同承印記。嗣是事徧參。抵黃麻。謁無念有。有",
    "X82n1571_062:0276a22": "見。詬罵不已。師問。南泉斬猫。意旨如何。有憑陵曰。我",
    "X82n1571_062:0276a23": "殺不得汝耶。師曰。殺則任殺。斬猫意旨畢竟如何。有",
    "X82n1571_062:0276a24": "曰。待趙州來。與汝道。師拂袖便出。明天啟丁卯。聞雲",
    "X82n1571_062:0276b01": "門計歸哭影堂。冬從天童圓聚。崇禎乙亥。住龍門。次",
    "X82n1571_062:0276b02": "住化山。癸未。繼席顯聖。順治戊子。結制宗會。己丑。說",
    "X82n1571_062:0276b03": "戒真寂。次結愚菴湖濵養母。庚寅。主梵受。丙申。主朱",
    "X82n1571_062:0276b04": "明　上堂。芭蕉碎剪難添線。霜葉因風落似花。最惜",
    "X82n1571_062:0276b05": "上林蕭索。也不知花發在。誰家謾咨嗟。到得一番寒",
    "X82n1571_062:0276b06": "徹骨。豎拂子曰。且看雪裏一枝斜　上堂。好休休去",
    "X82n1571_062:0276b07": "不休休。白首登科戀墨裘。黃菊謾誇霜後色。白雲紅",
    "X82n1571_062:0276b08": "葉滿荒丘。舍利弗沒來由。劒去徒勞更刻舟。果然世",
    "X82n1571_062:0276b09": "系金輪子。豈肯要功萬戶侯。大眾且道。舍利弗悟箇",
    "X82n1571_062:0276b10": "甚麼。良久曰。兩段不同。收歸上科　上堂。描不成兮",
    "X82n1571_062:0276b11": "畵不就。山光飄渺水連天。髑髏有眼看霜葉。枯木龍",
    "X82n1571_062:0276b12": "吟古路邊。逢迎處吾無隱乎爾。何必道象帝之先。幽",
    "X82n1571_062:0276b13": "禽處處呼人夢。莫道春風聽杜鵑　上堂。修多羅。青",
    "X82n1571_062:0276b14": "天雲翳。老瞿曇。眼中一刺。四十九年。雲行雨施。末後",
    "X82n1571_062:0276b15": "又道。我未曾談著一字。盂上座也是曳尾靈龜。無事",
    "X82n1571_062:0276b16": "生事。不見道。如虎之缺。如馬之馵　上堂。穿靴赤脚",
    "X82n1571_062:0276b17": "走。面南觀北斗。我脚是驢脚。我手是佛手。用盡自己",
    "X82n1571_062:0276b18": "心。笑破他人口。更有一句子。大眾知否。良久曰。曹山",
    "X82n1571_062:0276b19": "顛酒　謝兩序上堂。大業不論功。大悟不存師。龍門",
    "X82n1571_062:0276b20": "躍鱗。不墮漁人之手。來儀彩鳳。不入庶子之家。山僧",
    "X82n1571_062:0276b21": "與古人。可謂同港不同舟。不見道。南山有竹。不扶而",
    "X82n1571_062:0276b22": "直。筈而羽之。其入不愈深乎。北溟魚化。不假他緣。風",
    "X82n1571_062:0276b23": "培雲擁。其飛不愈疾乎。拈拄杖曰。渡水穿雲。全憑渠",
    "X82n1571_062:0276b24": "力。且道。是什麼力。摘楊花。摘楊花　上堂。如是身空",
    "X82n1571_062:0276c01": "法亦空。千差品類悉皆同。大眾。者箇空字。陶淵明飲",
    "X82n1571_062:0276c02": "酒。蘇子瞻臉紅。椶鞋竹杖。自西自東。籃輿最愛秋光",
    "X82n1571_062:0276c03": "好。歷徧桃花楊柳風　上堂。對朕者誰誠不識。良遂",
    "X82n1571_062:0276c04": "知處或可知。去歲嶺梅今歲落。今年花發舊年枝",
    "X82n1571_062:0276c05": "　上堂。牛頭前百鳥銜華。牛頭後野鬼飛沙。堪笑長汀",
    "X82n1571_062:0276c06": "布袋子。却從鬧市作生涯。大眾。歸堂請喫茶　上堂。",
    "X82n1571_062:0276c07": "不是心不是佛不是物。王廿八老。開眼著賊。非背非",
    "X82n1571_062:0276c08": "觸。東震旦國陞堂。中印土打鼓。古殿風搖挂角鈴。一",
    "X82n1571_062:0276c09": "鈎新月清江浦　上堂。豎拂子曰。不得已作死馬醫。",
    "X82n1571_062:0276c10": "東西十萬。南北八千。須彌倒卓。四海播遷。剎竿頭上",
    "X82n1571_062:0276c11": "煎[飢-几+追]子。三箇猢猻夜簸錢　上堂。有緣佛出世。緣盡",
    "X82n1571_062:0276c12": "佛入滅。到處度眾生。猶如水中月。水中月。香山居士",
    "X82n1571_062:0276c13": "李謫仙。以拂子打圓相曰。捉得便呈君。萬里山河明",
    "X82n1571_062:0276c14": "不徹。山僧夜起北牕看。蘆花浪靜寒江雪　上堂。祖",
    "X82n1571_062:0276c15": "翁巴鼻。達磨不識。流傳至今。織壁織壁　上堂。萬法",
    "X82n1571_062:0276c16": "歸一。一歸何處。趙州道。我在青州做領布衫重七斤。",
    "X82n1571_062:0276c17": "山僧却不恁麼。人行窄徑印霜蹤。殘月僧房淡曉鐘。",
    "X82n1571_062:0276c18": "好句等閒狼藉也。斷雲斜挂隔林松　上堂。稻子秋",
    "X82n1571_062:0276c19": "登蟹正肥。果然一飽便忘機。堪嗟清白傳家客。身入",
    "X82n1571_062:0276c20": "西山自采薇。雲冉冉水依依。主人何事不來歸。大眾",
    "X82n1571_062:0276c21": "要識主人麼。以手斫額曰。猫　小參。風光帀地。滿目",
    "X82n1571_062:0276c22": "韶華。楊柳放圓通眼。溪聲吼師子音。山花似錦。難為",
    "X82n1571_062:0276c23": "話會。好鳥呼春。不堪圖度。得之者。握土成金。失之者。",
    "X82n1571_062:0276c24": "刻舟求劒。君不見。金輪王御四天下。到處稱尊。又不",
    "X82n1571_062:0277a01": "見寒山子。十年歸不得。忘却來時道。擊拂子曰。坐著",
    "X82n1571_062:0277a02": "其中宗不妙　退院謝兩序小參。拈拄杖曰。山僧老",
    "X82n1571_062:0277a03": "矣。鬂銷容瘦。筋衰力竭。卓一下曰。全憑此上座。左提",
    "X82n1571_062:0277a04": "右挈。還有首座借去看牛。西堂擕來玩月。打克賓維",
    "X82n1571_062:0277a05": "那。建立宗旨。指楊岐監寺。竭盡股肱。典座撼門。圓却",
    "X82n1571_062:0277a06": "野狐公案。知浴挑柴。續他墮薪家風。放下拄杖曰。山",
    "X82n1571_062:0277a07": "僧敘謝兩序。本擬說些法要。為甚麼却將箇拄杖來",
    "X82n1571_062:0277a08": "塞白諸兄弟。只因一期中。今朝小參。明日普說。逗到",
    "X82n1571_062:0277a09": "臨末梢頭。自然肚裏乾乾淨淨。無一字可吐。山僧今",
    "X82n1571_062:0277a10": "日打箇賒帳。你們到湖上來呵小菴。前有扁舟一葉。",
    "X82n1571_062:0277a11": "泉烹虎跑。茶飲蘭雪。作搖櫓勢曰。咿咿啞啞載你去。",
    "X82n1571_062:0277a12": "以手西指曰。此是兩峰插雲。東指曰。又看斷橋殘雪。",
    "X82n1571_062:0277a13": "且住著。到晚來雷峰夕照。直玩到三潭印月。擲拄杖",
    "X82n1571_062:0277a14": "曰。接　僧辭曰。某甲出山去。和尚有甚佛法說否。師",
    "X82n1571_062:0277a15": "曰。脚下草鞋繫緊些。曰恁麼則得路便行去也。師曰。",
    "X82n1571_062:0277a16": "看路滑　問某甲一向參底是死句。不得活句。如何",
    "X82n1571_062:0277a17": "是活句。師曰。我右邊耳聾。你過左邊來。僧過左邊立",
    "X82n1571_062:0277a18": "擬問。師便起身曰。毆殺人　問青州布衫意旨如何。",
    "X82n1571_062:0277a19": "師翹一足示之　問二親俱喪時如何。師曰。好箇消",
    "X82n1571_062:0277a20": "息。曰還假保任否。師曰。一翳在眼。空花亂墜　問洞",
    "X82n1571_062:0277a21": "山曰。吾常于此切。意旨如何。師曰。老僧二十年。亦曾",
    "X82n1571_062:0277a22": "疑著。今日被你一問。直得口啞　問萬法歸一。畢竟",
    "X82n1571_062:0277a23": "一歸何處。師曰。我清早割菜。晚上擡水。那有閒氣力",
    "X82n1571_062:0277a24": "與你們纏。僧無語。師曰。菩提薩婆訶　問某甲參萬",
    "X82n1571_062:0277b01": "法歸一不明。求和尚開示。師顧侍者曰。者箇袖口。你",
    "X82n1571_062:0277b02": "與我縫縫。僧罔措。師便喝　一僧禮拜起。師以鞋覆",
    "X82n1571_062:0277b03": "桌上曰。是何意旨。僧喝。師曰。是何意旨。你便喝。直棒",
    "X82n1571_062:0277b04": "出　問今日比丘追薦先亡。未審先亡超登何處。師",
    "X82n1571_062:0277b05": "曰。雨過君山一點青　師以母老。退居西湖愚菴奉",
    "X82n1571_062:0277b06": "母。常居于此。後母順世。遂痛哭失明。未幾。忽語近侍",
    "X82n1571_062:0277b07": "曰。三日後我行矣。至期集諸弟子。規訓辭行。眾流涕",
    "X82n1571_062:0277b08": "曰。師今尊候如宜。何云便去。師曰。看老僧登場一笑。",
    "X82n1571_062:0277b09": "泊然而逝。時康熙乙巳孟冬十一日也。壽六十七。臘",
    "X82n1571_062:0277b10": "四十五。即顯聖前岡建塔。歸窆全身焉。",
    "X82n1571_062:0277b12": "五燈全書卷第六十二"
}