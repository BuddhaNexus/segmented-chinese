{
    "X62n1171_001:0022c06": "淨土旨訣序",
    "X62n1171_001:0022c08": "佛祖門庭方便不一而求其直截簡易廣大精微無",
    "X62n1171_001:0022c09": "如淨土一門昔人謂生死海中念佛第一非虗語也",
    "X62n1171_001:0022c10": "嘗稽彌陀經中如來親宣六方共讚而諸大乘經論",
    "X62n1171_001:0022c11": "亦皆勸進叮嚀至如歷代宗匠如天台南獄長蘆永",
    "X62n1171_001:0022c12": "明慈受中峰諸師無不極力讚揚者良以此之法門",
    "X62n1171_001:0022c13": "以之自利則一生可以取辦以之利人則三根可以",
    "X62n1171_001:0022c14": "並收而究其旨歸又與禪宗之旨合所謂禪者淨土",
    "X62n1171_001:0022c15": "之禪淨土者禪之淨土誠匪誣耳佛法下衰真修者",
    "X62n1171_001:0022c16": "尠參方之士偶得一知半解便乃高談向上鄙薄淨",
    "X62n1171_001:0022c17": "行甚至祖師解粘去縛之語會作實法滔滔皆是往",
    "X62n1171_001:0022c18": "而不能識者憂之謂其自失善利且成謗法之愆深",
    "X62n1171_001:0022c19": "可懼也　寶福霖公大師親承鼓山法印坐道場二",
    "X62n1171_001:0022c20": "十餘年宗風遠播法雨遐霑真一時禪海哉乃提唱",
    "X62n1171_001:0022c21": "之餘極讚淨土師嘗有言曰老僧志在宗門行在淨",
    "X62n1171_001:0022c22": "土旨哉斯語葢與天台永明諸師密修顯化若出一",
    "X62n1171_001:0022c23": "轍者矣余早沉世網晚慕空宗辛酉之春曾有淨土",
    "X62n1171_001:0022c24": "八問蒙師剖晣是秋復承遠寄旨訣一書中多開示",
    "X62n1171_001:0023a01": "念佛及書序問答偈讚共若干篇博引佛言廣參祖",
    "X62n1171_001:0023a02": "語決定證信詞簡旨深伏讀再三然後歎是書之為",
    "X62n1171_001:0023a03": "至要也禪淨行人果能直下知歸識取自己本地風",
    "X62n1171_001:0023a04": "光則曰禪曰淨土兩俱剩語如其未然則是書乃淨",
    "X62n1171_001:0023a05": "邦之楷梯亦別傳之寶鑑哉。",
    "X62n1171_001:0023a06": "康熙甲子臯月上浣溫陵弟子龔錫瑗盥手拜譔",
    "X62n1171_001:0023a13": "淨土旨訣目次",
    "X62n1171_001:0023a14": "溫陵龔岸齋居士請示修淨業法語(八則)",
    "X62n1171_001:0023a15": "答岸齋居士淨土八問淨土普說",
    "X62n1171_001:0023a16": "示德彰禪人示惟祥禪人",
    "X62n1171_001:0023a17": "示黃蓮實道者普勸念佛文",
    "X62n1171_001:0023a18": "普勸念佛放生文",
    "X62n1171_001:0023a19": "重刻王龍舒居士淨土文序",
    "X62n1171_001:0023a20": "重刻天如禪師淨土或問序",
    "X62n1171_001:0023a21": "答張確菴太史書善導和尚普勸念佛偈",
    "X62n1171_001:0023a22": "演善導和尚念佛偈八句句各一首",
    "X62n1171_001:0023a23": "示念佛偈西方三聖贊",
    "X62n1171_001:0023a24": "阿彌陀佛贊",
    "X62n1171_001:0023b08": "鼓山為霖和尚示修淨土旨訣",
    "X62n1171_001:0023b10": "溫陵龔岸齋居士請示修淨業法語(八則)",
    "X62n1171_001:0023b11": "念佛法門諸經攸讚彌陀經中六方諸佛各出廣長",
    "X62n1171_001:0023b12": "舌徧覆三千說誠實言者正恐眾生信不及故吐舌",
    "X62n1171_001:0023b13": "示之證其言無虗妄令諦信也葢此乃難信之法經",
    "X62n1171_001:0023b14": "云不可以少善根福德因緣得生彼國難信能信即",
    "X62n1171_001:0023b15": "是多善根多福德多因緣之人。",
    "X62n1171_001:0023b16": "念佛一門具無量法門葢佛有三身土有四土淨業",
    "X62n1171_001:0023b17": "行人各隨自力量或念法身佛願生常寂光土或念",
    "X62n1171_001:0023b18": "報身佛願生實報莊嚴土或念化身佛願生方便同",
    "X62n1171_001:0023b19": "居兩土然三身只是一身四土原是一土總以法界",
    "X62n1171_001:0023b20": "為體故所以圓機之士一以貫之如善財童子最初",
    "X62n1171_001:0023b21": "於妙峰山頂參見德雲比丘得普賢念佛三昧即是",
    "X62n1171_001:0023b22": "其人也。",
    "X62n1171_001:0023b23": "念化身佛者高齊有大行和尚宗崇念佛云四字教",
    "X62n1171_001:0023b24": "詔謂信憶二字不離於心稱敬兩字不離於口謂往",
    "X62n1171_001:0023c01": "生淨土要須有信信千即千生信萬即萬生信佛名",
    "X62n1171_001:0023c02": "字不離心口諸佛即救諸佛即度心常憶佛口常稱",
    "X62n1171_001:0023c03": "佛身常敬佛始名深信任意早晚終無再住閻浮之",
    "X62n1171_001:0023c04": "理此即約念化佛生方便同居土警策初心最為切",
    "X62n1171_001:0023c05": "要。",
    "X62n1171_001:0023c06": "念報身佛者六十萬億阿庾多恒河沙由旬是佛之",
    "X62n1171_001:0023c07": "身無量無邊不可思議阿僧祇劫是佛之壽目澄四",
    "X62n1171_001:0023c08": "海毫映五山光明無有涯眷屬不知數左侍觀音右",
    "X62n1171_001:0023c09": "翼勢至一稱名字滅八十億劫生死重罪一觀聖像",
    "X62n1171_001:0023c10": "獲相好八萬四千夫佛身之大既云六十萬億阿庾",
    "X62n1171_001:0023c11": "多恒河沙由旬則娑婆相去極樂不過僅十萬億土",
    "X62n1171_001:0023c12": "之遙若然則娑婆世界三途六道一切眾生盡在阿",
    "X62n1171_001:0023c13": "彌陀佛心腹之間時時懷育我時時攝受我時時放",
    "X62n1171_001:0023c14": "光明燭我無奈眾生不知不信不見若是有福德善",
    "X62n1171_001:0023c15": "根男子如是知見信向發廣大願願生彼國全體即",
    "X62n1171_001:0023c16": "是舉念即到夫何遠之有若能如是念報身佛即生",
    "X62n1171_001:0023c17": "實報莊嚴土也。",
    "X62n1171_001:0023c18": "念法身佛者大乘起信論云如修多羅說若人專念",
    "X62n1171_001:0023c19": "西方極樂世界阿彌陀佛所修善根迴向願求生彼",
    "X62n1171_001:0023c20": "世界即得往生常見佛故終無有退若觀彼佛真如",
    "X62n1171_001:0023c21": "法身常勤修習畢竟得生住正定故觀無量壽佛經",
    "X62n1171_001:0023c22": "云阿彌陀佛是法界身徧入一切眾生心想中是故",
    "X62n1171_001:0023c23": "汝等心想佛時是心即是三十二相八十隨形好是",
    "X62n1171_001:0023c24": "心作佛是心是佛夫天地同根萬物一體諸佛法身",
    "X62n1171_001:0024a01": "即眾生本覺真心諸佛無別所證全證眾生真心心",
    "X62n1171_001:0024a02": "佛眾生三無差別云是心作佛者明即心變全性成",
    "X62n1171_001:0024a03": "修是心是佛者心外無佛佛外無心此觀不獨是觀",
    "X62n1171_001:0024a04": "乎本性乃是托他果佛顯乎本性以同體故故先明",
    "X62n1171_001:0024a05": "應佛入我想心次明如來法身全是行人本覺心體",
    "X62n1171_001:0024a06": "無二無別又大品般若云諸法如即是佛金剛云如",
    "X62n1171_001:0024a07": "來者即諸法如義既以如為佛一切法皆如也何法",
    "X62n1171_001:0024a08": "非佛所以眾生無明妄想顛倒攀緣以及山河大地",
    "X62n1171_001:0024a09": "艸木叢林牛馬猪羊微細昆蟲皆是阿彌陀佛真淨",
    "X62n1171_001:0024a10": "法身行人若能如此念法身佛住於正定必生常寂",
    "X62n1171_001:0024a11": "光土也。",
    "X62n1171_001:0024a12": "維摩詰經云欲得土淨當淨其心隨其心淨則佛土",
    "X62n1171_001:0024a13": "淨然淨心之法別無他術唯一心念佛六根都攝最",
    "X62n1171_001:0024a14": "為切要故古德云清珠投於濁水濁水不得不清念",
    "X62n1171_001:0024a15": "佛投於亂心亂心不得不定先師云心淨佛土淨此",
    "X62n1171_001:0024a16": "理萬難移藕絲如未斷能牽大象馳皆是真實語。",
    "X62n1171_001:0024a17": "父母所生之身六塵緣影之心生住異滅念念密移",
    "X62n1171_001:0024a18": "剎那變壞無可憑恃所以現前身心正當痛自看破",
    "X62n1171_001:0024a19": "般若心經云照見五蘊皆空度一切苦厄拘留孫佛",
    "X62n1171_001:0024a20": "偈云見身無實是佛身了心如幻是佛心了得身心",
    "X62n1171_001:0024a21": "本性空斯人與佛何殊別淨業行人當如是照如是",
    "X62n1171_001:0024a22": "了觀身實相觀佛亦然葢生佛一體無二無別也。",
    "X62n1171_001:0024a23": "華嚴一部乃如來五時首唱稱性極談汪洋沖融廣",
    "X62n1171_001:0024a24": "大悉備而最後收歸於普賢十大願王導歸極樂是",
    "X62n1171_001:0024b01": "知極樂乃遊華藏莊嚴世界海之捷徑棲三賢十聖",
    "X62n1171_001:0024b02": "諸大菩薩之安宅真正佛子宜努力精修不可緩也",
    "X62n1171_001:0024b03": "李長者合論每以淨土權實互相較量者葢據理而",
    "X62n1171_001:0024b04": "說欲顯三乘指淨土在他方是權華嚴一乘唯心淨",
    "X62n1171_001:0024b05": "土是實耳然而非實無以施權非權無以顯實權實",
    "X62n1171_001:0024b06": "雙彰是華嚴淨土若夫東西南北淨穢大小等一一",
    "X62n1171_001:0024b07": "皆是無盡法界互相含攝以十玄六相融之始得盡",
    "X62n1171_001:0024b08": "理讀者須善得意勿滯於言可也。",
    "X62n1171_001:0024b09": "答龔岸齋居士淨土八問",
    "X62n1171_001:0024b10": "問入道多門而禪宗淨土殊途同歸固無分優劣",
    "X62n1171_001:0024b11": "矣第參禪以了悟為期工夫一到此生便得了悟",
    "X62n1171_001:0024b12": "修淨土以往生為準持念雖專臨終始得往生是",
    "X62n1171_001:0024b13": "亦有前後遲速之異耶夫參念佛是誰與看如何",
    "X62n1171_001:0024b14": "是本性彌陀此仍是參究工夫鈍根下士固未能",
    "X62n1171_001:0024b15": "矣若只單持一句佛號而欲使生前有悟道之益",
    "X62n1171_001:0024b16": "死後獲生西之樂將何道而可幸明誨焉。",
    "X62n1171_001:0024b17": "答曰參禪念佛原非二法各隨根器一門深入總是",
    "X62n1171_001:0024b18": "佛祖方便接引群生入道之蹊徑耳至於前後遲速",
    "X62n1171_001:0024b19": "之說亦隨根器初無定法參禪固有一棒一喝一語",
    "X62n1171_001:0024b20": "一機直下頓悟者亦有畢生不悟二生三生始得悟",
    "X62n1171_001:0024b21": "者所以古德示人云假使參而未徹學而未成歷在",
    "X62n1171_001:0024b22": "耳根永為道種再出頭來一聞千悟得大總持是也",
    "X62n1171_001:0024b23": "念佛往生雖是身後之事而現生開悟者亦不少其",
    "X62n1171_001:0024b24": "人傳史歷歷可考首楞嚴大勢至圓通章云憶佛念",
    "X62n1171_001:0024c01": "佛現前當來必定見佛是也今不管現生悟不悟二",
    "X62n1171_001:0024c02": "六時中惟一心念佛勿使暫時忘却若忘即須記起",
    "X62n1171_001:0024c03": "發大願力決定往生永明壽禪師云但得見彌陀何",
    "X62n1171_001:0024c04": "愁不開悟此語正為慮念佛不開悟者誡也。",
    "X62n1171_001:0024c05": "問執持名號兼讀大乘經典此法固千妥萬當矣",
    "X62n1171_001:0024c06": "第塵勞中人晚年始知學道兼有家務應酬工力",
    "X62n1171_001:0024c07": "有限時刻無多一日之間若復披閱經典則入海",
    "X62n1171_001:0024c08": "算沙於持念必不精專若但專心執持則面墻塞",
    "X62n1171_001:0024c09": "兌恐見地或難了徹果當念誦雙修抑秪單持勿",
    "X62n1171_001:0024c10": "輟簡要之法伏冀開明。",
    "X62n1171_001:0024c11": "答曰淨業行人讀誦大乘經典正使開其理性堅其",
    "X62n1171_001:0024c12": "正信何入海算沙之有若然則是滯於章句不達佛",
    "X62n1171_001:0024c13": "心不善讀經者也今不必執一各隨其便樂讀誦則",
    "X62n1171_001:0024c14": "省片時讀誦迴向西方樂一心念佛即一心念佛惟",
    "X62n1171_001:0024c15": "務使正念純一為得耳不須猶豫也。",
    "X62n1171_001:0024c16": "問古德教人念佛直須念而無念無念而念念與",
    "X62n1171_001:0024c17": "不念打成一片方是極則工夫今初學之士當無",
    "X62n1171_001:0024c18": "事時或能持念不忘一或涉事應物一句佛號未",
    "X62n1171_001:0024c19": "免驀地打失是念時便有不念便無念與不念分",
    "X62n1171_001:0024c20": "作兩橛如何得成一片今欲使無事之時覺照之",
    "X62n1171_001:0024c21": "心不昧應酬之際攝持之念常存作何方便始得",
    "X62n1171_001:0024c22": "相應。",
    "X62n1171_001:0024c23": "答曰念佛有理念有事念若事念者惟一心念去務",
    "X62n1171_001:0024c24": "使字字分明句句相續葢不分明即是昏不相續即",
    "X62n1171_001:0025a01": "是散不昏不散一句佛號歷歷現前久之自然成就",
    "X62n1171_001:0025a02": "念佛三昧也理念者達得現前能念之心所念之佛",
    "X62n1171_001:0025a03": "因緣合成本無所有當體性空是念而無念也雖然",
    "X62n1171_001:0025a04": "性空而能念之心所念之佛歷歷現前是無念而念",
    "X62n1171_001:0025a05": "也然念而無念空觀也無念而念假觀也空假不二",
    "X62n1171_001:0025a06": "法身現前是中道觀也若能與此觀行相應則知娑",
    "X62n1171_001:0025a07": "婆淨土只在一處彌陀自己原非兩人如此念佛生",
    "X62n1171_001:0025a08": "淨土必臻上品所謂生則決定生去則實不去是也",
    "X62n1171_001:0025a09": "苟或理性未明總在有邊著倒安知念而無念無念",
    "X62n1171_001:0025a10": "而念的道理理既未明便欲求其相應不亦難乎今",
    "X62n1171_001:0025a11": "不管是事是理惟將一句佛號一心念去白香山所",
    "X62n1171_001:0025a12": "云行也阿彌陀坐也阿彌陀直饒忙似箭不離阿彌",
    "X62n1171_001:0025a13": "陀久之純熟三昧成就自然無事之時靈照不昧應",
    "X62n1171_001:0025a14": "酬之際正念不忘也。",
    "X62n1171_001:0025a15": "問持戒為修行之基不殺為大戒之本且因戒生",
    "X62n1171_001:0025a16": "定因定發慧則戒其首尚矣而在家之士染深業",
    "X62n1171_001:0025a17": "重痛夙習之難移且中年以來質弱病多苦滋味",
    "X62n1171_001:0025a18": "之未割豈帶業往生先佛之慈悲不妨姑開一線",
    "X62n1171_001:0025a19": "抑往來舍受自難脫離三途因果酬償豈能臻乎",
    "X62n1171_001:0025a20": "上品除之未能計將安出。",
    "X62n1171_001:0025a21": "答曰不能齋戒乃富貴人之通病昔馬祖答洪州廉",
    "X62n1171_001:0025a22": "使食肉問云食則中亟祿不食則中亟福夫不食既",
    "X62n1171_001:0025a23": "是福則食者得罪明矣東坡聰明盖世洞曉佛理然",
    "X62n1171_001:0025a24": "猶不免於食眾生肉黃山谷平生齋戒嚴潔作發願",
    "X62n1171_001:0025b01": "文痛自激勵甞作偈誡東坡曰我肉眾生肉形殊體",
    "X62n1171_001:0025b02": "不殊原同一種性只是隔形軀苦惱從他受肥甘為",
    "X62n1171_001:0025b03": "我需莫教閻老判自揣看何如此偈示人最為的切",
    "X62n1171_001:0025b04": "故淨業行人當念我食一塊肉眾生受無量苦以念",
    "X62n1171_001:0025b05": "眾生苦故不應食肉然帶業往生教有明文但品第",
    "X62n1171_001:0025b06": "不高耳大丈夫當期乎上品豈可以帶業自畫乎。",
    "X62n1171_001:0025b07": "問自修淨土以來世界之虗妄根身之浮幻亦頗",
    "X62n1171_001:0025b08": "微有省覺乃當憂患之忽乘於虗妄者而頓起妄",
    "X62n1171_001:0025b09": "心又或窮困之頻仍於浮幻者而屢生幻想是能",
    "X62n1171_001:0025b10": "知而不能證且能說而不能行此淨德之難成實",
    "X62n1171_001:0025b11": "染心之易熾今欲使易熾者不熾而難成者竟成",
    "X62n1171_001:0025b12": "何法修持始能有入。",
    "X62n1171_001:0025b13": "答曰障有厚薄悟有淺深其不相應處皆由見之未",
    "X62n1171_001:0025b14": "徹行之未熟觸境逢緣未免打作兩橛此初心行人",
    "X62n1171_001:0025b15": "之通病也惟智者即於不相應處痛下鍼錐著實看",
    "X62n1171_001:0025b16": "破一念回光當下安樂調伏既久習以性成自然不",
    "X62n1171_001:0025b17": "費力也。",
    "X62n1171_001:0025b18": "問曰間念佛此心雖未至不亂亦不至十分放失",
    "X62n1171_001:0025b19": "惟夜間睡夢時尚覺從前習氣種種現前豈熟處",
    "X62n1171_001:0025b20": "難忘多生之業習非暫時之所能勝歟夫睡夢尚",
    "X62n1171_001:0025b21": "難作主則生死安免浮沉今欲效古人長坐不臥",
    "X62n1171_001:0025b22": "而色力孱羸固願學而未能若如平人夜眠晝餐",
    "X62n1171_001:0025b23": "則迷醒中分恐打併之難一將何道而使寤寐一",
    "X62n1171_001:0025b24": "如主人公惺惺常在耶願熟聞。",
    "X62n1171_001:0025c01": "答曰淨業行人青天白日於是非愛憎之境雜然橫",
    "X62n1171_001:0025c02": "陳時打失正念隨境漂流者往往有之況睡夢中乎",
    "X62n1171_001:0025c03": "總由娑婆之情重淨土之念輕以心衡平准之一低",
    "X62n1171_001:0025c04": "一昂有由然矣今惟著實看破娑婆世界上事總是",
    "X62n1171_001:0025c05": "苦是妄無一件真實可以留戀放下萬緣一心念佛",
    "X62n1171_001:0025c06": "白日開眼時正念若不失則夜間眠夢時自然亦不",
    "X62n1171_001:0025c07": "失夢中既不失則死時正念現前亦不失矣天台智",
    "X62n1171_001:0025c08": "者大師云臨終在定之心即是生淨土時是也寤寐",
    "X62n1171_001:0025c09": "一如之境至此其庶幾乎。",
    "X62n1171_001:0025c10": "問古人大事未明必貴親近明師朝參暮叩以求",
    "X62n1171_001:0025c11": "打徹是以三登九上古有傳人即見性如趙州尚",
    "X62n1171_001:0025c12": "且八旬行脚今修淨土人雖只單持一句佛號要",
    "X62n1171_001:0025c13": "期於明了心性一也而在家之士時地相限既不",
    "X62n1171_001:0025c14": "能如衲子之千里腰包即暫近導師亦不能如緇",
    "X62n1171_001:0025c15": "侶之抝折拄杖朝夕相對只是妻孥眷屬眼見耳",
    "X62n1171_001:0025c16": "聞無非道障業累必欲一刀兩段與善知識眉毛",
    "X62n1171_001:0025c17": "廝結固非捨家離俗不可抑在家中亦自有善巧",
    "X62n1171_001:0025c18": "方便耶此段因緣尤所願聞。",
    "X62n1171_001:0025c19": "答曰禪淨行人不論在家出家惟看其因地發心真",
    "X62n1171_001:0025c20": "實與否若果發心真實雖居家與妻子眷屬團聚智",
    "X62n1171_001:0025c21": "眼精明妨礙他不得古今眼見耳聞在家得道者儘",
    "X62n1171_001:0025c22": "有其人歷歷可考何必人人盡出家參訪然後可以",
    "X62n1171_001:0025c23": "學道乎所以華嚴經淨行品中令行人善用其心觸",
    "X62n1171_001:0025c24": "境逢緣發一百四十願其首願云菩薩在家當願眾",
    "X62n1171_001:0026a01": "生知家性空免其逼迫若果知家性本空則一切隨",
    "X62n1171_001:0026a02": "緣不生貪戀執著之心抱子弄孫嘻笑怒罵時皆足",
    "X62n1171_001:0026a03": "以開發性地裨助正觀何在家出家之足云乎若發",
    "X62n1171_001:0026a04": "心不真實不惟在家不能得道即出家亦只是個隨",
    "X62n1171_001:0026a05": "行喫飯僧耳。",
    "X62n1171_001:0026a06": "問古人參禪有二三十年守一句話頭而猶未徹",
    "X62n1171_001:0026a07": "者即如趙州尚四十年不雜用心香林四十年尚",
    "X62n1171_001:0026a08": "有走作況他人乎今念一句佛號與參一句話頭",
    "X62n1171_001:0026a09": "一也而年已過知命以上色身日以衰頺病軀日",
    "X62n1171_001:0026a10": "就朧腫必欲一生取辦恐過此以往未必有二三",
    "X62n1171_001:0026a11": "十年之工夫而安養境界又非苟且容易之可造",
    "X62n1171_001:0026a12": "就如何下手始得遂心伏冀開明以當鞭策。",
    "X62n1171_001:0026a13": "答曰夫參話頭乃是初心入門工夫其趙州四十年",
    "X62n1171_001:0026a14": "不雜用心香林四十年尚有走作是悟後履踐玄塗",
    "X62n1171_001:0026a15": "所謂學佛學法是雜用心落凡情聖解是走作豈可",
    "X62n1171_001:0026a16": "與看話頭者併按哉世尊於三乘法門外別開淨土",
    "X62n1171_001:0026a17": "一門謂之勝方便謂之徑路修行又謂之橫出三界",
    "X62n1171_001:0026a18": "永明和尚所云萬修萬人去是也葢仗自己信行願",
    "X62n1171_001:0026a19": "力及阿彌陀佛觀音勢至諸大聖眾慈悲攝受之力",
    "X62n1171_001:0026a20": "如順風揚帆直達彼岸有何艱險故十惡之人十念",
    "X62n1171_001:0026a21": "猶得往生靈禽八八隨僧念佛尚復立化樊籠蓮華",
    "X62n1171_001:0026a22": "發口況具正信福慧男子一心念佛而不得往生者",
    "X62n1171_001:0026a23": "乎何必慮定要二三十年工夫然後成就也惟恐信",
    "X62n1171_001:0026a24": "力不固娑婆念重淨土心輕則不相應是在仁者痛",
    "X62n1171_001:0026b01": "自勉勵耳昔有官人吳子才致仕家居專修淨業自",
    "X62n1171_001:0026b02": "置一棺於堂上時臥其中令童子扣棺而歌曰吳子",
    "X62n1171_001:0026b03": "才歸去來三界無安不可住西方淨土有蓮臺正慮",
    "X62n1171_001:0026b04": "惡習牽纏自作對治庶念佛三昧易成就耳。",
    "X62n1171_001:0026b05": "示德彰禪人",
    "X62n1171_001:0026b06": "德彰上座歸維揚住極樂園撥置諸務勤修淨業又",
    "X62n1171_001:0026b07": "不遠數千里寓書問所以修之之法余謂淨業行人",
    "X62n1171_001:0026b08": "先當看破娑婆世界上種種弊惡無非是苦不生貪",
    "X62n1171_001:0026b09": "戀之心然後專心淨土日誦大乘一心念佛發願迴",
    "X62n1171_001:0026b10": "向積之歲月念佛三昧自然成就所謂萬修萬人去",
    "X62n1171_001:0026b11": "是也然念佛具無量法門唯持名念佛最稱捷徑彌",
    "X62n1171_001:0026b12": "陀經云執持名號若一日二日乃至七日一心不亂",
    "X62n1171_001:0026b13": "其人臨命終時阿彌陀佛與諸聖眾現在其前是人",
    "X62n1171_001:0026b14": "終時心不顛倒即得往生阿彌陀佛極樂國土是也",
    "X62n1171_001:0026b15": "一心不亂者念佛之法須不急不緩務使字字分明",
    "X62n1171_001:0026b16": "句句相續葢不相續則意緣外境是不一心也不分",
    "X62n1171_001:0026b17": "明則昏昧便紛亂也離此二病方好念佛今不管是",
    "X62n1171_001:0026b18": "事是理但將一句阿彌陀佛一心念去信心真切自",
    "X62n1171_001:0026b19": "然相應六方諸佛各出廣長舌相徧覆三千說誠實",
    "X62n1171_001:0026b20": "言政恐眾生信不及耳華嚴大經歸極于普賢十大",
    "X62n1171_001:0026b21": "願王導歸極樂宜時時細玩以資正信不可忽也。",
    "X62n1171_001:0026b22": "溫陵圓行上座請示淨土普說",
    "X62n1171_001:0026b23": "師云今日乃百源菴圓行上座率蓮社眾道友設齋",
    "X62n1171_001:0026b24": "延山僧陞座開示淨土法門山僧雖主持宗門而實",
    "X62n1171_001:0026c01": "圓修淨業孔子云吾志在春秋而行在孝經山僧亦",
    "X62n1171_001:0026c02": "竊云吾志在禪宗而行在淨土所以今日不辭忉怛",
    "X62n1171_001:0026c03": "向大眾前納敗一番一任明眼人檢點去大眾還知",
    "X62n1171_001:0026c04": "麼彌陀淨土十方諸佛一音共讚歷代祖師異口同",
    "X62n1171_001:0026c05": "宣是一條千妥萬當還家底捷徑毋論若僧若俗若",
    "X62n1171_001:0026c06": "貴若賤若男若女但一心念佛決定往生一見彌陀",
    "X62n1171_001:0026c07": "永階不退時時聞法念念證果其功德利益不可思",
    "X62n1171_001:0026c08": "議但近代參禪不得旨者每執自性彌陀唯心淨土",
    "X62n1171_001:0026c09": "之說不信此淨土法門甚至廣煽邪說教壞人家男",
    "X62n1171_001:0026c10": "女不惟自悞亦復悞他所以當時永明壽禪師深戒",
    "X62n1171_001:0026c11": "無證悟人勿得輕視淨土又作四料揀示之曰有禪",
    "X62n1171_001:0026c12": "無淨土十人九錯路陰境若現前瞥爾隨他去謂但",
    "X62n1171_001:0026c13": "明理性不願往生久住娑婆則有陰境之患如首楞",
    "X62n1171_001:0026c14": "嚴五十種陰魔是也二曰無禪有淨土萬修萬人去",
    "X62n1171_001:0026c15": "但得見彌陀何愁不開悟謂雖未明理性但一心念",
    "X62n1171_001:0026c16": "佛發願往生既見彌陀自然開悟三曰有禪有淨土",
    "X62n1171_001:0026c17": "猶如帶角虎現世為人師來生作佛祖謂既明理性",
    "X62n1171_001:0026c18": "又修淨業此乃世世生生自利利他殊因妙果四曰",
    "X62n1171_001:0026c19": "無禪無淨土鐵床并銅柱百劫與千生沒個人依怙",
    "X62n1171_001:0026c20": "謂既不明理性又不願往生永沉苦海那有出期壽",
    "X62n1171_001:0026c21": "禪師苦口叮嚀如此可見佛不可不念淨土不可不",
    "X62n1171_001:0026c22": "生明矣豈可徒執狂解自貽伊戚耶又眾中頗有信",
    "X62n1171_001:0026c23": "向者亦不過悠悠過日雖口說淨土而心繫娑婆所",
    "X62n1171_001:0026c24": "以念佛者如牛毛往生者如麟角不道全無只是罕",
    "X62n1171_001:0027a01": "也故山僧常勸淨業弟子須備三種資糧一者起決",
    "X62n1171_001:0027a02": "定信二者修真實行三者發廣大願何者決定信謂",
    "X62n1171_001:0027a03": "須信得娑婆決定是苦西方決定是樂阿彌陀佛觀",
    "X62n1171_001:0027a04": "音勢至現在此娑婆世界攝受念佛眾生往生淨土",
    "X62n1171_001:0027a05": "決定不虗又須信得阿彌陀佛是法界身徧入一切",
    "X62n1171_001:0027a06": "眾生心想中眾生念佛時是心即是三十二相八十",
    "X62n1171_001:0027a07": "隨形好是心作佛是心是佛如華嚴解脫長者云我",
    "X62n1171_001:0027a08": "欲見安樂世界阿彌陀如來隨意即見如此信得及",
    "X62n1171_001:0027a09": "始是決定信何謂修真實行謂淨業行人先須看破",
    "X62n1171_001:0027a10": "世相放下萬緣將這一句阿彌陀佛向四威儀內二",
    "X62n1171_001:0027a11": "六時中直心念去務使字字分明句句相續念到不",
    "X62n1171_001:0027a12": "念自念念而無念雖遇境逢緣種種差別這一句佛",
    "X62n1171_001:0027a13": "號歷歷現前日用中如此念佛始是真實行何謂發",
    "X62n1171_001:0027a14": "廣大願華嚴會上普賢菩薩發十大願已復發願云",
    "X62n1171_001:0027a15": "願我臨欲命終時盡除一切諸障礙面見彼佛阿彌",
    "X62n1171_001:0027a16": "陀即得往生安樂剎我既往生彼國已現前成就此",
    "X62n1171_001:0027a17": "大願一切圓滿盡無餘利樂一切眾生界彼佛眾會",
    "X62n1171_001:0027a18": "咸清淨我時於勝蓮華生親覩如來無量光現前受",
    "X62n1171_001:0027a19": "我菩提記蒙彼如來授記已化身無數百俱胝智力",
    "X62n1171_001:0027a20": "廣大徧十方普利一切眾生界如此發願方是廣大",
    "X62n1171_001:0027a21": "願葢願不廣大即是劣願行不真實即是妄行信不",
    "X62n1171_001:0027a22": "決定即是浮信如此而欲往生者難矣若信已決定",
    "X62n1171_001:0027a23": "行復真實願又廣大譬如順風揚帆直達彼岸有何",
    "X62n1171_001:0027a24": "艱險更須知娑婆世界六道輪迴受種種苦者只是",
    "X62n1171_001:0027b01": "箇愛字極樂世界受種種樂必至成佛者只是個淨",
    "X62n1171_001:0027b02": "字故古德云愛不重不生娑婆念不淨不生極樂所",
    "X62n1171_001:0027b03": "以修淨業者直須勇斷愛緣勤修淨念淨念成就即",
    "X62n1171_001:0027b04": "是華開見佛時也既見佛已方知雖終日念佛而不",
    "X62n1171_001:0027b05": "乖于無念熾然往生而不乖于無生凡聖各住自位",
    "X62n1171_001:0027b06": "而感應道交東西不相往來而神超淨域累繫之業",
    "X62n1171_001:0027b07": "不能絆劫燒之火不能焚除天上之五衰謝人間之",
    "X62n1171_001:0027b08": "八苦風吟寶葉波動金渠天樂演苦空靈禽宣妙法",
    "X62n1171_001:0027b09": "非有假于他術乃是自己故鄉田地爾還委悉麼自",
    "X62n1171_001:0027b10": "是不歸歸便得五湖烟景有誰爭伏惟大眾久立珍",
    "X62n1171_001:0027b11": "重。",
    "X62n1171_001:0027b12": "示惟祥上人",
    "X62n1171_001:0027b13": "昔世尊于三乘中別開淨土一門謂之徑路修行亦",
    "X62n1171_001:0027b14": "謂之橫出三界葢謂念佛往生甚易易也今時念佛",
    "X62n1171_001:0027b15": "者多往生者少其故何也良由覷娑婆不破信極樂",
    "X62n1171_001:0027b16": "不及耳娑婆弊惡種種逼迫有什麼覰不破處極樂",
    "X62n1171_001:0027b17": "依正種種殊勝十方諸佛歷代祖師苦口叮嚀勸令",
    "X62n1171_001:0027b18": "往生有什麼信不及處若真信不及覷不破則是盲",
    "X62n1171_001:0027b19": "冥無智癡眾生只顧目前不懼身後他時後日其苦",
    "X62n1171_001:0027b20": "未有了在唯智者將娑婆世界一一覷破了極樂世",
    "X62n1171_001:0027b21": "界一一信得明白了然後放下萬緣把這一句阿彌",
    "X62n1171_001:0027b22": "陀佛向四威儀中一心念去務使字字分明句句相",
    "X62n1171_001:0027b23": "續念到一心不亂花開見佛則知念即是佛佛即是",
    "X62n1171_001:0027b24": "念念非是念佛非是佛彌陀自己渾作一人極樂娑",
    "X62n1171_001:0027c01": "婆打成一片然後以如是法度如是眾期九蓮於上",
    "X62n1171_001:0027c02": "品會三祗於一生仰報四恩同資三有始是真正佛",
    "X62n1171_001:0027c03": "子也時不待人各自努力珍重。",
    "X62n1171_001:0027c04": "示王蓮實道者",
    "X62n1171_001:0027c05": "師云道者奉佛持齋篤修淨業又請山僧發明淨土",
    "X62n1171_001:0027c06": "要旨以為西方公據還會麼善業惡業皆由心造穢",
    "X62n1171_001:0027c07": "土淨土並自心生故世尊云直心是菩薩淨土菩薩",
    "X62n1171_001:0027c08": "成佛時不謟眾生來生其國深心是菩薩淨土菩薩",
    "X62n1171_001:0027c09": "成佛時具足功德眾生來生其國大乘心是菩薩淨",
    "X62n1171_001:0027c10": "土菩薩成佛時大乘眾生來生其國乃至施戒忍進",
    "X62n1171_001:0027c11": "禪智是菩薩淨土菩薩成佛時具足六度眾生來生",
    "X62n1171_001:0027c12": "其國故云欲得土淨當淨其心隨其心淨則佛土淨",
    "X62n1171_001:0027c13": "敢問心畢竟作麼生淨還委悉麼本來無一物何處",
    "X62n1171_001:0027c14": "惹塵埃彌陀方脫口淨土已花開五濁本來淨三祇",
    "X62n1171_001:0027c15": "不假排人人火宅內俱坐寶蓮臺珍重。",
    "X62n1171_001:0027c16": "普勸念佛文",
    "X62n1171_001:0027c17": "夫人之情莫不厭苦而欣樂舍苦而取樂今有極苦",
    "X62n1171_001:0027c18": "而不知厭舍有極樂而不知欣取非大惑歟極苦者",
    "X62n1171_001:0027c19": "此堪忍世界生老病死種種逼迫是也極樂者西方",
    "X62n1171_001:0027c20": "阿彌陀佛極樂世界依正二報清淨莊嚴是也古德",
    "X62n1171_001:0027c21": "以眾生長迷不達苦樂之故乃合兩土而較量之曰",
    "X62n1171_001:0027c22": "此則血肉形軀有生皆苦彼則蓮華化生無生苦也",
    "X62n1171_001:0027c23": "此則時序代謝衰老日侵彼則寒暑不遷無老苦也",
    "X62n1171_001:0027c24": "此則有漏之身病苦交纏彼則報體清淨無病苦也",
    "X62n1171_001:0028a01": "此則七十者稀無常迅速彼則壽命無量無死苦也",
    "X62n1171_001:0028a02": "此則親情愛戀有愛必離彼則法性眷屬無愛別離",
    "X62n1171_001:0028a03": "苦也此則仇敵冤讎有冤必會彼則上善聚會無冤",
    "X62n1171_001:0028a04": "憎會苦也此則困苦饑寒貪求不足彼則衣食珍寶",
    "X62n1171_001:0028a05": "受用現成此則醜惡形骸根多缺陋彼則端嚴相好",
    "X62n1171_001:0028a06": "體有光明此則輪轉生死彼則永證無生此則修道",
    "X62n1171_001:0028a07": "難成彼則直階不退此則丘陵坑坎荊棘為林土石",
    "X62n1171_001:0028a08": "諸山穢惡充滿彼則黃金為地寶樹參天樓聳七珍",
    "X62n1171_001:0028a09": "花敷四色此則雙林已滅龍華未來彼則阿彌陀佛",
    "X62n1171_001:0028a10": "現在說法此則觀音勢至徒仰嘉名彼則與二上人",
    "X62n1171_001:0028a11": "親為勝友此則羣魔外道惱亂正修彼則佛化一統",
    "X62n1171_001:0028a12": "魔外絕蹤此則媚色妖淫迷惑行者彼則正報清淨",
    "X62n1171_001:0028a13": "實無女人此則惡獸魑魅交煽邪聲彼則水鳥樹林",
    "X62n1171_001:0028a14": "咸宣妙法二土較量境緣逈別而樂邦之勝其數無",
    "X62n1171_001:0028a15": "窮未能悉舉也今據此而審觀之娑婆之苦既如此",
    "X62n1171_001:0028a16": "西方之樂又如彼而世之人懵然廼不知欣之厭之",
    "X62n1171_001:0028a17": "取之舍之者皆由多生妄習葢覆自心智慧不生晣",
    "X62n1171_001:0028a18": "理不明故也嗚呼人無遠慮必有近憂世人莫不知",
    "X62n1171_001:0028a19": "有死而不為死後安置好去處者亦大錯矣所以世",
    "X62n1171_001:0028a20": "尊出世種種方便勸人念佛求生淨土無非指示人",
    "X62n1171_001:0028a21": "個去處底路頭耳阿彌陀經云若有善男子善女人",
    "X62n1171_001:0028a22": "聞說阿彌陀佛執持名號若一日若二日乃至七日",
    "X62n1171_001:0028a23": "一心不亂其人臨命終時阿彌陀佛與諸聖眾現在",
    "X62n1171_001:0028a24": "其前是人終時心不顛倒即得往生阿彌陀佛極樂",
    "X62n1171_001:0028b01": "國土夫一日二日廼至七日一心念佛尚得往生況",
    "X62n1171_001:0028b02": "一月一年乃至盡形壽一心念佛而不得往生者乎",
    "X62n1171_001:0028b03": "又觀無量壽佛經云或有眾生作不善業五逆十惡",
    "X62n1171_001:0028b04": "以惡業故應墮惡道若能至心令聲不絕具足十念",
    "X62n1171_001:0028b05": "稱南無阿彌陀佛稱佛名故於念念中除八十億劫",
    "X62n1171_001:0028b06": "生死重罪命終之時見金蓮華猶如日輪住其人前",
    "X62n1171_001:0028b07": "如一念頃即得往生極樂世界夫十惡之人十念之",
    "X62n1171_001:0028b08": "頃乘佛願力猶得滅罪而往生況正信之士百念千",
    "X62n1171_001:0028b09": "念萬念廼至不可說念而不得滅罪往生者乎故我",
    "X62n1171_001:0028b10": "普勸世人忙裡偷閒每日念佛或百或千或萬念訖",
    "X62n1171_001:0028b11": "填圈迴向淨土一年既滿然後總算共念佛若干萬",
    "X62n1171_001:0028b12": "記之于冊盡形受持漸積淨業現為佛光照燭罪滅",
    "X62n1171_001:0028b13": "福增遠為三聖接引必生淨土行實願實因真果真",
    "X62n1171_001:0028b14": "若肯信從是真法侶。",
    "X62n1171_001:0028b15": "普勸念佛放生文",
    "X62n1171_001:0028b16": "夫人生于世百年光景能有幾何一息不來便是隔",
    "X62n1171_001:0028b17": "世萬般將不去惟有業隨身當此之時欲念一句佛",
    "X62n1171_001:0028b18": "得麼欲放一生命得麼故我今日普勸世人毋論若",
    "X62n1171_001:0028b19": "貴若賤若富若貧若男若女若老若少皆可回頭著",
    "X62n1171_001:0028b20": "眼看破偷一日之閒念三時之佛節浮濫之費救危",
    "X62n1171_001:0028b21": "厄之命作淨土正因植慈悲種子所謂念佛者非念",
    "X62n1171_001:0028b22": "他佛乃念極樂世界阿彌陀佛以彼佛夙有重誓攝",
    "X62n1171_001:0028b23": "受念佛眾生往生淨土故也放生者非放他生乃放",
    "X62n1171_001:0028b24": "自己多生六親眷屬以渠無始劫來曾與我互為父",
    "X62n1171_001:0028c01": "子兄弟諸親但改形易報不復相識故也何以知然",
    "X62n1171_001:0028c02": "阿彌陀經云從是西方過十萬億佛土有世界名曰",
    "X62n1171_001:0028c03": "極樂其土有佛號阿彌陀今現在說法乃至云聞說",
    "X62n1171_001:0028c04": "阿彌陀佛執持名號若一日若二日若三日若四日",
    "X62n1171_001:0028c05": "若五日若六日若七日一心不亂其人臨命終時阿",
    "X62n1171_001:0028c06": "彌陀佛與諸聖眾現在其前是人終時心不顛倒即",
    "X62n1171_001:0028c07": "得往生阿彌陀佛極樂國土十六觀經云或有眾生",
    "X62n1171_001:0028c08": "若能至心令聲不絕具足十念稱南無阿彌陀佛稱",
    "X62n1171_001:0028c09": "佛名故於念念中除八十億劫生死重罪命終之時",
    "X62n1171_001:0028c10": "見金蓮華猶如日輪住其人前如一念頃即得往生",
    "X62n1171_001:0028c11": "極樂世界楞嚴經云憶佛念佛現前當來必定見佛",
    "X62n1171_001:0028c12": "如上三經所云豈非念阿彌陀佛者往生淨土之明",
    "X62n1171_001:0028c13": "證乎華嚴經云一切眾生有命之者常生利益慈念",
    "X62n1171_001:0028c14": "之心尚不惡心惱諸眾生何況於他起眾生想故以",
    "X62n1171_001:0028c15": "重意而行殺害楞伽經云有無量因緣不應食肉謂",
    "X62n1171_001:0028c16": "一切眾生從本以來展轉因緣常為六親以親想故",
    "X62n1171_001:0028c17": "不應食肉梵網經云以慈心故行放生業應作是念",
    "X62n1171_001:0028c18": "一切男子是我父一切女人是我母我生生無不從",
    "X62n1171_001:0028c19": "之受生故六道眾生皆是我父母而殺而食者即殺",
    "X62n1171_001:0028c20": "我父母如上三經所云豈非放生者乃放自己多生",
    "X62n1171_001:0028c21": "眷屬之明證乎古德云佛言不信何言可信人道不",
    "X62n1171_001:0028c22": "修何道可修今得生人道矣得聞佛言矣而不信不",
    "X62n1171_001:0028c23": "修吾未如之何也已矣其娑婆淨土之鄙劣殊勝殺",
    "X62n1171_001:0028c24": "生放生之罪福因果俱廣載經文茲不繁贅惟高明",
    "X62n1171_001:0029a01": "者幸自博覧轉化未信功莫大焉。",
    "X62n1171_001:0029a02": "重刻龍舒居士淨土文序",
    "X62n1171_001:0029a03": "竊惟眾生以愛故墮落娑婆如石下井無由可出諸",
    "X62n1171_001:0029a04": "佛菩薩居寂光實報土中心地法眼悉皆洞見乃乘",
    "X62n1171_001:0029a05": "悲願隨類現身多方援㧞或為國王大臣沙門居士",
    "X62n1171_001:0029a06": "以及姦偷屠販但有可化之機無不現身攝受今觀",
    "X62n1171_001:0029a07": "龍舒居士王公虗中豈非其人者乎居士少業儒為",
    "X62n1171_001:0029a08": "國學進士博學能文甞解六經語孟老莊不蹈襲前",
    "X62n1171_001:0029a09": "人一字中年恍然自悟曰皆綺語也乃棄去專奉淨",
    "X62n1171_001:0029a10": "土之教禮誦不輟發願往生臨終見佛來迎屹然立",
    "X62n1171_001:0029a11": "化其存日本諸經論著淨土文十卷諭世無一理不",
    "X62n1171_001:0029a12": "明無一人不勸其言悲哀懇切聞者興起有念佛而",
    "X62n1171_001:0029a13": "鬼祟却走者有念佛而眠夢得安者是驗之于生前",
    "X62n1171_001:0029a14": "者也其翻板而舍利迸出示夢而沉疴頓起是驗之",
    "X62n1171_001:0029a15": "于身後者也至誠感通一至于是謂居士非佛菩薩",
    "X62n1171_001:0029a16": "乘願而來攝受眾生歸於淨土能若是乎昔空隱老",
    "X62n1171_001:0029a17": "人甞以居士之文刊板于粤東廣勸念佛參戎范公",
    "X62n1171_001:0029a18": "法諱今已奉老人之教有年茲扈從王駕鎮閩乃率",
    "X62n1171_001:0029a19": "蓮社諸上善人復翻板于閩中以廣法施功竣命余",
    "X62n1171_001:0029a20": "一言冠諸篇首夫淨土法門金口諄諄見諸大乘經",
    "X62n1171_001:0029a21": "論如日月之揭中天凡有眼者孰不見之且古今依",
    "X62n1171_001:0029a22": "之修持往生極樂者不一而足況龍舒現居士身修",
    "X62n1171_001:0029a23": "沙門行臨終立化靈驗昭彰其言不信孰可信乎稱",
    "X62n1171_001:0029a24": "揚淨土本屬宿懷逢茲勝緣倍增踴躍忘其鄙陋樂",
    "X62n1171_001:0029b01": "為疾書。",
    "X62n1171_001:0029b02": "重刻天如禪師淨土或問序",
    "X62n1171_001:0029b03": "昔世尊於三乘教外別示淨土一門詳開九品普接",
    "X62n1171_001:0029b04": "三根本是至簡至易之道又是難信難解之法故經",
    "X62n1171_001:0029b05": "云不可以少善根福德因緣得生彼國可見能諦信",
    "X62n1171_001:0029b06": "淨土者乃是多善根多福德多因緣之人也近世參",
    "X62n1171_001:0029b07": "禪未得旨者樂談向上佛祖在所詆訶心性亦復掃",
    "X62n1171_001:0029b08": "蕩況教令念阿彌陀佛求生淨土是猶資章甫而適",
    "X62n1171_001:0029b09": "越匪徒無用反滋鄙笑昔永明壽禪師作四料揀以",
    "X62n1171_001:0029b10": "禪淨二門抑揚誡勸政為此輩耳其意葢謂參禪者",
    "X62n1171_001:0029b11": "縱得一念從緣頓悟猶有無始習氣一生功行未能",
    "X62n1171_001:0029b12": "卒盡若不求生淨土親覲諸佛以自磨煉久居娑婆",
    "X62n1171_001:0029b13": "則有陰境之患故有十人九錯路之誡念佛者雖現",
    "X62n1171_001:0029b14": "生未能開悟而一生彼國即階不退一見彌陀即悟",
    "X62n1171_001:0029b15": "無生故有萬修萬人去之勸夫永明為法眼嫡孫不",
    "X62n1171_001:0029b16": "專以本分事接人而乃於淨土一門曉曉若此是豈",
    "X62n1171_001:0029b17": "無故而然耶學者盍深思之天如和尚得法天目禪",
    "X62n1171_001:0029b18": "淨圓融固是家法又慮禪者不達永明料揀之旨乃",
    "X62n1171_001:0029b19": "作淨土或問一書自立主客反覆酬詰釋其羣疑示",
    "X62n1171_001:0029b20": "其修法策其怠惰然皆博引大經大論及諸祖成言",
    "X62n1171_001:0029b21": "以證其說以生其信余觀淨土諸書不啻汗牛求其",
    "X62n1171_001:0029b22": "婆心苦口尅的示人無出或問是不獨為淨土指南",
    "X62n1171_001:0029b23": "實乃禪學者之金針也銓部林公涵齋居士長齋繡",
    "X62n1171_001:0029b24": "佛棲心禪淨者有年痛今時禪者務虗名忽實踐辨",
    "X62n1171_001:0029c01": "髦淨土自失法利深可悲憫乃特倡刻是書庶幾藥",
    "X62n1171_001:0029c02": "其萬一是亦永明天如之心也命余一言以發其意",
    "X62n1171_001:0029c03": "勸讚淨土本屬夙心不敢以不文辭漫為識諸簡首。",
    "X62n1171_001:0029c04": "答張確菴太史書",
    "X62n1171_001:0029c05": "久踈音問殊切注懷忽辱手墨欣慰無量淨土法門",
    "X62n1171_001:0029c06": "如天普盖三根皆攝不獨為鈍根禪者每以為鈍根",
    "X62n1171_001:0029c07": "所修而忽之誤矣如永明壽慈受深圓照本中峯天",
    "X62n1171_001:0029c08": "如等皆宗門鉅匠遠而推之龍樹馬鳴天親無著皆",
    "X62n1171_001:0029c09": "地上菩薩然且發願往生況博地凡夫乎若不願生",
    "X62n1171_001:0029c10": "淨土總在三界頭出頭沒脫生勝處轉身之間福盡",
    "X62n1171_001:0029c11": "沉淪又是從頭起不可不著力也娑婆苦海種種逼",
    "X62n1171_001:0029c12": "迫正是成就吾人修行處歡喜順受不可別生異念",
    "X62n1171_001:0029c13": "淨土諸書時一觀覽庶不生疑阻以負釋迦老子苦",
    "X62n1171_001:0029c14": "口婆心勸歸極樂也留意幸甚。",
    "X62n1171_001:0029c15": "唐善導和尚勸念佛偈",
    "X62n1171_001:0029c16": "漸漸雞皮鶴髮看看行步龍鍾直饒金玉滿堂難免",
    "X62n1171_001:0029c17": "衰殘老病任儞千般快樂無常終是到來惟有徑路",
    "X62n1171_001:0029c18": "修行但念阿彌陀佛。",
    "X62n1171_001:0029c19": "演善導和尚普勸念佛偈八句句各一首",
    "X62n1171_001:0029c20": "漸漸雞皮鶴髮光陰密密摧拶見他老態堪憐不解",
    "X62n1171_001:0029c21": "自己觀察須知是身非身一似瀑流聚沫普勸及時",
    "X62n1171_001:0029c22": "念佛勿待氣衰力脫。",
    "X62n1171_001:0029c23": "看看行步龍鍾咫尺千里難通回想當年足力枉自",
    "X62n1171_001:0029c24": "蹭蹬塵中未曾踏著實地那解反省己躬普勸及早",
    "X62n1171_001:0030a01": "念佛下坡快便難逢。",
    "X62n1171_001:0030a02": "直饒金玉滿堂日夜打算思量一旦撒開兩手都屬",
    "X62n1171_001:0030a03": "別人主張昧卻自家寶藏貪他瓦礫愴忙普勸盡施",
    "X62n1171_001:0030a04": "念佛西方乃是寶方。",
    "X62n1171_001:0030a05": "難免衰殘老病世間若箇能信只恃氣血剛強那思",
    "X62n1171_001:0030a06": "老病跟定一旦纏綿枕席八苦交煎難禁勸君趂健",
    "X62n1171_001:0030a07": "念佛直入蓮胎托孕。",
    "X62n1171_001:0030a08": "任儞千般快樂豈知樂是苦因通身都是罪業永劫",
    "X62n1171_001:0030a09": "不免沉淪善惡冥中有簿件件錄上姓名普勸一心",
    "X62n1171_001:0030a10": "念佛慧光燭破迷情。",
    "X62n1171_001:0030a11": "無常終是到來萬般一旦拋開空占青山片地徒將",
    "X62n1171_001:0030a12": "白骨深埋了無一物是我豈有纖毫帶回普勸預先",
    "X62n1171_001:0030a13": "念佛蓮根厚自栽培。",
    "X62n1171_001:0030a14": "唯有徑路修行一日勝過千生只貴當人行願亦復",
    "X62n1171_001:0030a15": "仗佛光明三昧時時成就罪垢念念冰清普勸信心",
    "X62n1171_001:0030a16": "念佛蓮臺上品標名。",
    "X62n1171_001:0030a17": "但念阿彌陀佛不須別求法門直下轉凡成聖一似",
    "X62n1171_001:0030a18": "北溟化鯤句句珠聯不斷字字鏡照毋昏見佛隨念",
    "X62n1171_001:0030a19": "即見娑婆淨土休論。",
    "X62n1171_001:0030a20": "念佛偈",
    "X62n1171_001:0030a21": "三界場中休著脚九蓮臺上好標名他時撒手徑歸",
    "X62n1171_001:0030a22": "去始信無生無不生。",
    "X62n1171_001:0030a23": "徑路修行唯念佛六根都攝一心明娑婆翻轉成安",
    "X62n1171_001:0030a24": "養碧沼青蓮火裡生。",
    "X62n1171_001:0030b01": "生死輪迴無了日一心念佛往西方親見彌陀聞妙",
    "X62n1171_001:0030b02": "法菩提果熟自馨香。",
    "X62n1171_001:0030b03": "苦海洪深萬丈波多生沉溺竟如何勸君念佛歸安",
    "X62n1171_001:0030b04": "養彼岸高登唱哩囉。",
    "X62n1171_001:0030b05": "三界無安休駐足西方有路要歸來一心不亂持名",
    "X62n1171_001:0030b06": "號步步蓮華火裡開。",
    "X62n1171_001:0030b07": "極樂胸懷與眾殊蓮華步步自相隨一塵不染恒清",
    "X62n1171_001:0030b08": "淨休問彌陀更是誰。",
    "X62n1171_001:0030b09": "苦苦甜甜空世界昏昏擾擾夢身心眾生極苦誰能",
    "X62n1171_001:0030b10": "捄唯有彌陀願力深。",
    "X62n1171_001:0030b11": "死死生生何日了流流浪浪幾時休不知念佛歸家",
    "X62n1171_001:0030b12": "路苦海何由得出頭。",
    "X62n1171_001:0030b13": "念佛人心地淨淨心念佛身無病諸佛歡喜降吉祥",
    "X62n1171_001:0030b14": "道根永固常精進。",
    "X62n1171_001:0030b15": "念佛人厭五濁五濁流連終墮落心心回向去西方",
    "X62n1171_001:0030b16": "此路行來方不錯。",
    "X62n1171_001:0030b17": "念佛人定成佛脫卻凡胎換聖骨蓮華臺上化生時",
    "X62n1171_001:0030b18": "八德池中親沐浴。",
    "X62n1171_001:0030b19": "念佛人息貪嗔了知身世等浮塵不著不戀無拘繫",
    "X62n1171_001:0030b20": "逍遙自在合天真。",
    "X62n1171_001:0030b21": "念佛人志堅固八風難動須彌柱三界炎炎火宅中",
    "X62n1171_001:0030b22": "步步踏著無生路。",
    "X62n1171_001:0030b23": "念佛人佛境現萬法皆唯心所變是心作佛更非他",
    "X62n1171_001:0030b24": "猶如照鏡見其面。",
    "X62n1171_001:0030c01": "念佛人六根攝更不隨塵妄分別淨念連持若貫珠",
    "X62n1171_001:0030c02": "晝夜循環無間歇。",
    "X62n1171_001:0030c03": "念佛人最尊貴諸上善人同一會不分男女及賢愚",
    "X62n1171_001:0030c04": "一見彌陀皆不退。",
    "X62n1171_001:0030c05": "本有真如性眾生與佛同廓然心自悟如日照虗空",
    "X62n1171_001:0030c06": "彌陀大願力攝受念佛人花開親見佛在處度迷津",
    "X62n1171_001:0030c07": "如來真實語深信勿生疑依佛修行去決定證菩提",
    "X62n1171_001:0030c08": "馬鳴與龍樹端的是吾師禪淨圓修證何勞更泣岐",
    "X62n1171_001:0030c09": "極厭娑婆苦尤虞後世差一心勤念佛托質白蓮花",
    "X62n1171_001:0030c10": "信心常不退發願在生生般若因緣熟菩提果自成",
    "X62n1171_001:0030c11": "全憑般若力照破世間心心淨佛土淨彌陀行願深",
    "X62n1171_001:0030c12": "死生有怖畏當依佛功德直下見彌陀何須問彌勒。",
    "X62n1171_001:0030c13": "西方三聖贊",
    "X62n1171_001:0030c14": "稽首西方無量壽遙垂金臂接娑婆眾生度盡方收",
    "X62n1171_001:0030c15": "手幾個知恩出愛河。",
    "X62n1171_001:0030c16": "稽首西方觀世音度生悲願實弘深唯將一滴真甘",
    "X62n1171_001:0030c17": "露洗盡人間熱惱心。",
    "X62n1171_001:0030c18": "稽首西方大勢至寶瓶頂上放光明攝念佛人歸淨",
    "X62n1171_001:0030c19": "土一悟無生無不生。",
    "X62n1171_001:0030c20": "阿彌陀佛贊(為謝簡生居士作)",
    "X62n1171_001:0030c21": "稽首彌陀大慈父莊嚴淨土在西方攝受三根念佛",
    "X62n1171_001:0030c22": "人同歸極樂速成佛我佛真身徧法界壽光無量滿",
    "X62n1171_001:0030c23": "虗空茫茫大地諸有情總在如來壽光內眾生與佛",
    "X62n1171_001:0030c24": "同一性究竟無二亦無別如來全體入我身亦如我",
    "X62n1171_001:0031a01": "在佛身裡六八願王起因地而今願願皆已滿佛子",
    "X62n1171_001:0031a02": "應作如是觀願行亦當如我佛。",
    "X62n1171_001:0031a04": "淨土旨訣(終)"
}