{
    "T16n0697_001:0798c06": "佛說浴像功德經",
    "T16n0697_001:0798c08": "大唐天竺三藏寶思惟譯",
    "T16n0697_001:0798c09": "如是我聞：一時，薄伽梵在王舍城鷲峯山中，",
    "T16n0697_001:0798c10": "與大苾芻眾及與無量諸大菩薩摩訶薩俱。",
    "T16n0697_001:0798c11": "爾時，會中有一菩薩，名清淨慧，作是思惟：「以",
    "T16n0697_001:0798c12": "何因緣諸佛如來得清淨身？」又復念言：「若佛",
    "T16n0697_001:0798c13": "在世親近供養，及滅度後供養舍利，此二種",
    "T16n0697_001:0798c14": "人所獲福德功德齊不？」作是念已，承佛威神",
    "T16n0697_001:0798c15": "從座而起，頂禮佛足，白言：「世尊！諸佛如來以",
    "T16n0697_001:0798c16": "何因緣得清淨身？若佛在世親近供養，及滅",
    "T16n0697_001:0798c17": "度後供養舍利，此二種人所獲福德其功等",
    "T16n0697_001:0798c18": "不？」爾時，世尊告清淨慧菩薩言：「善哉，善哉！汝",
    "T16n0697_001:0798c19": "今乃能為未來世諸眾生故，發如是問。汝當",
    "T16n0697_001:0798c20": "善聽，我今為汝分別解說。」爾時，清淨慧菩薩",
    "T16n0697_001:0798c21": "白佛言：「唯然。世尊！願樂欲聞。」佛告清淨慧",
    "T16n0697_001:0798c22": "菩薩言：「諸佛如來為求菩提，於往昔時所修",
    "T16n0697_001:0798c23": "三昧、戒定忍辱智慧、慈悲喜捨、解脫、解脫知",
    "T16n0697_001:0798c24": "見，力、無所畏、一切佛法、一切種智，悉皆清淨，",
    "T16n0697_001:0798c25": "是故如來得清淨身。又以華香幡蓋而以供",
    "T16n0697_001:0798c26": "養；復以香水浴如來身；復以寶蓋彌覆其上；",
    "T16n0697_001:0798c27": "以諸飲食鼓樂弦歌讚詠如來；以此功德迴",
    "T16n0697_001:0798c28": "向一切種智，所得功德無量無邊，乃至得成",
    "T16n0697_001:0798c29": "無上菩提。何以故？如來智慧無量無邊不可",
    "T16n0697_001:0799a01": "思議，所有福德亦復如是！「清淨慧！我滅",
    "T16n0697_001:0799a02": "度後有二種舍利：一者、法身，二者、化身。若",
    "T16n0697_001:0799a03": "善男子，善女人等，供養舍利，造佛形像如大",
    "T16n0697_001:0799a04": "麥等，造塔如菴羅果，表剎如針、蓋如浮萍；",
    "T16n0697_001:0799a05": "持佛舍利，如芥子大安置其中，所得功德，如",
    "T16n0697_001:0799a06": "我在世等無差別。「如是之人得十五種功德：",
    "T16n0697_001:0799a07": "一者、得淨念心。二者、得順法心。三者、得慚",
    "T16n0697_001:0799a08": "愧心。四者、得見如來。五者、發淨信心。六者、",
    "T16n0697_001:0799a09": "能持正法。七者、如說修行。八者、得親近諸佛。",
    "T16n0697_001:0799a10": "九者、諸佛國土隨意受生。十者、若生人中生",
    "T16n0697_001:0799a11": "大姓家，其心柔軟人所敬重。十一者、纔生人",
    "T16n0697_001:0799a12": "中得念佛心。十二者、諸魔軍眾不能惱亂。十",
    "T16n0697_001:0799a13": "三者、於末法時能護正法。十四者、常得十方",
    "T16n0697_001:0799a14": "諸佛如來恒加覆護。十五者、速得成就五分",
    "T16n0697_001:0799a15": "法身。」爾時世尊而說頌曰：",
    "T16n0697_001:0799a16": "「若以清淨心，　　於如來滅後，",
    "T16n0697_001:0799a17": "　供養舍利者；　　或造於塔廟，",
    "T16n0697_001:0799a18": "　及如來形像；　　於彼塔像前，",
    "T16n0697_001:0799a19": "　掃塗漫陀羅，　　以種種花香，",
    "T16n0697_001:0799a20": "　散布於其上，　　以諸妙香水，",
    "T16n0697_001:0799a21": "　而浴於佛像，　　上妙諸飲食，",
    "T16n0697_001:0799a22": "　淨持以供養，　　讚禮佛功德。",
    "T16n0697_001:0799a23": "　無量難思議，　　智慧及神通，",
    "T16n0697_001:0799a24": "　諸善巧方便，　　悉皆到彼岸。」",
    "T16n0697_001:0799a25": "爾時，清淨慧菩薩聞佛世尊說是頌已，而白",
    "T16n0697_001:0799a26": "佛言：「世尊！若佛在世及滅度後未來世中，",
    "T16n0697_001:0799a27": "諸眾生等，云何浴像？唯願如來為眾生故，",
    "T16n0697_001:0799a28": "開示演說。」佛言：「清淨慧！如佛在世，諸眾生",
    "T16n0697_001:0799a29": "等發起淨心，於佛滅後亦應如是，不作執空",
    "T16n0697_001:0799b01": "有想，於諸善品心懷渴仰不生疲厭，何以故？",
    "T16n0697_001:0799b02": "為成就如來法報身故。我已曾為汝說四真",
    "T16n0697_001:0799b03": "諦法、十二因緣、六波羅蜜，我今為汝說浴像",
    "T16n0697_001:0799b04": "法，諸供養中最為殊勝。「善男子！若欲沐像，",
    "T16n0697_001:0799b05": "應以牛頭栴檀、紫檀、多摩羅香、甘松、芎藭、白",
    "T16n0697_001:0799b06": "檀、欝金、龍腦、沈香、麝香、丁香，以如是等種種",
    "T16n0697_001:0799b07": "妙香，隨所得者，以為湯水置淨器中，先作",
    "T16n0697_001:0799b08": "方壇敷妙床座，於上置佛；以諸香水次第浴",
    "T16n0697_001:0799b09": "之；用諸香水周遍訖已，復以淨水於上淋",
    "T16n0697_001:0799b10": "洗。其浴像者，各取少許洗像之水，置自頭上，",
    "T16n0697_001:0799b11": "燒種種香以為供養。「初於像上下水之時，應",
    "T16n0697_001:0799b12": "誦以偈：",
    "T16n0697_001:0799b13": "「『我今灌沐諸如來，　　淨智功德莊嚴聚；",
    "T16n0697_001:0799b14": "　　五濁眾生令離垢，　　願證如來淨法身。』",
    "T16n0697_001:0799b15": "「燒香之時當誦斯偈：",
    "T16n0697_001:0799b16": "「『戒定慧解知見香，　　遍十方剎常芬馥；",
    "T16n0697_001:0799b17": "　　願此香烟亦如是，　　迴作自他五種身。』」",
    "T16n0697_001:0799b18": "爾時世尊說是法已，眾中有無量菩薩摩訶",
    "T16n0697_001:0799b19": "薩獲得清淨無垢三昧，即從座而起；無量",
    "T16n0697_001:0799b20": "天人得不退轉無上菩提。爾時阿難白佛言：",
    "T16n0697_001:0799b21": "「世尊！當何名此經？我等云何奉持？」佛言：「此",
    "T16n0697_001:0799b22": "經名為『洗浴諸佛得身清淨』，應如是持。」說是",
    "T16n0697_001:0799b23": "經已，一切眾會皆大歡喜，信受奉行。",
    "T16n0697_001:0799b24": "佛說浴像功德經"
}