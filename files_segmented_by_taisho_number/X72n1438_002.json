{
    "X72n1438_002:0586c03": "鼓山為霖禪師語錄卷下",
    "X72n1438_002:0586c05": "書記　太靖　錄",
    "X72n1438_002:0586c06": "頌",
    "X72n1438_002:0586c07": "洞山五位頌",
    "X72n1438_002:0586c08": "正中偏",
    "X72n1438_002:0586c09": "自從屋破見青天。曠劫朦朧事曉然。萬法渾融銀盌",
    "X72n1438_002:0586c10": "裏。一真獨露月明前。形山有寶何曾秘。大地無塵不",
    "X72n1438_002:0586c11": "用捐。理量未消成見刺。依稀雲霧尚纏綿。",
    "X72n1438_002:0586c12": "偏中正",
    "X72n1438_002:0586c13": "深宮默默體無為。奉順須教勿暫離。一念不生冥本",
    "X72n1438_002:0586c14": "妙。絲毫纔動落今時。聲前躶躶勤擔荷。法上空空謹",
    "X72n1438_002:0586c15": "護持。未轉大功成誕子。依然出入涉離微。",
    "X72n1438_002:0586c16": "正中來",
    "X72n1438_002:0586c17": "溪山歷盡到其間。滿眼清光未許眠。一色漸消臺上",
    "X72n1438_002:0586c18": "月。靈機旋發火中蓮。華冠卸却情何滯。鳥道行來步",
    "X72n1438_002:0586c19": "自玄。用處但能通不犯。從教平地履青天。",
    "X72n1438_002:0586c20": "兼中至",
    "X72n1438_002:0586c21": "掣開金鎻示全身。妙用縱橫逈絕倫。木馬倒騎飛碧",
    "X72n1438_002:0586c22": "漢。鐵牛高駕舞輕氷。隨緣變化無今古。遇物安心立",
    "X72n1438_002:0586c23": "假真。莫怪阿儂多意氣。毗盧頂上要揚塵。",
    "X72n1438_002:0586c24": "兼中到",
    "X72n1438_002:0587a01": "混沌之先謾強名。釋迦彌勒也難惺。夜明簾捲亡偏",
    "X72n1438_002:0587a02": "正。性海波澄孰濁清。法爾自來超那畔。靈然終不墮",
    "X72n1438_002:0587a03": "虗凝。綿綿古錦暗中織。劫外春風剪剪輕。",
    "X72n1438_002:0587a04": "總頌",
    "X72n1438_002:0587a05": "我祖當年立自宗。猶如寶鏡影重重。悟明必也窮幽",
    "X72n1438_002:0587a06": "極。奉重還須盡始終。子合父時功始息。正垂偏後用",
    "X72n1438_002:0587a07": "方融。凍雲深鎖家山杳。午夜月明何處鐘。",
    "X72n1438_002:0587a08": "末後句",
    "X72n1438_002:0587a09": "聲前拋不出。句後覔無蹤。欲識箇中意。三更月正紅。",
    "X72n1438_002:0587a10": "百丈捲廗",
    "X72n1438_002:0587a11": "登堂捲廗氣如虹。昨日今朝事不同。一陣風吹烟雨",
    "X72n1438_002:0587a12": "散。巍巍獨露大雄峯。",
    "X72n1438_002:0587a13": "百丈再參",
    "X72n1438_002:0587a14": "龜毛拂子掛床頭。拈弄何曾得自由。不是馬師施一",
    "X72n1438_002:0587a15": "喝。至今兩耳閙啾啾。",
    "X72n1438_002:0587a16": "風旛",
    "X72n1438_002:0587a17": "非風旛動是心動。折角泥龍出古洞。布雨興雲遍大",
    "X72n1438_002:0587a18": "千。幽然一枕好春夢。",
    "X72n1438_002:0587a19": "茫茫四海參玄士。爭向風旛去論心。心與風旛如可",
    "X72n1438_002:0587a20": "論。老盧猶自不知音。",
    "X72n1438_002:0587a21": "玄則禪師龍吟霧起因緣",
    "X72n1438_002:0587a22": "狂心未歇誇禪道。一問誵訛帶濁清。非是當時大法",
    "X72n1438_002:0587a23": "眼。至今賞罰不分明。",
    "X72n1438_002:0587a24": "子胡狗",
    "X72n1438_002:0587b01": "惡狗當門難近傍。教人好看吼全機。孰知老漢婆心",
    "X72n1438_002:0587b02": "切。敵勝還他師子兒。",
    "X72n1438_002:0587b03": "四今時著語并頌",
    "X72n1438_002:0587b04": "洞宗以知有為頭。以盡却今時為尾。故今立盡四",
    "X72n1438_002:0587b05": "今時。以但有功勳皆落今時也。未入正位則總未",
    "X72n1438_002:0587b06": "離念。是界內今時。既入正位而坐在尊貴。是界外",
    "X72n1438_002:0587b07": "今時。轉位就功而功位竝顯。是大用今時。功位雙",
    "X72n1438_002:0587b08": "泯而不落言詮。是究竟今時也。",
    "X72n1438_002:0587b09": "問。如何是盡却界內今時底句。答曰。大功纔轉後。",
    "X72n1438_002:0587b10": "潔白却難留。頌曰。",
    "X72n1438_002:0587b11": "空華滅處荷擔輕。一片晴光映太清。行過雪山歸那",
    "X72n1438_002:0587b12": "畔。方知尊貴自天成。",
    "X72n1438_002:0587b13": "問。如何是盡却界外今時底句。答曰。踏翻空界月。",
    "X72n1438_002:0587b14": "掌上立乾坤。頌曰。",
    "X72n1438_002:0587b15": "不戴華冠御寶筵。翻身濁界恣留連。蓮華火裏隨時",
    "X72n1438_002:0587b16": "發。樂事欣欣徧大千。",
    "X72n1438_002:0587b17": "問。如何是盡却大用今時底句。答曰。萬方皆順化。",
    "X72n1438_002:0587b18": "一默自無為。頌曰。",
    "X72n1438_002:0587b19": "汗馬勳成已太平。六門無鎖自虗明。深宮窈窕誰能",
    "X72n1438_002:0587b20": "到。謾說簫韶奏九成。",
    "X72n1438_002:0587b21": "問。如何是盡却究竟今時底句。答曰。炭庫放光明。",
    "X72n1438_002:0587b22": "斬新懸日月。頌曰。",
    "X72n1438_002:0587b23": "坐斷上頭無貴位。却來巖谷掛烟蘿。沉沉古井深千",
    "X72n1438_002:0587b24": "丈。時湧無風匝匝波。",
    "X72n1438_002:0587c01": "贊",
    "X72n1438_002:0587c02": "六代祖師贊　(有引)",
    "X72n1438_002:0587c03": "嵩山面壁。老不歇心。雪夜安心。斬頭求活。與汝懺",
    "X72n1438_002:0587c04": "罪竟。彼自無瘡勿傷之也。誰人縛汝。三千里外穿",
    "X72n1438_002:0587c05": "却鼻孔。黃梅無性兒。問著屙漉漉地好不丈夫。碓",
    "X72n1438_002:0587c06": "頭盧行者。得衣竄無門。偷心不死。這一隊老古錐。",
    "X72n1438_002:0587c07": "可惜當時放過。致令一人傳虗萬人傳實。直至今",
    "X72n1438_002:0587c08": "日葛藤蔓延。總無一人為渠剗却。雖然事無一向。",
    "X72n1438_002:0587c09": "只得將錯就錯。向枯木上糝花。虗空裏安耳。直令",
    "X72n1438_002:0587c10": "有眼者見。有耳者聞。各各腦門放光。脚跟著地。豈",
    "X72n1438_002:0587c11": "不快哉。若是箇闡提漢。向達磨未來已前撩起便",
    "X72n1438_002:0587c12": "行。只這許多長言短語。是甚熱椀鳴聲。付之丙丁。",
    "X72n1438_002:0587c13": "撫掌一笑。也怪他不得。其或未然。直須子細。且莫",
    "X72n1438_002:0587c14": "草草。",
    "X72n1438_002:0587c15": "初祖達磨大師",
    "X72n1438_002:0587c16": "自昔論珠露賊身。鐵枷著頭怨難申。六宗擊破南天",
    "X72n1438_002:0587c17": "夢。五葉單傳震旦春。中毒何妨身便死。西歸一任眼",
    "X72n1438_002:0587c18": "生塵。誰知熊耳峯前月。白晝團團冷照人。",
    "X72n1438_002:0587c19": "二祖慧可大師",
    "X72n1438_002:0587c20": "不聞誨勵恨何窮。立雪齊腰志莫通。斷臂呈時猶可",
    "X72n1438_002:0587c21": "在。覔心安處竟無蹤。直施三拜敲爺髓。便吐殘涎治",
    "X72n1438_002:0587c22": "子風。欲識阿師端的處。涅槃償債二俱空。",
    "X72n1438_002:0587c23": "三祖僧璨大師",
    "X72n1438_002:0587c24": "姓氏不言來處親。法身有病亦堪陳。忽知罪性空無",
    "X72n1438_002:0588a01": "在。便覺種華生有因。銘出此心教起信。廣開法會度",
    "X72n1438_002:0588a02": "何人。皖公山色今猶古。大樹參天不涉春。",
    "X72n1438_002:0588a03": "四祖道信大師",
    "X72n1438_002:0588a04": "大地都盧解脫門。全機拶入與誰論。法開雙嶺光初",
    "X72n1438_002:0588a05": "著。衣付小兒道益尊。三降天書呼不起。一施雪刃志",
    "X72n1438_002:0588a06": "難翻。至今塔戶猶開闢。生死渾崙一口吞。",
    "X72n1438_002:0588a07": "五祖弘忍大師",
    "X72n1438_002:0588a08": "身前有約許重來。又掘青松火裏栽。智母不煩方便",
    "X72n1438_002:0588a09": "父。老翁還作白頭孩。師資道合投針芥。龍象屯。鼓電",
    "X72n1438_002:0588a10": "雷。却有碓頭盧行者。得傳衣鉢便南回。",
    "X72n1438_002:0588a11": "六祖慧能大師",
    "X72n1438_002:0588a12": "自是獦獠根性利。著歸槽厰息羣疑。三更寫偈知塗",
    "X72n1438_002:0588a13": "我。八月腰舂豈欠篩。懷會藏鋒潛日下。風旛論義駭",
    "X72n1438_002:0588a14": "當時。曹溪從此波濤湧。得道如林萬古師。",
    "X72n1438_002:0588a15": "五宗祖師贊",
    "X72n1438_002:0588a16": "溈山靈祐禪師",
    "X72n1438_002:0588a17": "一星拈出忽知有。時節因緣亦快哉。踢倒淨瓶機獨",
    "X72n1438_002:0588a18": "邁。奪來山子道弘開。短長杓柄調鹽醬。父子家風辨",
    "X72n1438_002:0588a19": "墨煤。水牯溈山休卜度。曹溪境裡絕纖埃。",
    "X72n1438_002:0588a20": "臨濟義玄禪師",
    "X72n1438_002:0588a21": "種性頑嚚一水廝。受人指畫陷泥犁。頂門吃棒蒿枝",
    "X72n1438_002:0588a22": "折。脇下還拳閃電遲。一著機先頻獨占。三玄句內每",
    "X72n1438_002:0588a23": "連馳。吹毛凜凜輝今古。道出常情幾箇知。",
    "X72n1438_002:0588a24": "洞山良价禪師",
    "X72n1438_002:0588b01": "師真描出尚沉吟。覩影方知師意深。止水有光昭幻",
    "X72n1438_002:0588b02": "象。清波無路扣玄音。圓機落落除三漏。五位重重示",
    "X72n1438_002:0588b03": "一心。齋罷不知何處去。閑名謝盡更難尋。",
    "X72n1438_002:0588b04": "雲門文偃禪師",
    "X72n1438_002:0588b05": "睦州門下折驢脚。象骨岩前覔蛇蹤。寄語上山賊捉",
    "X72n1438_002:0588b06": "賊。低頭合妙空歸空。徧參洞下諸尊宿。建立雲門三",
    "X72n1438_002:0588b07": "句宗。月到天心誰顧鑒。三門合掌笑燈籠。",
    "X72n1438_002:0588b08": "清凉文益禪師",
    "X72n1438_002:0588b09": "三界唯心唯片石。纔分內外墮狐疑。半生咦。畢竟是",
    "X72n1438_002:0588b10": "何模樣。洞水逆流波萬丈。",
    "X72n1438_002:0588b11": "屴崱峯頭八十翁。晏然端坐白雲中。道興曹洞燈無",
    "X72n1438_002:0588b12": "盡。學貫天人智莫窮。神鬼欽承知德重。虎蛇馴伏見",
    "X72n1438_002:0588b13": "心空。騰身一抹威音外。萬古遺聲震聵聾。",
    "X72n1438_002:0588b14": "滅壽昌禪。破真寂戒。三十年來賣脫空。天下叢林作",
    "X72n1438_002:0588b15": "殃害。臨行撒手去如飛。三界內外尋不在。人來箇箇",
    "X72n1438_002:0588b16": "問如何。帶累瞎驢償口債。",
    "X72n1438_002:0588b17": "西堂本智公道影贊",
    "X72n1438_002:0588b18": "公入皷山。垂三十載。浮雲迭變。德操弗改。身靜如山。",
    "X72n1438_002:0588b19": "心安若海。瞻之仰之。恒觀自在。",
    "X72n1438_002:0588b20": "照空師兄贊",
    "X72n1438_002:0588b21": "荷山隨師來至石鼓餘二十年傾心夾輔扶樹法幢。",
    "X72n1438_002:0588b22": "功不下禹。戒逾氷雪。志吞佛祖。紹師毗尼。孰曰莾鹵。",
    "X72n1438_002:0588b23": "天胡不仁。奪歸西土。間解多虗擲。一句全提始自知。",
    "X72n1438_002:0588b24": "用不換機開眾眼。言無滲漏起家私。山河大地誰堅",
    "X72n1438_002:0588c01": "變。法法現成何所師。",
    "X72n1438_002:0588c02": "觀音大士贊",
    "X72n1438_002:0588c03": "旋倒聞機。反聞自性。寂滅現前。拍拍是令。天空雲澹。",
    "X72n1438_002:0588c04": "水流花開。普門圓應。大地春回。蠢蠢凡愚。猶如赤子。",
    "X72n1438_002:0588c05": "哀哀顧復。不帝慈母。眾生熱惱如坐沸湯。一念歸依",
    "X72n1438_002:0588c06": "當下清凉。",
    "X72n1438_002:0588c07": "送子觀音贊(為周美撕居士作)",
    "X72n1438_002:0588c08": "這寧馨兒送與阿誰。富沙君子周氏美撕。我聞菩薩",
    "X72n1438_002:0588c09": "三十二應。心誠求之如象現鏡。是故周氏圖像敬瞻。",
    "X72n1438_002:0588c10": "日夕歸依爪瓞綿綿。",
    "X72n1438_002:0588c11": "又(為魏俊土居士作)",
    "X72n1438_002:0588c12": "本是不覊漢子。隨方賤賣風流。如風徧號萬竅。似月",
    "X72n1438_002:0588c13": "普照閻浮。魏君盡像供養。全身突出筆頭。為求福德",
    "X72n1438_002:0588c14": "男子。真童與紹箕裘。是謂圓通大士。津梁萬世不休。",
    "X72n1438_002:0588c15": "血寫普賢大士贊",
    "X72n1438_002:0588c16": "金刀割舌流鮮血。寫出普賢大願王。香象騎來全體",
    "X72n1438_002:0588c17": "露。踏翻華藏是剛腸。",
    "X72n1438_002:0588c18": "壽昌師祖贊",
    "X72n1438_002:0588c19": "後五百歲。有若是翁。猶如大夜。日忽涌東。大好山中",
    "X72n1438_002:0588c20": "破祖師之關棙。黃龍峯下振曹洞之綱宗。揭胸襟而",
    "X72n1438_002:0588c21": "遮天蓋地。拈戒尺而策象鞭龍。翛翛若雲間逸鶴。凜",
    "X72n1438_002:0588c22": "凜如雪裡孤松。無&#;無碍有始有終。臨行一句分明",
    "X72n1438_002:0588c23": "指。石女吹笙上碧空。咄。",
    "X72n1438_002:0588c24": "老和尚贊",
    "X72n1438_002:0589a01": "這箇老漢。如空寬曠。褁地含天。離名絕相。辨古今得",
    "X72n1438_002:0589a02": "失而毫釐弗差。驗龍蛇真偽而絲忽不讓。通霄大路",
    "X72n1438_002:0589a03": "任人行。步履如飛趂不上。道德文章世誰知。捕影捉",
    "X72n1438_002:0589a04": "風徒悵望。於君何傷。法門無補。緬懷哲人。淚落如雨。",
    "X72n1438_002:0589a05": "聊作贊詞。寸心千古。",
    "X72n1438_002:0589a06": "自題小影",
    "X72n1438_002:0589a07": "虗空縫裏下一楔。飛出烏龜變成鱉。白馬蘆花難辨",
    "X72n1438_002:0589a08": "別。分付雲門乾屎橛。咄。",
    "X72n1438_002:0589a10": "鼓山為霖禪師居首座寮秉拂語錄(終)",
    "X72n1438_002:0589a12": "鵠林哀悃",
    "X72n1438_002:0589a14": "先和尚歸真記",
    "X72n1438_002:0589a15": "丁酉七月十九日屬老和尚八十初度。四方緇素弟",
    "X72n1438_002:0589a16": "子畢集。為師慶壽。競請開法。先是辛卯春禁止上堂。",
    "X72n1438_002:0589a17": "後雖力請弗許。至是幡然許之。但垂示法語每露謝",
    "X72n1438_002:0589a18": "世意。眾竊疑之。果于九月初一日示欬逆之疾。請醫",
    "X72n1438_002:0589a19": "診候病乃稍閒。既而痰復作不食者已念餘日。而精",
    "X72n1438_002:0589a20": "神烱烱起居如常。說偈示眾曰。老漢生來性太偏。不",
    "X72n1438_002:0589a21": "肯隨流入世廛。頑性至今猶未化。剛將傲骨抹儒禪。",
    "X72n1438_002:0589a22": "儒重功名真已喪。禪崇機辯行難全。如今垂死更何",
    "X72n1438_002:0589a23": "用。祇將此念報龍天。復云。老僧世出世事盡在此偈。",
    "X72n1438_002:0589a24": "汝等毋忽。至念四日侍者進湯藥。師曰。吾會當行矣。",
    "X72n1438_002:0589b01": "非藥所療也。竟不服。惟閉目吉祥而臥。若入定然。有",
    "X72n1438_002:0589b02": "問疾者輒開眼視之。晴光射人。良久復閉。至十月初",
    "X72n1438_002:0589b03": "四日晚。道霈問曰。和尚今夜尊候何如。師曰只是明",
    "X72n1438_002:0589b04": "後日事也。眾皆惻然淚下。道霈進曰。和尚既無意于",
    "X72n1438_002:0589b05": "人世。而末後一句如何分付大眾乎。師乃索筆書曰。",
    "X72n1438_002:0589b06": "末後句。親分付。三界內外無可尋處。由是眾執事競",
    "X72n1438_002:0589b07": "以後事問。師並不答。竟以手揮去之。至初六日未刻",
    "X72n1438_002:0589b08": "六脉俱絕。而侍者以報。師點首而已。及晚大眾擁集",
    "X72n1438_002:0589b09": "榻前。師令眾散。眾不去。道霈啟曰。大眾所以不去者。",
    "X72n1438_002:0589b10": "欲念清淨法身毗盧遮那佛候送老和尚耳。師笑而",
    "X72n1438_002:0589b11": "首肯。至中夜引道霈手寫四字曰不有病了。令侍者",
    "X72n1438_002:0589b12": "扶起坐定。以目普觀大眾。如象王回顧之狀。良久即",
    "X72n1438_002:0589b13": "瞑目。侍者進沸湯。撼之已脫去矣。寔初七日子時也。",
    "X72n1438_002:0589b14": "嗚呼。法日既沉。生死長夜誰為開曉乎。言念及此五",
    "X72n1438_002:0589b15": "內崩裂。但道霈竊觀老和尚雖示疾月餘而動止安",
    "X72n1438_002:0589b16": "詳懽若平昔。不見不豫之色。不聞呻吟之聲。而每日",
    "X72n1438_002:0589b17": "清晨眾弟子圍繞問候。垂誡諄諄皆宗門大事。竝無",
    "X72n1438_002:0589b18": "一言語及世諦。蓋師平生一言一行斬釘截鐵。無一",
    "X72n1438_002:0589b19": "毫塗飾之意。故臨生死關頭神思不亂超然自得。譬",
    "X72n1438_002:0589b20": "如青天白日戶門洞開。信步直去無少留碍。是豈可",
    "X72n1438_002:0589b21": "以凡情擬議者哉。第恐諸法眷有未知老和尚歸真",
    "X72n1438_002:0589b22": "顛末者。謹據實記錄如此。庶幾相慰其哀慕之誠云",
    "X72n1438_002:0589b23": "爾。",
    "X72n1438_002:0589b24": "最後語序",
    "X72n1438_002:0589c01": "梁普通間。菩提達磨自南天竺國來。倡為禪宗不立",
    "X72n1438_002:0589c02": "文字直指人心見性成佛。其付法偈曰。我本來茲土。",
    "X72n1438_002:0589c03": "傳法捄迷情。一華開五葉。結果自然成。嗣是六代傳",
    "X72n1438_002:0589c04": "衣。五宗競出。由唐歷宋其化大焉。五宗者溈仰．雲門．",
    "X72n1438_002:0589c05": "法眼三宗與宋運俱終。其傳至今日者唯臨濟．曹洞",
    "X72n1438_002:0589c06": "二宗。其洞上一宗亦已久衰。至萬曆間壽昌無明老",
    "X72n1438_002:0589c07": "祖傑出。始中興於世。壽昌入室弟子凡數人。其最著",
    "X72n1438_002:0589c08": "者愽山無異和尚與先師鼓山永覺老人。老人年二",
    "X72n1438_002:0589c09": "十五省發。四十出家。四十六悟道。五十七歲出世。八",
    "X72n1438_002:0589c10": "十歲入滅。二十餘年間四坐道場。大作佛事。言滿天",
    "X72n1438_002:0589c11": "下道被域中。凡叢林久參耆衲罔不腰包來覲。而海",
    "X72n1438_002:0589c12": "內賢士大夫亦多折節問道。其生平語錄著述甚富。",
    "X72n1438_002:0589c13": "俱已刊行于世。而此萬餘言是其最後絕唱。標名最",
    "X72n1438_002:0589c14": "後語者。老人所自命也。竊惟老人之道廣大精微。其",
    "X72n1438_002:0589c15": "學貫通該愽。其見地圓明超絕。其說法縱橫無畏。其",
    "X72n1438_002:0589c16": "所守嚴。其所養到。其福德壽考允稱圓備。而臨終之",
    "X72n1438_002:0589c17": "日說偈辭眾。危然坐脫頭正尾正。即求之古尊宿亦",
    "X72n1438_002:0589c18": "不多得。況時輩乎。嗚呼。達磨一宗傳至今日而弊已",
    "X72n1438_002:0589c19": "極矣。老人出而挽之以力行。鎮之以正大。繩之以綱",
    "X72n1438_002:0589c20": "宗。驗之以言行。牢把鐵關不少假借。故雖諸方號飽",
    "X72n1438_002:0589c21": "參者。其始至無不行行然擎頭戴角。而老人不動聲",
    "X72n1438_002:0589c22": "氣微垂勘辨。即皆土崩瓦解懡[怡-台+羅]而去。唯真參之士",
    "X72n1438_002:0589c23": "具擇法眼乃能俯就鑪鞴久煉不退。葢知當今之世",
    "X72n1438_002:0589c24": "少林一綫之脉不至墜地者。唯老人是賴耳。無何。世",
    "X72n1438_002:0590a01": "緣告畢。遽戢化權。人天眼滅。孰不哀慕。於是建州弟",
    "X72n1438_002:0590a02": "子謝飛卿氏請以最後語。壽諸梨棗公之海內。庶幾",
    "X72n1438_002:0590a03": "他日問道者知路頭在茲。不至迷誤入于邪林。甚盛",
    "X72n1438_002:0590a04": "心也。小子霈忝預法席有年。茲又濫膺付囑。凡老人",
    "X72n1438_002:0590a05": "生平履歷頗得其詳。于是謹序其梗槩於卷首。其他",
    "X72n1438_002:0590a06": "備乎林涵齋居士行業曲記云。",
    "X72n1438_002:0590a07": "祭文(二章)",
    "X72n1438_002:0590a08": "維順治十四年歲次丁酉。十一月壬子朔越十有二",
    "X72n1438_002:0590a09": "日。嗣法弟子道霈謹以辨香盃茗昭奠于鼓山堂上",
    "X72n1438_002:0590a10": "示寂本師傳曹洞正宗第三十二世永覺老和尚靈",
    "X72n1438_002:0590a11": "龕前而言曰。嗚呼。和尚以生知之資。躍出儒林投身",
    "X72n1438_002:0590a12": "法窟。得不傳之秘旨。振已墜之綱宗。二十餘年間四",
    "X72n1438_002:0590a13": "坐道場。海口瀾翻電機閃爍。言滿天下道播寰中。今",
    "X72n1438_002:0590a14": "歲丁酉和尚年登八旬。鶴髮飛霜童眸耀日。盎然睟",
    "X72n1438_002:0590a15": "然。晏坐於天風海濤之上。龍象圍繞天人護持。七月",
    "X72n1438_002:0590a16": "十九日屬和尚初度。四方畢集為和尚上壽。孰不以",
    "X72n1438_002:0590a17": "趙州百二十祝。期其長住季世壽佛慧命。胡意報緣",
    "X72n1438_002:0590a18": "忽終化權長戢。人天眼滅哀慟何極。嗚呼。不孝道霈",
    "X72n1438_002:0590a19": "年十八歲于寶善庵中因掌石老人指禮和尚於荷",
    "X72n1438_002:0590a20": "山。和尚一見即許執侍巾瓶。汲水負薪罔敢忽。後一",
    "X72n1438_002:0590a21": "日于野田中採瑞蓮以獻。和尚曰吾道當馨于世矣。",
    "X72n1438_002:0590a22": "明年春和尚出世鼓山。道霈隨以至。執經問義。和尚",
    "X72n1438_002:0590a23": "垂誨不倦。又明年辭和尚出嶺徧歷講肆。未幾和尚",
    "X72n1438_002:0590a24": "以吊掌石老人來真寂。道霈復得執侍。然和尚每以",
    "X72n1438_002:0590b01": "本分事提持。其奈往往錯過。一日因讀臨濟語有省。",
    "X72n1438_002:0590b02": "和尚欣然撫之曰。子已入門矣。宜加精進。勿怠。道霈",
    "X72n1438_002:0590b03": "益激厲。於是即棄講席參密雲老人于天童。凡八閱",
    "X72n1438_002:0590b04": "月。歸以所得白和尚。和尚乃舉從上古德機緣一一",
    "X72n1438_002:0590b05": "勘詰。是為證明。非即剗削。道霈于是時。如暗得燈如",
    "X72n1438_002:0590b06": "貧得寶。其歡喜踴躍無以為喻。及道霈入天目訪高",
    "X72n1438_002:0590b07": "峯死關凡一年。和尚又遣僧喚歸。琢磨煅煉罔替晨",
    "X72n1438_002:0590b08": "昏。後以親老辭和尚歸閩。未幾和尚亦歸。道霈又得",
    "X72n1438_002:0590b09": "時時親炙。及二親歿乃復卷裓上山。而和尚甚喜即",
    "X72n1438_002:0590b10": "命充堂司。于是重加披剝。大翻前案不然所見矣。道",
    "X72n1438_002:0590b11": "霈益迷悶。又經三年始蒙印可。至今歲正月上元日。",
    "X72n1438_002:0590b12": "聲鐘集眾。付以衣法。即命首眾秉拂。其提唱之餘大",
    "X72n1438_002:0590b13": "蒙賞識。師資道契不減寂子之在溈山。嗚呼。方期和",
    "X72n1438_002:0590b14": "尚壽考百年。作大法之司南為。末流之砥柱。道霈因",
    "X72n1438_002:0590b15": "得少展微蘊助轉法輪。以報法乳。詎意未及一載。遽",
    "X72n1438_002:0590b16": "有鶴林之悲。苦海沉濟岸之舟。長夜失大明之照。號",
    "X72n1438_002:0590b17": "天泣地拔髮捶胷為之奈何。茲當五七之期。敬陳薄",
    "X72n1438_002:0590b18": "奠少訴哀私。庶幾為和尚傳無盡燈於未來。計般若",
    "X72n1438_002:0590b19": "緣於永劫。太虗可殞。此盟莫渝。伏冀老和尚常寂光",
    "X72n1438_002:0590b20": "中慈悲鑑念。尚饗。",
    "X72n1438_002:0590b21": "維歲在丁酉十一月壬子朔二十又八日丙寅。嗣法",
    "X72n1438_002:0590b22": "弟子道霈率合山眾弟子等謹陳純陀之供。昭奠于",
    "X72n1438_002:0590b23": "鼓山堂上示寂本師永覺老和尚靈龕前曰。於惟老",
    "X72n1438_002:0590b24": "和尚宗燈犀炬。法海驪珠。曩劫發菩提心。慈悲本具。",
    "X72n1438_002:0590c01": "多生為善知識。福慧天成。裂逢掖而著袈裟。類丹霞",
    "X72n1438_002:0590c02": "之選佛。當入室而疑痛俸。似洞山之邈真。及聞彈指",
    "X72n1438_002:0590c03": "謦欬之聲。乃滅寶所化城之迹。從茲大白牛東西任",
    "X72n1438_002:0590c04": "放。曹溪水左右逢源。開純金鋪于四山。遼天索價。唱",
    "X72n1438_002:0590c05": "新豐曲于五位。信口高歌。影象重重。善入寶鏡三昧。",
    "X72n1438_002:0590c06": "玄機落落。慣穿沒鼻金針。奪食驅耕用尋常手段。敲",
    "X72n1438_002:0590c07": "骨取髓施格外鉗鎚。屴崱峯頭法波浩渺。通霄路上",
    "X72n1438_002:0590c08": "靈木森陰。百鳥同棲四海共會。茲當化緣告畢。何妨",
    "X72n1438_002:0590c09": "閙裏抽身。慧日云沉。一任箇中滅跡。閑名既謝。三界",
    "X72n1438_002:0590c10": "莫尋。髑髏頓乾。十方坐斷。某等委身鑪鞴。恨頑鈍之",
    "X72n1438_002:0590c11": "難鎔。備員叢林。愧踈慵之失職。斯丁鵠林之變。深銜",
    "X72n1438_002:0590c12": "失怙之悲。每懷獅吼之音。長動泣岐之嘆。山風海月",
    "X72n1438_002:0590c13": "彷彿來儀。草露花滋詎勝揮涕。敬陳最後之供。用伸",
    "X72n1438_002:0590c14": "終亡之誠。哭不成聲。言多失次。嗚呼哀哉。伏惟尚饗。",
    "X72n1438_002:0590c15": "塔誌",
    "X72n1438_002:0590c16": "鼓山永覺賢公大禪師者。壽昌無明和尚的嗣也。系",
    "X72n1438_002:0590c17": "曹洞第三十二世云。本貫建陽人。姓蔡氏。生于明萬",
    "X72n1438_002:0590c18": "曆戊寅七月十九日巳時。幼業儒。負大志。有詩曰。道",
    "X72n1438_002:0590c19": "德師顏閔。文學宗游夏。其餘二三子。不願在其下。年",
    "X72n1438_002:0590c20": "二十補邑庠弟子員。然賦性冲憺不樂世氛。二十五",
    "X72n1438_002:0590c21": "因讀書山寺中。聞僧誦法華經曰。我爾時為現清淨",
    "X72n1438_002:0590c22": "光明身。忽喜躍不自勝。喟然嘆曰。周孔外果別有此",
    "X72n1438_002:0590c23": "一大事耶。自是留意教乘。貫通經論。回視世典。不啻",
    "X72n1438_002:0590c24": "大海之于牛跡。自以為是矣。久之壽昌無明和尚開",
    "X72n1438_002:0591a01": "法邑之董岩。聞其提唱茫然自失。又嘆曰。畵餅若為",
    "X72n1438_002:0591a02": "充饑。于是盡棄所習。從壽昌參禪。一日聞僧舉斬猫",
    "X72n1438_002:0591a03": "話忽有省。作偈呈昌。昌曰。此事不可於一機一境上",
    "X72n1438_002:0591a04": "取則。雖是百匝千重垂手直過。尚當遇人始得。所謂",
    "X72n1438_002:0591a05": "不知已在青雲上。猶更將身入眾藏。是參學眼也。師",
    "X72n1438_002:0591a06": "退而參究益力。至年四十竟裂逢掖棄妻拏從壽昌",
    "X72n1438_002:0591a07": "落[髟/采]。師後凡有請問。昌但曰我不如你。一日值昌田",
    "X72n1438_002:0591a08": "中歸。師逆而問曰。如何是清淨光明身。昌挺身而立。",
    "X72n1438_002:0591a09": "師進曰祇此更別有。昌便行。師當下豁然如釋重負。",
    "X72n1438_002:0591a10": "隨後入方丈。禮拜起將通所得。昌遽拈棒打三下曰。",
    "X72n1438_002:0591a11": "向後不得草草。仍示偈曰。一回透入一回深。佛祖從",
    "X72n1438_002:0591a12": "來不許人。直饒跨上金毛背。也教棒下自翻身。師猶",
    "X72n1438_002:0591a13": "疑云。因甚更要棒下翻身。及昌遷化後。依止同門愽",
    "X72n1438_002:0591a14": "山無異禪師三載。即從受具。已而辭歸閩住山。舟過",
    "X72n1438_002:0591a15": "劍津。聞僧唱法華經曰。一時謦欬俱共彈指。是二音",
    "X72n1438_002:0591a16": "聲徧至十方諸佛世界。廓然大悟。乃徹見壽昌用處。",
    "X72n1438_002:0591a17": "有偈曰。金鷄啄破碧琉璃。萬歇千休祇自知。穩臥片",
    "X72n1438_002:0591a18": "帆天正朗。前山無復雨鳩啼。時當天啟癸亥秋九月。",
    "X72n1438_002:0591a19": "師年四十有六也。師既得道乃隨緣隱遁。始居甌寧",
    "X72n1438_002:0591a20": "金僊菴三載。復移居建安東溪荷山凡八載。火種刀",
    "X72n1438_002:0591a21": "耕棧絕人世。至五十六歲因謁聞谷大師于寶善。一",
    "X72n1438_002:0591a22": "見契投力勸出世。乃以所傳雲棲戒本授之。明年應",
    "X72n1438_002:0591a23": "鼓山請。猶以菴主自居。又二年開法泉之開元。而懷",
    "X72n1438_002:0591a24": "中辨香始為無明老人拈出。師甞曰。禪本壽昌。戒本",
    "X72n1438_002:0591b01": "真寂。未可誣也。繼又開法杭之真寂。延之寶善。後復",
    "X72n1438_002:0591b02": "歸鼓山。重建寺宇大闡宗風。海內皆尊之曰古佛。於",
    "X72n1438_002:0591b03": "清順治丁酉年九月初一日示微恙。十月初七日子",
    "X72n1438_002:0591b04": "時說偈辭眾。危然坐化。春秋八十。臘四十有一。以明",
    "X72n1438_002:0591b05": "年正月念一日午時奉全身塔于寺之西畬。遵治命",
    "X72n1438_002:0591b06": "也。三會語及諸撰述凡二十種。計八十餘卷。竝盛行",
    "X72n1438_002:0591b07": "于世。",
    "X72n1438_002:0591b08": "起龕告文",
    "X72n1438_002:0591b09": "維順治十五年正月念有一日寅時之吉。嗣法弟子",
    "X72n1438_002:0591b10": "道霈率合山眾弟子等謹陳香積之奠。昭告于鼓山",
    "X72n1438_002:0591b11": "堂上示寂本師永公大和尚靈龕前曰。於惟我老和",
    "X72n1438_002:0591b12": "尚太虗為龕全身已閟。青山舉步大用方興。不離菩",
    "X72n1438_002:0591b13": "提場而昇他化天。遮那舊轍。不出聖箭堂而歸無縫",
    "X72n1438_002:0591b14": "塔。石鼓成規。乘木馬於空中。趂玉象於劫外。清風凜",
    "X72n1438_002:0591b15": "凜道化綿綿。十方諸佛贊嘆莫窮。四眾弟子瞻仰有",
    "X72n1438_002:0591b16": "分。咦。大家送上通霄路。共轉吾師正法輪。尚饗。",
    "X72n1438_002:0591b17": "封塔告文",
    "X72n1438_002:0591b18": "維順治十五年正月念有一日午時之吉。嗣法弟子",
    "X72n1438_002:0591b19": "道霈率合山眾弟子等謹陳香積之饌。昭告于鼓山",
    "X72n1438_002:0591b20": "堂上示寂本師永公老和尚塔前曰。於惟我老和尚",
    "X72n1438_002:0591b21": "壽昌的嗣石鼓正主。圓興聖當年之公案。梵剎重興。",
    "X72n1438_002:0591b22": "振曹洞已墜之綱宗。法幢高建。大名馳宇宙。識與不",
    "X72n1438_002:0591b23": "識皆仰德風。化雨徧山河。情與無情咸資法乳。而今",
    "X72n1438_002:0591b24": "因圓果滿水到渠成。撤開大寂定門。全身拶入。樹起",
    "X72n1438_002:0591c01": "無縫塔樣。萬古式瞻。竝屴崱以嵯峨。共靈源而澎湃。",
    "X72n1438_002:0591c02": "當斯時也。坐斷報化佛頭。鑿開人天眼目。松風鳥語",
    "X72n1438_002:0591c03": "熾然聞說法之聲。海月山雲廓爾見寂光之境。太虗",
    "X72n1438_002:0591c04": "可殞那事無妨。劫火洞然這箇不壞。百靈守護萬象",
    "X72n1438_002:0591c05": "歸依。尚饗。",
    "X72n1438_002:0591c09": "竊觀為霖禪師者。永覺禪師之的嗣也。其秉拂語錄",
    "X72n1438_002:0591c10": "自足知行道之勝躅矣。且又詳載永覺禪師之鵠林",
    "X72n1438_002:0591c11": "哀悃。因茲則知無此父無此子也。嗚呼。父子道契。針",
    "X72n1438_002:0591c12": "芥相投。盛德大業無以為喻。余又洞家之麒麟楦也。",
    "X72n1438_002:0591c13": "豈不喜吾宗之中興於中華哉。是故加和點於此錄。",
    "X72n1438_002:0591c14": "而却要使人知其如此者矣。",
    "X72n1438_002:0591c15": "旹萬治龍集辛丑四月四日　釋交易謹題"
}