{
    "T12n0374_029:0535b23": "3大般涅槃經卷第二十九",
    "T12n0374_029:0535b25": "北涼天竺三藏曇無讖譯",
    "T12n0374_029:0535b26": "師子吼菩薩品第十一之三",
    "T12n0374_029:0535b27": "師子吼言：「世尊！如佛所說，一切諸法有二",
    "T12n0374_029:0535b28": "種因：一者正因，二者緣因。以是二因，應無縛",
    "T12n0374_029:0535b29": "解。是五陰者，念念生滅，如其生滅，誰有縛解？",
    "T12n0374_029:0535c01": "世尊！因此五陰，生後五陰，此陰自滅，不至彼",
    "T12n0374_029:0535c02": "陰，雖不至彼，能生彼陰。如因子生芽，子不至",
    "T12n0374_029:0535c03": "芽，雖不至芽，而能生芽。眾生亦爾，云何縛解？」",
    "T12n0374_029:0535c04": "「善男子！諦聽，諦聽！我當為汝分別解說。善男",
    "T12n0374_029:0535c05": "子！如人捨命，受大苦時，宗親圍遶，號哭懊",
    "T12n0374_029:0535c06": "惱，其人惶怖，莫知依救。雖有五情，無所知",
    "T12n0374_029:0535c07": "覺，肢節戰動，不能自持，身體虛冷，煖氣欲",
    "T12n0374_029:0535c08": "盡，見先所修善惡報相。善男子！如日垂沒，山",
    "T12n0374_029:0535c09": "陵堆阜影現東移，理無西逝。眾生業果亦",
    "T12n0374_029:0535c10": "復如是，此陰滅時，彼陰續生，如燈生闇滅，燈",
    "T12n0374_029:0535c11": "滅闇生。善男子！如蠟印印泥，印與泥合，印",
    "T12n0374_029:0535c12": "滅文成，而是蠟印，不變在泥，文非泥出，不餘",
    "T12n0374_029:0535c13": "處來，以印因緣，而生是文。現在陰滅，中陰陰",
    "T12n0374_029:0535c14": "生，是現在陰，終不變為中陰五陰。中陰五陰，",
    "T12n0374_029:0535c15": "亦非自生，不從餘來。因現陰故，生中陰陰，如",
    "T12n0374_029:0535c16": "印印泥，印壞文成。名雖無差，而時節各異。是",
    "T12n0374_029:0535c17": "故我說中陰五陰，非肉眼見，天眼所見。是中",
    "T12n0374_029:0535c18": "陰中有三種食：一者思食，二者觸食，三者意",
    "T12n0374_029:0535c19": "食。中陰二種：一善業果，二惡業果。因善業故，",
    "T12n0374_029:0535c20": "得善覺觀；因惡業故，得惡覺觀。父母交會牉",
    "T12n0374_029:0535c21": "合之時，隨業因緣向受生處，於母生愛，於父",
    "T12n0374_029:0535c22": "生瞋。父精出時謂是己有，見已心悅，而生歡",
    "T12n0374_029:0535c23": "喜。以是三種煩惱因緣，中陰陰壞，生後五",
    "T12n0374_029:0535c24": "陰，如印印泥，印壞文成。生時諸根有具、不具，",
    "T12n0374_029:0535c25": "具者見色，則生於貪，生於貪故則名為愛。狂",
    "T12n0374_029:0535c26": "故生貪，是名無明。貪愛、無明二因緣故，所見",
    "T12n0374_029:0535c27": "境界皆悉顛倒，無常見常、無我見我、無樂見",
    "T12n0374_029:0535c28": "樂、無淨見淨。以四倒故，作善惡行，煩惱作業，",
    "T12n0374_029:0535c29": "業作煩惱，是名繫縛。以是義故，名五陰生。是",
    "T12n0374_029:0536a01": "人若得親近於佛及佛弟子、諸善知識，便得",
    "T12n0374_029:0536a02": "聞受十二部經，以聞法故觀善境界，觀善境",
    "T12n0374_029:0536a03": "界故得大智慧，大智慧者名正知見，得知見",
    "T12n0374_029:0536a04": "故於生死中而生悔心，生悔心故不生歡樂，",
    "T12n0374_029:0536a05": "不生歡樂故能破貪心，破貪心故修八聖道，",
    "T12n0374_029:0536a06": "修八聖道故得無生死，無生死故名得解脫。",
    "T12n0374_029:0536a07": "如火不遇薪，名之為滅，滅生死故，名為滅度。",
    "T12n0374_029:0536a08": "以是義故，名五陰滅。」師子吼言：「空中無刺，云",
    "T12n0374_029:0536a09": "何言拔？陰無繫者，云何繫縛？」佛言：「善男子！以",
    "T12n0374_029:0536a10": "煩惱鎖，繫縛五陰，離五陰已無別煩惱，離煩",
    "T12n0374_029:0536a11": "惱已無別五陰。善男子！如柱持屋，離屋無柱，",
    "T12n0374_029:0536a12": "離柱無屋。眾生五陰亦復如是，有煩惱故名",
    "T12n0374_029:0536a13": "為繫縛，無煩惱故名為解脫。善男子！如拳、合",
    "T12n0374_029:0536a14": "掌、繫結等三，合散生滅更無別法。眾生五",
    "T12n0374_029:0536a15": "陰亦復如是，有煩惱故名為繫縛，無煩惱故",
    "T12n0374_029:0536a16": "名為解脫。善男子！如說名色、繫縛、眾生，名色",
    "T12n0374_029:0536a17": "若滅則無眾生，離名色已無別眾生，離眾生",
    "T12n0374_029:0536a18": "已無別名色，亦名名色繫縛眾生，亦名眾生",
    "T12n0374_029:0536a19": "繫縛名色。」師子吼言：「世尊！如眼不自見，指",
    "T12n0374_029:0536a20": "不自觸，刀不自割，受不自受，云何如來說言",
    "T12n0374_029:0536a21": "名色繫縛名色？何以故言名色者即是眾",
    "T12n0374_029:0536a22": "生？言眾生者即是名色？若言名色繫縛眾生，",
    "T12n0374_029:0536a23": "即是名色繫縛名色。」佛言：「善男子！如二手合",
    "T12n0374_029:0536a24": "時，更無異法而來合也。名之與色亦復如是，",
    "T12n0374_029:0536a25": "以是義故，我言名色繫縛眾生。若離名色則",
    "T12n0374_029:0536a26": "得解脫，是故我言眾生解脫。」師子吼言：「世尊！",
    "T12n0374_029:0536a27": "若有名色是繫縛者，諸阿羅漢未離名色，亦",
    "T12n0374_029:0536a28": "應繫縛。」「善男子！解脫二種：一者子斷，二者果",
    "T12n0374_029:0536a29": "斷。言子斷者，名斷煩惱，阿羅漢等已斷煩惱，",
    "T12n0374_029:0536b01": "眾結爛壞，是故子結不能繫縛。未斷果故，名",
    "T12n0374_029:0536b02": "果繫縛，諸阿羅漢不見佛性，以不見故，不得",
    "T12n0374_029:0536b03": "阿耨多羅三藐三菩提。以是義故，可言果繫，",
    "T12n0374_029:0536b04": "不得說言名色繫縛。善男子！譬如然燈，油未",
    "T12n0374_029:0536b05": "盡時，明則不滅，若油盡者，滅則無疑。善男子！",
    "T12n0374_029:0536b06": "所言油者喻諸煩惱，燈喻眾生。一切眾生，煩",
    "T12n0374_029:0536b07": "惱油故，不入涅槃，若得斷者，則入涅槃。」師子",
    "T12n0374_029:0536b08": "吼言：「世尊！燈之與油，二性各異。眾生煩惱則",
    "T12n0374_029:0536b09": "不如是，眾生即是煩惱，煩惱即是眾生。眾生",
    "T12n0374_029:0536b10": "名五陰，五陰名眾生。五陰名煩惱，煩惱名五",
    "T12n0374_029:0536b11": "陰，云何如來喻之於燈？」佛言：「善男子！喻有八",
    "T12n0374_029:0536b12": "種：一者順喻，二者逆喻，三者現喻，四者非",
    "T12n0374_029:0536b13": "喻，五者先喻，六者後喻，七者先後喻，八者",
    "T12n0374_029:0536b14": "遍喻。云何順喻？如經中說，天降大雨，溝瀆皆",
    "T12n0374_029:0536b15": "滿，溝瀆滿故小坑滿，小坑滿故大坑滿，大坑",
    "T12n0374_029:0536b16": "滿故小泉滿，小泉滿故大泉滿，大泉滿故小",
    "T12n0374_029:0536b17": "池滿，小池滿故大池滿，大池滿故小河滿，小",
    "T12n0374_029:0536b18": "河滿故大河滿，大河滿故大海滿。如來法雨",
    "T12n0374_029:0536b19": "亦復如是，眾生戒滿，戒滿足故不悔心滿，不",
    "T12n0374_029:0536b20": "悔心滿故歡喜滿，歡喜滿故遠離滿，遠離滿",
    "T12n0374_029:0536b21": "故安隱滿，安隱滿故三昧滿，三昧滿故正知",
    "T12n0374_029:0536b22": "見滿，正知見滿故厭離滿，厭離滿故呵責滿，",
    "T12n0374_029:0536b23": "呵責滿故解脫滿，解脫滿故涅槃滿，是名順",
    "T12n0374_029:0536b24": "喻。「云何逆喻？大海有本所謂大河，大河有本",
    "T12n0374_029:0536b25": "所謂小河，小河有本所謂大池，大池有本所",
    "T12n0374_029:0536b26": "謂小池，小池有本所謂大泉，大泉有本所謂",
    "T12n0374_029:0536b27": "小泉，小泉有本所謂大坑，大坑有本所謂小",
    "T12n0374_029:0536b28": "坑，小坑有本所謂溝瀆，溝瀆有本所謂大雨。",
    "T12n0374_029:0536b29": "涅槃有本所謂解脫，解脫有本所謂呵責，呵",
    "T12n0374_029:0536c01": "責有本所謂厭離，厭離有本所謂正知見，正",
    "T12n0374_029:0536c02": "知見有本所謂三昧，三昧有本所謂安隱，安",
    "T12n0374_029:0536c03": "隱有本所謂遠離，遠離有本所謂喜心，喜心",
    "T12n0374_029:0536c04": "有本所謂不悔，不悔有本所謂持戒，持戒有",
    "T12n0374_029:0536c05": "本所謂法雨，是名逆喻。「云何現喻？如經中說，",
    "T12n0374_029:0536c06": "眾生心性猶如獼猴，獼猴之性捨一取一。眾",
    "T12n0374_029:0536c07": "生心性亦復如是，取著色、聲、香、味、觸、法，無暫",
    "T12n0374_029:0536c08": "住時，是名現喻。「云何非喻？如我昔告波斯匿",
    "T12n0374_029:0536c09": "王：『大王！有親信人從四方來，各作是言：「大王！",
    "T12n0374_029:0536c10": "有四大山，從四方來，欲害人民。」王若聞者當",
    "T12n0374_029:0536c11": "設何計？』王言：『世尊！設有此來，無逃避處，惟",
    "T12n0374_029:0536c12": "當專心持戒布施。』我即讚言：『善哉，大王！我說",
    "T12n0374_029:0536c13": "四山，即是眾生生老病死。生老病死常來切",
    "T12n0374_029:0536c14": "人。云何大王不修戒施？』王言：『世尊！持戒、布",
    "T12n0374_029:0536c15": "施得何等果？』我言：『大王！於人天中多受快樂。』",
    "T12n0374_029:0536c16": "王言：『世尊！尼拘陀樹持戒布施，亦於人天受",
    "T12n0374_029:0536c17": "安隱耶？』我言：『大王！尼拘陀樹不能持戒修行",
    "T12n0374_029:0536c18": "布施，如其能者則受無異。』是名非喻。「云何先",
    "T12n0374_029:0536c19": "喻？我經中說，譬如有人貪著妙花，採取之時",
    "T12n0374_029:0536c20": "為水所漂。眾生亦爾，貪受五欲，為生死水",
    "T12n0374_029:0536c21": "之所漂沒，是名先喻。「云何後喻？如《法句》說：",
    "T12n0374_029:0536c22": "「『莫輕小罪，　　以為無殃。　　水渧雖微，",
    "T12n0374_029:0536c23": "漸盈大器。』",
    "T12n0374_029:0536c24": "「是名後喻。「云何先後喻？譬如芭蕉生果則死，",
    "T12n0374_029:0536c25": "愚人得養亦復如是，如騾懷妊命不久全。「云",
    "T12n0374_029:0536c26": "何遍喻？如經中說，三十三天有波利質多樹，",
    "T12n0374_029:0536c27": "其根入地深五由延，高百由延，枝葉四布五",
    "T12n0374_029:0536c28": "十由延，葉熟則黃。諸天見已心生歡喜，是葉",
    "T12n0374_029:0536c29": "不久必當墮落。其葉既落復生歡喜，是枝不",
    "T12n0374_029:0537a01": "久必當變色。枝既變色復生歡喜，是色不久",
    "T12n0374_029:0537a02": "必當生疱。見已復喜，是疱不久必當生嘴。",
    "T12n0374_029:0537a03": "見已復喜，是嘴不久必當開剖。開剖之時，香",
    "T12n0374_029:0537a04": "氣周遍五十由延，光明遠照八十由延，爾時",
    "T12n0374_029:0537a05": "諸天夏三月時在下受樂。善男子！我諸弟子",
    "T12n0374_029:0537a06": "亦復如是，葉色黃者，喻我弟子念欲出家。其",
    "T12n0374_029:0537a07": "葉落者，喻我弟子剃除鬚髮。其色變者，喻我",
    "T12n0374_029:0537a08": "弟子白四羯磨受具足戒。初生疱者，喻我弟",
    "T12n0374_029:0537a09": "子發阿耨多羅三藐三菩提心。嘴者喻於十",
    "T12n0374_029:0537a10": "住菩薩得見佛性。開剖者喻於菩薩得阿耨",
    "T12n0374_029:0537a11": "多羅三藐三菩提。香者喻於十方無量眾生",
    "T12n0374_029:0537a12": "受持禁戒。光者喻於如來名號無礙周遍",
    "T12n0374_029:0537a13": "十方。夏三月者喻三三昧。三十三天受快樂",
    "T12n0374_029:0537a14": "者，喻於諸佛在大涅槃得常樂我淨。是名遍",
    "T12n0374_029:0537a15": "喻。「善男子！凡所引喻不必盡取，或取少分、或",
    "T12n0374_029:0537a16": "取多分、或復全取。如言如來面如滿月，是名",
    "T12n0374_029:0537a17": "少分。善男子！譬如有人初不見乳，轉問他言：",
    "T12n0374_029:0537a18": "『乳為何類？』彼人答言：『如水、蜜、貝。』水則濕相，蜜",
    "T12n0374_029:0537a19": "則甜相，貝則色相。雖引三喻未即乳實。善男",
    "T12n0374_029:0537a20": "子！我言燈喻，喻於眾生，亦復如是。善男子！離",
    "T12n0374_029:0537a21": "水無河，眾生亦爾，離五陰已無別眾生。善男",
    "T12n0374_029:0537a22": "子！如離箱輿輪軸、輻輞，更無別車，眾生亦",
    "T12n0374_029:0537a23": "爾。善男子！若欲得合彼燈喻者，諦聽，諦聽，我",
    "T12n0374_029:0537a24": "今當說。炷者喻於二十五有，油者喻愛，明喻",
    "T12n0374_029:0537a25": "智慧，除破黑闇喻破無明，煖喻聖道。如燈油",
    "T12n0374_029:0537a26": "盡，明焰則滅，眾生愛盡，則見佛性，雖有名色",
    "T12n0374_029:0537a27": "不能繫縛。雖復處在二十五有，不為諸有之",
    "T12n0374_029:0537a28": "所污染。」師子吼言：「世尊！眾生五陰空無所",
    "T12n0374_029:0537a29": "有，誰有受教，修習道者？」佛言：「善男子！一切",
    "T12n0374_029:0537b01": "眾生，皆有念心、慧心、發心、勤精進心、信心、定",
    "T12n0374_029:0537b02": "心，如是等法雖念念生滅，猶故相似相續不",
    "T12n0374_029:0537b03": "斷，故名修道。」師子吼言：「世尊！如是等法，皆念",
    "T12n0374_029:0537b04": "念滅，是念念滅，亦相似相續，云何修習？」佛言：",
    "T12n0374_029:0537b05": "「善男子！如燈雖念念滅，而有光明除破闇冥，",
    "T12n0374_029:0537b06": "念等諸法亦復如是。善男子！如眾生食雖念",
    "T12n0374_029:0537b07": "念滅，亦令飢者而得飽滿。譬如上藥雖念念",
    "T12n0374_029:0537b08": "滅，亦能愈病。日月光明雖念念滅，亦能增長",
    "T12n0374_029:0537b09": "樹林草木。善男子！汝言念念滅云何增長者？",
    "T12n0374_029:0537b10": "心不斷故，名為增長。善男子！如人誦書，所誦",
    "T12n0374_029:0537b11": "字句不得一時，前不至中，中不至後。人之與",
    "T12n0374_029:0537b12": "字及以心想，俱念念滅，以久修故而得通利。",
    "T12n0374_029:0537b13": "善男子！譬如金師，從初習作至于皓首，雖念",
    "T12n0374_029:0537b14": "念滅前不至後，以積習故所作遂妙，是故得",
    "T12n0374_029:0537b15": "稱善好金師，讀誦經書亦復如是。善男子！譬",
    "T12n0374_029:0537b16": "如種子，地亦不教汝當生芽，以法性故，牙則",
    "T12n0374_029:0537b17": "自生，乃至花亦不教汝當作果，以法性故而",
    "T12n0374_029:0537b18": "果自生，眾生修道亦復如是。善男子！譬如數",
    "T12n0374_029:0537b19": "法，一不至二，二不至三，雖念念滅而至千萬，",
    "T12n0374_029:0537b20": "眾生修道亦復如是。善男子！如燈念念滅，初",
    "T12n0374_029:0537b21": "滅之焰，不教後焰，我滅汝生當破諸闇。善男",
    "T12n0374_029:0537b22": "子！譬如犢子生便求乳，求乳之智實無人教，",
    "T12n0374_029:0537b23": "雖念念滅，而初飢後飽。是故當知不應相似，",
    "T12n0374_029:0537b24": "若相似者不應異生。眾生修道亦復如是，初",
    "T12n0374_029:0537b25": "雖未增，以久修故，則能破壞一切煩惱。」師子",
    "T12n0374_029:0537b26": "吼言：「世尊！如佛所說，須陀洹人得果證已，雖",
    "T12n0374_029:0537b27": "生惡國，猶故持戒，不殺、盜、婬、兩舌、飲酒。須陀",
    "T12n0374_029:0537b28": "洹陰即此處滅，不至惡國。修道亦爾，不至惡",
    "T12n0374_029:0537b29": "國。若相似者，何故不生淨妙國土。若惡國陰",
    "T12n0374_029:0537c01": "非須陀洹陰，云何而得不作惡業？」佛言：「善男",
    "T12n0374_029:0537c02": "子！須陀洹者雖生惡國，終不失於須陀洹名，",
    "T12n0374_029:0537c03": "陰不相似，是故我引犢子為喻。須陀洹人雖",
    "T12n0374_029:0537c04": "生惡國，以道力故不作惡業。善男子！譬如香",
    "T12n0374_029:0537c05": "山有師子王，是故一切飛鳥走獸絕跡，此山",
    "T12n0374_029:0537c06": "無敢近者。有時是王至雪山中，一切鳥獸猶",
    "T12n0374_029:0537c07": "故不住。須陀洹人亦復如是，雖不修道，以道",
    "T12n0374_029:0537c08": "力故不作諸惡。善男子！譬如有人服食甘露，",
    "T12n0374_029:0537c09": "甘露雖滅，以其力勢能令是人不生不死。善",
    "T12n0374_029:0537c10": "男子！如須彌山有上妙藥名楞伽利，有人服",
    "T12n0374_029:0537c11": "之，雖念念滅，以藥力故不遇患苦。善男子！如",
    "T12n0374_029:0537c12": "轉輪王所坐之處，王雖不在，無人敢近。何以",
    "T12n0374_029:0537c13": "故？王威力故。須陀洹人亦復如是，雖生惡國",
    "T12n0374_029:0537c14": "不修習道，以道力故不作惡業。善男子！須陀",
    "T12n0374_029:0537c15": "洹陰於此而滅，雖生異陰，猶故不失須陀洹",
    "T12n0374_029:0537c16": "陰。善男子！譬如眾生為果實故，於種子中多",
    "T12n0374_029:0537c17": "役作業，糞治溉灌，未得果實而子復滅，亦得",
    "T12n0374_029:0537c18": "名為因子得果，須陀洹陰亦復如是。善男子！",
    "T12n0374_029:0537c19": "譬如有人資產巨富，惟有一子先已終歿，",
    "T12n0374_029:0537c20": "其子有子，復在他土。其人忽然奄便命終，",
    "T12n0374_029:0537c21": "孫聞是已還收產業，雖知財貨非其所作，然",
    "T12n0374_029:0537c22": "其收取無遮護者。何以故？以姓一故。須陀洹",
    "T12n0374_029:0537c23": "陰亦復如是。」師子吼言：「如佛說偈：",
    "T12n0374_029:0537c24": "「『比丘若修習，　　戒定及智慧。",
    "T12n0374_029:0537c25": "當知是不退，　　親近大涅槃。』",
    "T12n0374_029:0537c26": "「世尊，云何修戒？云何修定？云何修慧？」佛言：",
    "T12n0374_029:0537c27": "「善男子！若有人受持禁戒，但為自利人天受",
    "T12n0374_029:0537c28": "樂，不為度脫一切眾生，不為擁護無上正法，",
    "T12n0374_029:0537c29": "但為利養，畏三惡道，為命、色力、安、無礙辯，畏",
    "T12n0374_029:0538a01": "懼王法、惡名穢稱、為世事業，如是護戒則不",
    "T12n0374_029:0538a02": "得名修習戒也。善男子！云何名為真修習戒？",
    "T12n0374_029:0538a03": "受持戒時，若為度脫一切眾生為護正法，度",
    "T12n0374_029:0538a04": "不度故、解未解故、歸無歸故、未入涅槃令",
    "T12n0374_029:0538a05": "得入故，如是修時，不見戒、不見戒相、不見持",
    "T12n0374_029:0538a06": "者、不見果報、不觀毀犯。善男子！若能如是，",
    "T12n0374_029:0538a07": "是則名為修習戒也。「云何復名修習三昧？修",
    "T12n0374_029:0538a08": "三昧時為自度脫、為於利養，不為眾生、不為",
    "T12n0374_029:0538a09": "護法，為見貪欲、穢食等過，男女等根九孔不",
    "T12n0374_029:0538a10": "淨，鬪訟打刺、互相殺害，若為此事修三昧者，",
    "T12n0374_029:0538a11": "是則不名修習三昧。善男子！云何復名真修",
    "T12n0374_029:0538a12": "三昧？若為眾生修習三昧，於眾生中得平等",
    "T12n0374_029:0538a13": "心、為令眾生得不退法、為令眾生得聖心故、",
    "T12n0374_029:0538a14": "為令眾生得大乘故、為欲護持無上法故、為",
    "T12n0374_029:0538a15": "令眾生不退菩提故、為令眾生得首楞嚴",
    "T12n0374_029:0538a16": "故、為令眾生得金剛三昧故、為令眾生得陀",
    "T12n0374_029:0538a17": "羅尼故、為令眾生得四無礙故、為令眾生見",
    "T12n0374_029:0538a18": "佛性故，作是行時，不見三昧，不見三昧相，不",
    "T12n0374_029:0538a19": "見修者，不見果報。善男子！若能如是，是則名",
    "T12n0374_029:0538a20": "為修習三昧。「云何復名修於智慧？若有修者",
    "T12n0374_029:0538a21": "作是思惟：『我若修習如是智慧，則得解脫，度",
    "T12n0374_029:0538a22": "三惡道。誰能利益一切眾生？誰能度人於生",
    "T12n0374_029:0538a23": "死道？佛出世難如優曇鉢花，我今能斷諸煩",
    "T12n0374_029:0538a24": "惱結，必得解脫果，是故我當勤修智慧，速斷",
    "T12n0374_029:0538a25": "煩惱，早得度脫。』如是修者，不得名為修習智",
    "T12n0374_029:0538a26": "慧。云何名為真修習者？智者若觀生、老、死、苦，",
    "T12n0374_029:0538a27": "一切眾生無明所覆，不知修習無上正道。『願",
    "T12n0374_029:0538a28": "我此身悉代眾生受大苦惱，眾生所有貧窮、",
    "T12n0374_029:0538a29": "下賤、破戒之心，貪瞋癡業，願皆悉來集于",
    "T12n0374_029:0538b01": "我身。願諸眾生不生貪取，不為名色之所繫",
    "T12n0374_029:0538b02": "縛，願諸眾生早度生死，令我一身處之不厭，",
    "T12n0374_029:0538b03": "願令一切皆得阿耨多羅三藐三菩提。』如是",
    "T12n0374_029:0538b04": "修時，不見智慧，不見智慧相，不見修者，不見",
    "T12n0374_029:0538b05": "果報，是則名為修習智慧。善男子！修習如是",
    "T12n0374_029:0538b06": "戒、定、智慧，是名菩薩。不能如是修戒定慧，是",
    "T12n0374_029:0538b07": "名聲聞。",
    "T12n0374_029:0538b08": "「復次善男子！云何復名修習於戒？若能破壞",
    "T12n0374_029:0538b09": "一切眾生十六惡律儀。何等十六？一者為利，",
    "T12n0374_029:0538b10": "餧養羔羊，肥已轉賣。二者為利，買已屠殺。三",
    "T12n0374_029:0538b11": "者為利，餧養猪豚，肥已轉賣。四者為利，買已",
    "T12n0374_029:0538b12": "屠殺。五者為利，餧養牛犢，肥已轉賣。六者為",
    "T12n0374_029:0538b13": "利，買已屠殺。七者為利，養鷄令肥，肥已轉賣。",
    "T12n0374_029:0538b14": "八者為利，買已屠殺。九者釣魚。十者獵師。十",
    "T12n0374_029:0538b15": "一者劫奪。十二者魁膾。十三者網捕飛鳥。十",
    "T12n0374_029:0538b16": "四者兩舌。十五者獄卒。十六者呪龍。能為眾",
    "T12n0374_029:0538b17": "生永斷如是十六惡業，是名修戒。云何修定？",
    "T12n0374_029:0538b18": "能斷一切世間三昧，所謂無身三昧，能令眾",
    "T12n0374_029:0538b19": "生生顛倒心謂是涅槃，有無邊心三昧、淨聚",
    "T12n0374_029:0538b20": "三昧、世邊三昧、世斷三昧、世性三昧、世丈夫三",
    "T12n0374_029:0538b21": "昧、非想非非想三昧，如是等定，能令眾生生",
    "T12n0374_029:0538b22": "顛倒心謂是涅槃，若能永斷如是三昧，是則",
    "T12n0374_029:0538b23": "名為修習三昧。云何復名修習智慧？能破世",
    "T12n0374_029:0538b24": "間所有惡見，一切眾生悉有惡見，所謂色即",
    "T12n0374_029:0538b25": "是我亦是我所。色中有我，我中有色，乃至識",
    "T12n0374_029:0538b26": "亦如是。常即是我，色滅我存。色即是我，色滅",
    "T12n0374_029:0538b27": "我滅。復有人言：『作者名我，受者名色。』復有人",
    "T12n0374_029:0538b28": "言：『作者名色，受者名我。』復有人言：『無作無受，",
    "T12n0374_029:0538b29": "自生自滅，悉非因緣。』復有人言：『無作無受，悉",
    "T12n0374_029:0538c01": "是自在之所造作。』復有人言：『無有作者，無有",
    "T12n0374_029:0538c02": "受者，一切悉是時節所作。』復有人言：『作者受",
    "T12n0374_029:0538c03": "者悉無所有，地等五大名為眾生。』善男子！若",
    "T12n0374_029:0538c04": "能破壞一切眾生如是惡見，是則名為修智",
    "T12n0374_029:0538c05": "慧也。「善男子！修習戒者，為身寂靜。修習三昧，",
    "T12n0374_029:0538c06": "為心寂靜。修習智慧，為壞疑心，壞疑心者為",
    "T12n0374_029:0538c07": "修習道，修習道者為見佛性，見佛性者為得",
    "T12n0374_029:0538c08": "阿耨多羅三藐三菩提故，得阿耨多羅三藐",
    "T12n0374_029:0538c09": "三菩提者為得無上大涅槃故，得大涅槃者",
    "T12n0374_029:0538c10": "為斷眾生一切生死、一切煩惱、一切諸有、一切",
    "T12n0374_029:0538c11": "諸界、一切諸諦故，斷於生死乃至斷諦，為得",
    "T12n0374_029:0538c12": "常、樂、我、淨法故。」",
    "T12n0374_029:0538c13": "師子吼言：「世尊！如佛所說，若不生不滅名大",
    "T12n0374_029:0538c14": "涅槃者，生亦如是不生不滅，何故不得名為",
    "T12n0374_029:0538c15": "涅槃。」「善男子！如是，如是。如汝所言。是生雖復",
    "T12n0374_029:0538c16": "不生不滅，而有始終。」「世尊！是生死法亦無始",
    "T12n0374_029:0538c17": "終，若無始終則名為常，常即涅槃，何故不名",
    "T12n0374_029:0538c18": "生死為涅槃耶？」「善男子！是生死法悉有因果，",
    "T12n0374_029:0538c19": "有因果故，不得名之為涅槃也。何以故？涅槃",
    "T12n0374_029:0538c20": "之體無因果故。」師子吼言：「世尊！夫涅槃者亦",
    "T12n0374_029:0538c21": "有因果。如佛所說：",
    "T12n0374_029:0538c22": "「『從因故生天，　　從因墮惡道。",
    "T12n0374_029:0538c23": "從因故涅槃，　　是故皆有因。』",
    "T12n0374_029:0538c24": "「如佛往昔告諸比丘：『我今當說沙門道果。言",
    "T12n0374_029:0538c25": "沙門者，謂能具修戒、定、智慧。道者謂八聖道，",
    "T12n0374_029:0538c26": "沙門果者所謂涅槃。』世尊！涅槃如是，豈非果",
    "T12n0374_029:0538c27": "耶？云何說言涅槃之體無因無果？」佛言：「善男",
    "T12n0374_029:0538c28": "子！我所宣說涅槃因者，所謂佛性，佛性之性",
    "T12n0374_029:0538c29": "不生涅槃，是故我言涅槃無因。能破煩惱故",
    "T12n0374_029:0539a01": "名大果，不從道生故名無果，是故涅槃無因",
    "T12n0374_029:0539a02": "無果。」師子吼言：「世尊！眾生佛性為悉共有？為",
    "T12n0374_029:0539a03": "各各有？若共有者，一人得阿耨多羅三藐三菩",
    "T12n0374_029:0539a04": "提時，一切眾生亦應同得。世尊！如二十人同",
    "T12n0374_029:0539a05": "有一怨，若一人能除，餘十九人皆亦同除。佛性",
    "T12n0374_029:0539a06": "亦爾，一人得時，餘亦應得。若各各有則是無",
    "T12n0374_029:0539a07": "常。何以故？可算數故。然佛所說眾生佛性不",
    "T12n0374_029:0539a08": "一、不二，若各各有，不應說言諸佛平等，亦不",
    "T12n0374_029:0539a09": "應說佛性如空。」佛言：「善男子！眾生佛性，不一",
    "T12n0374_029:0539a10": "不二，諸佛平等猶如虛空，一切眾生同共有",
    "T12n0374_029:0539a11": "之。若有能修八聖道者，當知是人則得明見。",
    "T12n0374_029:0539a12": "善男子！雪山有草名曰忍辱，牛若食之則成",
    "T12n0374_029:0539a13": "醍醐，眾生佛性亦復如是。」師子吼言：「如佛所",
    "T12n0374_029:0539a14": "說，忍辱草者，一耶？多耶？如其一者，牛食則盡。",
    "T12n0374_029:0539a15": "如其多者，云何而言眾生佛性亦如是耶？如佛",
    "T12n0374_029:0539a16": "所說，若有修習八聖道者，則見佛性，是義不",
    "T12n0374_029:0539a17": "然。何以故？道若一者，如忍辱草，則應有盡，如",
    "T12n0374_029:0539a18": "其有盡，一人修已，餘則無分。若道多者，云何",
    "T12n0374_029:0539a19": "得言具足修習，亦不得名薩婆若智？」佛言：「善",
    "T12n0374_029:0539a20": "男子！如平坦路，一切眾生悉於中行無障礙",
    "T12n0374_029:0539a21": "者。中路有樹其陰清涼，行人在下憩駕止",
    "T12n0374_029:0539a22": "息，然其樹陰常住不移，亦不消壞，無持去",
    "T12n0374_029:0539a23": "者。路喻聖道，陰喻佛性。善男子！譬如大城，",
    "T12n0374_029:0539a24": "唯有一門，雖有多人經由入出，都無有能作",
    "T12n0374_029:0539a25": "障礙者，亦復無人破壞毀落而齎持去。善男",
    "T12n0374_029:0539a26": "子！譬如橋梁行人所由，亦無有人遮止障礙",
    "T12n0374_029:0539a27": "毀壞持去。善男子！譬如良醫遍療眾病，亦無",
    "T12n0374_029:0539a28": "有能遮止是醫治此捨彼，聖道佛性亦復如",
    "T12n0374_029:0539a29": "是。」師子吼言：「世尊！所引諸喻，義不如是。何以",
    "T12n0374_029:0539b01": "故？先者在路，於後則妨，云何而言無有障礙？",
    "T12n0374_029:0539b02": "餘亦皆爾。聖道佛性若如是者，一人修時，應",
    "T12n0374_029:0539b03": "妨餘者。」佛言：「善男子！如汝所言，義不相應。",
    "T12n0374_029:0539b04": "我所喻道，是少分喻，非一切也。善男子！世間",
    "T12n0374_029:0539b05": "道者則有障礙，此彼之異，無有平等。無漏道",
    "T12n0374_029:0539b06": "者則不如是，能令眾生無有障礙，平等無二，",
    "T12n0374_029:0539b07": "無有方處此彼之異，如是正道，能為一切眾",
    "T12n0374_029:0539b08": "生佛性而作了因，不作生因。猶如明燈，照了",
    "T12n0374_029:0539b09": "於物。善男子！一切眾生皆同無明，因緣於行，",
    "T12n0374_029:0539b10": "不可說言一人無明，因緣行已，其餘應無。一",
    "T12n0374_029:0539b11": "切眾生悉有無明，因緣於行，是故說言十二",
    "T12n0374_029:0539b12": "因緣一切平等。眾生所修無漏正道，亦復如",
    "T12n0374_029:0539b13": "是，等斷眾生煩惱、四生、諸界、有道，以是義故，",
    "T12n0374_029:0539b14": "名為平等。其有證者，彼此知見，無有障礙，是",
    "T12n0374_029:0539b15": "故得名薩婆若智。」師子吼言：「一切眾生，身",
    "T12n0374_029:0539b16": "不一種，或有天身、或有人身、畜生、餓鬼、地獄",
    "T12n0374_029:0539b17": "之身，如是多身差別非一，云何而言佛性為",
    "T12n0374_029:0539b18": "一？」佛言：「善男子！譬如有人置毒乳中，乃至醍",
    "T12n0374_029:0539b19": "醐皆悉有毒，乳不名酪，酪不名乳，乃至醍醐",
    "T12n0374_029:0539b20": "亦復如是。名字雖變，毒性不失，遍五味中，皆",
    "T12n0374_029:0539b21": "悉如是，若服醍醐亦能殺人，實不置毒於醍",
    "T12n0374_029:0539b22": "醐中。眾生佛性亦復如是，雖處五道，受別異",
    "T12n0374_029:0539b23": "身，而是佛性常一無變。」",
    "T12n0374_029:0539b24": "師子吼言：「世尊！十六大國，有六大城。所謂舍",
    "T12n0374_029:0539b25": "婆提城、婆枳多城、瞻婆城、毘舍離城、波羅㮏",
    "T12n0374_029:0539b26": "城、王舍城，如是六城世中最大。何故如來捨",
    "T12n0374_029:0539b27": "之，在此邊地弊惡，極陋隘小拘尸那城入般",
    "T12n0374_029:0539b28": "涅槃？」「善男子！汝不應言拘尸那城邊地弊惡、",
    "T12n0374_029:0539b29": "最陋隘小，應言是城，微妙功德之所莊嚴。何",
    "T12n0374_029:0539c01": "以故？諸佛菩薩所行處故。善男子！如賤人舍，",
    "T12n0374_029:0539c02": "王若過者則應讚歎，是舍嚴麗功德成就，能",
    "T12n0374_029:0539c03": "令大王迴駕臨顧。善男子！如人重病，服穢弊",
    "T12n0374_029:0539c04": "藥，服已病愈，即應歡喜讚歎，是藥最上最妙，",
    "T12n0374_029:0539c05": "能愈我病。善男子！如人乘船在大海中，其船",
    "T12n0374_029:0539c06": "卒壞無所依倚，因倚死屍得到彼岸，到彼岸",
    "T12n0374_029:0539c07": "已，應大歡喜讚歎，是屍我賴相遇而得安隱。",
    "T12n0374_029:0539c08": "拘尸那城亦復如是，乃是諸佛菩薩行處，云",
    "T12n0374_029:0539c09": "何而言邊地弊惡陋隘小城？「善男子！我念往",
    "T12n0374_029:0539c10": "昔過恒河沙劫，劫名善覺，時有聖王姓憍尸",
    "T12n0374_029:0539c11": "迦，七寶成就，千子具足。其王始初造立此城，",
    "T12n0374_029:0539c12": "周匝縱廣十二由延，七寶莊嚴，土多有河，其",
    "T12n0374_029:0539c13": "水清淨柔軟甘美，所謂尼連禪河、伊羅跋提",
    "T12n0374_029:0539c14": "河、熙連禪河、伊搜末塠河、毘婆舍那河，如是",
    "T12n0374_029:0539c15": "等河其數五百。河此彼岸樹木繁茂、花果鮮",
    "T12n0374_029:0539c16": "潔。爾時人民壽命無量。時轉輪聖王過百年",
    "T12n0374_029:0539c17": "已，作是唱言：『如佛所說，一切諸法皆悉無常。",
    "T12n0374_029:0539c18": "若能修習十善法者，能斷如是無常大苦。』人",
    "T12n0374_029:0539c19": "民聞已，咸共奉修十善之法。我於爾時聞佛",
    "T12n0374_029:0539c20": "名號，受持十善，思惟修習，初發阿耨多羅三",
    "T12n0374_029:0539c21": "藐三菩提心。發是心已，復以是法，轉教無量",
    "T12n0374_029:0539c22": "無邊眾生，言一切法無常變壞。是故我今續",
    "T12n0374_029:0539c23": "於此處，亦說諸法無常變壞，惟說佛身是常",
    "T12n0374_029:0539c24": "住法。我憶往昔所行因緣，是故今來在此涅",
    "T12n0374_029:0539c25": "槃，亦欲酬報此地往恩。以是義故，我經中說，",
    "T12n0374_029:0539c26": "我眷屬者受恩能報。",
    "T12n0374_029:0539c27": "「復次善男子！往昔眾生壽無量時，爾時此城",
    "T12n0374_029:0539c28": "名拘舍跋提，周匝縱廣五十由延，時閻浮提",
    "T12n0374_029:0539c29": "居民隣接，鷄飛相及。有轉輪王名曰善見，七",
    "T12n0374_029:0540a01": "寶成就，千子具足，王四天下。第一太子思惟",
    "T12n0374_029:0540a02": "正法得辟支佛。時轉輪王見其太子成辟支",
    "T12n0374_029:0540a03": "佛，威儀庠序，神通希有。見是事已，即捨王位，",
    "T12n0374_029:0540a04": "如棄涕唾，出家在此娑羅樹間，八萬歲中修",
    "T12n0374_029:0540a05": "習慈心，悲、喜、捨心各八萬歲。善男子！欲知爾",
    "T12n0374_029:0540a06": "時善見聖王，則我身是。是故我今常樂遊止",
    "T12n0374_029:0540a07": "如是四法，是四法者名為三昧。以是義故，如",
    "T12n0374_029:0540a08": "來之身常樂我淨。善男子！以是因緣，今來在",
    "T12n0374_029:0540a09": "此拘尸那城娑羅樹間，三昧正受。",
    "T12n0374_029:0540a10": "「善男子！我念往昔過無量劫，此城爾時名迦",
    "T12n0374_029:0540a11": "毘羅衛，其城有王，名曰白淨，其王夫人名曰",
    "T12n0374_029:0540a12": "摩耶，王有一子名悉達多。爾時王子不由師",
    "T12n0374_029:0540a13": "教，自然思惟得阿耨多羅三藐三菩提。有二",
    "T12n0374_029:0540a14": "弟子：一名舍利弗，二名大目犍連；給侍弟子",
    "T12n0374_029:0540a15": "名曰阿難。爾時世尊，在雙樹間演說如是大",
    "T12n0374_029:0540a16": "涅槃經。我時在會，得預斯事，聞諸眾生悉有",
    "T12n0374_029:0540a17": "佛性。聞是事已，即於菩提得不退轉，尋自發",
    "T12n0374_029:0540a18": "願：『願未來世成佛之時，父母國土、名字弟子、",
    "T12n0374_029:0540a19": "侍使之人說法教化，如今世尊等無有異。』以",
    "T12n0374_029:0540a20": "是因緣，今來在此敷揚演說大涅槃經。「善男",
    "T12n0374_029:0540a21": "子，我初出家未得阿耨多羅三藐三菩提時，",
    "T12n0374_029:0540a22": "頻婆娑羅王遣使而言：『悉達太子若為聖王，",
    "T12n0374_029:0540a23": "我當臣屬。若不樂家，得阿耨多羅三藐三菩",
    "T12n0374_029:0540a24": "提者，願先來至此王舍城說法度人，受我供",
    "T12n0374_029:0540a25": "養。』我時默然已受彼請。善男子！我初得阿耨",
    "T12n0374_029:0540a26": "多羅三藐三菩提已，向竭闍國時，伊連禪河有",
    "T12n0374_029:0540a27": "婆羅門姓迦葉氏，與五百弟子在彼河側，求",
    "T12n0374_029:0540a28": "無上道，我為是人故往說法。迦葉言：『瞿曇！我",
    "T12n0374_029:0540a29": "今年邁已百二十，摩伽陀國所有人民及其",
    "T12n0374_029:0540b01": "大王頻婆娑羅，咸謂我已證羅漢果。我今若",
    "T12n0374_029:0540b02": "當在於汝前聽受法者，一切人民或生倒心，",
    "T12n0374_029:0540b03": "大德迦葉非羅漢耶。幸願瞿曇速往餘處，若",
    "T12n0374_029:0540b04": "此人民定知瞿曇功德勝我，我等無由復得",
    "T12n0374_029:0540b05": "供養。』我時答言：『迦葉！汝若於我不生殷重大",
    "T12n0374_029:0540b06": "瞋恨者，見容一宿，明當早去。』迦葉言：『瞿曇！我",
    "T12n0374_029:0540b07": "心無他，深相愛重。但我住處有一毒龍，其性",
    "T12n0374_029:0540b08": "暴急，恐相危害。』我言：『迦葉！毒中之毒，不過三",
    "T12n0374_029:0540b09": "毒，我今已斷。世間之毒，我所不畏。』迦葉復言：",
    "T12n0374_029:0540b10": "『苟能不畏，善哉，聽住。』善男子！我於爾時故為",
    "T12n0374_029:0540b11": "迦葉現十八變，如經中說。爾時迦葉及其眷",
    "T12n0374_029:0540b12": "屬五百等輩，見聞是已，證羅漢果。是時迦葉",
    "T12n0374_029:0540b13": "復有二弟：一名伽耶迦葉，二名那提迦葉，師",
    "T12n0374_029:0540b14": "徒眷屬復有五百，亦皆證得阿羅漢果。時王",
    "T12n0374_029:0540b15": "舍城六師之徒，聞是事已，即於我所生大惡",
    "T12n0374_029:0540b16": "心。我時赴信受彼王請詣王舍城，未至中路，",
    "T12n0374_029:0540b17": "王與無量百千之眾悉來奉迎，我為說法。時",
    "T12n0374_029:0540b18": "聞法已，欲界諸天八萬六千，發阿耨多羅三",
    "T12n0374_029:0540b19": "藐三菩提心，頻婆娑羅王所將營從十二萬",
    "T12n0374_029:0540b20": "人得須陀洹果，無量眾生成就忍心。既入城",
    "T12n0374_029:0540b21": "已，度舍利弗、大目犍連及其眷屬二百五十",
    "T12n0374_029:0540b22": "人，令捨本心出家學道，我即住彼受王供",
    "T12n0374_029:0540b23": "養。外道六師相與聚集，詣舍衛城。",
    "T12n0374_029:0540b24": "「時彼城中有一長者名須達多，為兒娉婦",
    "T12n0374_029:0540b25": "詣王舍城，既達彼城，寄止長者珊檀那舍。時",
    "T12n0374_029:0540b26": "此長者中夜而起告諸眷屬：『仁等可起，速",
    "T12n0374_029:0540b27": "共莊嚴、掃治宅舍、辦具餚饍。』須達聞已，尋自",
    "T12n0374_029:0540b28": "思惟：『將非欲請摩伽王耶？為有婚姻歡樂會",
    "T12n0374_029:0540b29": "乎？』思惟是已，尋前問言：『大士！欲請摩伽陀王",
    "T12n0374_029:0540c01": "頻婆娑羅耶？為有婚姻歡樂會乎？遽務不安",
    "T12n0374_029:0540c02": "乃如是耶？』長者答言：『不也，居士！我明請佛無",
    "T12n0374_029:0540c03": "上法王。』須達長者初聞佛名，身毛皆竪，尋復",
    "T12n0374_029:0540c04": "問言：『何等名佛？』長者答言：『汝不聞耶？迦毘羅",
    "T12n0374_029:0540c05": "城有釋種子，字悉達多，姓瞿曇氏，父名白淨。",
    "T12n0374_029:0540c06": "其生未久，相師占之，定當得作轉輪聖王，如",
    "T12n0374_029:0540c07": "菴羅果已在手中。心不願樂捨之出家，無師",
    "T12n0374_029:0540c08": "自覺，得阿耨多羅三藐三菩提，貪恚癡盡。常",
    "T12n0374_029:0540c09": "住無變，不生不滅，無有憂畏。於諸眾生，其心",
    "T12n0374_029:0540c10": "平等，猶如父母等視一子。所有身心眾中最",
    "T12n0374_029:0540c11": "勝，雖勝一切而無憍慢，塗割二事其心無二。",
    "T12n0374_029:0540c12": "智慧通達於法無礙，具足十力、四無所畏、五",
    "T12n0374_029:0540c13": "智三昧、大慈大悲及三念處，故號為佛。明受",
    "T12n0374_029:0540c14": "我請，是故怱怱未暇相瞻。』須達多言：『善哉，大",
    "T12n0374_029:0540c15": "士！所言佛者，功德無上，今在何處？』長者答言：",
    "T12n0374_029:0540c16": "『今在此間王舍大城，住迦蘭陀竹林精舍。』時",
    "T12n0374_029:0540c17": "須達多一心念佛所有功德，十力、無畏、五智三",
    "T12n0374_029:0540c18": "昧、大慈大悲及三念處，作是念時，忽然大明，",
    "T12n0374_029:0540c19": "其明猛盛，猶如白日，即尋光出，至城門下。佛",
    "T12n0374_029:0540c20": "神力故，門自開闢。既出門已，路有天祠，須達",
    "T12n0374_029:0540c21": "經過禮拜致敬，尋還黑闇。心生惶怖，復欲還",
    "T12n0374_029:0540c22": "返所止之處，時彼城門有一天神，告須達",
    "T12n0374_029:0540c23": "言：『仁者若往如來所者，多獲善利。』須達多",
    "T12n0374_029:0540c24": "言：『云何善利？』答言：『長者！假使有人真寶",
    "T12n0374_029:0540c25": "珓珞、駿馬百匹、香象百頭、寶車百乘，鑄金為",
    "T12n0374_029:0540c26": "人其數復百，端正女人身珮瓔珞、眾寶廁填，",
    "T12n0374_029:0540c27": "上妙宮宅、殿堂屋宇、雕文刻鏤，金盤銀粟、銀",
    "T12n0374_029:0540c28": "盤金粟，數各一百，以施一人，如是展轉盡閻",
    "T12n0374_029:0540c29": "浮提，所得功德，不如有人發意一步，詣如來",
    "T12n0374_029:0541a01": "所。』須達多言：『善男子！汝是誰耶？』答言：『長者！",
    "T12n0374_029:0541a02": "我是勝相婆羅門子，是汝往昔善知識也。我",
    "T12n0374_029:0541a03": "因往日見舍利弗、大目犍連，心生歡喜，捨身",
    "T12n0374_029:0541a04": "得作北方天王毘沙門子，專知守護此王舍",
    "T12n0374_029:0541a05": "城。我因禮拜舍利弗等，生歡喜心，尚得如是",
    "T12n0374_029:0541a06": "妙好之身，況當得見如來大師，禮拜供養？』須",
    "T12n0374_029:0541a07": "達長者聞是事已，即還復道來詣我所。到已",
    "T12n0374_029:0541a08": "頭面敬禮我足，我時即為如應說法。長者聞",
    "T12n0374_029:0541a09": "已得須陀洹果，既獲果證，復請我言：『如來大",
    "T12n0374_029:0541a10": "慈，惟願臨顧至舍衛城，受我微供。』我即問言：",
    "T12n0374_029:0541a11": "『卿舍衛國，頗有精舍，相容受不？』須達多言：『若",
    "T12n0374_029:0541a12": "佛哀愍，必見垂顧，便當自竭營辦成立。』善男",
    "T12n0374_029:0541a13": "子！我於爾時默然受請。須達長者已蒙聽許，",
    "T12n0374_029:0541a14": "即白我言：『我從昔來未為斯事，惟願如來，遣",
    "T12n0374_029:0541a15": "舍利弗指授儀則，我即顧命勅令營佐。』「時舍",
    "T12n0374_029:0541a16": "利弗與須達多共載一車，往舍衛城。我神力",
    "T12n0374_029:0541a17": "故，經一日夜便到所止。時須達多白舍利弗：",
    "T12n0374_029:0541a18": "『大德！此大城外，何處有地不近不遠，多饒泉",
    "T12n0374_029:0541a19": "池，有好林樹、花果，欝茂清淨閑豫？我當於",
    "T12n0374_029:0541a20": "中，為佛世尊及比丘僧造立精舍。』舍利弗言：",
    "T12n0374_029:0541a21": "『祇陀園林不近不遠，清淨寂寞，多有泉池，",
    "T12n0374_029:0541a22": "樹木花果隨時而有，此處最勝，可安立精",
    "T12n0374_029:0541a23": "舍。』時須達多聞是語已，即往祇陀大長者所，",
    "T12n0374_029:0541a24": "告祇陀言：『我今欲為無上法王造立僧坊，惟",
    "T12n0374_029:0541a25": "仁園地任中造立。吾今欲買，能見與不？』祇陀",
    "T12n0374_029:0541a26": "答言：『設以真金遍布其地，猶不相與。』須達多",
    "T12n0374_029:0541a27": "言：『善哉，祇陀！林地屬我，汝便取金。』祇陀答",
    "T12n0374_029:0541a28": "言：『我園不賣，云何取金？』須達多言：『若意不了，",
    "T12n0374_029:0541a29": "當共往詣斷事人所。』時二長者即共俱往斷",
    "T12n0374_029:0541b01": "事者所。斷事者言：『園屬須達，祇陀取金。』須",
    "T12n0374_029:0541b02": "達長者即時使人車馬載負隨集布地，一日",
    "T12n0374_029:0541b03": "之中，唯五百步，金未周遍。祇陀言曰：『長者若",
    "T12n0374_029:0541b04": "悔，隨意聽止。』須達多言：『吾不悔也。』自念當出",
    "T12n0374_029:0541b05": "何藏金足？祇陀念言：『如來法王，真實無上，所",
    "T12n0374_029:0541b06": "說妙法，清淨無染，故使斯人輕寶乃爾。』即語",
    "T12n0374_029:0541b07": "須達：『餘未遍者，不復須金，請以見與。我自",
    "T12n0374_029:0541b08": "為佛造立門樓，常使如來經由出入。』祇陀長",
    "T12n0374_029:0541b09": "者自造門樓，須達長者七日之中成立大房，",
    "T12n0374_029:0541b10": "足三百口，禪房靜處六十三所，冬室夏堂各",
    "T12n0374_029:0541b11": "各別異。厨坊浴室、洗脚之處，大小圊廁無不",
    "T12n0374_029:0541b12": "備足。所設已訖，即執香鑪，向王舍城遙作是",
    "T12n0374_029:0541b13": "言：『所設已辦，惟願如來慈哀憐愍，為諸眾生",
    "T12n0374_029:0541b14": "受是住處。』「我時玄知是長者心，即與大眾發",
    "T12n0374_029:0541b15": "王舍城，譬如壯士屈伸臂頃，至舍衛城祇陀",
    "T12n0374_029:0541b16": "園林須達精舍。我既到已，須達長者以其所",
    "T12n0374_029:0541b17": "設奉施於我。我時受已，即住其中。",
    "T12n0374_029:0541b18": "大般涅槃經卷第二十九"
}