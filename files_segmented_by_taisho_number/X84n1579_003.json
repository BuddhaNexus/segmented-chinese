{
    "X84n1579_003:0039c04": "續指月錄卷三",
    "X84n1579_003:0039c06": "六祖下十九世",
    "X84n1579_003:0039c07": "臨濟宗",
    "X84n1579_003:0039c08": "夔州臥龍破庵祖先禪師蜀之廣安王氏子。從羅",
    "X84n1579_003:0039c09": "漢院德祥出家。聞緣老宿住昭覺。往參扣語契。令奉",
    "X84n1579_003:0039c10": "圓悟香火。一日從方丈前過。緣問庵頭有人麼。師云。",
    "X84n1579_003:0039c11": "無人。語未竟。緣劈胸與一拳云。你聻。師忽有省。出峽",
    "X84n1579_003:0039c12": "依澧州德山涓公祝髮受具。徧叩諸方。抵蘇之萬壽。",
    "X84n1579_003:0039c13": "值雪夜坐。自念行脚數年。未得悟徹。正悶悶間。忽見",
    "X84n1579_003:0039c14": "鐘動趨後架。舉首見照堂二字。疑情頓釋。既而見水",
    "X84n1579_003:0039c15": "庵一於雙林。水曰。師子尊者。被罽賓斬却頭且置。你",
    "X84n1579_003:0039c16": "道西天胡子。為什麼無鬚。師曰。非雙林不舉此話。水",
    "X84n1579_003:0039c17": "曰。作家禪客。師曰。心不負人。面無慚色。水遂以手拓",
    "X84n1579_003:0039c18": "開。師曰。勘破了也。迨水庵謝事。往參密庵傑和尚。傑",
    "X84n1579_003:0039c19": "即命師典客。一日傑對旁僧舉不是風動。不是旛動",
    "X84n1579_003:0039c20": "語。師聞豁然大悟。次日傑遇師於寮前。謂師曰。總不",
    "X84n1579_003:0039c21": "得作伎倆。試露箇消息來。師應聲曰。方丈裏有客。傑",
    "X84n1579_003:0039c22": "呵呵大笑○傑遷蔣山。師侍行。親炙凡五載。盡得旨",
    "X84n1579_003:0039c23": "要。辭還蜀。傑送以偈曰。萬里南來川[若/(若*若)]苴。奔流度刃",
    "X84n1579_003:0039c24": "叩玄關。頂門[翟*支]瞎金剛眼。去住還同珠走盤○師至",
    "X84n1579_003:0040a01": "夔州。尚書楊公輔以臥龍請。未幾辭去。復遊吳中。首",
    "X84n1579_003:0040a02": "眾於徑山靈隱。後住常州薦福。真州靈巖。蘇州秀峰",
    "X84n1579_003:0040a03": "穹窿。楊和王請住湖州資福。最後約齋張公鎡。請師",
    "X84n1579_003:0040a04": "於慧雲開山。凡六坐道場○師首眾靈隱。時有道者。",
    "X84n1579_003:0040a05": "請益胡孫子捉不住。願垂開示。師曰。用捉他作什麼。",
    "X84n1579_003:0040a06": "如風吹水。自然成文。時無準侍傍大悟。(木陳忞頌云至仁天子調",
    "X84n1579_003:0040a07": "玉燭宇宙風清八百州寸刃不施王化徧一人端拱坐龍樓○箬庵問頌云人居大國方知貴水到潚湘一樣",
    "X84n1579_003:0040a08": "清驀地江湖風浩蕩一時吹徹渙春冰)上堂。舉楊岐乍住屋壁疏。滿牀",
    "X84n1579_003:0040a09": "盡撒雪珍珠。縮却項。暗嗟吁。翻憶古人樹下居。師曰。",
    "X84n1579_003:0040a10": "楊歧鬭勝不鬭劣。秀峰鬭劣不鬭勝。秀峰乍住沒親",
    "X84n1579_003:0040a11": "疏。箇箇盡懷滄海珠。滿眼湖山看不足。釋迦彌勒是",
    "X84n1579_003:0040a12": "他奴○上堂。舉東山和尚道。如何是禪。閻浮樹在海",
    "X84n1579_003:0040a13": "南邊。近則不離方寸。遠則十萬八千。畢竟如何。禪禪。",
    "X84n1579_003:0040a14": "師云。穹窿也有箇道處。如何是禪。閻浮樹在海南邊。",
    "X84n1579_003:0040a15": "撑天拄地。拄地撑天。巧說不得。只要心傳。畢竟如何。",
    "X84n1579_003:0040a16": "禪禪(堯峰潛曰吹火長尖嘴)○上堂。十五日已前明似鏡。十五",
    "X84n1579_003:0040a17": "日已後黑似漆。正當十五日又且如何。鶯遷喬木頻",
    "X84n1579_003:0040a18": "頻語。蝶戀芳叢對對飛○嘉定四年六月九日。師將",
    "X84n1579_003:0040a19": "示寂。作手書別交游。復書偈曰。末後一句。已成忉怛。",
    "X84n1579_003:0040a20": "寫出人前。千錯萬錯。書訖端坐而逝。時客寓徑山。遺",
    "X84n1579_003:0040a21": "命散骨林間。住持石橋。建塔於別峰塔之右。壽七十",
    "X84n1579_003:0040a22": "六。臘四十九(天童傑嗣)。",
    "X84n1579_003:0040a23": "臨安靈隱松源崇嶽禪師處州之龍泉吳氏子。自",
    "X84n1579_003:0040a24": "幼卓犖不凡。早歲慕出世法。年二十三。棄家參學。繼",
    "X84n1579_003:0040b01": "見大慧杲於徑山。杲陞堂。稱蔣山應庵華。為人徑捷。",
    "X84n1579_003:0040b02": "師聞之不待旦而行。既至。入室。朝夕咨請。一日華問",
    "X84n1579_003:0040b03": "世尊有密語。迦葉不覆藏。汝作麼生。師曰。鈍置和尚。",
    "X84n1579_003:0040b04": "華厲聲一喝。師有省。華大喜。以為法器。說偈勸使祝",
    "X84n1579_003:0040b05": "髮○隆興初。得度於臨安白蓮精舍。自是徧參諸大",
    "X84n1579_003:0040b06": "老。罕當其意者。迺入閩見木庵永。一日辭永。永舉有",
    "X84n1579_003:0040b07": "句無句。如藤倚樹。師曰。裂破。永曰。瑯琊道。好一堆爛",
    "X84n1579_003:0040b08": "柴聻。師曰。矢上加尖。永曰。永兄下語。老僧不能過。其",
    "X84n1579_003:0040b09": "如未在。他日拂柄在手。為人不得。驗人不得。師曰。為",
    "X84n1579_003:0040b10": "人者。使博地凡夫。一超入聖固難矣。驗人者。打向面",
    "X84n1579_003:0040b11": "前過。不待開口。已知渠骨髓。何難之有。永舉手曰。明",
    "X84n1579_003:0040b12": "明向道。開口不在舌頭上。後當自知。逾年。見密庵於",
    "X84n1579_003:0040b13": "衢州之西山。隨問即答。傑微笑而已。師切於究竟。至",
    "X84n1579_003:0040b14": "忘寢食。傑移蔣山。華藏。徑山。師皆從之○一日傑挂",
    "X84n1579_003:0040b15": "牌為眾入室次。問僧不是心。不是佛。不是物。師侍側。",
    "X84n1579_003:0040b16": "豁然大悟。乃曰。今日方會木庵和尚道。開口不在舌",
    "X84n1579_003:0040b17": "頭上也。自是機辯縱橫。傑遷靈隱。師遂分座。旋出世",
    "X84n1579_003:0040b18": "於平江澄照。徙江陰之光孝。無為之冶父。饒之薦福",
    "X84n1579_003:0040b19": "明之香山。平江之虎丘○慶元三年。靈隱虗席。被旨",
    "X84n1579_003:0040b20": "補處。上堂。大凡扶豎宗乘。須具頂門正眼。懸肘後靈",
    "X84n1579_003:0040b21": "符。只如保壽開堂。三聖推出一僧。保壽擲下拄杖。便",
    "X84n1579_003:0040b22": "歸方丈。二尊宿。等閒一挨一拶。便乃發明臨濟心髓。",
    "X84n1579_003:0040b23": "殊不知性命總在者僧手裏。還有檢點得出者麼。昔",
    "X84n1579_003:0040b24": "年覓火和煙得。今日擔泉帶月歸○居靈隱六年。法",
    "X84n1579_003:0040c01": "道益盛。得法者眾。忽退居東庵。示微疾。作手書別諸",
    "X84n1579_003:0040c02": "公卿。且垂二語。以驗來學曰。有力量人。因甚擡脚不",
    "X84n1579_003:0040c03": "起。開口不在舌頭上。辭世日示眾。久聚正路行者。有",
    "X84n1579_003:0040c04": "只不能用黑豆法。難以荷負正宗。臨濟佛法。到此平",
    "X84n1579_003:0040c05": "沈。痛哉痛哉(雲居莊拈云松源老祖壓良為賤若是黑豆法用得有甚奇特直須將斷貫索",
    "X84n1579_003:0040c06": "穿過從上佛祖鼻孔方有自由分時有僧問斷貫　索莫在和尚手中麼莊云者瞎漢拈拄杖便打)。",
    "X84n1579_003:0040c07": "遺書嗣法香山睦。雲居開。囑以珍重大法。復書偈曰。",
    "X84n1579_003:0040c08": "來無所來。去無所去。瞥轉玄關。佛祖罔措。跏趺而逝。",
    "X84n1579_003:0040c09": "放翁陸游銘其塔(天童傑嗣)。",
    "X84n1579_003:0040c10": "饒州薦福曹源道生禪師南劒人。分座雲居。出世",
    "X84n1579_003:0040c11": "妙果。徙龜峰。上堂。雨雪落紛紛。簷頭水滴滴。良哉觀",
    "X84n1579_003:0040c12": "世音。草裏跳不出。也大屈。水底烏龜鑽鐵壁。咄○上",
    "X84n1579_003:0040c13": "堂。平旦清晨三月朝。南山蒼翠插雲霄。不須更覓西",
    "X84n1579_003:0040c14": "來意。門外數聲婆餅焦。拍膝一下曰。好大哥○詠靈",
    "X84n1579_003:0040c15": "巖石偈曰。雲去雲來非有意。雲來雲去亦無心。有無",
    "X84n1579_003:0040c16": "截斷靈何在。突兀一峰青到今。後住薦福。逾月示疾",
    "X84n1579_003:0040c17": "(天童傑嗣)。",
    "X84n1579_003:0040c18": "慶元天童枯禪自鏡禪師福州高氏子。謁密庵傑",
    "X84n1579_003:0040c19": "於靈隱。鍼芥相契。遂荷印記○寶慶元年。被旨於靈",
    "X84n1579_003:0040c20": "隱。上堂。有句無句。如藤倚樹。樹倒藤枯。句歸何處。良",
    "X84n1579_003:0040c21": "久曰。長憶江南三月裏。鷓鴣啼處百花香○上堂。一",
    "X84n1579_003:0040c22": "拽石。二搬土。夜半日輪正卓午。老安曾牧溈山牛。南",
    "X84n1579_003:0040c23": "泉不打鹽官鼓。報君知。莫莽鹵。火裏蝍蟟吞却虎○",
    "X84n1579_003:0040c24": "上堂。舉鶴林因僧叩門。林曰。阿誰。僧曰。行脚僧。林曰",
    "X84n1579_003:0041a01": "非但行脚僧。我這裏佛來也不著。僧曰。因甚佛來也",
    "X84n1579_003:0041a02": "不著。林曰。無他棲泊處。師曰。天童則不然。若有人扣",
    "X84n1579_003:0041a03": "門。即大開了。待他入來。便攔胸搊住曰。道道。若擬開",
    "X84n1579_003:0041a04": "口。便與劈胸一拳。若向者裏轉得身。吐得氣。便請明",
    "X84n1579_003:0041a05": "窗下安排向上(天童傑嗣)。",
    "X84n1579_003:0041a06": "臨安淨慈潛庵慧光禪師化鹽偈曰。合水和泥一處",
    "X84n1579_003:0041a07": "烹。水乾泥淨雪花生。乘時索起撩天價。公驗分明孰",
    "X84n1579_003:0041a08": "敢爭(天童傑嗣)。",
    "X84n1579_003:0041a09": "太平隱靜萬庵致柔禪師潮州陳氏子。母黃。妙喜杲",
    "X84n1579_003:0041a10": "和尚南遷。道經於潮。師祖父暹延禮甚謹。其母夢僧",
    "X84n1579_003:0041a11": "入室。遂懷妊。及誕。父母誓不以俗累羈之。芟染完具。",
    "X84n1579_003:0041a12": "參密庵傑於蔣山。一日入室次。傑舉釋迦彌勒。猶是",
    "X84n1579_003:0041a13": "他奴。且道他是阿誰。師曰。無地頭漢。傑曰。千聞不如",
    "X84n1579_003:0041a14": "一見。師便毆一拳。傑擒住厲聲曰。者小鬼子。見箇什",
    "X84n1579_003:0041a15": "麼。胡打亂打。師曰。更要喫一拳在。傑連揮兩拳曰。打",
    "X84n1579_003:0041a16": "者無地頭漢。師豁然大悟。遂辭去(法音[沆几+桀]頌云虗空處處著拳頭這漢",
    "X84n1579_003:0041a17": "何曾沒地頭四五百條花柳巷二三千座菅絃樓)○出住太平隱靜。上堂。起",
    "X84n1579_003:0041a18": "道樹。詣鹿苑。不是向上機。傳少室。續曹溪。未為性燥",
    "X84n1579_003:0041a19": "漢。直得無依無欲。無一法當情。猶落第二見。放過一",
    "X84n1579_003:0041a20": "著。卷舒在我。縱奪臨時。於把住處放行。露柱燈籠活",
    "X84n1579_003:0041a21": "潑潑。於放行處把住。釋迦彌勒是他奴。卓拄杖。且道",
    "X84n1579_003:0041a22": "是放行耶。是把住耶。一氣不言含有象。萬靈何處謝",
    "X84n1579_003:0041a23": "無私○上堂。東山和尚道。空門有路人皆到。到者方",
    "X84n1579_003:0041a24": "知旨趣長。心地不生閒草木。自然身放白毫光。師曰。",
    "X84n1579_003:0041b01": "東山只解無中覓有。不解有裏尋無。隱靜則不然。空",
    "X84n1579_003:0041b02": "門有路人皆到。到者方知礙處通。石上栽華還結果。",
    "X84n1579_003:0041b03": "到頭元不假春風○師臨終集眾囑曰。老僧生平無",
    "X84n1579_003:0041b04": "長物。只依海眾常例。安寢堂兩日足矣。復書偈端坐",
    "X84n1579_003:0041b05": "而化。越三日寺燬。眾悟遺言。若有旨也(天童傑嗣)。",
    "X84n1579_003:0041b06": "臨安靈隱笑庵了悟禪師姑蘇人。上堂。舉睦州因僧",
    "X84n1579_003:0041b07": "問以一重去一重即不問。不以一重去一重時如何。",
    "X84n1579_003:0041b08": "州曰。昨日栽茄子。今日種東瓜。頌曰。昨日栽茄子。今",
    "X84n1579_003:0041b09": "日種東瓜。一聲河滿子。和月落誰家(天童傑嗣)。",
    "X84n1579_003:0041b10": "金陵蔣山一翁慶如禪師姓范氏。福州長樂人。上堂。",
    "X84n1579_003:0041b11": "春雨如膏。春雲似鶴。春鳥關關。春泉濯濯。揭開觀音",
    "X84n1579_003:0041b12": "腦葢。踢倒慈氏樓閣。切莫將錯就錯。拍禪牀曰參○",
    "X84n1579_003:0041b13": "上堂。過去諸如來。斯門已成就。一盲引眾盲。現在諸",
    "X84n1579_003:0041b14": "菩薩。今各入圓明。鰕跳不出斗。未來修學人。當依如",
    "X84n1579_003:0041b15": "是法。賺殺一船人(天童傑嗣)。",
    "X84n1579_003:0041b16": "平江承天鐵鞭允韶禪師參密庵傑。記莂後住承天。",
    "X84n1579_003:0041b17": "佛涅槃日上堂。老漢當年臘月八。三更半夜顛狂發。",
    "X84n1579_003:0041b18": "剛把長釘釘眼睛。直至如今未能拔。山僧今日下毒",
    "X84n1579_003:0041b19": "手。為他拔一拔看。便下座(天童傑嗣)。",
    "X84n1579_003:0041b20": "學士張鎡居士字功甫。別號約齋。聞鐘聲悟道。述偈",
    "X84n1579_003:0041b21": "曰。鐘一擊。耳根塞。赤肉團邊去箇賊。有人問我解何",
    "X84n1579_003:0041b22": "宗。舜若多神面目黑。後捨宅建寺。曰慧雲。請破庵先",
    "X84n1579_003:0041b23": "禪師開山。疏曰。捨林居為阿蘭若。夫豈小緣。請宗師",
    "X84n1579_003:0041b24": "據曲彔牀。只因大事。幾度徧參。遭密庵打失鼻孔。一",
    "X84n1579_003:0041c01": "朝拈出。向冷泉捋下面皮。不謂馨香。奚煩鄭重。辭青",
    "X84n1579_003:0041c02": "松於北澗。穿幾重出岫之雲。對綠水於南湖。祝萬歲",
    "X84n1579_003:0041c03": "如山之壽。嘉定五年。公復清滅翁文禮禪師。相繼闡",
    "X84n1579_003:0041c04": "法。今有專祠於慧雲(天童傑嗣已上十人)。",
    "X84n1579_003:0041c05": "吉州青原淨居正庵宗廣禪師上堂。不用愛聖。聖是",
    "X84n1579_003:0041c06": "假名。不用厭凡。凡是妾立。但得聖凡情盡。自然物我",
    "X84n1579_003:0041c07": "雙忘。正恁麼時。憑誰委悉。石女穿鍼山色秀。木人牽",
    "X84n1579_003:0041c08": "線海雲生(青原禋嗣)。",
    "X84n1579_003:0041c09": "臨安淨慈晦翁悟明禪師福州人。上堂。舉夾山會下",
    "X84n1579_003:0041c10": "一僧到高亭。纔禮拜。亭便打。僧曰。特來禮拜。師何打。",
    "X84n1579_003:0041c11": "又拜。亭又打趁出。僧回舉似夾山。山曰。會麼。曰不會。",
    "X84n1579_003:0041c12": "山曰。賴汝不會。汝若會。即夾山口啞去。應庵華拈曰。",
    "X84n1579_003:0041c13": "高亭一期忍俊不禁。爭柰拄杖放行太速。者僧當時",
    "X84n1579_003:0041c14": "若是箇漢。莫道高亭夾山。便是達磨大師出來。也斬",
    "X84n1579_003:0041c15": "為三段。何故。家肥生孝子。國霸有謀臣。師曰。高亭夾",
    "X84n1579_003:0041c16": "山。門庭施設。各得其宜。但中間一人較些子。應庵和",
    "X84n1579_003:0041c17": "尚與麼道。也是鞏縣茶瓶。師甞纂修聯燈會要。傳於",
    "X84n1579_003:0041c18": "叢林(鼓山永嗣○蜀中佛道無價刊載明之嗣為苦口益益嗣筏渡慈慈嗣一言顯顯嗣小庵密密",
    "X84n1579_003:0041c19": "嗣二仰欽欽嗣無念有有嗣荊山寶寶嗣鐵牛遠遠嗣朝陽以迄聚雲諸法嗣為大慧杲繼絕大盛錦江俟求",
    "X84n1579_003:0041c20": "機語補入因嘉興續藏止有中興諸師語錄並無苦口諸師事實耳繼燈功德最大諸方幸勿吝教)。",
    "X84n1579_003:0041c21": "臨安徑山藏叟善珍禪師泉州南安呂氏子也。示眾",
    "X84n1579_003:0041c22": "云。古者道。知之一字。眾妙之門。又有道。知之一字。眾",
    "X84n1579_003:0041c23": "禍之門。只者二門。入得更須出得。三世諸佛出不得。",
    "X84n1579_003:0041c24": "六代祖師出不得。天下老和尚出不得。何故。變鐵成",
    "X84n1579_003:0042a01": "金易。變金成鐵難○據室。者裏是問訊燒香了來。老",
    "X84n1579_003:0042a02": "僧身邊。立地底所在麼。獃子。你自鈍置猶可。莫來鈍",
    "X84n1579_003:0042a03": "置老僧○自題其像曰。參禪無悟。識字有數。眼三角",
    "X84n1579_003:0042a04": "似燕山愁胡。面百摺如趙婆呷酢。一著高出諸方。敢",
    "X84n1579_003:0042a05": "道飯是米做(靈隱善嗣)。",
    "X84n1579_003:0042a06": "臨安淨慈東叟仲穎禪師上堂曰。切忌隨他覓。無勞",
    "X84n1579_003:0042a07": "向己求。縱橫活鱍鱍。有放還有收。是甚麼。一葉落。天",
    "X84n1579_003:0042a08": "下秋○上堂。上不在天。下不在地。中不在人。喝一喝。",
    "X84n1579_003:0042a09": "且道者一喝落在甚麼處。若也知得。也有賓。也有主。",
    "X84n1579_003:0042a10": "也有照。也有用。若也不知。參退巡堂喫飯○上堂。行",
    "X84n1579_003:0042a11": "者行。坐者坐。左之右之。無可不可。甘露園中蒺藜。黃",
    "X84n1579_003:0042a12": "檗樹頭蜜果。纔與麼不與麼。不與麼却與麼。善賈之",
    "X84n1579_003:0042a13": "家。不停滯貨(靈隱善嗣)。",
    "X84n1579_003:0042a14": "吉安龍濟友雲宗鍪禪師廬陵王氏子。幼喜趺坐。年",
    "X84n1579_003:0042a15": "十二出家。十九薙髮受具。二十二參方。首謁妙峰。值",
    "X84n1579_003:0042a16": "佛涅槃日。峰上堂。拈拄杖曰。釋迦老子來也。諸人還",
    "X84n1579_003:0042a17": "見麼。微妙淨法身。具相三十二。放下拄杖曰。見你諸",
    "X84n1579_003:0042a18": "人不會入涅槃去也。師於言下豁然契悟。尋登吉水",
    "X84n1579_003:0042a19": "之東山佛頂。得修山主故址。木食澗飲。影不出山○",
    "X84n1579_003:0042a20": "甞自咏曰。山僧有分住煙蘿。無米無錢莫管他。水似",
    "X84n1579_003:0042a21": "瑠璃山似玉。眼前儘有許來多。後峰以法衣竹篦。并",
    "X84n1579_003:0042a22": "自題肖像寄師曰。妙峰孤頂草離離。橫按竹篦三尺",
    "X84n1579_003:0042a23": "鐵。只許佛頂龍濟知。父子不傳真祕訣○至元丁亥。",
    "X84n1579_003:0042a24": "忽示疾。集眾囑後事。彈指一聲曰。只此是別眾語也。",
    "X84n1579_003:0042b01": "眾請偈。師不答。將二鼓。復索筆書曰。一燈在望。更無",
    "X84n1579_003:0042b02": "言說。大地平沈。虗空迸裂。書畢泊然而寂(靈隱善嗣已上三人)。",
    "X84n1579_003:0042b03": "慶元育王物初大觀禪師鄞縣橫溪陸氏子。參北磵",
    "X84n1579_003:0042b04": "於淨慈。悟旨。命典文翰。後住育王。上堂。一冬二冬。你",
    "X84n1579_003:0042b05": "儂我儂。暗中偷笑。當面脫空。雖是尋常茶飯。誰知米",
    "X84n1579_003:0042b06": "裏有虫。夜來好風。吹折門前一株松(北磵簡嗣)。",
    "X84n1579_003:0042b07": "臨安淨慈偃溪廣聞禪師侯官林氏子。十八得度受",
    "X84n1579_003:0042b08": "具。歷見鐵牛印。少室睦。無際派。諸老。後參浙翁琰於",
    "X84n1579_003:0042b09": "天童。鍼芥雖投。自知未穩。及再參於雙徑。琰笑而問",
    "X84n1579_003:0042b10": "曰。汝來耶。一夕坐簷間。聞更三轉。入堂曳履而蹶。如",
    "X84n1579_003:0042b11": "夢忽醒。翌朝造室。琰舉趙州洗鉢盂話。師將啟吻。琰",
    "X84n1579_003:0042b12": "遽以拳止之。疑情當下冰釋○紹定戊子。四明制閫",
    "X84n1579_003:0042b13": "胡公。以小淨慈致之。歷住香山萬壽雪竇育王淨慈",
    "X84n1579_003:0042b14": "靈隱徑塢等山○開爐上堂。舉趙州示眾曰。老僧三",
    "X84n1579_003:0042b15": "十年前。在南方火爐頭。有箇無賓主話。直至如今無",
    "X84n1579_003:0042b16": "人舉著。師曰。森羅萬象。明暗色空。日夜舉揚。趙州古",
    "X84n1579_003:0042b17": "佛。不是不知。只為貪程太速○上堂。楊岐眼裏睛。臨",
    "X84n1579_003:0042b18": "濟頂中髓。一不成。二不是。點著不來。白雲萬里(徑山琰嗣)。",
    "X84n1579_003:0042b19": "臨安靈隱大川普濟禪師明州奉化人。上堂。舉睦州",
    "X84n1579_003:0042b20": "和尚。因僧問如何是祖師西來意。州曰。一隊衲僧來。",
    "X84n1579_003:0042b21": "一隊衲僧去。頌曰。一隊衲僧來。一隊衲僧去。打破睦",
    "X84n1579_003:0042b22": "州關。大地無寸土○題世尊出山相。龍章鳳質出王",
    "X84n1579_003:0042b23": "宮。肘露衣穿下雪峰。智願必空諸有界。不知諸有幾",
    "X84n1579_003:0042b24": "時空。師甞纂修五燈會元行世(徑山琰嗣)。",
    "X84n1579_003:0042c01": "臨安徑山淮海原肇禪師通州靜海潘氏子。年十九",
    "X84n1579_003:0042c02": "薙染受具。參浙翁琰於徑山。琰問汝何處人。師曰。淮",
    "X84n1579_003:0042c03": "東。琰曰。泗州大聖。為什麼在揚州出現師曰今日又",
    "X84n1579_003:0042c04": "在杭州撞著。琰曰。且喜沒交涉。師曰。自遠趨風。琰以",
    "X84n1579_003:0042c05": "師警敏。欲大激發。未許參堂。纔見便曰。下一轉話來。",
    "X84n1579_003:0042c06": "擬開口即喝出。師以書上。又以頌呈。末句曰。空教回",
    "X84n1579_003:0042c07": "首望長安。琰曰。者裏是什麼所在。師曰。謝和尚挂搭。",
    "X84n1579_003:0042c08": "於是密就入室之列。命掌記室。琰既示寂。四明育王",
    "X84n1579_003:0042c09": "虗席。廟堂奏師補處。復遷杭之淨慈露隱徑山。其住",
    "X84n1579_003:0042c10": "徑山。值歉餘逋劵山積。僧殘屋老。未幾樓閣矗霄。雲",
    "X84n1579_003:0042c11": "衲踵至。不減浙翁全盛氣象。俄示疾。囑其徒曰。為吾",
    "X84n1579_003:0042c12": "祔一穴於東澗。見生死不忘奉師之意。六月初十日。",
    "X84n1579_003:0042c13": "浴訖書偈而逝(徑山琰嗣)。",
    "X84n1579_003:0042c14": "婺州雙林介石朋禪師上堂。舉明招謙禪師。一日天",
    "X84n1579_003:0042c15": "寒上堂。眾纔集。招曰。風頭稍硬。且歸煖處商量。便歸",
    "X84n1579_003:0042c16": "方丈。眾隨至立定。招曰。纔到暖室。便見瞌睡。以拄杖",
    "X84n1579_003:0042c17": "一時趁下。頌曰。稍硬風頭早已乖。更將暖處自沈埋。",
    "X84n1579_003:0042c18": "反令千古成踪跡。枉喫羅山白飯來(徑山琰嗣)。",
    "X84n1579_003:0042c19": "慶元天童弁山阡禪師舉李翱參藥山因緣。頌曰。貴",
    "X84n1579_003:0042c20": "耳而賤目。背手抽金鏃。仰面看青天。箭過新羅國○",
    "X84n1579_003:0042c21": "僧歸鄉偈曰。奮志南方問正因。正因一字不曾聞。七",
    "X84n1579_003:0042c22": "零八落袈裟角。惹得凌霄幾片雲○觀音大士偈曰。",
    "X84n1579_003:0042c23": "螺髻屈蟠春島碧。綠衣零亂曉雲寒。尋聲只麼隨流",
    "X84n1579_003:0042c24": "去。說甚真觀清淨觀(徑山琰嗣)。",
    "X84n1579_003:0043a01": "平江虎丘枯椿曇禪師上堂。舉大梅常禪師。問馬祖",
    "X84n1579_003:0043a02": "如何是佛。祖曰。即心是佛。師曰。要知馬祖落處麼。水",
    "X84n1579_003:0043a03": "向石邊流出冷。風從花裏過來香(徑山琰嗣)。",
    "X84n1579_003:0043a04": "龍溪文禪師示眾。無相無形本寂寥。擬擡眸處轉迢",
    "X84n1579_003:0043a05": "遙。蒲團靜倚無餘事。窗外一聲婆餅焦(徑山琰嗣)。",
    "X84n1579_003:0043a06": "平江虎丘東山道源禪師福建連江黃氏子。肄業郡",
    "X84n1579_003:0043a07": "之白雲。游歷兩浙。末後到蔣山。見浙翁琰禪師。室中",
    "X84n1579_003:0043a08": "舉即心即佛話有省。出世奉化清涼。遷蘇州虎丘。上",
    "X84n1579_003:0043a09": "堂。拈拄杖曰。德山棒。臨濟喝。總是用過了底閒家潑",
    "X84n1579_003:0043a10": "具。且道虎丘將什麼為人。卓拄杖。不假鉗鎚烹佛祖。",
    "X84n1579_003:0043a11": "慣將筯折攪滄溟。擲拄杖下座。建安徐直翁帥三山。",
    "X84n1579_003:0043a12": "以雪峰起師。至建寧光孝寺。遺偈而化(徑山琰嗣)。",
    "X84n1579_003:0043a13": "慶元大慈芝嵒慧洪禪師越州新昌人。姓朱。誕時。母",
    "X84n1579_003:0043a14": "夢前石佛高禪師入臥內。寤而生。師年十六。從石佛",
    "X84n1579_003:0043a15": "淨因薙染。謁徑山浙翁琰。琰問曰。汝何處人。師曰越",
    "X84n1579_003:0043a16": "州。琰曰。近離甚處。師曰淨慈。琰曰。如何是行脚事。師",
    "X84n1579_003:0043a17": "擬議。琰色莊曰。汝前來答我。一一分曉。問著行脚事。",
    "X84n1579_003:0043a18": "則茫然為何所礙。師曰。今日來見和尚。琰曰。念汝新",
    "X84n1579_003:0043a19": "到。參堂去。琰遷天童。師再參。室中舉不是心不是佛",
    "X84n1579_003:0043a20": "不是物。師曰。毒龍行處草不生。琰曰。且喜沒交涉。師",
    "X84n1579_003:0043a21": "曰。入水見長人。琰便喝○忠獻越王。請住崇報。上堂。",
    "X84n1579_003:0043a22": "住山懶慢。百事無成。教為剩語。禪亦強名。擊拂子曰。",
    "X84n1579_003:0043a23": "夜來春睡重。一覺到天明○住石佛上堂。紅塵堆裏",
    "X84n1579_003:0043a24": "四經秋。驗盡諸方盌脫丘。忽地船頭輕撥轉。却來屋",
    "X84n1579_003:0043b01": "裏販揚州。襴衫翻著。曲唱還鄉。坐斷千差。壁立萬仞。",
    "X84n1579_003:0043b02": "直得韶光溢目。故園桃李爭研。瑞氣騰空。本地風光",
    "X84n1579_003:0043b03": "顯現。若也頓開千眼。何妨把手同歸。其或未然。善財",
    "X84n1579_003:0043b04": "一去無消息。樓閣門開竟日閒○臨終書偈曰。六十",
    "X84n1579_003:0043b05": "三年前。六十三年後。臘月火燒山。虗空俱出醜。跏趺",
    "X84n1579_003:0043b06": "而逝(徑山琰嗣)。",
    "X84n1579_003:0043b07": "慶元壽國夢窗嗣清禪師山陰于氏子。佛涅槃上堂。",
    "X84n1579_003:0043b08": "佛真法身。猶若虗空。因甚二月十五日。却向雙林樹",
    "X84n1579_003:0043b09": "下。做盡死模樣。良久曰。竹影掃階塵不動。月輪穿海",
    "X84n1579_003:0043b10": "水無痕○上堂。歸宗斬蛇。祕魔擎叉。禾山打鼓。趙州",
    "X84n1579_003:0043b11": "喫茶。十字街頭開舖席。見錢買賣且無賒(徑山琰嗣共十人)。",
    "X84n1579_003:0043b12": "湖州道場別浦法舟禪師甞有魚籃觀音讚曰。月眉",
    "X84n1579_003:0043b13": "斜印海門孤。逐浪隨波不丈夫。雙手向人提掇處。却",
    "X84n1579_003:0043b14": "將魚目換明珠(育王印嗣)。",
    "X84n1579_003:0043b15": "無極觀禪師得法於育王印禪師。題世尊出山像曰。",
    "X84n1579_003:0043b16": "王宮不住箇癡獃。半夜逾城真怪哉。苦行六年誰采",
    "X84n1579_003:0043b17": "你。計窮只得出山來(育王印嗣已上二人)。",
    "X84n1579_003:0043b18": "慶元瑞巖無量崇壽禪師上堂。舉鳥窠和尚。因白侍",
    "X84n1579_003:0043b19": "郎問佛法大意。鳥窠曰。諸惡莫作。眾善奉行。侍郎曰。",
    "X84n1579_003:0043b20": "三歲孩兒也解道。鳥窠曰。三歲孩兒雖道得。八十老",
    "X84n1579_003:0043b21": "人行不得。頌曰。惡無相貌善無形。皆自心田長養成。",
    "X84n1579_003:0043b22": "不露鋒鋩輕點破。菩提煩惱等空平(育王瑞嗣)。",
    "X84n1579_003:0043b23": "慶元天寧無鏡徹禪師上堂。舉巖頭和尚因僧問。浩",
    "X84n1579_003:0043b24": "浩塵中。如何辦主。頭曰。銅沙鑼裏滿盛油。頌曰。百萬",
    "X84n1579_003:0043c01": "雄兵入漢關。威如猛虎陣如山。單刀直取顏良首。不",
    "X84n1579_003:0043c02": "是關公也大難(天童派嗣)。",
    "X84n1579_003:0043c03": "鼇峰定禪師讚玄沙和尚偈曰。青蓑不肯換金章。千",
    "X84n1579_003:0043c04": "古風流屬謝郎。釣得錦鱗人不薦。夜寒沙上聽鳴榔",
    "X84n1579_003:0043c05": "(天童派嗣已上二人)。",
    "X84n1579_003:0043c06": "饒州薦福無文燦禪師從育王堪得法。(增集續燈悞入無準範嗣)",
    "X84n1579_003:0043c07": "寶慶三年六月。受請住薦福。次遷開先。五年復還薦",
    "X84n1579_003:0043c08": "福。據室。山僧今日開地獄門。普請盡大地人。造地獄",
    "X84n1579_003:0043c09": "業。證地獄果。若有一人成佛作祖。我誓不成正覺○",
    "X84n1579_003:0043c10": "上堂。天高地厚。日盈月昃。全提半提。天地懸隔。燦上",
    "X84n1579_003:0043c11": "座平生只會著衣喫飯。聞人說佛法二字。如風過樹",
    "X84n1579_003:0043c12": "頭。如水澆頑石。今日裂破面門。喚作長老。也欲與諸",
    "X84n1579_003:0043c13": "人論說一上。無端冒五六月大熱。行二千里脩途。一",
    "X84n1579_003:0043c14": "時打失了也。雖然賴有拄杖子在。拈拄杖曰。拄杖子",
    "X84n1579_003:0043c15": "試說看。卓一下。清平世界。切忌譌言○結夏上堂。百",
    "X84n1579_003:0043c16": "不知。百不會。飽喫飯。熟打睡。要得剋期取證。須證如",
    "X84n1579_003:0043c17": "是三昧○師嘗與其友知無聞書曰。住院何足道哉。",
    "X84n1579_003:0043c18": "近年勑差堂除者何眼。可挂齒牙者能幾人。使吾有",
    "X84n1579_003:0043c19": "口。可以吞三世諸佛。則曲彔牀。終身不坐又何慊。無",
    "X84n1579_003:0043c20": "聞以為何如。某昔者入眾。見識字人。多不修細行。遂",
    "X84n1579_003:0043c21": "決意不作書記。諸老據位稱師者。又多看不上眼。遂",
    "X84n1579_003:0043c22": "無意出世。今皆不遂其初矣。住院十年。名為長老。只",
    "X84n1579_003:0043c23": "是舊時燦上座。飲食起居。與堂僧無異。相從衲子。歲",
    "X84n1579_003:0043c24": "不下百數十人。遇五日搥鼓陞堂。以平時在諸老間。",
    "X84n1579_003:0044a01": "所得細大法門。隨分東語西話。斷不敢以脫空話籠",
    "X84n1579_003:0044a02": "罩學者。亦不敢以過頭語欺謾學者。說到無巴鼻無",
    "X84n1579_003:0044a03": "滋味處。欣然自笑。聽者不必解笑也。士大夫多相知。",
    "X84n1579_003:0044a04": "然所知者。不過謂其讀書也。能文也。解起廢也。硬脊",
    "X84n1579_003:0044a05": "梁也。盖膽毛幾莖。則知者鮮矣(育王堪嗣)。",
    "X84n1579_003:0044a06": "福州雪峰北山信禪師頌佛成道曰。六年凍得眼無",
    "X84n1579_003:0044a07": "光。一見明星雪後霜。擔水出山頻喚賣。不知江海白",
    "X84n1579_003:0044a08": "茫茫(何山清嗣)。",
    "X84n1579_003:0044a09": "平江虎丘[仁二+幼]堂善濟禪師題魚籃觀音像讚曰。雲鬚",
    "X84n1579_003:0044a10": "濃粧苦強顏。為他閒事入塵寰。攜來活底無人買。只",
    "X84n1579_003:0044a11": "作尋常死貨看(天童觀嗣)。",
    "X84n1579_003:0044a12": "越州天衣嘯嵒文蔚禪師上堂。舉雲門和尚示眾曰。",
    "X84n1579_003:0044a13": "人人盡有光明在。看時不見暗昏昏。踢倒山門無厨",
    "X84n1579_003:0044a14": "庫。此時明暗自然分(天童觀嗣)。",
    "X84n1579_003:0044a15": "柏嵒凝禪師作破衲頌曰。零零落落幾經年。信手拈",
    "X84n1579_003:0044a16": "來搭半肩。午夜定回和束倒。箇中消息許誰傳(天童觀嗣)。",
    "X84n1579_003:0044a17": "華藏純庵善淨禪師上堂。舉六祖風旛話頌曰。不是",
    "X84n1579_003:0044a18": "風兮不是旛。白雲盡處見青山。可憐無限英雄漢。開",
    "X84n1579_003:0044a19": "眼堂堂入死關(天童觀嗣已上四人)。",
    "X84n1579_003:0044a20": "臨安徑山荊叟如珏禪師婺州人。依侍癡鈍穎和尚。",
    "X84n1579_003:0044a21": "一日室中垂語。如何是佛。師遽曰。爛東瓜。侍呈頌曰。",
    "X84n1579_003:0044a22": "如何是佛爛東瓜。齩著冰霜透齒牙。根蒂雖然無窖",
    "X84n1579_003:0044a23": "子。一年一度一開花。嘗作偈寄呈穎曰。鍾山白刃赤",
    "X84n1579_003:0044a24": "身挨。幾度曾經被活埋。一自人亡家破後。了知無位",
    "X84n1579_003:0044b01": "可安排○歲旦上堂。新歲擊新鼓。普施新法雨。萬物",
    "X84n1579_003:0044b02": "盡從新。一一就規矩。普賢大士忻歡。乘時打開門戶。",
    "X84n1579_003:0044b03": "放出白象王。徧地無尋處。拈拄杖。惟有者個。不屬故",
    "X84n1579_003:0044b04": "新。等閒開口。吞却法身。擲下拄杖。是什麼。千年桃核",
    "X84n1579_003:0044b05": "裏。元是舊時仁(天童頴嗣)。",
    "X84n1579_003:0044b06": "福州雪峰大夢德因禪師作布袋和尚贊曰。杖挑布",
    "X84n1579_003:0044b07": "袋走紅塵。底事何曾見得親。業識茫茫無本據。不知",
    "X84n1579_003:0044b08": "開口笑何人(天童頴嗣已上二人)。",
    "X84n1579_003:0044b09": "臨安靈隱高原祖泉禪師舉鏡清在雪峰。一日普請",
    "X84n1579_003:0044b10": "次。峰曰。溈山道。見色便是心。還有過也無。清曰。古人",
    "X84n1579_003:0044b11": "為什麼事。峰曰。雖然如是。我要共你商量。清曰。若與",
    "X84n1579_003:0044b12": "麼。不如某甲钁地去。師拈曰。雪峰探竿在手。影草隨",
    "X84n1579_003:0044b13": "身。若不是鏡清普請。幾乎狼藉。又舉伏馱密多尊者。",
    "X84n1579_003:0044b14": "問佛馱難提尊者。父母非我親。誰是最親者。諸佛非",
    "X84n1579_003:0044b15": "我道。誰是最道者。頌曰。父母分明非我親。祖師肝膽",
    "X84n1579_003:0044b16": "向人傾。直下若能親薦得。優曇花發火中春(金山奇嗣)。",
    "X84n1579_003:0044b17": "隆興黃龍無門慧開禪師杭州梁渚人。族姓梁。參月",
    "X84n1579_003:0044b18": "林觀禪師。觀令看無字話。經六年。迥無入處。乃奮志",
    "X84n1579_003:0044b19": "自誓曰。若去睡眠。爛却我身。每至困時。廊下行道。以",
    "X84n1579_003:0044b20": "頭向露柱磕。一日在法座邊。忽聞齋鼓聲有省。述偈",
    "X84n1579_003:0044b21": "曰。青天白日一聲雷。大地羣生眼豁開。萬象森羅齊",
    "X84n1579_003:0044b22": "稽首。須彌[跳兆+孛]跳舞三臺。次日入室。欲通所得。觀遽曰。",
    "X84n1579_003:0044b23": "何處見神見鬼了也。師便喝。觀亦喝。師又喝。自此機",
    "X84n1579_003:0044b24": "用脗合○湻祐六年。奉旨開山護國仁皇寺。上堂。若",
    "X84n1579_003:0044c01": "人識得心。大地無寸土。古人恁麼道。黃龍即不然。若",
    "X84n1579_003:0044c02": "人識得心。大地盡是土○上堂。是非長短耳邊風。切",
    "X84n1579_003:0044c03": "莫於中覓異同。要得八風吹不動。放教心地等閒空。",
    "X84n1579_003:0044c04": "慈受老人。只解順水張帆。不能逆風把舵。黃龍又且",
    "X84n1579_003:0044c05": "不然。是非都去了。是非裏薦取。何故聻。幾度黑風翻",
    "X84n1579_003:0044c06": "大浪。未曾聞道釣舟傾○師晚年倦於槌拂。庵居西",
    "X84n1579_003:0044c07": "湖之上。參學者猶眾。理宗召入選德殿說法。祈雨感",
    "X84n1579_003:0044c08": "應。勑賜金襴法衣佛眼之號(萬壽觀嗣)。",
    "X84n1579_003:0044c09": "興化囊山孤峰德秀禪師福州連江陳氏子。於蘇之",
    "X84n1579_003:0044c10": "寒山祝髮。上堂。舉僧問雪峰如何是第一句。峰良久。",
    "X84n1579_003:0044c11": "僧舉似長生。生曰。此是第二句。雪峰令僧問生。如何",
    "X84n1579_003:0044c12": "是第一句。生曰。蒼天蒼天。師曰。二大老與麼淚出痛",
    "X84n1579_003:0044c13": "腸。若是第一句。要且未夢見在。忽有人問怡山如何",
    "X84n1579_003:0044c14": "是第一句。只向他道劍去久矣○上堂。舉真淨和尚",
    "X84n1579_003:0044c15": "曰。頭陀石被莓苔褁。擲筆峰遭薜茘纏。羅漢寺裏。一",
    "X84n1579_003:0044c16": "年度三箇行者。歸宗寺裏。參退喫茶。大眾要會麼。聽",
    "X84n1579_003:0044c17": "取一頌。天晴日頭出。雨落地下濕。盡情都說了。只恐",
    "X84n1579_003:0044c18": "信不及(萬壽觀嗣)。",
    "X84n1579_003:0044c19": "潭州石霜竹巖妙印禪師進賢人。族萬氏。謁月林觀",
    "X84n1579_003:0044c20": "禪師。一日入室次。觀問如何是祖師西來意。師曰。老",
    "X84n1579_003:0044c21": "鼠齩破燈盞。觀頷之。歷住數剎。後移石霜。作對月看",
    "X84n1579_003:0044c22": "經偈曰。未動舌頭文彩露。五千餘卷一時周。若言待",
    "X84n1579_003:0044c23": "月重開卷。敢保驢年未徹頭○師晚年築庵。曰紫霞。",
    "X84n1579_003:0044c24": "丞相趙公葵。燕居里第。嘗延師問道。寶祐三年示寂。",
    "X84n1579_003:0045a01": "書偈曰。六十九年。一場大夢。歸去來兮。珍重珍重。書",
    "X84n1579_003:0045a02": "畢泊然而逝。塔於紫霞(萬壽觀嗣已上三人)。",
    "X84n1579_003:0045a03": "鼓山檜堂祖鑒(續傳燈誤作宗鑒)禪師徐氏子也。禮鍾山真",
    "X84n1579_003:0045a04": "薙度。往依瞎堂遠。服勤五載。及歸閩。參乾元穎禪師。",
    "X84n1579_003:0045a05": "始得大事了畢。出世滁之瑯琊。無何徙真之北山。復",
    "X84n1579_003:0045a06": "主資福。泉守程公。延至承天。遷光孝○帥府葉公。請",
    "X84n1579_003:0045a07": "住鼓山。凡七載○開禧乙丑謝事。明年五月。師將順",
    "X84n1579_003:0045a08": "世。乃說偈曰。平生患語多。臨終更何說。盡力舉似人。",
    "X84n1579_003:0045a09": "紅爐一片雪(乾元頴嗣)。",
    "X84n1579_003:0045a10": "徽州黃山正因禪師仁和俞氏子。參育王。一夕聞霹",
    "X84n1579_003:0045a11": "靂聲。通身汗下。拊掌大笑曰。如是如是○元世祖請",
    "X84n1579_003:0045a12": "說法。稱旨。授圓明通應之號。一日謂弟子曰。吾二十",
    "X84n1579_003:0045a13": "七日去矣。至期而逝(育王廓嗣)。",
    "X84n1579_003:0045a14": "曹洞宗",
    "X84n1579_003:0045a15": "青州普炤一辨禪師精究內典。貫通宗乘。及參鹿門",
    "X84n1579_003:0045a16": "覺。問如何是盡乾坤。是學人一隻眼。覺曰。汝被一卷",
    "X84n1579_003:0045a17": "經遮却也。師擬對。覺搖手曰。不快漆桶去。師言下有",
    "X84n1579_003:0045a18": "省。出住青州。普炤遷東都萬壽。當是時燕秦齊晉之",
    "X84n1579_003:0045a19": "間。參宗之士。皆其後學○師於青州室中。嘗設百問。",
    "X84n1579_003:0045a20": "勘驗學者。一問聲前薦得。落在今時。句後承當。迷頭",
    "X84n1579_003:0045a21": "認影。作麼生是空劫已前自己(愚庵孟拈云道即不難恐落今時旁僧云",
    "X84n1579_003:0045a22": "請和尚道看孟打一摑云羞也不識要稱禪客○龍唐柱拈云青州老人秉洞上宗綱為天下歸仰大開東閣",
    "X84n1579_003:0045a23": "迎賓不忘重闈禁殿要識空劫已前自己麼良久云從來無位次誰敢強安排)○又問二邊",
    "X84n1579_003:0045a24": "純莫立。中道不須安。且道甚麼處相見。得箇端的(百丈",
    "X84n1579_003:0045b01": "源拈云和尚口乾叫侍者過茶來)○又問回途轉位。直須戴角披毛。",
    "X84n1579_003:0045b02": "喚作畜生得麼(愚庵孟拈云媧女不知亡國恨隔江猶唱後庭花)○又問念",
    "X84n1579_003:0045b03": "念釋迦出世。步步彌勒下生。為甚麼擬心即錯。動念",
    "X84n1579_003:0045b04": "即乖(愚庵孟拈云富嫌千口少貧恨一身多)○又問有口讚不盡。無言",
    "X84n1579_003:0045b05": "心自明。是則裂破虗空。不是則鬼家活計。上人端的",
    "X84n1579_003:0045b06": "處。道將一句來(百丈源拈云莫裝聾好)○頌浮山示投子十六",
    "X84n1579_003:0045b07": "題。一識自宗。問答休將句偈酬。到頭佛祖一齊收。九",
    "X84n1579_003:0045b08": "年面壁已多事。立雪神光亦強求○二死中活。今時",
    "X84n1579_003:0045b09": "及盡更何親。雲鏁幽巖凍瑣津。堪羨嶺頭增意氣。雪",
    "X84n1579_003:0045b10": "中獨綻一枝香○三活中死。合頭相似喜人情。水月",
    "X84n1579_003:0045b11": "空花鏡象榮。荒徑客迷芳草渡。擬將石火當天明○",
    "X84n1579_003:0045b12": "四不落死活。到頭採汲不虗施。運水搬柴自合時。燕",
    "X84n1579_003:0045b13": "語未歸簾幕靜。晚鶯啼處綠楊垂○五背捨。三峰華",
    "X84n1579_003:0045b14": "嶽總平治。雪壓寒林折凍枝。一念不生全體現。纖毫",
    "X84n1579_003:0045b15": "纔動落階墀○六不背捨。路闊巖高碧澗流。山花開",
    "X84n1579_003:0045b16": "徧接雲樓。雨餘何處金鶯囀。不顧春殘語未休○七",
    "X84n1579_003:0045b17": "活人劍。耳聽無妨眼見聞。南山下雨北山雲。動容舉",
    "X84n1579_003:0045b18": "止方圓異。大賞將軍不語勳○八殺人刀。凜凜霜風",
    "X84n1579_003:0045b19": "刮地生。千山冰雪路難行。未萌已落威音際。纔擬玄",
    "X84n1579_003:0045b20": "微墮穽坑○九平嘗。春來幽谷水泠泠。策杖優遊傍",
    "X84n1579_003:0045b21": "釣汀。好是太平無事客。汨羅未必獨醒醒○十利道",
    "X84n1579_003:0045b22": "拔生。少室靈山事宛然。不曾談說不安禪。回光一句",
    "X84n1579_003:0045b23": "超今古。大丈夫兒誰後先○十一言無過失。默時似",
    "X84n1579_003:0045b24": "說說時無。迷悟剛令與道疏。莫謂人根有利鈍。麤言",
    "X84n1579_003:0045c01": "細語不關渠○十二透脫。雪後風和曉霽天。鶯吟花",
    "X84n1579_003:0045c02": "笑柳含煙。鳳樓不宿桃源客。半夜穿靴入市廛○十",
    "X84n1579_003:0045c03": "三透脫不透脫。劈箭機鋒著眼看。當陽趁妙哂傍觀。",
    "X84n1579_003:0045c04": "雲橫谷口迷巢鳥。雪擁柴門去路寒○十四稱揚。寒",
    "X84n1579_003:0045c05": "潭不與月為期。萬古松聲韻不移。眼聽耳觀如會得。",
    "X84n1579_003:0045c06": "方知佛祖密傳持○十五降句。當臺明鏡影難藏。露",
    "X84n1579_003:0045c07": "柱燈籠自舉揚。千聖不曾留半偈。少林已是不相當",
    "X84n1579_003:0045c08": "○十六方入圓。攜琴玉女夜歸時。鳳轉丹霄入紫薇。",
    "X84n1579_003:0045c09": "香霧噴花煙靄重。汀洲漁棹月依稀○五位頌曰。正",
    "X84n1579_003:0045c10": "中偏。斗柄初橫半夜前。密室不然龍鳳燭。廣寒宮殿",
    "X84n1579_003:0045c11": "月當天。偏中正。木女手攜無字印。失曉崑崙暗皺眉。",
    "X84n1579_003:0045c12": "自然羞看秦時鏡。正中來。劍樹刀山也自摧。玉馬嘶",
    "X84n1579_003:0045c13": "聲離月殿。九重依舊鎖蒼苔。兼中至。大用縱橫無巧",
    "X84n1579_003:0045c14": "智。漁歌樵唱謁金門。太平不是將軍致。兼中到。頭角",
    "X84n1579_003:0045c15": "完全無異號。脫珍著弊入廛來。縱橫踏破今時道○",
    "X84n1579_003:0045c16": "賓主頌。其賓中賓曰。天涯奔走幾經春。負學論功日",
    "X84n1579_003:0045c17": "轉貧。行海淵深須徧涉。義天空闊不容塵。賓中主曰。",
    "X84n1579_003:0045c18": "衣穿瘦骨露無餘。獨鎮寰區暉大初。三尺匣中誅佞",
    "X84n1579_003:0045c19": "劍。百囊篋裏薦賢書。主中賓曰。丹墀鞭靜九宮開。萬",
    "X84n1579_003:0045c20": "里江山絕點埃。脫却襴衫戴席帽。聲聲只道那邊來。",
    "X84n1579_003:0045c21": "主中主曰。重巖幽邃鎖煙岑。古洞龍吟霧氣深。石女",
    "X84n1579_003:0045c22": "唱歸紅燄裏。木人運步覓知音(鹿門覺嗣)。",
    "X84n1579_003:0045c23": "慶元天童雲外岫禪師昌國衛人。身材眇小。精悍有",
    "X84n1579_003:0045c24": "餘。師事直翁舉公剃落。究明洞宗。盡其源底。出世慈",
    "X84n1579_003:0046a01": "溪石門。歷象山智門。陞住天童寺。上堂。閙市紅塵裏。",
    "X84n1579_003:0046a02": "有閙市紅塵裏佛法。深山巖崖中。有深山巖崖中佛",
    "X84n1579_003:0046a03": "法。山僧昨日出城門。鬧市紅塵裏佛法。一時忘却了",
    "X84n1579_003:0046a04": "也。行到二十里便見深山巖崖中佛法。大眾且道如",
    "X84n1579_003:0046a05": "何是深山巖崖中佛法。良久曰。白雲淡泞。出沒太虗",
    "X84n1579_003:0046a06": "之中。青蘿夤緣。直上寒松之頂(龍唐柱拈云深山佛法雲外一一發洩了",
    "X84n1579_003:0046a07": "也且道如何是閙市紅塵裏佛法樓連湖野梅花弄霽雪之天樂作行營鼓吹雜胡笳之曲)○謝",
    "X84n1579_003:0046a08": "首座書記藏主。上堂。以拂子打圓相曰。摩訶衍法。離",
    "X84n1579_003:0046a09": "四句。絕百非。又打一圓相曰。禮之用。和為貴。先王之",
    "X84n1579_003:0046a10": "道。斯為美。又打一圓相曰。摩尼珠。人不識。如來藏裏",
    "X84n1579_003:0046a11": "親收得。諸人還見麼。所見不同。互有得失。天童這裏",
    "X84n1579_003:0046a12": "毋固毋必○師不倨傲。不貪積。不私食。得施利隨與",
    "X84n1579_003:0046a13": "人見後生益敬之。二時粥飯。必同眾赴堂。一日問無",
    "X84n1579_003:0046a14": "印證曰。天童今日大死去也。汝作麼生救。證曰。請和",
    "X84n1579_003:0046a15": "尚喫飯。師曰。天童今日大死去也。汝不要相救。證曰。",
    "X84n1579_003:0046a16": "救他作麼。師又曰。天童今日大死去也。阿誰與我同",
    "X84n1579_003:0046a17": "行。證曰。和尚先行。某甲隨後。師呵呵大笑。遂示寂(龍唐",
    "X84n1579_003:0046a18": "柱拈云可惜放過天童者漢我若在待云今日大死去也阿誰與我同行即與挑起鉢囊橫擔楖[木*栗]看者漢去",
    "X84n1579_003:0046a19": "得去不得若去不得便與推倒方丈纔見真獅子兒豈不俊哉)○塔全身於本山之",
    "X84n1579_003:0046a20": "麓(東谷光下直翁舉嗣)。",
    "X84n1579_003:0046a22": "續指月錄卷三"
}