{
    "X86n1604_001:0486a06": "重刻法門鋤宄(竝)五家辨正序",
    "X86n1604_001:0486a08": "仲弓指綠林之徒目為梁上君子。豈意我法門中容",
    "X86n1604_001:0486a09": "此奸矣。白巖符公此編一出。宿姦老蠧無爾措足處。",
    "X86n1604_001:0486a10": "雖嚴燈及禪燈若干締搆。不足一揑而已。所以海市",
    "X86n1604_001:0486a11": "蜃樓多少駢闐。皎日麗天則悉為烏有也。余頃塞於",
    "X86n1604_001:0486a12": "諾責著五家辨正。於其言也支桑巧拙。不能無異其",
    "X86n1604_001:0486a13": "義。偶歸一揆。故忘狗尾續貂之醜。僅以劒環一呎之",
    "X86n1604_001:0486a14": "鳴。謾當明宗正譌之鼓唱云爾。",
    "X86n1604_001:0486a15": "元祿庚午春姑洗穀旦",
    "X86n1604_001:0486a16": "讚陽沙門　存德巖題",
    "X86n1604_001:0486a22": "法門鋤宄序",
    "X86n1604_001:0486a24": "元至正間。越天衣清公翻刻大川所編燈元惑。廷俊",
    "X86n1604_001:0486b01": "序引偽言小註于天皇章下。後人不察其妄。遂以為",
    "X86n1604_001:0486b02": "然。有若以尹氏為正卿。為隱母往往然也。數百年來",
    "X86n1604_001:0486b03": "從未有能決其孰是。今錢塘白巖和尚考之以編年。",
    "X86n1604_001:0486b04": "原之以情理。真偽審。誵訛辨。披重昏而覩太陽。何其",
    "X86n1604_001:0486b05": "明顯。雲門法眼兩宗之祖。今而後人不敢更東扯西",
    "X86n1604_001:0486b06": "拽。有惠後學其亦至矣。茲特單梓公諸天下。庶幾乎",
    "X86n1604_001:0486b07": "非徒使知丘玄素之為烏有。而且得使知張無盡決",
    "X86n1604_001:0486b08": "未及見金山頴公。必也討得二碑之說可立破之而",
    "X86n1604_001:0486b09": "無遺孑。當不復更贅一辭。",
    "X86n1604_001:0486b10": "康熈八年己酉冬至前三日雲門顯聖禪院住持自",
    "X86n1604_001:0486b11": "若深道人題于寶鏡堂上",
    "X86n1604_001:0486b17": "法門鋤宄卷一",
    "X86n1604_001:0486b19": "古杭白巖偶道人　淨符　著",
    "X86n1604_001:0486b20": "越州雲門大樗子　淨深　閱",
    "X86n1604_001:0486b21": "南泉下有曇照禪師一人。與趙州長沙茱萸子湖諸",
    "X86n1604_001:0486b22": "老為同門昆季。住荊州白馬。道出常情。事迹可愛。甞",
    "X86n1604_001:0486b23": "云快活快活。及臨終乃呌苦苦。有院主致問推枕一",
    "X86n1604_001:0486b24": "篇。機語備載皇藏傳燈諸錄。而地藏恩寶峰照圓照",
    "X86n1604_001:0486c01": "本皆有頌。現刻頌古聯珠集中。此天下古今所共覩",
    "X86n1604_001:0486c02": "者。今人特殺好奇。向虗空裏架樓閣。不循其實。廼於",
    "X86n1604_001:0486c03": "馬祖下幻出個天王悟來。將曇照機語栽為天王悟",
    "X86n1604_001:0486c04": "事。乃首尾不漏一言。不差一字。此異事也。噫。世豈有",
    "X86n1604_001:0486c05": "兩人同一州。同一機語。復同一事迹。豈理也哉。廼又",
    "X86n1604_001:0486c06": "有翻刻燈錄者。竟將白馬曇照直削之。南泉下去了",
    "X86n1604_001:0486c07": "一嫡嗣。使白馬一代龍象寥寥無所聞。馬祖下添入",
    "X86n1604_001:0486c08": "一偽嗣。使一百三十七同門嘿嘿無所識。其何所為",
    "X86n1604_001:0486c09": "而然歟。吾不得而知之也。試以詢諸明眼。",
    "X86n1604_001:0486c10": "僧寶傳第四卷玄沙章末云。石頭之宗至是遂中興",
    "X86n1604_001:0486c11": "之。夫玄沙與雲門為昆季。同嗣雪峯存。存嗣德山鑑。",
    "X86n1604_001:0486c12": "鑑嗣龍潭信。信嗣天皇悟。悟嗣石頭遷。覺範云石頭",
    "X86n1604_001:0486c13": "之宗至是中興。豈汎汎無據而然者。雲門偃出香林",
    "X86n1604_001:0486c14": "遠。遠出智門祚。祚出雪竇顯。此又世系之所最為明",
    "X86n1604_001:0486c15": "著者。水有源。木有本。非可混者所從來矣。何今之無",
    "X86n1604_001:0486c16": "本。流乃硜硜然。妄以顯為大寂九世孫。此何說耶。鳴",
    "X86n1604_001:0486c17": "呼。法門秋晚。不謂至是。",
    "X86n1604_001:0486c18": "景德傳燈錄載馬祖之嗣一百三十八人。內七十五",
    "X86n1604_001:0486c19": "人見錄。六十三人無機緣語句不錄。與傳法正宗記",
    "X86n1604_001:0486c20": "所紀同。初未見有所謂天王悟者。五燈會元載馬祖",
    "X86n1604_001:0486c21": "之嗣七十六人見錄。指月錄載馬祖之嗣四十七人",
    "X86n1604_001:0486c22": "見錄。皆絕無所謂天王悟者。而所有者乃天皇悟。悟",
    "X86n1604_001:0486c23": "嗣石頭遷。青原第三葉也。記曰。大鑒之三世石頭希",
    "X86n1604_001:0486c24": "遷禪師。其所出法嗣凡二十一人。首曰荊州天皇道",
    "X86n1604_001:0487a01": "悟者此也。傳燈正宗皆歷朝所奉藏典。乃本宗嫡子",
    "X86n1604_001:0487a02": "親孫所自定之家譜。他如雪峯廣錄聯珠通集佛祖",
    "X86n1604_001:0487a03": "統記玄要廣集諸書。孰不曰龍潭一支為青原之所",
    "X86n1604_001:0487a04": "出。自唐抵清歷朝不知凡幾。經聖君贒臣所披閱不",
    "X86n1604_001:0487a05": "知凡幾。其脚下兒孫尊奉崇事不知凡幾。千餘年來",
    "X86n1604_001:0487a06": "從未聞有敢擅便移易之者。葢水源木本非可從他",
    "X86n1604_001:0487a07": "處假借。佛國白曰。南嶽山頭見石頭。便歸古岸狎沙",
    "X86n1604_001:0487a08": "鷗。謾分胡餅為香餌。引得金龍直上鈎。讀之亦可以",
    "X86n1604_001:0487a09": "了然。無復疑矣。何今人不據其實。廼恣意變亂。甘墮",
    "X86n1604_001:0487a10": "妄庸。竟將龍潭一支改入馬祖會下。于馬祖下假揑",
    "X86n1604_001:0487a11": "一天王道悟。謂與天皇道悟同時以便相溷。既苦無",
    "X86n1604_001:0487a12": "所謂機緣語句。廼割取南泉之嗣白馬曇照常云快",
    "X86n1604_001:0487a13": "活臨終呌苦一段因緣。栽為天王悟事。且假海鹽黎",
    "X86n1604_001:0487a14": "眉居士名以掩其過。公然為書曰教外別傳。僭行于",
    "X86n1604_001:0487a15": "世。蔑眎皇藏。不懼天討。噫。出家兒為了生死。所貴一",
    "X86n1604_001:0487a16": "切真實。如此妄意行事。究何所圖。夫集傳燈者為道",
    "X86n1604_001:0487a17": "原法眼二世孫。著正宗者為明教雲門四世孫。總龍",
    "X86n1604_001:0487a18": "潭七世孫也。其嫡子親孫所自定之家譜不信。外此",
    "X86n1604_001:0487a19": "可信乎。嗚呼。是真難掩。是偽不昌。苟偽而能昌。則吾",
    "X86n1604_001:0487a20": "將以斯言亦為妄矣。",
    "X86n1604_001:0487a21": "澧州龍潭崇信禪師。渚宮人。家賣餅為業。少而英異。",
    "X86n1604_001:0487a22": "初悟和尚為靈鑒潛請居天皇寺。人莫之測。師居于",
    "X86n1604_001:0487a23": "寺巷。常日以十餅餽之(云云)。此燈錄會元諸書所載",
    "X86n1604_001:0487a24": "如此。夫為靈鑒潛請者。乃城東天皇道悟也。非假揑",
    "X86n1604_001:0487b01": "城西之道悟明矣。居于寺巷者。乃城東天皇寺巷也。",
    "X86n1604_001:0487b02": "今荊南城東有天皇巷。非可泯滅。而城西之巷既無",
    "X86n1604_001:0487b03": "所謂天皇之名。則龍潭非天王之嗣又明矣。今妄人",
    "X86n1604_001:0487b04": "於龍潭章雖槧去初悟和尚為靈鑒潛請居天皇寺",
    "X86n1604_001:0487b05": "人莫之測一十七字。其如居于寺巷餽餅事迹。井井",
    "X86n1604_001:0487b06": "然之。不可掩滅。何是。則日以十餅餽者餽城東天皇",
    "X86n1604_001:0487b07": "道悟也。留餅反惠者乃天皇道悟。非天王道悟又明",
    "X86n1604_001:0487b08": "矣。何也。為靈鑒潛請。人既不測。故信日得以十餅餽。",
    "X86n1604_001:0487b09": "若丘碑所云。節使親臨迎衙供養者。則四事豐饒。貴",
    "X86n1604_001:0487b10": "顯求見且不得。而舖家兒乃敢以十餅見凟耶。今人",
    "X86n1604_001:0487b11": "不細審詳。一味鹵莽恣生滅心。妄行改易。變亂宗統。",
    "X86n1604_001:0487b12": "祇有徒取識者之笑耳。於他雲法二宗復何損益。然",
    "X86n1604_001:0487b13": "則聞人之碑圭峯之狀。德輿之銘。又何所據而然耶。",
    "X86n1604_001:0487b14": "歬後推酌既無確據。則為好事者詭心妄揑。又奚待",
    "X86n1604_001:0487b15": "言。",
    "X86n1604_001:0487b16": "夢覺堂重校五家宗派序云。張無盡疑洞山德山垂",
    "X86n1604_001:0487b17": "手不同。恐自天皇處或有差誤。後於達觀頴處得唐",
    "X86n1604_001:0487b18": "符載所撰天皇道悟墖記。又討得丘玄素所作天王",
    "X86n1604_001:0487b19": "道悟墖記(云云)。此譌言也。達觀穎寂于何時。張無盡",
    "X86n1604_001:0487b20": "卒于何時。而乃云無盡從頴處得兩道悟碑。夫達觀",
    "X86n1604_001:0487b21": "頴為谷隱聦嗣。寂於宋仁宗嘉祐四年己亥除夕。張",
    "X86n1604_001:0487b22": "無盡卒於宋徽宗宣和三年辛丑十一月。以辛丑上",
    "X86n1604_001:0487b23": "遡己亥。相去六十三載。使無盡壽年七十。當頴示寂",
    "X86n1604_001:0487b24": "之年僅七歲。即壽八十亦不過十六七歲。此正讀書",
    "X86n1604_001:0487c01": "習舉業時。孜孜於文章功名且未暇。而有暇於佛學",
    "X86n1604_001:0487c02": "乎。即有暇佛學。未必即能留心宗乘。能留心宗乘。未",
    "X86n1604_001:0487c03": "必即能討論門庭宗派中事。何以知之。按無盡傳云。",
    "X86n1604_001:0487c04": "年十九應舉人京道。由向氏家登第回。遂為向氏婿。",
    "X86n1604_001:0487c05": "初任主簿。見梵筴莊嚴。遽怫然欲作無佛論。後訪同",
    "X86n1604_001:0487c06": "列得維摩經。讀之始能信向佛乘。時年已二十有餘",
    "X86n1604_001:0487c07": "矣。以二十有餘之年且不耐見梵筴之莊嚴。則其于",
    "X86n1604_001:0487c08": "佛門尚未生信。尚未生信又詎有能注意宗乘。討論",
    "X86n1604_001:0487c09": "門庭宗派之事哉。此特姑就無盡壽年八十而言。若",
    "X86n1604_001:0487c10": "無盡壽止七十。則當頴未寂之歬僅一六七歲孩童",
    "X86n1604_001:0487c11": "耳。顧乃云從頴處得符載碑。又討得丘玄素碑。然乎",
    "X86n1604_001:0487c12": "否乎。此不待辨而自知。其為妄誕明矣。且無盡留心",
    "X86n1604_001:0487c13": "宗乘在晚年事。按傳哲宗元祐六年辛未為江西漕。",
    "X86n1604_001:0487c14": "見兜率悅。於托鉢話疑甚。夜半觸翻溺器乃得徹悟。",
    "X86n1604_001:0487c15": "年當五十矣。以元祐辛未逆數至嘉祐己亥。相去三",
    "X86n1604_001:0487c16": "十三年。始於宗乘有悟。詎未見兜率已歬少年遽能",
    "X86n1604_001:0487c17": "持論洞山德山之垂手接物事耶。且此持論。據云今",
    "X86n1604_001:0487c18": "以丘符二記證之。方知吾擇法驗人之不謬。則此言",
    "X86n1604_001:0487c19": "必在得碑之歬。豈十餘歲志學之書生遽能發此宗",
    "X86n1604_001:0487c20": "乘堂奧語言耶。此在已見兜率徹悟之後或可少信。",
    "X86n1604_001:0487c21": "若云在達觀未寂之歬。則孩童拍盲斷乎不能有及",
    "X86n1604_001:0487c22": "於此。又其家住渚宮。渚宮在荊州。而城之東西天皇",
    "X86n1604_001:0487c23": "天王既有碑碣。則道悟之一人兩人朝夕在無盡眉",
    "X86n1604_001:0487c24": "睫間。固可了了然毫髮不昧。又何必致疑道悟似有",
    "X86n1604_001:0488a01": "兩人。又何必託辭曰後於達觀處討得丘苻二碑。始",
    "X86n1604_001:0488a02": "自信擇法驗人之不謬。且達觀居金山。去渚宮三千",
    "X86n1604_001:0488a03": "餘里。豈有眼前碑碣反不去看考。乃區區遠從數千",
    "X86n1604_001:0488a04": "里外人討得。此語之偽又何待辨。此直後人假揑。正",
    "X86n1604_001:0488a05": "一無根虗妄之談耳。無根虗妄之談。強君子以必信。",
    "X86n1604_001:0488a06": "復何得哉。吾願諸肩荷法門者秉公執正。無滋其惑",
    "X86n1604_001:0488a07": "可也。",
    "X86n1604_001:0488a08": "明成弘間雪庭禪師。杭仁和桂氏子。開法昭慶。為臨",
    "X86n1604_001:0488a09": "濟下二十四世。西蜀直指堂休休翁。南峯之子。有幻",
    "X86n1604_001:0488a10": "寄錄行世。而續略繼燈誤列為未詳法嗣。此訛也。乃",
    "X86n1604_001:0488a11": "古南刻師拈古。又以古庭前堅名。是不考古庭雪庭",
    "X86n1604_001:0488a12": "之有別。況古庭堅即無際悟嗣。雪庭去悟尚有雪峯",
    "X86n1604_001:0488a13": "休休翁兩世之隔。則古庭與雪峯乃昆季。雪庭又古",
    "X86n1604_001:0488a14": "庭之孫行矣。何竟混同為一人。嗟嗟以明至清僅二",
    "X86n1604_001:0488a15": "百年。編錄之誤尚如。此況自唐迄今垂千載。又當何",
    "X86n1604_001:0488a16": "如。寂音以天皇疑為兩人。近日竟以天皇天王別而",
    "X86n1604_001:0488a17": "為兩人。宜乎不足辨。偽碑奚足恃。",
    "X86n1604_001:0488a18": "法門鋤究(有序)",
    "X86n1604_001:0488a19": "鋤究篇既出。或者曰。犯過招尤莫甚於好盡言。法",
    "X86n1604_001:0488a20": "門甲乙之變。已有正譌熄邪據實諸書之行。真既",
    "X86n1604_001:0488a21": "不得而掩矣。則偽又奚得而昌之。即有指鹿為馬",
    "X86n1604_001:0488a22": "證龜成鱉。流一二亦不過洩憤排怒而已。而堂堂",
    "X86n1604_001:0488a23": "大國明眼正人大君子居多。是又奚能盡為其所",
    "X86n1604_001:0488a24": "扇惑哉。隻手洵不足掩太陽。宜置之可也。抑何必",
    "X86n1604_001:0488b01": "傷德費辭之甚。余曰然也。吾豈好盡言哉。亦有不",
    "X86n1604_001:0488b02": "得已而然者。夫世之倡言為害是亂真之端者。其",
    "X86n1604_001:0488b03": "禍在一人可弗辨。禍及天下後世。則其辨可緩乎。",
    "X86n1604_001:0488b04": "苟區區於潔己存厚。避箭畏刀。忍千古不易之道。",
    "X86n1604_001:0488b05": "一旦蒙昧於昏昏不曉之鄉。則亦將遺譏於天下。",
    "X86n1604_001:0488b06": "後世荷法堂前得無有媿。斯吾所以有萬不得已",
    "X86n1604_001:0488b07": "而然者。此耳。然則吾豈好盡言。故為傷德費辭之",
    "X86n1604_001:0488b08": "甚哉。抑聞之云惟善人能受盡言。則吾於晦公也",
    "X86n1604_001:0488b09": "又豈敢以不善人待即盡言之可也。況未即盡言",
    "X86n1604_001:0488b10": "兼之在衛道哉。丁未九月白巖偶道人淨符書。",
    "X86n1604_001:0488b11": "自有天地以來。是非辨論何代無之。第一經公府明",
    "X86n1604_001:0488b12": "眼。以大公心發至公論。是還其是。非還其非。是非既",
    "X86n1604_001:0488b13": "白則辨論泯息。吾人自可相忘於無懷氏之天而各",
    "X86n1604_001:0488b14": "安其生也。後世設有一人焉。曰向之是者可非。非者",
    "X86n1604_001:0488b15": "可是。是非倒置。公論毀公心滅。從無是非中妄生是",
    "X86n1604_001:0488b16": "非。昏蔽日月紊亂綱常。則公府具在。明眼具在。而至",
    "X86n1604_001:0488b17": "公辨論斯不得而忘之矣。吾宗在唐有天皇道悟禪",
    "X86n1604_001:0488b18": "師一人。住楚江陵。為石頭遷子。其下出雲門法眼二",
    "X86n1604_001:0488b19": "宗。載皇藏傳燈諸錄及正宗記最詳。集傳燈者為道",
    "X86n1604_001:0488b20": "原。法眼二世孫。著正宗記者為明教嵩。雲門四世孫。",
    "X86n1604_001:0488b21": "其所派列世系井井有條。所從來舊矣。而會元雖有",
    "X86n1604_001:0488b22": "小字闕疑。人皆知為非。是故刻者不敢大書。乃後人",
    "X86n1604_001:0488b23": "不本所自。妄意引據。翻改成言變亂祖系。先年經大",
    "X86n1604_001:0488b24": "君子至公剖柝疑誤氷釋。二宗得各安其祖又有年",
    "X86n1604_001:0488c01": "矣。今水鑑之妄突作。晦山更從而附會之。污凟法門",
    "X86n1604_001:0488c02": "更亂宗祖。則辨論又烏得而免。然小字添入為疑案。",
    "X86n1604_001:0488c03": "以驗後世智愚業。海清公之用心或亦可嘉。吾儕自",
    "X86n1604_001:0488c04": "不必究可也。特後進不諳。遞以為實。禍吾宗不小。則",
    "X86n1604_001:0488c05": "吾儕不得不白之。請且以近事況。如臨濟下。近日所",
    "X86n1604_001:0488c06": "傳正派有海舟慈一人。崇禎丙子姑蘇查氏所突出",
    "X86n1604_001:0488c07": "之佛祖源流稿。謂慈先嗣萬峯蔚。後嗣東明旵。是以",
    "X86n1604_001:0488c08": "兩人之嗣為一人。三峯據沈貫所撰墖銘及印記頌。",
    "X86n1604_001:0488c09": "則以慈為萬峯嫡嗣。與寶藏持為伯仲。而東明乃為",
    "X86n1604_001:0488c10": "慈之法姪。潭吉據無聞聰客牕夜話。則以慈為萬峯",
    "X86n1604_001:0488c11": "蔚之子。寶峯瑄之師。略不及寶藏東明。且以寶藏東",
    "X86n1604_001:0488c12": "明為疊出。又據古溪祭文。疑東明下別有一人與慈",
    "X86n1604_001:0488c13": "同名號者。如荊南兩道悟故事。寶華據靜菴素聯芳",
    "X86n1604_001:0488c14": "圖中所敘及年代遠近。則以慈為東明之子。寶峯之",
    "X86n1604_001:0488c15": "師。而萬峯下是別有一人同名號如慈者。山茨際公",
    "X86n1604_001:0488c16": "自敘住東明時。從廢帋中得旵墖銘。銘中並無海舟",
    "X86n1604_001:0488c17": "慈名。如上五說各不相侔。雖本支兒孫無從考定。嗟",
    "X86n1604_001:0488c18": "嗟去今僅二百餘年中事。且罕有能白之者。況遠隔",
    "X86n1604_001:0488c19": "十朝七十餘帝千有餘年外兩道悟事。而今人獨能",
    "X86n1604_001:0488c20": "白之乎。然一道悟以之為兩人為一人。事無不可。特",
    "X86n1604_001:0488c21": "考諸史籍稽諸年代。則真偽自不容其無擇矣。如當",
    "X86n1604_001:0488c22": "時好事者為逢迎張無盡輩所假揑之碑。謂為唐正",
    "X86n1604_001:0488c23": "議大夫戶部侍郎平章事荊南節度使丘玄素撰。無",
    "X86n1604_001:0488c24": "眼者相傳以為真。及考之史鑑編年。唐宰相年表。與",
    "X86n1604_001:0489a01": "荊州郡乘。則丘玄素既為烏有。而碑文之偽白日青",
    "X86n1604_001:0489a02": "天可無疑矣。所謂皮既不存毛自無容其所附。疑誤",
    "X86n1604_001:0489a03": "既辨復何所云。年來濟洞兩家幸安和好。實法門福。",
    "X86n1604_001:0489a04": "不謂今又突有僧水鑑者。於荊州城南御路口買孔",
    "X86n1604_001:0489a05": "蔚然文學宅基。搆菴而居。乃平白鑿空。額名古天王",
    "X86n1604_001:0489a06": "寺。誑惑愚癡亂真害是。此恠誕事人詎忍聞。夫荊州",
    "X86n1604_001:0489a07": "城南固有天王土地堂。居民凡於事神。具鄉貫則莫",
    "X86n1604_001:0489a08": "不曰城南天王土地堂祠下云云。若天王寺則從未",
    "X86n1604_001:0489a09": "聞也。即業海清公重刻會元時所添入小註闕疑。亦",
    "X86n1604_001:0489a10": "只曰同時有二道悟。一住荊南城西天王寺。一住荊",
    "X86n1604_001:0489a11": "南城東天皇寺。曾未聞城南有天王寺。況城西天王",
    "X86n1604_001:0489a12": "者。以唐宋郡乘考之。並未有也。而有之者。但曰城東",
    "X86n1604_001:0489a13": "天皇寺。稱荊南首剎。重興為道悟禪師。乃龍潭信餽",
    "X86n1604_001:0489a14": "餅得法之地。湖廣全省誌第七十四卷載之甚詳。與",
    "X86n1604_001:0489a15": "龍藏傳燈諸書所紀無異。世所共聞。今草市大殿巋",
    "X86n1604_001:0489a16": "然。巷名事實種種可稽。固不與鑿空假揑之城西天",
    "X86n1604_001:0489a17": "王可同日語。嗟嗟水鑑搆菴供佛亦好事也。抑何必",
    "X86n1604_001:0489a18": "借名古蹟始為得計。即借名亦須借之有名。即有名",
    "X86n1604_001:0489a19": "矣更須考郡乘寺觀髏中之有無。有然後借之乃為",
    "X86n1604_001:0489a20": "得。今借之於脫空無根。豈不仍成虗揑。水鑑之愚一",
    "X86n1604_001:0489a21": "何至是。已可歎也。乃又有作復古天王寺碑記者。於",
    "X86n1604_001:0489a22": "德山碑記明宗正譌熄邪摘欺救蛾紾譏據實闢謬",
    "X86n1604_001:0489a23": "平心諸書。似不曾聞較彼水鑑之愚得不尤為倍甚。",
    "X86n1604_001:0489a24": "鳴呼。世有清白之士如明山賓者。決不妄言。一妄言",
    "X86n1604_001:0489b01": "則於心為有媿。不得謂為清白士。而僧中稱善知識",
    "X86n1604_001:0489b02": "為傳佛心印者。較清白之士高出萬萬。尊重不待言。",
    "X86n1604_001:0489b03": "今晦山居然一知識。不以真語實語誠諦語取信方",
    "X86n1604_001:0489b04": "來。乃於舉事孟浪之水鑑者反從而文其過飭其非。",
    "X86n1604_001:0489b05": "以歷朝所奉藏典傳燈諸錄為訛書。將偽人偽碑偽",
    "X86n1604_001:0489b06": "機緣諛言疑書反指為定典。紀事不稽。發言無本。是",
    "X86n1604_001:0489b07": "豈所謂見道之知識哉。吾聞晦山亦法門正人。於圓",
    "X86n1604_001:0489b08": "戒羯磨時甞有寧斷吾舌毋毀法門如違此誓甘墮",
    "X86n1604_001:0489b09": "苦坑之語。刻之梨棗。意在息諍。乃今遽作此文。以非",
    "X86n1604_001:0489b10": "為是。指空言有。於所立之誓逈爾相違。將為可以蒙",
    "X86n1604_001:0489b11": "惑戒子。聾[(壴*皮)/耳]方來。噫。欺誑佛祖。害理瞞心。越法違條。",
    "X86n1604_001:0489b12": "莫此為甚。晦公晦公。請以自所製立誓息諍文。向清",
    "X86n1604_001:0489b13": "夜無人處洗心淨慮細讀一過。問之自己以為何如。",
    "X86n1604_001:0489b14": "又會元天皇章後小註云。城西天王悟有碑。為丘玄",
    "X86n1604_001:0489b15": "素所撰者。乃越州開元業海清公於元至正甲辰重",
    "X86n1604_001:0489b16": "刻會元時始添入也。大川原本從無是註。此盖因廷",
    "X86n1604_001:0489b17": "俊序中有雲壑心燈錄未行為惜之語。後人遂附會",
    "X86n1604_001:0489b18": "其說假揑耳。清公不考真偽。妄為添入。其惑世誤人",
    "X86n1604_001:0489b19": "之甚。可謂業海矣。又那堪有承其虗而接其嚮者。抑",
    "X86n1604_001:0489b20": "其害可甚言哉。本　朝甲午乙未間法門變亂。南都",
    "X86n1604_001:0489b21": "各省諸大護法大君子及諸方住持。以大公至論力",
    "X86n1604_001:0489b22": "為抵正。而天皇天王及種種不白之案涇渭始分。自",
    "X86n1604_001:0489b23": "是凡屬有識皆備知丘玄素之為烏有耳。",
    "X86n1604_001:0489b24": "康熈七年秋初金陵天界法弟　大寧　謹書",
    "X86n1604_001:0489c02": "法門鋤宄(終)",
    "X86n1604_001:0489c05": "(附)禪通劒叟昰禪師與晦山顯和尚書(昰原姓官諱撫辰)",
    "X86n1604_001:0489c06": "吳頭楚尾分野相聯而來往參差。艱逢晤教世出世",
    "X86n1604_001:0489c07": "間聲氣相若。以平生鄉慕往往幾得而失之。昰恒有",
    "X86n1604_001:0489c08": "歎其緣之慳也。茲不得已冐為未同之言。法門關係",
    "X86n1604_001:0489c09": "不敢引避以獲戾佛祖。惟台翁垂聽焉。正法眼藏之",
    "X86n1604_001:0489c10": "布在方策也。自景德傳燈錄始。五燈宗之傳法正宗",
    "X86n1604_001:0489c11": "記祖之。莫不載六祖首出青原。青原出石頭。石頭出",
    "X86n1604_001:0489c12": "天皇悟。悟出龍潭信。信家世于荊州天皇寺巷。昰以",
    "X86n1604_001:0489c13": "楚產習知楚事。今其故里與子孫具存。而天皇碑記",
    "X86n1604_001:0489c14": "載之甚詳。何所容旁參異議。矧歬贒刊有正譌熄邪",
    "X86n1604_001:0489c15": "據實諸書行世既久。近在本朝　章皇帝甲午乙未",
    "X86n1604_001:0489c16": "間經朝野巨儒大公至論力為抵正。　天子聖神洞",
    "X86n1604_001:0489c17": "知法門錮疾。特將五燈纘續入藏。直頂傳燈正宗千",
    "X86n1604_001:0489c18": "百年之宗統。　聖朝已大定。萬世永無弊矣。台翁為",
    "X86n1604_001:0489c19": "法門砥柱。豈不習聞之熟了然于歬後費公之詭譎",
    "X86n1604_001:0489c20": "乎。一聞有妄人水鑑者不避上違古今　皇藏之大",
    "X86n1604_001:0489c21": "嫌。不畏近犯照提未出之大罪。僭將土地堂妄建為",
    "X86n1604_001:0489c22": "天王。僭稱祖剎以偽亂真。以烏有先生篡奪空王之",
    "X86n1604_001:0489c23": "嫡派。在台翁宜何如持公秉直嚴訶斥以正之。無使",
    "X86n1604_001:0489c24": "滋蔓傳誤後學可也。胡乃為之文勒之石。佐助妄人",
    "X86n1604_001:0490a01": "狂騁。春秋責俻贒者恐適以寬妄人之過也。聞在癸",
    "X86n1604_001:0490a02": "卯天然湘大師與台翁邂逅生生林。語之故而告之。",
    "X86n1604_001:0490a03": "悔乃復走荊。訪其故老。考其遺踪。拜其祖塋。騐其銘",
    "X86n1604_001:0490a04": "狀。果實實與傳燈正宗所誌者的切著明。歸舟遽取",
    "X86n1604_001:0490a05": "原稿守江漢焚撒之。因咬齒自誓曰。顯實為水鑑所",
    "X86n1604_001:0490a06": "賣。敢昭告于青原石頭天皇龍潭諸大祖師。我若不",
    "X86n1604_001:0490a07": "廢此藁斷此葛藤。禍如白水。台翁言猶在耳。江漢之",
    "X86n1604_001:0490a08": "間一時傳頌。莫不心服子路改過之勇。不惟青原諸",
    "X86n1604_001:0490a09": "祖鑑其至誠無偽。即江漢間天龍鬼神必且默誌其",
    "X86n1604_001:0490a10": "言而望日月之更也。今妄人以尼告發。而太守公差",
    "X86n1604_001:0490a11": "鎻拏暴其過惡于道路。百醜傳播賄乃脫迯。向非天",
    "X86n1604_001:0490a12": "皇威靈顯應果報無差。當不敗露若是之甚也。所恨",
    "X86n1604_001:0490a13": "太守不知法門大事。不能一奮蕭斧直碎其碑以掩",
    "X86n1604_001:0490a14": "日月之蝕。或者曰非台翁自碎之不足以了白水之",
    "X86n1604_001:0490a15": "誓。故留之以有待也。昰衰朽無似。雖未識韓[(厂@((既-旡)-日+口))*頁]荒山",
    "X86n1604_001:0490a16": "龍脉發于黃梅四祖。禪通距安國又僅五六十里之",
    "X86n1604_001:0490a17": "近。聲息相通。卒無一言以傚一得之愚。則同時大德",
    "X86n1604_001:0490a18": "未必不以責俻之辭相波及也。倘蒙俯鑑愚忱。或轉",
    "X86n1604_001:0490a19": "託知交。以廢石改額之權仍屬之太守。或台翁自命",
    "X86n1604_001:0490a20": "一价之使直自為之。以了結白水誓願。從此夢寐安",
    "X86n1604_001:0490a21": "無媿怍。則台翁芳名不惟從此遠播千古。而昰老死",
    "X86n1604_001:0490a22": "深山亦可無憾也。偶託鉢蘄春。適逢白門僧。便藉之",
    "X86n1604_001:0490a23": "為郵。披肝瀝膽以盡私衷。伏惟鑒宥。戊申八月杪禪",
    "X86n1604_001:0490a24": "通弟空昰和南奏記時年七十有五。",
    "X86n1604_001:0490b01": "靈隱晦山顯禪師復劒叟昰和尚書",
    "X86n1604_001:0490b02": "久跂法音。恨以緣慳無由接教。近歲又以業風鼓動。",
    "X86n1604_001:0490b03": "返笠靈山。一入膠盆遂騎虎背。相見因緣亦欲參商",
    "X86n1604_001:0490b04": "矣。承諭天王碑文。原非弟本意。弟與洞上諸知識多",
    "X86n1604_001:0490b05": "水乳交好。豈肯存生滅心懷人我見作此不中心行。",
    "X86n1604_001:0490b06": "壬寅偶閱藏漢上。因水鑑兄勤懇求文。孟浪屬筆。然",
    "X86n1604_001:0490b07": "亦實未到荊州時作也。是秋因護國請。遂親履其地。",
    "X86n1604_001:0490b08": "一到新創天王。心疑非天王遺址。何故。諸家記載皆",
    "X86n1604_001:0490b09": "云城西。而此在城南故也。急欲索回原藁。水鑑已往",
    "X86n1604_001:0490b10": "儀真矣。豈意水鑑多事刊板傳送。且弟署欵不過曰",
    "X86n1604_001:0490b11": "水鑑海兄而已。乃自更沙翁大禪師。妄自標榜夸張",
    "X86n1604_001:0490b12": "過分。豈不取笑識者耶。幸近日水鑑兄傳得刻本到",
    "X86n1604_001:0490b13": "山。[矢*出]作止刊。木板未曾上石。其現勒石天王者乃一",
    "X86n1604_001:0490b14": "榷關使李護法文也。合府官僚及勒石名字皆載碑",
    "X86n1604_001:0490b15": "尾。現冊可證。辱老法翁見教自媿。一時妄作以涉爭",
    "X86n1604_001:0490b16": "端。道聽塗說實非信史。弟在青原拈香。何甞不曰三",
    "X86n1604_001:0490b17": "宗鼻祖且親到天皇。其城西城南豈肯妄為曲說。雖",
    "X86n1604_001:0490b18": "水鑑兄興復古寺亦屬好事。然欲以城南而混城西。",
    "X86n1604_001:0490b19": "顯則不敢復附會矣。[矢*出]作幸未刻石。不必慮其傳遠。",
    "X86n1604_001:0490b20": "歬文偶爾孟浪。自知懺悔。倘有校正理論等事。老法",
    "X86n1604_001:0490b21": "翁自為主張。顯斷不怙過也。[矢*出]刻三種。附塵法覧。己",
    "X86n1604_001:0490b22": "酉七月初六日靈隱法教弟戒顯再拜謹復",
    "X86n1604_001:0490c01": "(附)五家辨正",
    "X86n1604_001:0490c02": "讚陽沙門　養存　述",
    "X86n1604_001:0490c03": "濟北集五家辨曰。達磨西來迄于三祖。宗渾而不分",
    "X86n1604_001:0490c04": "矣。四祖派牛頭。五祖派北秀。六祖派青原。爾來宗派",
    "X86n1604_001:0490c05": "興焉。纂傳燈者不精討論。以南嶽青原為兩宗。嶽下",
    "X86n1604_001:0490c06": "出二宗。原下出三家者非也。據唐伸撰藥山碑。系儼",
    "X86n1604_001:0490c07": "於大寂。又丘玄素撰天王道悟碑。系悟於大寂。又呂",
    "X86n1604_001:0490c08": "夏卿撰雪竇碑。為竇於大寂九世之孫。以五家共出",
    "X86n1604_001:0490c09": "大寂下。為合馬駒一踏之讖矣。　余辨之曰。鍊公以",
    "X86n1604_001:0490c10": "為六祖宗南嶽派青原。不知此為證何義何據。言不",
    "X86n1604_001:0490c11": "干典事不師古。黃吻禪皺猶羞。況於辨宗趣者耶。夫",
    "X86n1604_001:0490c12": "據禪有五燈。例儒基六經。乃嵩明教力探大藏。或經",
    "X86n1604_001:0490c13": "或傳。校驗其謂禪宗者。推正其謂佛祖者。其所見之",
    "X86n1604_001:0490c14": "書果謬。雖古書必斥之。其所見之書果詳。雖古書必",
    "X86n1604_001:0490c15": "取之。校之修之命曰傳法正宗記。其記曰。正宗至第",
    "X86n1604_001:0490c16": "六祖其法益廣。已詳傳燈廣燈。其傳起自大鑑而終",
    "X86n1604_001:0490c17": "智達。凡千三百有四人也。　(正宗首唱)",
    "X86n1604_001:0490c18": "大鑑二世曰青原行思禪師。初於大鑑之眾最為首",
    "X86n1604_001:0490c19": "冠。大鑑甞謂之曰。從上以衣與法偕傳。葢取信於後",
    "X86n1604_001:0490c20": "世耳。今吾得人。何患乎不信。我受衣來。常恐不免於",
    "X86n1604_001:0490c21": "難。今復傳之。慮起其諍衣鉢。宜留鎮山門。汝則以法",
    "X86n1604_001:0490c22": "化一方。無使其絕。思歸其鄉居青原山靜居寺。最為",
    "X86n1604_001:0490c23": "學者所歸。其法嗣一人曰南嶽石頭希遷。",
    "X86n1604_001:0490c24": "大鑑二世南嶽懷讓禪師。往參六祖。祖曰什麼處來。",
    "X86n1604_001:0491a01": "曰嵩山來。祖曰什麼物恁麼來。曰說似一物即不中。",
    "X86n1604_001:0491a02": "祖曰還可修證否。曰修證即不無。污染即不得。祖曰",
    "X86n1604_001:0491a03": "祇此不污染。諸佛之所護念。汝既如是。吾亦如是。昔",
    "X86n1604_001:0491a04": "般若多羅所讖。葢於汝足下出一馬駒。蹋殺天下人。",
    "X86n1604_001:0491a05": "事祖歷十五載。尋往南嶽居般若。四方學者歸之。所",
    "X86n1604_001:0491a06": "出法嗣凡九人。一曰江西道一云云。",
    "X86n1604_001:0491a07": "旁出略傳。其傳起於末田底而止神會。凡二百有五",
    "X86n1604_001:0491a08": "人云云。乃仲溫瑩公(大慧法嗣)贊之曰。嵩之高文至論足",
    "X86n1604_001:0491a09": "以寄宣大化。既經進獻獲收附於大藏。則維持法門",
    "X86n1604_001:0491a10": "之功日月不能老矣(贊見羅湖文集)。葢嵩公者。道行藹然。乘",
    "X86n1604_001:0491a11": "大願輪不測人也。故舉世稱北斗以南一人而已。豈",
    "X86n1604_001:0491a12": "又謂之不精討論者耶。",
    "X86n1604_001:0491a13": "又長沙侯延慶僧寶傳引曰。自達磨之來。六傳至大",
    "X86n1604_001:0491a14": "鑑。鑑之後折為二宗。其一為石頭。雲門曹洞法眼宗",
    "X86n1604_001:0491a15": "之。其一為馬祖。臨濟溈仰宗之。是為五家宗派。",
    "X86n1604_001:0491a16": "夫傳燈廣燈及正宗記者。天子各以敕與大藏偕行",
    "X86n1604_001:0491a17": "世。是為皇藏。今古不刊之典也。昔者圭峰欲立荷澤",
    "X86n1604_001:0491a18": "為正傳的付。正抑讓公為旁出派徒。大為諸師被毀",
    "X86n1604_001:0491a19": "笑。今與鍊公一狀領過。子動呵&#;傳燈以為不精。夫",
    "X86n1604_001:0491a20": "佛祖之道於今可見者。獨賴此書之存。功深微禹。且",
    "X86n1604_001:0491a21": "翰林學士楊大年見地超曠。時奉敕裁定此書。大年",
    "X86n1604_001:0491a22": "之力勳參微管矣。爾來燈燈續焰。祖祖聯芳。然則原",
    "X86n1604_001:0491a23": "師編輯　聖宋外護。大年較正。其昭昭而高煥。大明",
    "X86n1604_001:0491a24": "孰得而踰之。鍊公進則上犯皇詔。退則內違五燈。以",
    "X86n1604_001:0491b01": "至一掃李遵勗李詠陸游等諸賢各所其證。別囮唐",
    "X86n1604_001:0491b02": "碑一謬。妄欲誘天下後學。乃是望天憂杞國。捧土塞",
    "X86n1604_001:0491b03": "孟津矣。若知其私欲取信於人。則自欺也。雖童蒙誰",
    "X86n1604_001:0491b04": "敢肯之。若懷其私誤為之公。則不明也。昏己欲牗人。",
    "X86n1604_001:0491b05": "可笑不自量。子之此舉乃聚扶桑六十州鐵。鑄此一",
    "X86n1604_001:0491b06": "箇錯可不成也。吁。攫金不見人。洗垢至折脛謂乎。",
    "X86n1604_001:0491b07": "唐伸碑記出之通載。常稱大儒。鍊號聞人。若然。漏唐",
    "X86n1604_001:0491b08": "書儒學才藝等而無傳者何哉。又普考史籍。望出太",
    "X86n1604_001:0491b09": "原。氏唐者若干。未閱伸之有名。況於令聞乎。即知無",
    "X86n1604_001:0491b10": "名位可稱。唯是操眊臊漢也。今考其記。疑兕不泰。其",
    "X86n1604_001:0491b11": "言曰。門人狀先師之行。求師之耿光垂於不朽。余議",
    "X86n1604_001:0491b12": "道。吾雲巖船子椑樹百巖高沙彌等。皆藥山之子也。",
    "X86n1604_001:0491b13": "盍稱門人。某和欺之妄。尾巴已露。其非一也。師本傳",
    "X86n1604_001:0491b14": "曰。師侍奉馬祖三年。辭祖返石頭。伸言曰居寂之室",
    "X86n1604_001:0491b15": "垂二十年矣。因按師大歷八年納戒于衡嶽希操律",
    "X86n1604_001:0491b16": "師。博通經論。嚴持戒律。而後遊方參請事了。至貞元",
    "X86n1604_001:0491b17": "初憩住藥山。其間年數僅十霜也。伸之躗言如之。誰",
    "X86n1604_001:0491b18": "不絕倒。其非二也。儼之於遷葢垕於寂。令終有俶。然",
    "X86n1604_001:0491b19": "伸也片言不及。茲知彼是舜犬也。詎怪吠堯。常鍊從",
    "X86n1604_001:0491b20": "而不紏是妾婦之事也。吁。其非三也。傳燈及稽古略",
    "X86n1604_001:0491b21": "等曰。藥山首至石頭。頭指之見馬祖。復還石頭領悟",
    "X86n1604_001:0491b22": "心要。一日師坐次。頭問汝在這裡作什麼。曰聖諦亦",
    "X86n1604_001:0491b23": "不為。頭曰恁麼即閑坐也。曰若閑坐即為也。頭曰汝",
    "X86n1604_001:0491b24": "道不為且不為箇什麼。曰千聖亦不識。頭以偈讚曰。",
    "X86n1604_001:0491c01": "從來共住不知名。任運相將只麼行。自古上賢猶不",
    "X86n1604_001:0491c02": "識。造次凡流豈敢明。據此則明藥山機緣終歸石頭。",
    "X86n1604_001:0491c03": "伸言無之。其非四也。大光明藏曰。青原仁父祖也。子",
    "X86n1604_001:0491c04": "石頭外而氣分感。而為諸孫。藥山雲巖殆聖諦不為",
    "X86n1604_001:0491c05": "處發生矣。伸謾系之寂。是為瞽說。言不中道。其非五",
    "X86n1604_001:0491c06": "也。朗州刺史李翱嚮師玄化。入山謁之。欣愜而呈偈",
    "X86n1604_001:0491c07": "曰。鍊得身形似鶴影。千株松下兩函經。我來問道無",
    "X86n1604_001:0491c08": "餘事。雲在青天水在缾。翱時年三十九。參藥山而退。",
    "X86n1604_001:0491c09": "著復性書三篇。韓愈柳宗元覧之歎曰吾道萎遲。翱",
    "X86n1604_001:0491c10": "且逃矣。相國崔羣(與韓愈同榜)常侍溫造(大雅五世孫刺朗州)相繼",
    "X86n1604_001:0491c11": "問道。師能開發道意矣。我道及儒也陶鍊難化。護法",
    "X86n1604_001:0491c12": "之力㧞山扛鼎。故宋僧傳系之護法。此可紀之一節",
    "X86n1604_001:0491c13": "也。伸何踈脫。其非六也。師一夜登山頂。月下大嘯。應",
    "X86n1604_001:0491c14": "澧陽九十許里。因名之為嘯峰。稱其異也。僧傳讚曰。",
    "X86n1604_001:0491c15": "儼公一笑。聲徹遐鄉。雖未勞目連遠尋。道感如然。此",
    "X86n1604_001:0491c16": "師不測神用。伸何漏之。其非七也。太和年中。",
    "X86n1604_001:0491c17": "文宗敕諡弘道大師。　所謂天子休命嘉師德美者",
    "X86n1604_001:0491c18": "也。大戴禮曰武王踐阼。曰諡者行之迹。是以大行受",
    "X86n1604_001:0491c19": "大名。小行受小名。行出乎己。名出乎人。詳唐類函九",
    "X86n1604_001:0491c20": "十四。凡指事稱德。葢紀行實之法也。何況諡號之勅",
    "X86n1604_001:0491c21": "最其大節也。伸又漏焉。其非八也。李翱百官行狀奏",
    "X86n1604_001:0491c22": "曰。紀其行狀宜出門生。賴此翱與羣造德位兼備。頡",
    "X86n1604_001:0491c23": "頏唐朝冠冕儒林。且沐其化也久。如撰師碑除此三",
    "X86n1604_001:0491c24": "學士而更為誰。如伸無聞可齒。又非知師者。誰媚于",
    "X86n1604_001:0492a01": "爾自衒自媒。固鑽穴隙之類乎。其非九也。抑伸所銘",
    "X86n1604_001:0492a02": "之碑不知立何處。將藥嶠之塢乎。將華亭之步乎。將",
    "X86n1604_001:0492a03": "無何有之鄉乎。吾知是好事者所以建之何樓備欺",
    "X86n1604_001:0492a04": "妄。豈為紀德碑。其非十也。來哲請傚李安民之風好",
    "X86n1604_001:0492a05": "佩玦矣。虗堂徑山語錄舉馬大師問藥山子近日見",
    "X86n1604_001:0492a06": "處如何。山云皮膚脫落盡唯有一真實。祖云子之所",
    "X86n1604_001:0492a07": "得可謂協於心體布於四肢。何不將三條篾束取肚",
    "X86n1604_001:0492a08": "皮隨處住山去。山云某是何人。敢言住山。祖云未有",
    "X86n1604_001:0492a09": "長行而不住。宜作舟航。勿久住此。師云馬大師借手",
    "X86n1604_001:0492a10": "行拳呪詛他家兒女。且道藥山因甚不肯承嗣馬祖。",
    "X86n1604_001:0492a11": "出來下一轉語看。常也鍊也。舍恁援證。取彼妄說。真",
    "X86n1604_001:0492a12": "贗公私於意何如。正好自判何須地辨。",
    "X86n1604_001:0492a13": "妄天王之辨。詳永覺龍潭考。白巗鋤宄(略如下出)。",
    "X86n1604_001:0492a14": "鍊公又以為悉束五家歸一馬踶而正符祖讖。　余",
    "X86n1604_001:0492a15": "辨孟軻所謂盡信書則不如無書。於武成取二三策",
    "X86n1604_001:0492a16": "而已。何其血之流杵也。詩曰周餘黎民靡有孑遺。史",
    "X86n1604_001:0492a17": "曰項羽攻襄城襄城無噍。類此一例之語也。鍊公盍",
    "X86n1604_001:0492a18": "參子輿氏解聖讖矣。",
    "X86n1604_001:0492a19": "又證呂碑系竇於大寂九世孫。　余辨雪峰對閩王",
    "X86n1604_001:0492a20": "自稱得先石頭之道。即見雪峰語錄。又僧寶傳玄沙",
    "X86n1604_001:0492a21": "傳曰。閩帥王審知為師外護。眾盈七百。石頭之宗至",
    "X86n1604_001:0492a22": "是遂中興矣。又秀州資聖勤禪師撰原宗集。嵩明教",
    "X86n1604_001:0492a23": "序之曰繇釋迦如來而下。至于雲門。取其言尤至者。",
    "X86n1604_001:0492a24": "不失其宗。得之故曰原宗。勤師證法於德山遠。遠即",
    "X86n1604_001:0492b01": "雲門之法孫也。雲門秉雪峰。峰承德山鑑。鑑續龍潭",
    "X86n1604_001:0492b02": "信。信嗣天皇悟。悟繼石頭。頭紹廬陵思。思受法於大",
    "X86n1604_001:0492b03": "鑑。廣達磨所傳之道。故天下學佛者尊其德如孔子。",
    "X86n1604_001:0492b04": "承周公而振堯舜之道矣。然雲門玄沙同嗣雪峰宗",
    "X86n1604_001:0492b05": "石頭。門出香林。林出智門。門出雪竇。沙出羅漢琛。琛",
    "X86n1604_001:0492b06": "出法眼益。二派世系明著如示掌矣。乃知竇與嵩遠",
    "X86n1604_001:0492b07": "皆為雲門孫行矣。鍊公胡為謾棄我入室之真印。却",
    "X86n1604_001:0492b08": "拾他流俗之咳唾。先自失了一隻眼。且呂碑云師將",
    "X86n1604_001:0492b09": "示滅或曰師獨無頌辭世。師曰吾平生患語之多矣。",
    "X86n1604_001:0492b10": "遂亡。然睦菴曰。雪竇拾遺錄師示寂偈曰。白雲本無",
    "X86n1604_001:0492b11": "覊。明月照寰宇。吾今七十三。天地誰為侶。此偈會稽",
    "X86n1604_001:0492b12": "思一禪者出示然。呂之說非。故錄之云。　余又謂雪",
    "X86n1604_001:0492b13": "竇垂滅師資取訣正是切要之時也。呂說言或曰踈",
    "X86n1604_001:0492b14": "謬也甚矣。豈又以欠末後一句為救平日之饒舌耶。",
    "X86n1604_001:0492b15": "事苑所糾尤為切當。況彼不諳宗脈不足怪耳。",
    "X86n1604_001:0492b16": "鍊公屈眴辨曰。今證禪事。引他氏通書。是證之貞者",
    "X86n1604_001:0492b17": "也。余亦效顰且引通書。按大明一統志曰。舒州皖山",
    "X86n1604_001:0492b18": "名三祖山。黃庭堅題詩曰。司命無心播物。祖師有記",
    "X86n1604_001:0492b19": "傳衣。白雲橫而不度。高鳥倦而獨飛。黃州破頭山名",
    "X86n1604_001:0492b20": "四祖山。黃州馮茂山名五祖山。韶州曹溪六祖傳衣",
    "X86n1604_001:0492b21": "鉢處也。吉安府青原山七祖思公道場。緇林向慕多",
    "X86n1604_001:0492b22": "往從之。黃魯直甞賦青原詩。至今其名與北斗垂。又",
    "X86n1604_001:0492b23": "名勝志第九宋文天祥題江西青原山詩。空庭橫螮",
    "X86n1604_001:0492b24": "蝀。斷碣偃龍蛇。活火參禪筍。清泉透佛茶。晚鐘何處",
    "X86n1604_001:0492c01": "雨。春水滿城華。夜影燈前客。江西七祖家。韻府傳衣",
    "X86n1604_001:0492c02": "全同此志矣。鍊公若許取此二三通書者所言。派原",
    "X86n1604_001:0492c03": "宗嶽之禍今將嫁誰。若為方志不足證祖位者。唐碑",
    "X86n1604_001:0492c04": "宜作鎮石。呂說盍覆醬瓿。進退維谷義虎何踞。通載",
    "X86n1604_001:0492c05": "亦稱思公為七祖。爾內從訛說。吾於此惜常公無定",
    "X86n1604_001:0492c06": "古今之舌。然今吾引此說者。我之不平破汝不平之",
    "X86n1604_001:0492c07": "謂也。伸呂臆裁寔不足。非常鍊賡倡惑甚盜鐘。自破",
    "X86n1604_001:0492c08": "內法。歎及獅蟲。不敬師長。罪類梟鏡。二公者既撰於",
    "X86n1604_001:0492c09": "通載。纂於釋書。垂訓來世之人。而尚自愛鳥於屋上。",
    "X86n1604_001:0492c10": "惡蠏於水中。亥豕不辨。金根妄改。終至悞累後學。戒",
    "X86n1604_001:0492c11": "之哉戒之哉。余雖末學。不顧危亡觸忤先輩。所以為",
    "X86n1604_001:0492c12": "法不為己。謀道不謀身也。　或難曰孔丘所謂人遺",
    "X86n1604_001:0492c13": "弓人得之。何必楚也。況今思讓同。不出大鑑一彀裡。",
    "X86n1604_001:0492c14": "吾子齷齪勞勃磎者何耶。曰哿哉言乎辭氣不迫可",
    "X86n1604_001:0492c15": "以味焉。然其義未也弢弓服矢則止。若云彀張則射",
    "X86n1604_001:0492c16": "法不能無矣。射之於彀。左右相待。車之於行。隻輪那",
    "X86n1604_001:0492c17": "轉。大鑑始遭屯蹇幾二十年。後正旺其化。思也讓也",
    "X86n1604_001:0492c18": "可謂射之兩臂。車之雙輪也。吾此辨效爭於君子所",
    "X86n1604_001:0492c19": "以椎鍛夷不平。榜檠矯不直。以公是公非為萬世規",
    "X86n1604_001:0492c20": "也。明教大師評唐高僧。神清不喜禪者自尊其宗乃",
    "X86n1604_001:0492c21": "著書(北山錄)曰。雖能編連萬世事亦何益乎。書曰記問",
    "X86n1604_001:0492c22": "之學不足為人師。清之謂也歟。吾於二公而亦云。",
    "X86n1604_001:0492c23": "幸有烱戒。各好革轍矣。山翁忞禪師上堂曰。昨夜南",
    "X86n1604_001:0492c24": "嶽匡廬兩山爭論佛法。一山道南嶽乃曹溪嫡子。磚",
    "X86n1604_001:0493a01": "鏡磨穿古佛心。一山道青原實寶林正宗。廬陵米價",
    "X86n1604_001:0493a02": "傳千古。羅浮山出來曰莫爭莫爭。天台道不妨快也。",
    "X86n1604_001:0493a03": "山僧遂與一喝。於是四山各各懡[怡-台+羅]而退。拈起袈裟",
    "X86n1604_001:0493a04": "角曰還見麼。自從盧老收歸後。須信人人總有之(會元",
    "X86n1604_001:0493a05": "續略)。永覺晚錄示參禪正軌。其略曰。一禁偏護門風。門",
    "X86n1604_001:0493a06": "風之別所宗有五。其實皆一道也。如汾陽昭雖善三",
    "X86n1604_001:0493a07": "玄。兼談五位。浮山遠學洞山之道於大陽。雲門雖承",
    "X86n1604_001:0493a08": "雪峰。歷參洞下諸師。是知大道為公。法無偏黨。後世",
    "X86n1604_001:0493a09": "妄生人我。割截虗空。嗣臨濟者謗曹洞。嗣曹洞者謗",
    "X86n1604_001:0493a10": "臨濟。如唐之牛李(牛僧儒李德裕各立朋黨)宋之蜀洛(蜀黨首於蘇軾洛黨",
    "X86n1604_001:0493a11": "首於程頤)。卒之至於家喪國亡而不悟。豈不深可痛哉。今",
    "X86n1604_001:0493a12": "願諸人廓無外之觀。體無私之炤。而斯道幸甚矣。",
    "X86n1604_001:0493a13": "五家綱要",
    "X86n1604_001:0493a14": "　宗派孔殷分不分　　曹溪口實熟知聞",
    "X86n1604_001:0493a15": "　雷霆高吼濟河浪　　舒卷無心洞上雲",
    "X86n1604_001:0493a16": "　會去蚌胎含漢月　　爭來蝸角戰秦軍",
    "X86n1604_001:0493a17": "　一華五葉同春色　　兄弟鬩牆勿競芬",
    "X86n1604_001:0493a19": "五家辨正(畢)",
    "X86n1604_001:0493a22": "(附)五派一滴圖",
    "X86n1604_001:0493a24": "虎關和尚五家辨曰。趙宋時。達觀頴覺範洪夢堂覺",
    "X86n1604_001:0493b01": "之諸老。有志于質五家。不能既焉。",
    "X86n1604_001:0493b02": "達觀所集五家宗派。引丘玄素所撰碑曰。道悟嗣",
    "X86n1604_001:0493b03": "馬祖也。后來評之曰。達觀頴以丘玄素碑證之。疑",
    "X86n1604_001:0493b04": "信相半。盖獨見丘玄素碑。而未見載符碑耳。覺範",
    "X86n1604_001:0493b05": "林間考傳燈天皇章。泊丘玄素所撰天王碑而疑",
    "X86n1604_001:0493b06": "之曰。道悟者正似兩人。又似南岳碑圭峰狀為證",
    "X86n1604_001:0493b07": "焉。然則覺範亦未見符載所撰天皇碑耶。夢堂甞",
    "X86n1604_001:0493b08": "作重校五家宗派序。按其大意馬大師八十四人",
    "X86n1604_001:0493b09": "內。有天王道悟。悟得龍潭信。信得德山鑑。鑑得雪",
    "X86n1604_001:0493b10": "峰存。存下出雲門宗。今傳灯却收雲門法眼兩宗。",
    "X86n1604_001:0493b11": "歸石頭下誤矣。緣同時道悟有兩人。一曰天王道",
    "X86n1604_001:0493b12": "悟。嗣馬祖。丘玄素撰塔銘。一曰天皇道悟。嗣石頭。",
    "X86n1604_001:0493b13": "符載撰塔銘。自景德至今。天下四海。雖據位立宗",
    "X86n1604_001:0493b14": "者。不能略加究辨。由是觀之。惟夢堂能既彼達觀",
    "X86n1604_001:0493b15": "覺範之所不既。然而夢堂亦有所不既。曰石頭遷",
    "X86n1604_001:0493b16": "得藥山儼。不獨自云爾。亦引張無盡呂夏卿二君",
    "X86n1604_001:0493b17": "子之言曰。石頭得藥山。山得曹洞一宗。是皆據傳",
    "X86n1604_001:0493b18": "燈而已。所謂將錯就錯者乎。惜乎。夢堂等諸老。只",
    "X86n1604_001:0493b19": "解雲門法眼之被傳燈誤。而不解曹洞一宗。亦被",
    "X86n1604_001:0493b20": "傳燈誤。故云。有質于五家。不能既焉。",
    "X86n1604_001:0493b21": "又曰諸公之不既者。因不見藥山碑。唐聞人唐伸撰。",
    "X86n1604_001:0493b22": "其略曰。師居大寂之室。垂二十年。寂曰。爾之所得可",
    "X86n1604_001:0493b23": "謂浹心術云云。貞元初。憩藥山。",
    "X86n1604_001:0493b24": "虎關乃日域人也。而出於趙宋諸老之上矣。以藥",
    "X86n1604_001:0493c01": "山為馬祖資。取證伸碑者明矣。從是曹洞一宗亦",
    "X86n1604_001:0493c02": "馬祖下。嚮之係藥山於石頭下者。堪一咲耳。",
    "X86n1604_001:0493c03": "又曰。復雪豆碑朝奉郎呂夏卿撰曰。天王龍潭德山",
    "X86n1604_001:0493c04": "雪峰雲門香林智門。其世次也。師諱重顯。字隱之。大",
    "X86n1604_001:0493c05": "寂九世之孫。智門之法嗣也。",
    "X86n1604_001:0493c06": "虎關復引呂文。而副于夢堂所引之丘符二文。然",
    "X86n1604_001:0493c07": "則呂文亦是雲門法眼。為馬祖下之證也。何必局",
    "X86n1604_001:0493c08": "符丘乎。又曰。昔般若祖記南岳曰。足下出一馬駒。",
    "X86n1604_001:0493c09": "蹈殺天下人。五家出大寂下。為合讖焉。若如傳燈",
    "X86n1604_001:0493c10": "不抵馬踶者多矣。虎關若不為此辨。則祖讖亦成",
    "X86n1604_001:0493c11": "空言矣。於戲般若祖千有餘歲之下。虎關獨鞭其",
    "X86n1604_001:0493c12": "后。[跳-兆+曷]出五家於一馬蹄。不亦偉乎。予每讀五家辨。",
    "X86n1604_001:0493c13": "其文繁多而勞難解。故竊舉大綱以誌焉。",
    "X86n1604_001:0493c14": "道原傳燈錄",
    "X86n1604_001:0493c15": "南岳",
    "X86n1604_001:0493c16": "馬祖",
    "X86n1604_001:0493c17": "百丈",
    "X86n1604_001:0493c18": "黃蘗",
    "X86n1604_001:0493c19": "臨濟宗",
    "X86n1604_001:0493c20": "大溈",
    "X86n1604_001:0493c21": "大仰",
    "X86n1604_001:0493c22": "溈仰宗",
    "X86n1604_001:0493c23": "青原",
    "X86n1604_001:0493c24": "石頭",
    "X86n1604_001:0493c25": "天皇",
    "X86n1604_001:0493c26": "龍潭",
    "X86n1604_001:0493c27": "德山",
    "X86n1604_001:0493c28": "雪峰",
    "X86n1604_001:0493c29": "雲門宗",
    "X86n1604_001:0493c30": "玄沙",
    "X86n1604_001:0493c31": "羅漢",
    "X86n1604_001:0493c32": "法眼宗",
    "X86n1604_001:0493c33": "藥山",
    "X86n1604_001:0493c34": "雲岩",
    "X86n1604_001:0493c35": "洞山",
    "X86n1604_001:0493c36": "曹山",
    "X86n1604_001:0493c37": "曹洞宗",
    "X86n1604_001:0493c38": "傳燈載而誤者二",
    "X86n1604_001:0493c39": "其一載龍潭於天皇下其二載藥山於石頭下",
    "X86n1604_001:0493c40": "傳燈不載而誤者四",
    "X86n1604_001:0493c41": "其一不載天皇於馬祖下",
    "X86n1604_001:0493c42": "其二不載龍潭於天王下",
    "X86n1604_001:0493c43": "其三不載惠真於天皇下",
    "X86n1604_001:0494a01": "其四不載藥山於馬祖下",
    "X86n1604_001:0494a03": "夢堂宗派序",
    "X86n1604_001:0494a04": "南岳",
    "X86n1604_001:0494a05": "馬祖",
    "X86n1604_001:0494a06": "百丈",
    "X86n1604_001:0494a07": "黃蘗",
    "X86n1604_001:0494a08": "臨濟宗",
    "X86n1604_001:0494a09": "大溈",
    "X86n1604_001:0494a10": "大仰",
    "X86n1604_001:0494a11": "溈仰宗",
    "X86n1604_001:0494a12": "天王",
    "X86n1604_001:0494a13": "龍潭",
    "X86n1604_001:0494a14": "德山",
    "X86n1604_001:0494a15": "雪峰",
    "X86n1604_001:0494a16": "雲門宗",
    "X86n1604_001:0494a17": "玄沙",
    "X86n1604_001:0494a18": "羅漢",
    "X86n1604_001:0494a19": "法眼宗",
    "X86n1604_001:0494a20": "青原",
    "X86n1604_001:0494a21": "石頭",
    "X86n1604_001:0494a22": "天皇",
    "X86n1604_001:0494a23": "惠真",
    "X86n1604_001:0494a24": "文賁",
    "X86n1604_001:0494a25": "幽閑",
    "X86n1604_001:0494a26": "藥山",
    "X86n1604_001:0494a27": "雲岩",
    "X86n1604_001:0494a28": "洞山",
    "X86n1604_001:0494a29": "曹山",
    "X86n1604_001:0494a30": "曹洞宗",
    "X86n1604_001:0494a31": "夢堂本于丘碑。而馬祖下增入天王。以龍潭為其",
    "X86n1604_001:0494a32": "法嗣。又本于符碑。而天皇下增入惠真。且有言曰。",
    "X86n1604_001:0494a33": "天皇得惠真。真得文賁。賁得幽閑便絕矣。復會元",
    "X86n1604_001:0494a34": "七引符碑云。天皇法嗣三人。曰惠真。曰文賁。曰幽",
    "X86n1604_001:0494a35": "閑。夢堂所引。則天皇至于三世。會元所引。則一世",
    "X86n1604_001:0494a36": "三人。故圖而存焉。",
    "X86n1604_001:0494b01": "虎關五家辨",
    "X86n1604_001:0494b02": "初祖",
    "X86n1604_001:0494b03": "二祖",
    "X86n1604_001:0494b04": "三祖",
    "X86n1604_001:0494b05": "四祖",
    "X86n1604_001:0494b06": "牛頭",
    "X86n1604_001:0494b07": "五祖",
    "X86n1604_001:0494b08": "北宗",
    "X86n1604_001:0494b09": "六祖",
    "X86n1604_001:0494b10": "南岳",
    "X86n1604_001:0494b11": "馬祖",
    "X86n1604_001:0494b12": "百丈",
    "X86n1604_001:0494b13": "黃蘗",
    "X86n1604_001:0494b14": "臨濟宗",
    "X86n1604_001:0494b15": "溈山",
    "X86n1604_001:0494b16": "仰山",
    "X86n1604_001:0494b17": "溈仰宗",
    "X86n1604_001:0494b18": "天皇",
    "X86n1604_001:0494b19": "龍潭",
    "X86n1604_001:0494b20": "德山",
    "X86n1604_001:0494b21": "雪峰",
    "X86n1604_001:0494b22": "雲門宗",
    "X86n1604_001:0494b23": "玄沙",
    "X86n1604_001:0494b24": "羅漢",
    "X86n1604_001:0494b25": "法眼宗",
    "X86n1604_001:0494b26": "藥山",
    "X86n1604_001:0494b27": "雲岩",
    "X86n1604_001:0494b28": "洞山",
    "X86n1604_001:0494b29": "曹山",
    "X86n1604_001:0494b30": "曹洞宗",
    "X86n1604_001:0494b31": "青原",
    "X86n1604_001:0494b32": "石頭",
    "X86n1604_001:0494b33": "天皇",
    "X86n1604_001:0494b34": "文賁",
    "X86n1604_001:0494b35": "惠真",
    "X86n1604_001:0494b36": "幽閑",
    "X86n1604_001:0494b37": "傳燈藥山章不敢言馬祖事。如會元第五。則云藥山",
    "X86n1604_001:0494b38": "首造石頭。頭曰。子因緣不在此。且往馬祖大師處去。",
    "X86n1604_001:0494b39": "山稟命恭禮馬祖。侍奉三年。祖曰。宜作舟航。無久住",
    "X86n1604_001:0494b40": "此。山乃辭祖。返石頭云云。與彼伸碑大同小異。雖然",
    "X86n1604_001:0494b41": "編會元者。猶以藥山為石頭資。是亦不見伸碑之謂",
    "X86n1604_001:0494b42": "乎。惟如五家辨。能引伸碑。而馬祖下增入藥山也。",
    "X86n1604_001:0494b43": "五派一滴圖(後序)",
    "X86n1604_001:0494b44": "五派之出江西也。自來久矣。而道原編傳燈而多誤",
    "X86n1604_001:0494b45": "焉。夢堂序宗派而不足焉。學者憂之。吾海藏師作五",
    "X86n1604_001:0494b46": "家辨而正之。考故實究宗趣。無餘蘊矣。學者喜之。龍",
    "X86n1604_001:0494b47": "山日菴一東書記。學識不群。有補宗教者也。暇日取",
    "X86n1604_001:0494b48": "道原夢堂及海藏所為者。分成三段。圖之一紙。又略",
    "X86n1604_001:0494b49": "書梗槩圖。圖之下。以便觀覧。就予求名其圖。書五派",
    "X86n1604_001:0494b50": "一滴四字。塞來命耳。吁此一滴也。起自江西十八灘",
    "X86n1604_001:0494b51": "頭。震旦日域分支別派。而不迷其源者。獨有日菴哉。",
    "X86n1604_001:0494c01": "予甞閱大惠法語。有爬著癢處者。一滴之外。更添一",
    "X86n1604_001:0494c02": "滴。以為談助云。",
    "X86n1604_001:0494c03": "文明乙巳小春吉辰　　　小補橫川叟",
    "X86n1604_001:0494c04": "按大惠示中證居士法語曰。藥山和尚初發心。求善",
    "X86n1604_001:0494c05": "知識時。到南岳石頭和尚處。遂問。三乘十二分教。某",
    "X86n1604_001:0494c06": "甲粗亦研窮。承聞南方有直指人心見性成佛。實未",
    "X86n1604_001:0494c07": "明了。乞師指示石頭云。恁麼也不得。不恁麼也不得。",
    "X86n1604_001:0494c08": "恁麼不恁麼總不得。藥山聞而不領。良久無言。石頭",
    "X86n1604_001:0494c09": "云。會麼。藥山云。不會。石頭云。恐子緣不在此。往江西",
    "X86n1604_001:0494c10": "問取馬大師去。藥山依教。直至江西。見馬師以問石",
    "X86n1604_001:0494c11": "頭話端。依前問之。馬師曰。我有時教伊揚眉瞬目。有",
    "X86n1604_001:0494c12": "時不教伊揚眉瞬目。有時教伊揚眉瞬目者是。有時",
    "X86n1604_001:0494c13": "教伊揚眉瞬目者不是。藥山聞馬師話。便獲金剛心。",
    "X86n1604_001:0494c14": "中更無奇特玄妙可通消息。但作禮而已。馬師知其",
    "X86n1604_001:0494c15": "已證入。亦無別道理傳授。只向他道。汝見个甚麼便",
    "X86n1604_001:0494c16": "禮拜。藥山亦無道理可以呈似馬師。但云。某在石頭。",
    "X86n1604_001:0494c17": "如蚊子上銕牛相似。馬師亦無言語與之印可。一日",
    "X86n1604_001:0494c18": "忽見便問。子近日見處如何。山曰。皮膚脫落盡。唯有",
    "X86n1604_001:0494c19": "一真實。馬師曰。子之所得。可謂恊於心體。布於四肢。",
    "X86n1604_001:0494c20": "既然如是。將三條蔑束取肚皮隨處住山去。藥山云。",
    "X86n1604_001:0494c21": "某甲又是何人。敢言住山。馬師云。未有長行而不住。",
    "X86n1604_001:0494c22": "未有長住而不行。欲益無所益。欲為無所為。宜作舟",
    "X86n1604_001:0494c23": "航。無久住此。遂辭馬師去住山。此亦獲金剛心中之",
    "X86n1604_001:0494c24": "効驗者云云。"
}