{
    "X22n0400_002:0121c01": "無量壽經起信論卷中",
    "X22n0400_002:0121c02": "菩薩戒弟子　彭際清　述",
    "X22n0400_002:0121c03": "四別釋經文",
    "X22n0400_002:0121c04": "別釋經文。略開四分。一釋題名。二釋序分。三釋正",
    "X22n0400_002:0121c05": "宗。四釋流通分。",
    "X22n0400_002:0121c06": "佛說無量壽經卷上",
    "X22n0400_002:0121c07": "一釋題名者。梵語阿彌陀。此翻無量。以佛名經者。",
    "X22n0400_002:0121c08": "一切依正莊嚴。皆從佛出。纔舉佛名。攝無不盡故。",
    "X22n0400_002:0121c09": "無量壽佛又有十二號。見於經文。今獨名無量壽",
    "X22n0400_002:0121c10": "者。表不生不滅之體。兼約化儀而言。於十方佛中",
    "X22n0400_002:0121c11": "壽極無量故。此經先後共有五譯。一名無量清淨",
    "X22n0400_002:0121c12": "平等覺經。後漢婁迦讖譯。一名阿彌陀過度人道",
    "X22n0400_002:0121c13": "經。吳支謙譯。一名無量壽如來會。見寶積經。唐菩",
    "X22n0400_002:0121c14": "提流志譯。一名無量壽莊嚴經。趙宋法賢譯。今名",
    "X22n0400_002:0121c15": "無量壽者。曹魏康僧鎧譯。鎧外國人。以嘉平末至",
    "X22n0400_002:0121c16": "洛陽。譯經四部。此其一也。宋龍舒王氏日休。會通",
    "X22n0400_002:0121c17": "諸譯。別出一本。名大阿彌陀經。唯除寶積。彼所未",
    "X22n0400_002:0121c18": "見。從上諸譯。漢吳宋三本。文理未精。王氏本較為",
    "X22n0400_002:0121c19": "暢達。近世通行。然有可議者。如序分中遊步十方",
    "X22n0400_002:0121c20": "以下。廣明菩薩行願。為令行者發起大心。積集德",
    "X22n0400_002:0121c21": "本。究竟成佛。乃是此經開章要領。而王氏刪之。至",
    "X22n0400_002:0121c22": "往生上下兩輩。一刪去發菩提心。一云不發。胎生",
    "X22n0400_002:0121c23": "一節。刪去疑惑佛智乃至勝智。前則乖成佛之正",
    "X22n0400_002:0121c24": "因。後則失往生之正智。他如敘次願文。後先舛錯。",
    "X22n0400_002:0122a01": "皆當考正。寶積本義旨圓淨。而詳贍爾雅。不如康",
    "X22n0400_002:0122a02": "本。又刪去勸進往生以不之文。不見如來激勸之",
    "X22n0400_002:0122a03": "旨。故雲棲獨將康本刊行。且為第其分次。今略仍",
    "X22n0400_002:0122a04": "舊第。有當合者合之。經中義句。間有繁複。謹參他",
    "X22n0400_002:0122a05": "本重加審定。但去其繁複。不敢更有增易。其四十",
    "X22n0400_002:0122a06": "八願先後數目。依雲棲本增入。庶幾盡善盡美。不",
    "X22n0400_002:0122a07": "使後人少留餘憾。讀者詳之。",
    "X22n0400_002:0122a08": "聞經時處第一",
    "X22n0400_002:0122a09": "我聞如是。一時佛住王舍城耆闍崛山中。",
    "X22n0400_002:0122a10": "聲聞眾第二",
    "X22n0400_002:0122a11": "與大比丘眾萬二千人俱。一切大聖神通已達。其名",
    "X22n0400_002:0122a12": "曰尊者了本際。尊者正願。尊者正語。尊者大號。尊者",
    "X22n0400_002:0122a13": "仁賢。尊者離垢。尊者名聞。尊者善實。尊者具足。尊者",
    "X22n0400_002:0122a14": "牛王。尊者優樓頻螺迦葉。尊者伽耶迦葉。尊者那提",
    "X22n0400_002:0122a15": "迦葉。尊者摩訶迦葉。尊者舍利弗。尊者大目犍連。尊",
    "X22n0400_002:0122a16": "者劫賓那。尊者大住。尊者大淨志。尊者摩訶周那。尊",
    "X22n0400_002:0122a17": "者滿願子。尊者離鄣。尊者流灌。尊者堅伏。尊者面王。",
    "X22n0400_002:0122a18": "尊者異乘。尊者仁性。尊者嘉樂。尊者善來。尊者羅云。",
    "X22n0400_002:0122a19": "尊者阿難。皆如斯等上首者也。",
    "X22n0400_002:0122a20": "菩薩眾等第三",
    "X22n0400_002:0122a21": "又與大乘眾菩薩俱。普賢菩薩。妙德菩薩。慈氏菩薩",
    "X22n0400_002:0122a22": "等。此賢劫中一切菩薩。又賢護等十六正士。善思議",
    "X22n0400_002:0122a23": "菩薩。信慧菩薩。空無菩薩。神通華菩薩。光英菩薩。慧",
    "X22n0400_002:0122a24": "上菩薩。智幢菩薩。寂根菩薩。願慧菩薩。香象菩薩。寶",
    "X22n0400_002:0122b01": "英菩薩。中住菩薩。制行菩薩。解脫菩薩。皆導普賢大",
    "X22n0400_002:0122b02": "士之德。具諸菩薩無量行願。安住一切功德之法。遊",
    "X22n0400_002:0122b03": "步十方。行權方便。入佛法藏。究竟彼岸。願於無量世",
    "X22n0400_002:0122b04": "界現成等覺。處兜術天。弘宣正法。捨彼天宮。降神母",
    "X22n0400_002:0122b05": "胎。從右脇生。現行七步。光明顯耀。普照十方無量佛",
    "X22n0400_002:0122b06": "土。六種震動。舉聲自稱吾當於世。為無上尊。釋梵奉",
    "X22n0400_002:0122b07": "侍。天人歸仰。示現算計文藝射御。博綜道術。貫練羣",
    "X22n0400_002:0122b08": "籍。遊于後園。講武試藝。現處宮中色味之間。見老病",
    "X22n0400_002:0122b09": "死。悟世非常。棄國財位。入山學道。服乘白馬。寶冠纓",
    "X22n0400_002:0122b10": "珞。遣之令還。捨珍妙衣而著法服。薙除鬚髮。端坐樹",
    "X22n0400_002:0122b11": "下。勤苦六年。行如所應。現五濁剎。隨順羣生。示有塵",
    "X22n0400_002:0122b12": "垢。沐浴金流。天案樹枝。得攀出池。靈禽翼從。往詣道",
    "X22n0400_002:0122b13": "場。吉祥感徵。表章功祚。哀受施草。敷佛樹下。跏趺而",
    "X22n0400_002:0122b14": "坐。奮大光明使魔知之。魔率官屬而來逼試。制以智",
    "X22n0400_002:0122b15": "力。皆令降伏。得微妙法。成最正覺。釋梵祈勸。請轉法",
    "X22n0400_002:0122b16": "輪。以佛遊步。佛吼而吼。扣法鼓。吹法螺。執法劒。建法",
    "X22n0400_002:0122b17": "幢。震法雷。曜法電。樹法雨。演法施。常以法音覺諸世",
    "X22n0400_002:0122b18": "間。光明普照無量佛土。一切世界六種震動。總攝魔",
    "X22n0400_002:0122b19": "界。動魔宮殿。眾魔慴怖。莫不歸伏。摑裂邪網。消滅諸",
    "X22n0400_002:0122b20": "見。散諸塵勞。壞諸欲塹。洗濯垢汙。顯明清白。以諸法",
    "X22n0400_002:0122b21": "藥。救療三苦。授菩薩記。成等正覺。示現滅度。拯濟無",
    "X22n0400_002:0122b22": "極。消除諸漏。植眾德本。具足功德。微妙難量。遊諸佛",
    "X22n0400_002:0122b23": "國。普現道教。其所修行。清淨無畏。譬如幻師。現眾異",
    "X22n0400_002:0122b24": "像。為男為女。無所不變。本學明了。在意所為。此諸菩",
    "X22n0400_002:0122c01": "薩亦復如是。學一切法。貫綜縷練。無數佛土。皆悉普",
    "X22n0400_002:0122c02": "現。名稱普至。道御十方。無量諸佛咸共護念。佛所住",
    "X22n0400_002:0122c03": "者皆已得住。大聖所立而皆已立。如來道化。各能宣",
    "X22n0400_002:0122c04": "布。為諸菩薩而作大師。以甚深禪慧開導眾生。通諸",
    "X22n0400_002:0122c05": "法性。達眾生相。明了諸國。供養諸佛。化現其身。猶如",
    "X22n0400_002:0122c06": "電光。善學無畏之網。曉了幻化之法。壞裂魔網。解諸",
    "X22n0400_002:0122c07": "纏縛。超越聲聞緣覺之地。得空無相無願三昧。善立",
    "X22n0400_002:0122c08": "方便。顯示三乘。於此化終而現滅度。亦無所作。亦無",
    "X22n0400_002:0122c09": "所有。不起不滅。得平等法。具足成就無量總持。百千",
    "X22n0400_002:0122c10": "三昧。諸根智慧。廣普寂定。深入菩薩法藏。得佛華嚴",
    "X22n0400_002:0122c11": "三昧。宣揚演說一切經典。住深定門。悉覩現在無量",
    "X22n0400_002:0122c12": "諸佛。一念之頃。無不周徧。分別顯示真實之際。得諸",
    "X22n0400_002:0122c13": "如來辨才之智。入眾言音。開化一切。超過世間諸所",
    "X22n0400_002:0122c14": "有法。心常諦住度世之道。於一切萬物而隨意自在。",
    "X22n0400_002:0122c15": "荷負羣生。為之重擔。護佛種性。常使不絕。興大悲。愍",
    "X22n0400_002:0122c16": "眾生。演慈辨。授法眼。杜三趣。開善門。以不請之法。施",
    "X22n0400_002:0122c17": "諸黎庶。如純孝之子。愛敬父母。於諸眾生。視若自己。",
    "X22n0400_002:0122c18": "一切善本。皆度彼岸。悉護諸佛無量功德智慧聖明。",
    "X22n0400_002:0122c19": "不可思議。如是之等菩薩大士。不可稱計。一時來會。",
    "X22n0400_002:0122c20": "二。釋序分者。自我聞如是至一時來會。總名序分。",
    "X22n0400_002:0122c21": "序中時處及聽法眾等。諸經疏廣明。不須更釋。特",
    "X22n0400_002:0122c22": "準經文。略標別義。他經次諸菩薩。或先文殊。或先",
    "X22n0400_002:0122c23": "普賢。先文殊者。為表智故。先普賢者。為表行故。此",
    "X22n0400_002:0122c24": "經圓教所攝。以果起因。故先普賢。自導普賢大士",
    "X22n0400_002:0123a01": "之德以下。至不可思議。廣明菩薩隨順如來。修學",
    "X22n0400_002:0123a02": "普賢行願。所謂行權方便。入佛法藏。究竟彼岸。三",
    "X22n0400_002:0123a03": "句義中。全攝淨土法門。菩薩一切所行。不離方便。",
    "X22n0400_002:0123a04": "以方便故。取於淨土。得常見佛。以見佛故。聞法修",
    "X22n0400_002:0123a05": "行。入佛法藏。圓滿覺心。究竟彼岸。若無方便。無量",
    "X22n0400_002:0123a06": "行門終不成就。如大般若經云。是菩薩由與般若",
    "X22n0400_002:0123a07": "波羅蜜多相應故。從此處沒。生餘佛土。從一佛國。",
    "X22n0400_002:0123a08": "至一佛國。在在生處。常得值遇諸佛世尊。供養恭",
    "X22n0400_002:0123a09": "敬。尊重讚歎。乃至無上正等菩提。終不離佛。當知",
    "X22n0400_002:0123a10": "欲不離佛。須以念佛為因。如華嚴十地。始終不離",
    "X22n0400_002:0123a11": "念佛。故知此經。非二乘聲聞所能擔荷。為令大心",
    "X22n0400_002:0123a12": "凡夫。依教修行。生如來家。滿普賢願故。處兜術天",
    "X22n0400_002:0123a13": "至拯濟無極。約本師化儀。以顯諸菩薩成佛度生。",
    "X22n0400_002:0123a14": "願王無盡。獨舉本師以概十方諸佛。以一即一切",
    "X22n0400_002:0123a15": "故。次妙德。即文殊。不度文殊智海。難入普賢行門。",
    "X22n0400_002:0123a16": "以不能了知自心。一念頓圓。平等正性。凡聖共有。",
    "X22n0400_002:0123a17": "一際無差。以不了故。所有願行悉不具足。何以故。",
    "X22n0400_002:0123a18": "心外起修。即成有漏。以無邊功德。不外自心。隨順",
    "X22n0400_002:0123a19": "真如。修一切法。則能具足無邊功德。消除諸漏以",
    "X22n0400_002:0123a20": "下。俱謂以文殊智。圓普賢行。故言。譬如幻師。現眾",
    "X22n0400_002:0123a21": "異像。為男為女。無所不變。又言。亦無所作。亦無所",
    "X22n0400_002:0123a22": "有。不起不滅。得平等法。世人聞說淨土。即計著於",
    "X22n0400_002:0123a23": "土。聞說往生。即計著於生。其或不然。又計著無生。",
    "X22n0400_002:0123a24": "撥置淨土。是等皆以生滅為因。終不能契不生滅",
    "X22n0400_002:0123b01": "性。殊不知如來藏中。妙明周圓。含裹十方一切國",
    "X22n0400_002:0123b02": "土。求於生死去來。了無所得。以無所得故。生滅一",
    "X22n0400_002:0123b03": "如。去來無礙。斯能入無畏之網。了幻化之法。悉見",
    "X22n0400_002:0123b04": "無量諸佛。嚴淨十方一切國土。次慈氏者。即彌勒。",
    "X22n0400_002:0123b05": "為欲此經久住世間。廣度羣品。非補處菩薩。不堪",
    "X22n0400_002:0123b06": "付囑。具如後文所說。是三菩薩。普現十方教化眾",
    "X22n0400_002:0123b07": "生。而亦常在極樂世界。攝諸眾生歸於淨土。如行",
    "X22n0400_002:0123b08": "願品言。諸往生者。即見阿彌陀佛。文殊師利菩薩。",
    "X22n0400_002:0123b09": "普賢菩薩。觀自在菩薩。彌勒菩薩等。所共圍繞。餘",
    "X22n0400_002:0123b10": "諸菩薩。例此可知。何以故。皆導普賢大士之德。是",
    "X22n0400_002:0123b11": "與普賢同一願故。",
    "X22n0400_002:0123b12": "大教緣起第四",
    "X22n0400_002:0123b13": "爾時世尊。諸根悅豫。姿色清淨。光顏巍巍。尊者阿難",
    "X22n0400_002:0123b14": "承佛聖旨。即從座起。偏袒右肩。長跪合掌。而白佛言。",
    "X22n0400_002:0123b15": "今日世界諸根悅豫。姿色清淨。光顏巍巍。如明鏡淨。",
    "X22n0400_002:0123b16": "影暢表裏。威容顯耀。超絕無量。唯然大聖。我心念言。",
    "X22n0400_002:0123b17": "今日世尊。住奇特之法。今日世雄。住諸佛所住。今日",
    "X22n0400_002:0123b18": "世眼。住導師之行。今日世英。住最勝之道。去來現在",
    "X22n0400_002:0123b19": "佛佛相念。得無今佛念諸佛耶。何故威神光光乃爾。",
    "X22n0400_002:0123b20": "於是世尊告阿難曰。云何阿難。諸天教汝來問佛耶。",
    "X22n0400_002:0123b21": "阿難白佛。無有諸天來教我者。自以所見問斯義耳。",
    "X22n0400_002:0123b22": "佛言。善哉阿難。所問甚快。如來以無盡大悲。矜哀三",
    "X22n0400_002:0123b23": "界。所以出興於世。光闡道教。欲拯濟羣萌。惠以真實",
    "X22n0400_002:0123b24": "之利。無量億劫。難值難見。猶靈瑞華。時時乃出。今所",
    "X22n0400_002:0123c01": "問者。多所饒益。開化一切諸天人民。阿難當知。如來",
    "X22n0400_002:0123c02": "正覺。其智難量。多所導御。慧見無礙。以一飱之力。能",
    "X22n0400_002:0123c03": "住壽命億百千劫。無數無量。復過於此。諸根悅豫。不",
    "X22n0400_002:0123c04": "以毀損。姿色不變。光顏無異。所以者何。如來定慧。究",
    "X22n0400_002:0123c05": "暢無極。於一切法而得自在。阿難諦聽。今為汝說。對",
    "X22n0400_002:0123c06": "曰。唯然。願樂欲聞。",
    "X22n0400_002:0123c07": "三。釋正宗者。自此至第三十三分。總名正宗分。將",
    "X22n0400_002:0123c08": "開殊勝法門。特示顯耀。復明如來出世之因。起教",
    "X22n0400_002:0123c09": "之本。為令聞者生希有想。生難遭想。斷疑起信故。",
    "X22n0400_002:0123c10": "勸生極樂。不獨此經。特準本文。更標勝義。一首明",
    "X22n0400_002:0123c11": "法藏廣大誓願。為令行者生擔荷心。發起悲智。具",
    "X22n0400_002:0123c12": "普賢願故。一。次明法藏廣大功德。為令行者生真",
    "X22n0400_002:0123c13": "實心。廣行方便。滿普賢行故。一。次明極樂依正種",
    "X22n0400_002:0123c14": "種莊嚴。為令行者生決定心。至誠迴向。入佛境界。",
    "X22n0400_002:0123c15": "不墮疑城故。一。次明往生正因。及世間果報。為令",
    "X22n0400_002:0123c16": "行者生精進心。一念念佛。成就三昧。決生彼國故。",
    "X22n0400_002:0123c17": "問。圓頓諸經。具說本師放光表相。此經何獨不爾。",
    "X22n0400_002:0123c18": "答。此經以無量壽為主。本師為伴。後文無量壽放",
    "X22n0400_002:0123c19": "光。普照一切諸佛世界。本師特與十方諸佛。讚歎",
    "X22n0400_002:0123c20": "證明。不復放光者。為令眾生一心歸敬故。",
    "X22n0400_002:0123c21": "古佛出興第五",
    "X22n0400_002:0123c22": "佛告阿難。乃往過去久遠無量不可思議無央數劫。",
    "X22n0400_002:0123c23": "錠光如來興出於世。教化度脫無量眾生。皆令得道。",
    "X22n0400_002:0123c24": "乃取滅度。次有如來。名曰光遠。次名月光。次名栴檀",
    "X22n0400_002:0124a01": "香。次名善山王。次名須彌天冠。次名須彌等曜。次名",
    "X22n0400_002:0124a02": "月色。次名正念。次名離垢。次名無著。次名龍天。次名",
    "X22n0400_002:0124a03": "夜光。次名安明頂。次名不動地。次名琉璃妙華。次名",
    "X22n0400_002:0124a04": "琉璃金色。次名金藏。次名炎光。次名炎根。次名地種。",
    "X22n0400_002:0124a05": "次名月像。次名日意。次名解脫華。次名莊嚴光明。次",
    "X22n0400_002:0124a06": "名海覺神通。次名水光。次名大香。次名離塵垢。次名",
    "X22n0400_002:0124a07": "捨厭意。次名寶炎。次名妙頂。次名勇立。次名功德持",
    "X22n0400_002:0124a08": "慧。次名蔽日月光。次名日月琉璃光。次名無上琉璃",
    "X22n0400_002:0124a09": "光。次名最上首。次名菩提華。次名月明。次名日光。次",
    "X22n0400_002:0124a10": "色華色王。次名水月光。次名除癡冥。次名度葢行。次",
    "X22n0400_002:0124a11": "名淨信。次名善宿。次名威神。次名法慧。次名鸞音。次",
    "X22n0400_002:0124a12": "名獅子音。次名龍音。次名處世。如此諸佛皆悉已過。",
    "X22n0400_002:0124a13": "爾時次有佛名世自在王。如來。應供。等正覺。明行足。",
    "X22n0400_002:0124a14": "善逝。世間解。無上士。調御丈夫。天人師。佛。世尊。",
    "X22n0400_002:0124a15": "將明法藏成佛本因。特為推原從上諸佛。寶積本",
    "X22n0400_002:0124a16": "從錠光上溯往世。過五十三佛。方至世自在王。俱",
    "X22n0400_002:0124a17": "用逆數。於此全異。然他譯本多從順數。未知寶積",
    "X22n0400_002:0124a18": "別有據否。",
    "X22n0400_002:0124a19": "法藏因地第六",
    "X22n0400_002:0124a20": "時有國王聞佛說法。心懷悅豫。尋發無上正真道意。",
    "X22n0400_002:0124a21": "棄國捐王。行作沙門。號曰法藏。高才勇哲。與世超異。",
    "X22n0400_002:0124a22": "詣世自在王如來所。稽首佛足。右繞三匝。長跪合掌。",
    "X22n0400_002:0124a23": "以頌讚曰。",
    "X22n0400_002:0124a24": "　光顏巍巍　　威神無極　　如是炎明　　無與等者",
    "X22n0400_002:0124b01": "　日月摩尼　　珠光燄耀　　皆悉隱蔽　　猶如聚墨",
    "X22n0400_002:0124b02": "　如來顏容　　超世無比　　正覺大音　　響流十方",
    "X22n0400_002:0124b03": "　戒聞精進　　三昧智通　　威德無侶　　殊勝希有",
    "X22n0400_002:0124b04": "　深諦善念　　諸佛法海　　窮深盡奧　　究其涯底",
    "X22n0400_002:0124b05": "　無明欲怒　　世尊永無　　人雄師子　　神德無量",
    "X22n0400_002:0124b06": "　功勳廣大　　智慧深妙　　光明威相　　震動大千",
    "X22n0400_002:0124b07": "　願我作佛　　齊聖法王　　過度生死　　靡不解脫",
    "X22n0400_002:0124b08": "　布施調意　　戒忍精進　　如是三昧　　智慧為上",
    "X22n0400_002:0124b09": "　吾誓得佛　　普行此願　　一切恐懼　　為作大安",
    "X22n0400_002:0124b10": "　假令有佛　　百千億萬　　無量大聖　　數如恒沙",
    "X22n0400_002:0124b11": "　供養一切　　斯等諸佛　　不如求道　　堅正不却",
    "X22n0400_002:0124b12": "　如是精進　　威神難量　　令我作佛　　國土第一",
    "X22n0400_002:0124b13": "　其眾奇妙　　道場超絕　　國如泥洹　　而無等雙",
    "X22n0400_002:0124b14": "　我當愍哀　　度脫一切　　十方來生　　心悅清淨",
    "X22n0400_002:0124b15": "　已至我國　　快樂安隱　　幸佛明信　　是我真證",
    "X22n0400_002:0124b16": "　發願於彼　　力精所欲　　十方世尊　　智慧無礙",
    "X22n0400_002:0124b17": "　常令此尊　　知我心行　　假使身止　　諸苦毒中",
    "X22n0400_002:0124b18": "　我行精進　　忍終不悔",
    "X22n0400_002:0124b19": "佛告阿難。法藏比丘說此頌已。而白佛言。唯然世尊。",
    "X22n0400_002:0124b20": "我發無上正覺之心。願佛為我廣宣經法。我當修行。",
    "X22n0400_002:0124b21": "攝取佛國清淨莊嚴無量妙土。令我於世速成正覺。",
    "X22n0400_002:0124b22": "拔諸生死勤苦之本。時世自在王佛。語法藏比丘。如",
    "X22n0400_002:0124b23": "所修行。莊嚴佛土。汝自當知。比丘白佛。斯義弘深。非",
    "X22n0400_002:0124b24": "我境界。惟願世尊廣為敷演諸佛如來淨土之行。我",
    "X22n0400_002:0124c01": "聞此已。當如說修行。成滿所願。爾時世自在王佛。知",
    "X22n0400_002:0124c02": "其高明。志願深廣。即為法藏比丘而說經言。譬如大",
    "X22n0400_002:0124c03": "海。一人斗量。經歷劫數。尚可窮底。得其妙寶。人有至",
    "X22n0400_002:0124c04": "心精進。求道不止。會當尅果。何願不得。於是世自在",
    "X22n0400_002:0124c05": "王佛。即為廣說二百一十億諸佛剎土。天人之善惡。",
    "X22n0400_002:0124c06": "國土之麤妙。應其心願。悉現與之。時彼比丘聞佛所",
    "X22n0400_002:0124c07": "說嚴淨國土。皆悉覩見。起發無上殊勝之願。其心寂",
    "X22n0400_002:0124c08": "靜。志無所著。一切世間。無能及者。具足五劫。思惟攝",
    "X22n0400_002:0124c09": "取莊嚴佛國清淨之行。阿難白佛。彼佛國土。壽量幾",
    "X22n0400_002:0124c10": "何。佛言。其佛壽命四十二劫。",
    "X22n0400_002:0124c11": "右明法藏發心。亦從機感而入。我等今日聞是經",
    "X22n0400_002:0124c12": "已。至心迴向無量壽佛。求生彼國。即與法藏比丘",
    "X22n0400_002:0124c13": "爾日發心。無二無別。無量壽佛決定遙為授記。如",
    "X22n0400_002:0124c14": "世自在王所說。真實不虗故。法藏云。我發無上正",
    "X22n0400_002:0124c15": "覺之心。當知無上正覺。一切願王從此出生。一切",
    "X22n0400_002:0124c16": "淨土從此建立。纔發此心。極樂莊嚴一時具足。故",
    "X22n0400_002:0124c17": "曰至心求道。精進不止。會當尅果。何願不得。所以",
    "X22n0400_002:0124c18": "者何。一切法不離自心故。下云。其心寂靜。志無所",
    "X22n0400_002:0124c19": "著。纔有所著。便有分齊。便成狹小。不得名為殊勝",
    "X22n0400_002:0124c20": "之願。惟隨順覺心。攝諸佛國。一念圓明。十方清淨。",
    "X22n0400_002:0124c21": "此是一切眾生入道榜樣。決當隨學。莫生退屈。",
    "X22n0400_002:0124c22": "佛前發願第七",
    "X22n0400_002:0124c23": "時法藏比丘。攝取二百一十億諸佛妙土清淨之行。",
    "X22n0400_002:0124c24": "如是修已。詣彼佛所。稽首禮足。遶佛三匝。合掌而住。",
    "X22n0400_002:0125a01": "白佛言。世尊。我已攝取莊嚴佛土清淨之行。佛告比",
    "X22n0400_002:0125a02": "丘。汝今可說。宜知是時。發起悅可一切大眾。菩薩聞",
    "X22n0400_002:0125a03": "已。修行此法。緣致滿足無量大願。比丘白佛。唯垂聽",
    "X22n0400_002:0125a04": "察。如我所願。當具說之。第一願。設我得佛。國有地獄",
    "X22n0400_002:0125a05": "餓鬼畜生者。不取正覺。第二願。設我得佛。國中天人",
    "X22n0400_002:0125a06": "壽終之後。復更三惡道者。不取正覺。第三願。設我得",
    "X22n0400_002:0125a07": "佛。國中天人不悉真金色者。不取正覺。第四願。設我",
    "X22n0400_002:0125a08": "得佛。國中天人形色不同。有好醜者。不取正覺。第五",
    "X22n0400_002:0125a09": "願。設我得佛。國中天人不識宿命。下至知百千億那",
    "X22n0400_002:0125a10": "由他諸劫事者。不取正覺。第六願。設我得佛。國中天",
    "X22n0400_002:0125a11": "人不得天眼。下至見百千億那由他諸佛國者。不取",
    "X22n0400_002:0125a12": "正覺。第七願。設我得佛。國中天人不得天耳。下至聞",
    "X22n0400_002:0125a13": "百千億那由他諸佛所說。不悉受持者。不取正覺。第",
    "X22n0400_002:0125a14": "八願。設我得佛。國中天人不得見他心智。下至知百",
    "X22n0400_002:0125a15": "千億那由他諸佛國中眾生心念者。不取正覺。第九",
    "X22n0400_002:0125a16": "願。設我得佛。國中天人不得神足。於一念頃。下至不",
    "X22n0400_002:0125a17": "能超過百千億那由他諸佛國者。不取正覺。第十願",
    "X22n0400_002:0125a18": "設我得佛。國中天人若起想念。貪計身者。不取正覺。",
    "X22n0400_002:0125a19": "第十一願。設我得佛。國中天人不住定聚。必滅度者。",
    "X22n0400_002:0125a20": "不取正覺。第十二願。設我得佛。光明有限量。下至不",
    "X22n0400_002:0125a21": "照百千億那由他諸佛國者。不取正覺。第十三願。設",
    "X22n0400_002:0125a22": "我得佛。壽命有限量。下至百千億那由他劫者。不取",
    "X22n0400_002:0125a23": "正覺。第十四願。設我得佛。國中聲聞有能計量。乃至",
    "X22n0400_002:0125a24": "三千大千世界眾生悉成緣覺。於百千劫悉共計校。",
    "X22n0400_002:0125b01": "知其數者。不取正覺。第十五願。設我得佛。國中天人",
    "X22n0400_002:0125b02": "壽命。無能限量。除其本願。修短自在。若不爾者。不取",
    "X22n0400_002:0125b03": "正覺。第十六願。設我得佛。國中天人乃至聞有不善",
    "X22n0400_002:0125b04": "名者。不取正覺。第十七願。設我得佛。十方世界無量",
    "X22n0400_002:0125b05": "諸佛。不悉咨嗟稱我名者。不取正覺。第十八願。設我",
    "X22n0400_002:0125b06": "得佛。十方眾生至心信樂。欲生我國。乃至十念。若不",
    "X22n0400_002:0125b07": "生者。不取正覺。唯除五逆誹謗正法。第十九願。設我",
    "X22n0400_002:0125b08": "得佛。十方眾生發菩提心。修諸功德。至心發願。欲生",
    "X22n0400_002:0125b09": "我國。臨壽終時。假令不與大眾圍遶現其人前者。不",
    "X22n0400_002:0125b10": "取正覺。第二十願。設我得佛。十方眾生聞我名號。繫",
    "X22n0400_002:0125b11": "念我國。植眾德本。至心迴向。欲生我國。不果遂者。不",
    "X22n0400_002:0125b12": "取正覺。第二十一願。設我得佛。國中天人不悉成滿",
    "X22n0400_002:0125b13": "三十二大人相者。不取正覺。第二十二願。設我得佛。",
    "X22n0400_002:0125b14": "他方佛土諸菩薩眾來生我國。究竟必至一生補處。",
    "X22n0400_002:0125b15": "除其本願自在所化。為眾生故。被弘誓鎧。積累德本。",
    "X22n0400_002:0125b16": "度脫一切。遊諸佛國。修菩薩行。供養十方諸佛如來。",
    "X22n0400_002:0125b17": "開化恒沙無量眾生。使立無上正真之道。超出常倫",
    "X22n0400_002:0125b18": "諸地之行。現前修習普賢之德。若不爾者。不取正覺。",
    "X22n0400_002:0125b19": "第二十三願。設我得佛。國中菩薩承佛神力。供養諸",
    "X22n0400_002:0125b20": "佛。一食之頃。不能徧至無數無量億那由他諸佛國",
    "X22n0400_002:0125b21": "者。不取正覺。第二十四願。設我得佛。國中菩薩在諸",
    "X22n0400_002:0125b22": "佛前。現其德本。諸所求欲供養之具。若不如意者。不",
    "X22n0400_002:0125b23": "取正覺。第二十五願。設我得佛。國中菩薩不能演說",
    "X22n0400_002:0125b24": "一切智者。不取正覺。第二十六願。設我得佛。國中菩",
    "X22n0400_002:0125c01": "薩不得金剛那羅延身者。不取正覺。第二十七願。設",
    "X22n0400_002:0125c02": "我得佛。國中天人。一切萬物。嚴淨光麗。形色殊特。窮",
    "X22n0400_002:0125c03": "微極妙。無能稱量。其諸眾生。乃至逮得天眼。有能明",
    "X22n0400_002:0125c04": "了辨其名數者。不取正覺。第二十八願。設我得佛。國",
    "X22n0400_002:0125c05": "中菩薩乃至少功德者。不能知見其道場樹無量光",
    "X22n0400_002:0125c06": "色。高四百萬里者。不取正覺。第二十九願。設我得佛。",
    "X22n0400_002:0125c07": "國中菩薩若受讀經法。諷誦持說。而不得辨才智慧",
    "X22n0400_002:0125c08": "者。不取正覺。第三十願。設我得佛。國中菩薩智慧辨",
    "X22n0400_002:0125c09": "才。若可限量者。不取正覺。第三十一願。設我得佛。國",
    "X22n0400_002:0125c10": "土清淨。皆悉照見十方一切無量無數不可思議諸",
    "X22n0400_002:0125c11": "佛世界。猶如明鏡。覩其面像。若不爾者。不取正覺。第",
    "X22n0400_002:0125c12": "三十二願。設我得佛。自地以上至於虗空。宮殿樓觀。",
    "X22n0400_002:0125c13": "池流華樹。國土所有一切萬物。皆以無量雜寶百千",
    "X22n0400_002:0125c14": "種香而共合成。嚴飾奇妙。超諸天人。其香普熏十方",
    "X22n0400_002:0125c15": "世界。菩薩聞者。皆修佛行。若不如是。不取正覺。第三",
    "X22n0400_002:0125c16": "十三願。設我得佛。十方無量不可思議諸佛世界眾",
    "X22n0400_002:0125c17": "生之類。蒙我光明觸其身者。身心柔輭。超過天人。若",
    "X22n0400_002:0125c18": "不爾者。不取正覺。第三十四願。設我得佛。十方無量",
    "X22n0400_002:0125c19": "不可思議諸佛世界眾生之類。聞我名字。不得菩薩",
    "X22n0400_002:0125c20": "無生法忍。諸深總持者。不取正覺。第三十五願。設我",
    "X22n0400_002:0125c21": "得佛。十方無量不可思議諸佛世界。其有女人聞我",
    "X22n0400_002:0125c22": "名字。歡喜信樂。發菩提心。厭惡女身。壽終之後。復為",
    "X22n0400_002:0125c23": "女像者。不取正覺。第三十六願。設我得佛。十方無量",
    "X22n0400_002:0125c24": "不可思議諸佛世界諸菩薩眾。聞我名字。壽終之後。",
    "X22n0400_002:0126a01": "常修梵行。至成佛道。若不爾者不取正覺。第三十七",
    "X22n0400_002:0126a02": "願。設我得佛。十方無量不可思議諸佛世界諸天人",
    "X22n0400_002:0126a03": "民。聞我名字。五體投地。稽首作禮。歡喜信樂。修菩薩",
    "X22n0400_002:0126a04": "行。諸天世人莫不致敬。若不爾者。不取正覺。第三十",
    "X22n0400_002:0126a05": "八願。設我得佛。國中天人欲得衣服。隨念即至。如佛",
    "X22n0400_002:0126a06": "所讚應法妙服。自然在身。有求裁縫擣染浣濯者。不",
    "X22n0400_002:0126a07": "取正覺。第三十九願。設我得佛。國中天人所受快樂。",
    "X22n0400_002:0126a08": "不如漏盡比丘者。不取正覺。第四十願。設我得佛。國",
    "X22n0400_002:0126a09": "中菩薩隨意欲見十方無量嚴淨佛土。應時如願。於",
    "X22n0400_002:0126a10": "寶樹中悉皆照見。猶如明鏡。覩見面像。若不爾者。不",
    "X22n0400_002:0126a11": "取正覺。第四十一願。設我得佛。他方國土諸菩薩眾。",
    "X22n0400_002:0126a12": "聞我名字。至於得佛。諸根缺陋。不具足者。不取正覺。",
    "X22n0400_002:0126a13": "第四十二願。設我得佛。他方國土諸菩薩眾。聞我名",
    "X22n0400_002:0126a14": "字。皆悉逮得清淨解脫三昧。住是三昧。一發意頃。供",
    "X22n0400_002:0126a15": "養無量不可思議諸佛世尊。而不失定意。若不爾者。",
    "X22n0400_002:0126a16": "不取正覺。第四十三願。設我得佛。他方國土諸菩薩",
    "X22n0400_002:0126a17": "眾。聞我名字。壽終之後。生尊貴家。若不爾者。不取正",
    "X22n0400_002:0126a18": "覺。第四十四願。設我得佛。他方國土諸菩薩眾。聞我",
    "X22n0400_002:0126a19": "名字。歡喜踊躍。修菩薩行。具足德本。若不爾者。不取",
    "X22n0400_002:0126a20": "正覺。第四十五願。設我得佛。他方國土諸菩薩眾。聞",
    "X22n0400_002:0126a21": "我名字。皆悉逮得普等三昧。住是三昧。至於成佛。常",
    "X22n0400_002:0126a22": "見無量不可思議一切諸佛。若不爾者。不取正覺。第",
    "X22n0400_002:0126a23": "四十六願。設我得佛。國中菩薩隨其志願。所欲聞法。",
    "X22n0400_002:0126a24": "自然得聞。若不爾者。不取正覺。第四十七願。設我得",
    "X22n0400_002:0126b01": "佛。他方國土諸菩薩眾。聞我名字。不即得至不退轉",
    "X22n0400_002:0126b02": "者。不取正覺。第四十八願。設我得佛。他方國土諸菩",
    "X22n0400_002:0126b03": "薩眾。聞我名字。不即得至第一忍第二第三法忍。於",
    "X22n0400_002:0126b04": "諸佛法。不能即得不退轉者。不取正覺。佛告阿難。爾",
    "X22n0400_002:0126b05": "時法藏比丘說此願已。以偈頌曰。",
    "X22n0400_002:0126b06": "　我建超世願　　必至無上道　　斯願不滿足",
    "X22n0400_002:0126b07": "　誓不成等覺　　我於無量劫　　不為大施主",
    "X22n0400_002:0126b08": "　普濟諸窮苦　　誓不成等覺　　我至成佛道",
    "X22n0400_002:0126b09": "　名聲超十方　　究竟有不聞　　誓不成等覺",
    "X22n0400_002:0126b10": "　離欲深正念　　淨慧修梵行　　志求無上尊",
    "X22n0400_002:0126b11": "　為諸天人師　　神力演大光　　普照無際土",
    "X22n0400_002:0126b12": "　消除三垢冥　　明濟眾厄難　　開彼智慧眼",
    "X22n0400_002:0126b13": "　滅此昏盲暗　　閉塞諸惡道　　通達善趣門",
    "X22n0400_002:0126b14": "　功祚成滿足　　威耀朗十方　　日月戢重輝",
    "X22n0400_002:0126b15": "　天光隱不現　　為眾開法藏　　廣施功德寶",
    "X22n0400_002:0126b16": "　常於大眾中　　說法獅子吼　　供養一切佛",
    "X22n0400_002:0126b17": "　具足眾德本　　願慧悉成滿　　得為三界雄",
    "X22n0400_002:0126b18": "　如佛無礙智　　通達靡不照　　願我功德力",
    "X22n0400_002:0126b19": "　等此最勝尊　　斯願若尅果　　大千應感動",
    "X22n0400_002:0126b20": "　虗空諸天神　　當雨珍妙華",
    "X22n0400_002:0126b21": "佛語阿難。法藏比丘說此頌已。應時普地六種震動。",
    "X22n0400_002:0126b22": "天雨妙華。以散其上。自然音樂空中讚言。決定必成",
    "X22n0400_002:0126b23": "無上正覺。於是法藏比丘。具足脩滿如是大願。誠諦",
    "X22n0400_002:0126b24": "不虗。超出世間。深樂寂滅。",
    "X22n0400_002:0126c01": "右明法藏為一切眾生而建大願。當知諸佛國土。",
    "X22n0400_002:0126c02": "不離眾生一念清淨心而得成立。一切眾生性本",
    "X22n0400_002:0126c03": "清淨。本無生死。本來常住無餘涅槃。祇因瞥爾情",
    "X22n0400_002:0126c04": "生。遂成流浪。頭出頭沒。無有了期。菩薩憫之。發斯",
    "X22n0400_002:0126c05": "宏誓。為諸眾生破除妄執。昭廓心量。現自在力。顯",
    "X22n0400_002:0126c06": "大威光。法性如然。非從外得何以故。自性空寂。離",
    "X22n0400_002:0126c07": "諸惡趣。當知菩薩順空寂心而嚴佛土。自性妙圓。",
    "X22n0400_002:0126c08": "具諸相好。當知菩薩順妙圓心而嚴佛土。自性無",
    "X22n0400_002:0126c09": "礙。現六神通。當知菩薩順無礙心而嚴佛土。自性",
    "X22n0400_002:0126c10": "無住。不可斷滅。當知菩薩順無住心而嚴佛土。自",
    "X22n0400_002:0126c11": "性無作。無有限量。當知菩薩順無作心而嚴佛土。",
    "X22n0400_002:0126c12": "自性無外。譬如春風廣被萬物。當知菩薩順無外",
    "X22n0400_002:0126c13": "心而嚴佛土。自性無內。譬如水鏡悉現眾像。當知",
    "X22n0400_002:0126c14": "菩薩順無內心而嚴佛土。自性光明。如日普照。當",
    "X22n0400_002:0126c15": "知菩薩順光明心而嚴佛土。自性平等。如香普熏。",
    "X22n0400_002:0126c16": "當知菩薩順平等心而嚴佛土。故知四十八願。無",
    "X22n0400_002:0126c17": "一願而非眾生本具之心。即以自心還嚴自土。如",
    "X22n0400_002:0126c18": "水赴海。如響應聲。故法藏曰。若不爾者不取正覺。",
    "X22n0400_002:0126c19": "空中即讚言。決定必成無上正覺。以不可思議之",
    "X22n0400_002:0126c20": "因。起不可思議之果。當知不可思議之因。即不可",
    "X22n0400_002:0126c21": "思議之果。有志淨土者。須從此信入。",
    "X22n0400_002:0126c22": "積植德行第八",
    "X22n0400_002:0126c23": "阿難。法藏比丘於其佛所。諸天魔梵龍神八部大眾",
    "X22n0400_002:0126c24": "之中。發斯宏誓。建此願已。一向專志莊嚴妙土。所修",
    "X22n0400_002:0127a01": "佛國。開廓廣大。超勝獨妙。建立常然。無衰無變。於不",
    "X22n0400_002:0127a02": "可思議兆載永劫。積植菩薩無量德行。不生欲覺瞋",
    "X22n0400_002:0127a03": "覺害覺。不起欲想瞋想害想。不著色聲香味觸法。忍",
    "X22n0400_002:0127a04": "力成就。不計眾苦。少欲知足。無染恚癡。三昧常寂。智",
    "X22n0400_002:0127a05": "慧無礙。無有虗偽諂曲之心。和顏愛語先意承問。勇",
    "X22n0400_002:0127a06": "猛精進。志願無倦。專求清白之法。以慧利羣生。恭敬",
    "X22n0400_002:0127a07": "三寶。奉事師長。以大莊嚴。具足眾行。令諸眾生。功德",
    "X22n0400_002:0127a08": "成就。住空無相無願之法。無作無起。觀法如化。遠離",
    "X22n0400_002:0127a09": "麤言。自害害彼。彼此俱害。修習善語。自利利人。人我",
    "X22n0400_002:0127a10": "兼利。棄國捐王。絕去財色。自行六波羅蜜。教人令行。",
    "X22n0400_002:0127a11": "無央數劫積功累德。隨其生處。在意所欲。無量寶藏",
    "X22n0400_002:0127a12": "自然發應。教化安立無數眾生。住於無上正真之道。",
    "X22n0400_002:0127a13": "或為長者居士。豪姓尊貴。或為剎利國君。轉輪聖帝。",
    "X22n0400_002:0127a14": "或為六欲天主。乃至梵王。常以四事供養恭敬一切",
    "X22n0400_002:0127a15": "諸佛。如是功德不可稱說。口氣香潔。如優缽羅華。身",
    "X22n0400_002:0127a16": "諸毛孔出栴檀香。其香普熏無量世界。容色端正。相",
    "X22n0400_002:0127a17": "好殊妙。其手常出無盡之寶。衣服飲食。珍妙華香。繒",
    "X22n0400_002:0127a18": "葢幢幡。莊嚴之具。如是等事。超諸天人。於一切法而",
    "X22n0400_002:0127a19": "得自在。",
    "X22n0400_002:0127a20": "右明法藏以無量心。發無量願。起無量行。無不一",
    "X22n0400_002:0127a21": "一稱真如法界。眾生無量。國土無量。菩薩隨順眾",
    "X22n0400_002:0127a22": "生。經不可說不可說那由他劫。入不可說不可說",
    "X22n0400_002:0127a23": "恒河沙佛土。悉以無量行海而嚴淨之。所以者何。",
    "X22n0400_002:0127a24": "以法界本無量故。如是嚴淨無量佛土。度脫無量",
    "X22n0400_002:0127b01": "眾生。而實無佛土可嚴。亦無眾生可度。所以者何。",
    "X22n0400_002:0127b02": "以法界即非法界故。故云。以大莊嚴具足眾行。又",
    "X22n0400_002:0127b03": "云。住空無相無願之法。無作無起。觀法如化。斯則",
    "X22n0400_002:0127b04": "悲智雙融。理事無礙。故能於一切法而得自在。一",
    "X22n0400_002:0127b05": "向出生菩薩經。佛言。我念過去廣大無量無邊阿",
    "X22n0400_002:0127b06": "僧祇劫。有佛號寶功德威宿劫王。彼佛將入涅槃。",
    "X22n0400_002:0127b07": "為眾廣說法本陀羅尼。時有輪王。名曰持火。王有",
    "X22n0400_002:0127b08": "太子。名曰不思議勝功德。生年十六。從彼如來聞",
    "X22n0400_002:0127b09": "是法本。即於七萬歲中精勤修習。未曾睡眠。亦不",
    "X22n0400_002:0127b10": "偃側。端坐一處。不貪財寶。及以王位。不樂自身。得",
    "X22n0400_002:0127b11": "值九十億百千那由他佛。諸佛說法。盡能聞持修",
    "X22n0400_002:0127b12": "習。厭家薙髮而作沙門。作已。復於九萬歲中修習",
    "X22n0400_002:0127b13": "此陀羅尼。復為眾生分別顯示。一生之中。力精教",
    "X22n0400_002:0127b14": "化。令八十億百千那由他眾生。得發道心。積功累",
    "X22n0400_002:0127b15": "德。至不退地。爾時不思議勝功德比丘。豈異人乎。",
    "X22n0400_002:0127b16": "即阿彌陀如來是也。此明法藏所修本行。足與經",
    "X22n0400_002:0127b17": "文互證。一生尚爾。多生可知。一劫尚爾。多劫可知。",
    "X22n0400_002:0127b18": "法藏成佛第九",
    "X22n0400_002:0127b19": "阿難白佛。法藏菩薩為已成佛而取滅度。為未成佛。",
    "X22n0400_002:0127b20": "為今現在。佛告阿難。法藏菩薩今已成佛。現在西方。",
    "X22n0400_002:0127b21": "去此十萬億剎。其佛世界名曰安樂。阿難又問。其佛",
    "X22n0400_002:0127b22": "成道以來。為經幾時。佛言。成佛以來。凡歷十劫。",
    "X22n0400_002:0127b23": "右明成佛時處。曰現在西方者。不惟爾時名為現",
    "X22n0400_002:0127b24": "在。乃至於今。以及後後無盡。同名現在。以佛壽無",
    "X22n0400_002:0127c01": "量故。",
    "X22n0400_002:0127c02": "國土寶嚴第十",
    "X22n0400_002:0127c03": "其佛國土。自然七寶。金銀琉璃珊瑚琥珀硨磲瑪瑙。",
    "X22n0400_002:0127c04": "合成為地。恢廓廣蕩。不可限極。悉相襍次。轉相間入。",
    "X22n0400_002:0127c05": "光赫煜爍。微妙奇麗。清淨莊嚴。超踰十方一切世界。",
    "X22n0400_002:0127c06": "眾寶中精。其寶猶如第六天寶。又其國土無須彌山。",
    "X22n0400_002:0127c07": "及金剛圍一切諸山。亦無大海小海溪渠井谷。佛神",
    "X22n0400_002:0127c08": "力故。欲見則見。亦無地獄餓鬼畜生諸難之趣。亦無",
    "X22n0400_002:0127c09": "四時春夏秋冬。不寒不熱。常和調適。爾時阿難白佛",
    "X22n0400_002:0127c10": "言。世尊。若彼國土無須彌山。其四天王及忉利天。依",
    "X22n0400_002:0127c11": "何而住。佛語阿難。第三炎天乃至色究竟天。皆依何",
    "X22n0400_002:0127c12": "住。阿難白佛。行業果報不可思議。佛語阿難。行業果",
    "X22n0400_002:0127c13": "報不可思議。諸佛世界亦不可思議。其諸眾生功德",
    "X22n0400_002:0127c14": "善力。住行業之地。故能爾耳。阿難白佛。我不疑此法。",
    "X22n0400_002:0127c15": "但為將來眾生。欲除其疑惑。故問斯義。",
    "X22n0400_002:0127c16": "右明國土殊勝。即前文無三惡道及國土嚴淨等",
    "X22n0400_002:0127c17": "願所攝。",
    "X22n0400_002:0127c18": "光明無量第十一",
    "X22n0400_002:0127c19": "佛告阿難。無量壽佛威神光明最尊第一。諸佛光明",
    "X22n0400_002:0127c20": "所不能及。或照百佛世界。或千佛世界。取要言之。乃",
    "X22n0400_002:0127c21": "照東方恒沙佛剎。南西北方四維上下。亦復如是。或",
    "X22n0400_002:0127c22": "有佛光照於七尺。或一由旬。二三四五由旬。如是轉",
    "X22n0400_002:0127c23": "倍。乃至照一切佛剎。是故。無量壽佛。號無量光佛。無",
    "X22n0400_002:0127c24": "邊光佛。無礙光佛。無對光佛。炎王光佛。清淨光佛。歡",
    "X22n0400_002:0128a01": "喜光佛。智慧光佛。不斷光佛。難思光佛。無稱光佛。超",
    "X22n0400_002:0128a02": "日月光佛。其有眾生遇斯光者。三垢消滅。身意柔輭。",
    "X22n0400_002:0128a03": "歡喜踊躍。善心生焉。若在三塗極苦之處。見此光明。",
    "X22n0400_002:0128a04": "皆得休息。無復苦惱。壽終之後。皆蒙解脫。無量壽佛。",
    "X22n0400_002:0128a05": "光明顯赫。照耀十方。諸佛國土莫不聞焉。不但我今",
    "X22n0400_002:0128a06": "稱其光明。一切諸佛聲聞緣覺諸菩薩眾。咸共歎譽。",
    "X22n0400_002:0128a07": "亦復如是。若有眾生聞其光明威神功德日夜稱說。",
    "X22n0400_002:0128a08": "至心不斷。隨意所願。得生其國。為諸菩薩聲聞之眾",
    "X22n0400_002:0128a09": "所共歎譽。稱其功德。至其最後得佛道時。普為十方",
    "X22n0400_002:0128a10": "諸佛菩薩歎其光明。亦如今也。我說無量壽佛光明",
    "X22n0400_002:0128a11": "威神。巍巍殊妙。晝夜一劫尚未能盡。",
    "X22n0400_002:0128a12": "右明光明殊勝。即前文光明有限量蒙我光明等",
    "X22n0400_002:0128a13": "願所攝。",
    "X22n0400_002:0128a14": "壽命無量第十二",
    "X22n0400_002:0128a15": "佛語阿難。又無量壽佛。壽命長久。不可稱計。汝寧知",
    "X22n0400_002:0128a16": "乎。假使十方世界無量眾生。皆得人身悉令成就聲",
    "X22n0400_002:0128a17": "聞緣覺。都共集會。禪思一心。竭其智力。於百千萬劫",
    "X22n0400_002:0128a18": "悉共推算。計其壽命長遠之數。不能窮盡。知其限極。",
    "X22n0400_002:0128a19": "聲聞菩薩天人之眾壽命長短亦復如是。非算數譬",
    "X22n0400_002:0128a20": "喻所能知也。",
    "X22n0400_002:0128a21": "右明壽命長久。即前文壽命有限量及壽命無能",
    "X22n0400_002:0128a22": "限量等願所攝。",
    "X22n0400_002:0128a23": "聖眾無量第十三",
    "X22n0400_002:0128a24": "又聲聞菩薩。其數難量。不可稱說。神智洞達。威力自",
    "X22n0400_002:0128b01": "在。能於掌中持一切世界。彼佛初會。聲聞眾數不可",
    "X22n0400_002:0128b02": "稱計。菩薩亦然。如大目犍連百千萬億無量無數。於",
    "X22n0400_002:0128b03": "阿僧祇那由他劫。乃至滅度。悉共計校。不能究了多",
    "X22n0400_002:0128b04": "少之數。譬如大海。深廣無量。假使有人析其一毛以",
    "X22n0400_002:0128b05": "為百分。以一分毛沾取一滴。於意云何。其所滴者。於",
    "X22n0400_002:0128b06": "彼大海。何所為多。阿難白佛。彼所滴水。比於大海。多",
    "X22n0400_002:0128b07": "少之量。非巧歷算數言辭譬類所能知也。佛語阿難。",
    "X22n0400_002:0128b08": "如目連等。於百千萬億那由他劫。計彼初會聲聞菩",
    "X22n0400_002:0128b09": "薩。所知數者。猶如一滴。其所不知。如大海水。",
    "X22n0400_002:0128b10": "右明聖眾無量。即前文國中聲聞有能計量等願",
    "X22n0400_002:0128b11": "所攝。",
    "X22n0400_002:0128b12": "七寶諸樹第十四",
    "X22n0400_002:0128b13": "又其國土七寶諸樹。周滿世界。金樹。銀樹。琉璃樹。玻",
    "X22n0400_002:0128b14": "瓈樹。珊瑚樹。瑪瑙樹。硨磲之樹。或有二寶三寶。乃至",
    "X22n0400_002:0128b15": "七寶。轉共合成。或有金樹。銀葉華果。或有銀樹。金葉",
    "X22n0400_002:0128b16": "華果。或琉璃樹。玻瓈為葉。華果亦然。或水晶樹。瑠璃",
    "X22n0400_002:0128b17": "為葉。華果亦然。或珊瑚樹。瑪瑙為葉。華果亦然。或瑪",
    "X22n0400_002:0128b18": "碯樹。瑠璃為葉。華果亦然。或硨磲樹。眾寶為葉。華果",
    "X22n0400_002:0128b19": "亦然。或有寶樹。紫金為本。白銀為莖。瑠璃為枝。水晶",
    "X22n0400_002:0128b20": "為條。珊瑚為葉。瑪瑙為華。硨磲為實。或有寶樹。白銀",
    "X22n0400_002:0128b21": "為本。瑠璃為莖。水晶為枝。珊瑚為條。瑪瑙為葉。硨磲",
    "X22n0400_002:0128b22": "為華。紫金為實。或有寶樹。瑠璃為本。水晶為莖。珊瑚",
    "X22n0400_002:0128b23": "為枝。瑪瑙為條。硨磲為葉。紫金為華。白銀為實。或有",
    "X22n0400_002:0128b24": "寶樹。水晶為本。珊瑚為莖。瑪瑙為枝。硨磲為條。紫金",
    "X22n0400_002:0128c01": "為葉。白銀為華。瑠璃為實。或有寶樹。珊瑚為本。瑪瑙",
    "X22n0400_002:0128c02": "為莖。硨磲為枝。紫金為條。白銀為葉。瑠璃為華。水晶",
    "X22n0400_002:0128c03": "為實。或有寶樹。瑪瑙為本。硨磲為莖。紫金為枝。白銀",
    "X22n0400_002:0128c04": "為條。瑠璃為葉。水晶為華。珊瑚為實。或有寶樹。硨磲",
    "X22n0400_002:0128c05": "為本。紫金為莖。白銀為枝。瑠璃為條。水晶為葉。珊瑚",
    "X22n0400_002:0128c06": "為華。瑪瑙為實。行行相值。莖莖相望。枝枝相準。葉葉",
    "X22n0400_002:0128c07": "相向。華華相順。實實相當。榮色光曜。不可勝視。清風",
    "X22n0400_002:0128c08": "時發。出五音聲。微妙宮商。自然相和。",
    "X22n0400_002:0128c09": "道場寶樹第十五",
    "X22n0400_002:0128c10": "又無量壽佛。其道場樹高四百萬里。其本周圍五千",
    "X22n0400_002:0128c11": "由旬。枝葉四布二十萬里。一切眾寶自然合成。以月",
    "X22n0400_002:0128c12": "光摩尼持海輪寶眾寶之王而莊嚴之。周匝條間。垂",
    "X22n0400_002:0128c13": "寶瓔珞。百千萬色。種種異變。無量光炎照曜無極。珍",
    "X22n0400_002:0128c14": "妙寶網。羅覆其上。一切莊嚴隨應而現。微風徐動。吹",
    "X22n0400_002:0128c15": "諸寶樹。演出無量妙法音聲。其聲流布。徧諸佛國。聞",
    "X22n0400_002:0128c16": "其音者。得深法忍。住不退轉。至成佛道。耳根清徹。不",
    "X22n0400_002:0128c17": "遭苦患。目覩其色。鼻知其香。口嘗其味。身觸其光。心",
    "X22n0400_002:0128c18": "以法緣。皆得甚深法忍。住不退轉。至成佛道。六根清",
    "X22n0400_002:0128c19": "徹。無諸惱患。阿難。若彼國土天人。見此樹者。得三法",
    "X22n0400_002:0128c20": "忍。一者音響忍。二者柔順忍。三者無生法忍。此皆無",
    "X22n0400_002:0128c21": "量壽佛威神力故。本願力故。滿足願故。明了願故。堅",
    "X22n0400_002:0128c22": "固願故。究竟願故。佛告阿難。世間帝王有百千音樂。",
    "X22n0400_002:0128c23": "自轉輪聖王。乃至第六天上。伎樂音聲。輾轉相勝千",
    "X22n0400_002:0128c24": "億萬倍。第六天上萬種樂音。不如無量壽國諸七寶",
    "X22n0400_002:0129a01": "樹一種音聲千億倍也。亦有自然萬種伎樂。又其樂",
    "X22n0400_002:0129a02": "聲無非法音。清暢哀亮。微妙和雅。十方世界。音聲之",
    "X22n0400_002:0129a03": "中最為第一。",
    "X22n0400_002:0129a04": "堂舍樓觀第十六",
    "X22n0400_002:0129a05": "其講堂精舍宮殿樓觀。皆七寶莊嚴。自然化成。復以",
    "X22n0400_002:0129a06": "真珠明月摩尼眾寶以為交絡。覆葢其上。",
    "X22n0400_002:0129a07": "七寶浴池第十七",
    "X22n0400_002:0129a08": "內外左右有諸浴池。或十由旬。或二十三十乃至百",
    "X22n0400_002:0129a09": "千由旬。縱廣深淺。皆各一等。八功德水。湛然盈滿。清",
    "X22n0400_002:0129a10": "淨香潔。味如甘露。黃金池者。底白銀沙。白銀池者。底",
    "X22n0400_002:0129a11": "黃金沙。水精池者。底瑠璃沙。瑠璃池者。底水精沙。珊",
    "X22n0400_002:0129a12": "瑚池者。底琥珀沙。琥珀池者。底珊瑚沙。硨磲池者。底",
    "X22n0400_002:0129a13": "瑪瑙沙。瑪瑙池者。底硨磲沙。白玉池者。底紫金沙。紫",
    "X22n0400_002:0129a14": "金池者。底白玉沙。或有二寶三寶乃至七寶。轉共合",
    "X22n0400_002:0129a15": "成。其池岸上有旃檀樹。華葉垂布。香氣普熏。天優缽",
    "X22n0400_002:0129a16": "羅華。缽曇摩華。拘牟頭華。芬陀利華。襍色光茂。彌覆",
    "X22n0400_002:0129a17": "水上。彼諸菩薩及聲聞眾。若入寶池。意欲令水沒足。",
    "X22n0400_002:0129a18": "水即沒足。欲令至膝。即至於膝。欲令至腰。水即至腰。",
    "X22n0400_002:0129a19": "欲令至頸。水即至頸。欲令灌身。自然灌身。欲令還復。",
    "X22n0400_002:0129a20": "水輙還復。調和冷煖。自然隨意。開神悅體。蕩除心垢。",
    "X22n0400_002:0129a21": "清明澄潔。淨若無形。寶沙映徹。無深不照。微瀾迴流。",
    "X22n0400_002:0129a22": "轉相灌注。安詳徐逝。不遲不疾。波揚無量自然妙聲。",
    "X22n0400_002:0129a23": "隨其所應。莫不聞者。或聞佛聲。或聞法聲。或聞僧聲。",
    "X22n0400_002:0129a24": "或寂靜聲。空無我聲。大慈悲聲。波羅蜜聲。或十力無",
    "X22n0400_002:0129b01": "畏不共法聲。諸通慧聲。無所作聲。不起滅聲。無生忍",
    "X22n0400_002:0129b02": "聲。乃至甘露灌頂眾妙法聲。如是等聲。稱其所聞。歡",
    "X22n0400_002:0129b03": "喜無量。隨順清淨離欲寂滅真實之義。隨順三寶力",
    "X22n0400_002:0129b04": "無所畏不共之法。隨順通慧菩薩聲聞所行之道。無",
    "X22n0400_002:0129b05": "有三塗苦難之名。但有自然快樂之音。是故其國名",
    "X22n0400_002:0129b06": "曰安樂。阿難。彼佛國土諸往生者。具足如是清淨色",
    "X22n0400_002:0129b07": "身。諸妙音聲神通功德。",
    "X22n0400_002:0129b08": "石第十四分至此。明寶樹音聲宮觀浴池種種莊",
    "X22n0400_002:0129b09": "嚴。諸見聞者種種法樂。即前文不聞不善之名。人",
    "X22n0400_002:0129b10": "物嚴淨。悉見十力宮殿池流無量嚴飾等願。所攝。",
    "X22n0400_002:0129b11": "衣食自然第十八",
    "X22n0400_002:0129b12": "所處宮殿衣服飲食眾妙華香莊嚴之具。猶第六天",
    "X22n0400_002:0129b13": "自然之物。若欲食時。七寶缽器自然在前。金銀琉璃",
    "X22n0400_002:0129b14": "硨磲瑪瑙珊瑚琥珀明月真珠。如是諸盋隨意而至。",
    "X22n0400_002:0129b15": "百味飲食。自然盈滿。雖有此食。實無食者。但見色聞",
    "X22n0400_002:0129b16": "香。意以為食。自然飽足。身心柔輭。無所味著。事已化",
    "X22n0400_002:0129b17": "去。時至復現。彼佛國土。清淨安隱。微妙快樂。次於無",
    "X22n0400_002:0129b18": "為泥洹之道。",
    "X22n0400_002:0129b19": "右明衣食諸具隨心化現。即前文衣服隨念所受",
    "X22n0400_002:0129b20": "快樂等願所攝。",
    "X22n0400_002:0129b21": "顏貌端正第十九",
    "X22n0400_002:0129b22": "其諸聲聞菩薩天人。智慧高明。神通洞達。咸同一類。",
    "X22n0400_002:0129b23": "形無異狀。但因順餘方。故有天人之名。顏貌端正。超",
    "X22n0400_002:0129b24": "世希有。容色微妙。非天非人。皆受自然虗無之身。無",
    "X22n0400_002:0129c01": "極之體。佛告阿難。譬如世間貧窮乞人在帝王邊。形",
    "X22n0400_002:0129c02": "貌容狀。寧可類乎。阿難白佛。假令此人在帝王邊。羸",
    "X22n0400_002:0129c03": "陋醜惡。無以為喻。百千萬億不可計倍。佛告阿難。汝",
    "X22n0400_002:0129c04": "言是也。計如帝王雖人中尊貴。形色端正。比之轉輪",
    "X22n0400_002:0129c05": "聖王。甚為鄙陋。猶彼乞人在帝王邊也。轉輪聖王威",
    "X22n0400_002:0129c06": "相殊妙。天下第一。比之忉利天王。又復醜惡。不得相",
    "X22n0400_002:0129c07": "喻萬億倍也。假令天帝比第六天王。百千億倍不相",
    "X22n0400_002:0129c08": "類也。設第六天王比無量壽佛國菩薩聲聞。光顏容",
    "X22n0400_002:0129c09": "色不相及逮。百千萬億不可計倍。",
    "X22n0400_002:0129c10": "右明色身殊妙。即前文悉真金色無有好醜等願",
    "X22n0400_002:0129c11": "所攝。",
    "X22n0400_002:0129c12": "總讚莊嚴第二十",
    "X22n0400_002:0129c13": "佛告阿難。無量壽國。其諸天人。衣服飲食。華香瓔珞。",
    "X22n0400_002:0129c14": "繒葢幢幡。微妙音聲。所居舍宅宮殿樓閣。稱其形色",
    "X22n0400_002:0129c15": "高下大小。或一寶二寶。乃至無量眾寶。隨意所欲。應",
    "X22n0400_002:0129c16": "念即至。又以眾寶妙衣。徧布其地。一切天人踐之而",
    "X22n0400_002:0129c17": "行。無量寶網。彌覆佛土。皆以金縷真珠。百千雜寶。奇",
    "X22n0400_002:0129c18": "妙珍異。莊嚴校飾。周匝四面。垂以寶鈴。光色晃曜。盡",
    "X22n0400_002:0129c19": "極嚴麗。自然得風。徐起微動。其風調和。不寒不暑。溫",
    "X22n0400_002:0129c20": "涼柔輭。不遲不疾。吹諸羅網及眾寶樹。演發無量微",
    "X22n0400_002:0129c21": "妙法音。流布萬種溫雅德香。其有聞者。塵勞垢習自",
    "X22n0400_002:0129c22": "然不起。風觸其身。皆得快樂。譬如比丘得滅盡三昧。",
    "X22n0400_002:0129c23": "又風吹散華。徧滿佛土。隨色次第而不雜亂。柔輭光",
    "X22n0400_002:0129c24": "澤。馨香芬烈。足履其上。蹈下四寸。隨舉足已。還復如",
    "X22n0400_002:0130a01": "故。華用已訖。地輙開裂以次化沒。清淨無遺。隨其時",
    "X22n0400_002:0130a02": "節。風吹散華。如是六反。",
    "X22n0400_002:0130a03": "右復廣明依報又諸法樂。以盡前意。",
    "X22n0400_002:0130a04": "華光出佛第二十一",
    "X22n0400_002:0130a05": "又眾寶蓮華周滿世界。一一寶華百千億葉。其華光",
    "X22n0400_002:0130a06": "明。無量種色。青色青光。白色白光。玄黃朱紫。光色赫",
    "X22n0400_002:0130a07": "然。煒燁煥爛。明曜日月。一一華中。出三十六百千億",
    "X22n0400_002:0130a08": "光。一一光中。出三十六百千億佛。身色紫金。相好殊",
    "X22n0400_002:0130a09": "特。一一諸佛。又放百千光明。普為十方說微妙法。如",
    "X22n0400_002:0130a10": "是諸佛。各各安立無量眾生於佛正道。",
    "X22n0400_002:0130a11": "右明佛身普現一切。隨方接引。為後文往生緣起。",
    "X22n0400_002:0130a12": "如上種種莊嚴。種種佛事。無所從來。亦無所去。如",
    "X22n0400_002:0130a13": "空中雲。如水中月。如畫所現像。如幻所化人。皆以",
    "X22n0400_002:0130a14": "佛神力故。隨眾生心而出現故。當知一切眾生所",
    "X22n0400_002:0130a15": "有神力。本與如來無二無別。特無大願大行發起",
    "X22n0400_002:0130a16": "勝因。不覺不知。沈淪永劫。若能一念回光。方知家",
    "X22n0400_002:0130a17": "業具在。如入寶山取之無盡。如游香國。觸處蒙熏。",
    "X22n0400_002:0130a18": "要須親到方休。慎勿半塗而廢。",
    "X22n0400_002:0130a20": "無量壽經起信論卷中"
}