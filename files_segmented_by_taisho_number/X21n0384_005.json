{
    "X21n0384_005:0740a04": "地藏菩薩本願經卷下科注卷之五",
    "X21n0384_005:0740a05": "古鹽匡菴青蓮苾蒭靈椉父輯",
    "X21n0384_005:0740a06": "△二顯成佛助道者既稱佛名正行已成何須復",
    "X21n0384_005:0740a07": "明布施為助道耶準大論以生死輪轉利益之業",
    "X21n0384_005:0740a08": "無過布施所以者何好施之人聲譽流布八方信",
    "X21n0384_005:0740a09": "樂無不愛敬處大眾中無所畏難死時無悔我以",
    "X21n0384_005:0740a10": "財物植良福田人天中樂涅槃之門我必得之非",
    "X21n0384_005:0740a11": "但開三樂而已乃能開無量佛道之處以六波羅",
    "X21n0384_005:0740a12": "蜜是佛道檀為初門餘行皆悉隨從如是等布施",
    "X21n0384_005:0740a13": "有無量功德故佛說布施是初助道因緣以人命",
    "X21n0384_005:0740a14": "無常財物如電若人不乞猶尚應與何況乞而不",
    "X21n0384_005:0740a15": "施以是應施作助道因緣故須較量布施之緣助",
    "X21n0384_005:0740a16": "開佛道也初品題。",
    "X21n0384_005:0740a17": "較量布施功德緣品第十",
    "X21n0384_005:0740a18": "△二品文二初地藏請較施福二如來對眾較量",
    "X21n0384_005:0740a19": "初中二初經家敘儀。",
    "X21n0384_005:0740a20": "爾時。地藏菩薩摩訶薩承佛威神。從座而起。胡跪合",
    "X21n0384_005:0740a21": "掌。",
    "X21n0384_005:0740a22": "如文。△二地藏疑請。",
    "X21n0384_005:0740a23": "白佛言。世尊。我觀業道眾生。校量布施。有輕有重。有",
    "X21n0384_005:0740a24": "一生受福。有十生受福。有百生千生受大福利者。是",
    "X21n0384_005:0740b01": "事云何。唯願世尊為我說之。",
    "X21n0384_005:0740b02": "業道者。殺害等罪行。名黑黑業。及不善業。布施等",
    "X21n0384_005:0740b03": "福行。名白白業。及以善業。今於善業中。明施福一",
    "X21n0384_005:0740b04": "事。故云我觀等。布施多種。財施．法施．俗施．道施。輕",
    "X21n0384_005:0740b05": "重較量。如綸貫。受福二字。世．出世間最要事。皆由",
    "X21n0384_005:0740b06": "布施而得。大士此問。實為出苦良方。成佛法根也。",
    "X21n0384_005:0740b07": "是事云何句。正疑施因是等。受福何故不同。問。為",
    "X21n0384_005:0740b08": "地藏真不知耶。為眾生疑耶。答。實知．不實知。非凡",
    "X21n0384_005:0740b09": "情所測。若準襍藏經。昔有人至波羅提木叉寺。得",
    "X21n0384_005:0740b10": "菴羅樹華。其色如金。持入佛塔。見釋迦牟尼佛像",
    "X21n0384_005:0740b11": "相好。續念佛功德。心熱毛豎。即以華上佛。出問一",
    "X21n0384_005:0740b12": "道人。一華散佛。得幾許福。答。如此深事。我不能知。",
    "X21n0384_005:0740b13": "當問讀經者。即往問之。曰。我無天眼神通。不能知",
    "X21n0384_005:0740b14": "見果報。可問坐禪六通羅漢。即便往問。阿羅漢即",
    "X21n0384_005:0740b15": "為觀之。見其捨身次第。受天上人中福德。乃至八",
    "X21n0384_005:0740b16": "萬大劫。福猶不盡。過是。不復能知。即遣化人詣彌",
    "X21n0384_005:0740b17": "勒所。問得幾許果報。彌勒言。不能知。正使恒河沙",
    "X21n0384_005:0740b18": "等一生補處菩薩。尚不能知。況我一身。佛有無量",
    "X21n0384_005:0740b19": "功德。福田甚良。種種果報無盡。待我將來成佛。乃",
    "X21n0384_005:0740b20": "能知之。據此。即不實知。誰曰不然。故仰願世尊為",
    "X21n0384_005:0740b21": "我說之。使後世知布施之福有如是耶。△二如來",
    "X21n0384_005:0740b22": "對眾較量三初誡聽許說。",
    "X21n0384_005:0740b23": "爾時佛告地藏菩薩。吾今於忉利天宮。一切眾會。說",
    "X21n0384_005:0740b24": "閻浮提布施較量功德輕重。汝當諦聽。吾為汝說。",
    "X21n0384_005:0740c01": "此正答在問處。以閻浮提人能行布施者。必報生",
    "X21n0384_005:0740c02": "天上。故於天宮眾前。說布施功德輕重。當諦聽者。",
    "X21n0384_005:0740c03": "夫布施之業。乃眾行之源。且財物無常。五家爭奪。",
    "X21n0384_005:0740c04": "凡愚悋惜。靡有捨心。遂使妻兒角目。兄弟鬩墻。眷",
    "X21n0384_005:0740c05": "屬乖離。親朋隔絕。如是之諐。實由慳貪為本。故須",
    "X21n0384_005:0740c06": "諦實聽宣施福也。△二因疑願聞。",
    "X21n0384_005:0740c07": "地藏白佛言。我疑是事。願樂欲聞。",
    "X21n0384_005:0740c08": "△三正申較量二初正較二結示初二初王臣施",
    "X21n0384_005:0740c09": "福二男女施福初又二初正較多少二結向成佛",
    "X21n0384_005:0740c10": "正較中四初施卑劣根闕福乃至第四施老病產",
    "X21n0384_005:0740c11": "婦福初分二初明施人尊又二初能施主。",
    "X21n0384_005:0740c12": "佛告地藏菩薩。南閻浮提。有諸國王．宰輔大臣．大長",
    "X21n0384_005:0740c13": "者．大剎利．大婆羅門等。",
    "X21n0384_005:0740c14": "等者。等居士也。大論三十二云。若有人布施及持",
    "X21n0384_005:0740c15": "戒故。生剎利家。若著於智慧經書。而不惱眾生。布",
    "X21n0384_005:0740c16": "施持戒故。生婆羅門家。居士者。小人而巨富。此由",
    "X21n0384_005:0740c17": "前施福。今感富貴報也。△二所施田。",
    "X21n0384_005:0740c18": "若遇最下貧窮。乃至癃殘瘖瘂．聾癡無目。如是種種",
    "X21n0384_005:0740c19": "不完具者。",
    "X21n0384_005:0740c20": "此即悲田。尤宜種福。最下貧窮。舉人中最卑劣者。",
    "X21n0384_005:0740c21": "此即作惡不施之後身。故大愛道經云。有財不施。",
    "X21n0384_005:0740c22": "世世受貧。以前世或許施貧者。令他歡喜。後悔不",
    "X21n0384_005:0740c23": "與。故招最下貧窮之報。癃殘等。癃。罷病。平原傳。臣",
    "X21n0384_005:0740c24": "不幸有疲癃之疾。又背凸曰癃。如周公隆其背。又",
    "X21n0384_005:0741a01": "膀胱不利亦曰癃。殘。則肢體不全。瘖瘂。則口不能",
    "X21n0384_005:0741a02": "言。聾。則不聞。癡。則不別。無目。則不覩物。乃人中最",
    "X21n0384_005:0741a03": "可憐者。此由前世見乞者來。面目顰蹙。惡口罵詈。",
    "X21n0384_005:0741a04": "或時鞭撲。或自無信施。見他行施不能隨喜。反生",
    "X21n0384_005:0741a05": "毀呰。令他不信。或家中財物妻子共感。多人有分。",
    "X21n0384_005:0741a06": "於中獨悋。偏用有過。不肯惠施。障人修福。惡深罪",
    "X21n0384_005:0741a07": "重。故感此報也。經云。要觀前世因。今生受者是。要",
    "X21n0384_005:0741a08": "知後世因。今生作者是。福報如影響。不可不知也。",
    "X21n0384_005:0741a09": "△二顯施福勝二初正明能施慈悲。",
    "X21n0384_005:0741a10": "是大國王等。欲布施時。若能具大慈悲。下心含笑。親",
    "X21n0384_005:0741a11": "手徧布施。或使人施。輭言慰喻。是國王等。所獲福利。",
    "X21n0384_005:0741a12": "如布施百恒河沙佛功德之利。",
    "X21n0384_005:0741a13": "具大慈悲。標施本也。本有與拔名具。向行善施名",
    "X21n0384_005:0741a14": "能。不揀高下名大。須達經云。乃至於一眾生。行於",
    "X21n0384_005:0741a15": "慈悲。至[愨-心+牛]牛頃。此得福多(文)。此能調心。慈悲愍物。",
    "X21n0384_005:0741a16": "隨所施為。皆成大善。若視相修福。內麤外細。唯成",
    "X21n0384_005:0741a17": "襍業矣。下心等。顯慈悲實處。下心。則降尊貴而就",
    "X21n0384_005:0741a18": "卑劣。含笑。則示喜捨而無悋情。地持云。若施下流。",
    "X21n0384_005:0741a19": "不起輕想。是也。親手等。忘己富貴。愍人貧賤。而等",
    "X21n0384_005:0741a20": "施之。如佛告須達。應至心施．信心施．隨時施．自手",
    "X21n0384_005:0741a21": "施．如法施。輭言慰諭含二意。一．使人代施時。以輭",
    "X21n0384_005:0741a22": "言慰諭。當為我好施。毋輕慢也。二．自施它施。皆用",
    "X21n0384_005:0741a23": "輭言。慰諭前人。所謂惟願仁者。不生恨心也。處胎",
    "X21n0384_005:0741a24": "經云。供養諸福田。不選必遇聖。行施作福業。不選",
    "X21n0384_005:0741b01": "擇高下。此福聖所譽。最尊為第一。故所獲利。如布",
    "X21n0384_005:0741b02": "施百恒河沙佛功德之利。以心平等。無分別故。如",
    "X21n0384_005:0741b03": "維摩居士語善德長者云。若施主等心施一最下",
    "X21n0384_005:0741b04": "乞人。猶如如來福田之相。無所分別。等於大悲。不",
    "X21n0384_005:0741b05": "求果報。是則名曰具足法施。正合今文。△二轉釋",
    "X21n0384_005:0741b06": "所施卑劣。",
    "X21n0384_005:0741b07": "何以故。緣是國王等。於是最貧賤輩及不完具者。發",
    "X21n0384_005:0741b08": "大慈心。是故福利有如此報。百千生中。常得七寶具",
    "X21n0384_005:0741b09": "足。何況衣食受用。",
    "X21n0384_005:0741b10": "初文。明所施如法。是故下。顯得報殊勝。地持云。菩",
    "X21n0384_005:0741b11": "薩自量財物多少。隨其所應。而行惠施。見來求者",
    "X21n0384_005:0741b12": "有二種人。一者非是貧下。孤獨無所依怙。二者貧",
    "X21n0384_005:0741b13": "苦孤焭下賤。無所依怙。作是念言。若我財多。當令",
    "X21n0384_005:0741b14": "俱足。若財少者。先當周給貧苦下賤無依恃者(文)。",
    "X21n0384_005:0741b15": "此慈心偏緣苦惱眾生。乃施門周急之意。是故所",
    "X21n0384_005:0741b16": "得福報。百千生中七寶尊貴者。尚能常得具足。況",
    "X21n0384_005:0741b17": "尋常衣食受用乎。良由能施之人。有智愚之別。所",
    "X21n0384_005:0741b18": "施之境。有悲敬之殊。悲是貧華。敬是三寶。悲是田",
    "X21n0384_005:0741b19": "劣而心勝。敬是田勝而心劣。若取心勝。施佛不如",
    "X21n0384_005:0741b20": "施貧。故像法決疑經云。有諸眾生。見他聚集作諸",
    "X21n0384_005:0741b21": "福業。但求名聞。傾家財物以用布施。及見貧苦孤",
    "X21n0384_005:0741b22": "窮。呵罵駈出。不濟一毫。名為顛倒作善。不正作福。",
    "X21n0384_005:0741b23": "如此人等。甚可憐愍。用財甚多。獲福甚少(文)。今既",
    "X21n0384_005:0741b24": "憐愍之心。生於悲田。自然報施之福。獲乎後世矣。",
    "X21n0384_005:0741c01": "△二施塔寺聖像福二初明能所施。",
    "X21n0384_005:0741c02": "復次。地藏。若未來世有諸國王至婆羅門等。遇佛塔",
    "X21n0384_005:0741c03": "寺。或佛形像。乃至菩薩聲聞辟支佛像。躬自營辦。供",
    "X21n0384_005:0741c04": "養布施。",
    "X21n0384_005:0741c05": "初。能施之人。遇佛塔下。所施之田。塔瘞舍利。寺供",
    "X21n0384_005:0741c06": "聖像。裝塑之福。經論廣明。今乃遇像興供。植福敬",
    "X21n0384_005:0741c07": "田。(東晉名臣陶偘。字士行。建旟南海。有漁人每夕見海濱光。因白偘遣尋。俄見金像。凌波趣船。檢背銘。",
    "X21n0384_005:0741c08": "乃阿育王所造文殊菩薩像。昔育王既統此洲。學鬼王制獄。酷毒尤甚。文殊現處鑊中。火熾水清。生青蓮",
    "X21n0384_005:0741c09": "華。王心感悟。即日毀獄。造八萬四千塔。建立形像。此其一也。沙門慧遠迎供東林閣上。隋末賊發。一老僧",
    "X21n0384_005:0741c10": "辭像。像曰。爾年老。但住。時寇入山索金。僧曰無。乃以火炙。曰。僧受炙死。穢臰伽藍。何如寺外。賊將出欲煞。",
    "X21n0384_005:0741c11": "曰。行年七十。不負佛教。待正念申頸。可下刀。賊見申頸。即斫。刀反刺心。刃出己背。羣賊奔走。至遠師墓。時",
    "X21n0384_005:0741c12": "天清朗。忽有雲屯黑下布。雷電四繞。霹賊六人。由是賊徒不敢入山。瑞像靈應。一何巍巍)。智論。比",
    "X21n0384_005:0741c13": "丘問佛。孫陀羅難陀出家證果事。佛告比丘。過去",
    "X21n0384_005:0741c14": "毗婆尸佛涅槃後。難陀時為大長者。於辟支佛塔",
    "X21n0384_005:0741c15": "廟中。青黛塗壁。畫作辟支佛像。因發願。世世生尊",
    "X21n0384_005:0741c16": "貴家。身相金色。值佛得道。從是九十一劫。不墮惡",
    "X21n0384_005:0741c17": "道。天上人中。身體端正。有三十相。豪尊富貴。今日",
    "X21n0384_005:0741c18": "與我同生。出家得道(文)。如是供施辟支佛功德。尚",
    "X21n0384_005:0741c19": "爾。況菩薩像乎。況如來像乎。犀因翫月紋生角。象",
    "X21n0384_005:0741c20": "被雷驚華入牙。感應之道。物理如然。儻遇福田。毋",
    "X21n0384_005:0741c21": "庸空過。△二顯所施福二初三劫受帝釋樂。",
    "X21n0384_005:0741c22": "是國王等。當得三劫為帝釋身。受勝妙樂。",
    "X21n0384_005:0741c23": "國王等遇塔寺佛像等供。感生帝釋梵王者。如法",
    "X21n0384_005:0741c24": "華。若人於塔廟畵像之文。大師約諸塵供養。明天",
    "X21n0384_005:0742a01": "業。故感帝釋梵王也。中含。比丘白佛。何因緣。名釋",
    "X21n0384_005:0742a02": "提桓因。佛告比丘。本為人時。沙門婆羅門貧窮困",
    "X21n0384_005:0742a03": "苦。施以飲食錢財燈明等。以堪能故。名釋提桓因。",
    "X21n0384_005:0742a04": "今既供施佛形像等。則感生無疑。三劫。三小劫也。",
    "X21n0384_005:0742a05": "據因而感。唯佛能知。受勝妙樂。詳世記經忉利天",
    "X21n0384_005:0742a06": "品(正法念經云。三十三天。受五欲樂。喻如金輪王所受之樂。比於天樂。十六分中不及其一。云云)。",
    "X21n0384_005:0742a07": "△二十劫為大梵王。",
    "X21n0384_005:0742a08": "若能以此布施福利。迴向法界。是大國王等。於十劫",
    "X21n0384_005:0742a09": "中。常為大梵天王。",
    "X21n0384_005:0742a10": "凡修行必迴向者。如迴聲入角。音則大。杯水投海。",
    "X21n0384_005:0742a11": "則不涸。少物上王。得報多。故須迴向也。有三意。一．",
    "X21n0384_005:0742a12": "迴事向理。元由理具。方有事用。今迴此心。向於實",
    "X21n0384_005:0742a13": "際。二．迴自向他。昔迷理遍。善嚴自身。今順本性。迴",
    "X21n0384_005:0742a14": "向眾生。三．迴因向果。三業毫善。皆成緣了二因。因",
    "X21n0384_005:0742a15": "必顯果。同歸究竟三德。梵名達磨馱都。此云法界。",
    "X21n0384_005:0742a16": "今迴我修向法界者。如經云。竊惟我所修。施等諸",
    "X21n0384_005:0742a17": "善根。皆依法界流。是諸佛所行。準妙玄。即是十法",
    "X21n0384_005:0742a18": "界。體是三諦。以十數皆依法界。法界外。更無復法。",
    "X21n0384_005:0742a19": "能所合稱。故言十法界。迴事向理。即真諦空界。十",
    "X21n0384_005:0742a20": "法界皆空故。迴自向他。即俗諦假界。十法界皆假",
    "X21n0384_005:0742a21": "故。迴因向果。即中諦中界。十法界皆中故。故知此",
    "X21n0384_005:0742a22": "十。皆即法界。攝一切法。清涼所謂法界者。一切眾",
    "X21n0384_005:0742a23": "生。身心之本體。空即假中。無一二三。統該萬有。即",
    "X21n0384_005:0742a24": "是一心。故須迴向法界也。下明感果大國。王等指",
    "X21n0384_005:0742b01": "能施人。以善修布施。不貪著其事。故施事雖同。而",
    "X21n0384_005:0742b02": "施報有異。由迴向與不迴向也。十劫為大梵天者。",
    "X21n0384_005:0742b03": "準阿毗曇論。初梵壽半劫。梵福樓天壽一劫。大梵",
    "X21n0384_005:0742b04": "劫半。據法苑云。欲界中壽一劫是小劫。初禪三天",
    "X21n0384_005:0742b05": "壽劫是中劫。二禪已去壽劫是大劫。準此。今之十",
    "X21n0384_005:0742b06": "劫。乃是中劫。展轉色天受梵福也。大論云。第一清",
    "X21n0384_005:0742b07": "淨心故。生大梵天。中阿含明四梵福。若有信人。能",
    "X21n0384_005:0742b08": "起偷婆(塔也)者。是初受梵天之福。若有補治故寺者。",
    "X21n0384_005:0742b09": "是第二梵福。若有能和合聖眾者。是第三梵福。若",
    "X21n0384_005:0742b10": "佛初轉法輪。諸天世人勸請者。是第四梵福。比丘",
    "X21n0384_005:0742b11": "白言。梵天之福。竟為多少。佛言。閻浮里地眾生所",
    "X21n0384_005:0742b12": "有功德。如是展轉行。從四天下至他化自在天之",
    "X21n0384_005:0742b13": "福。不如一梵天之福。故知布施迴向。與前逈別矣。",
    "X21n0384_005:0742b14": "若能了三輪本寂。四相原空。無住生心。生心無住。",
    "X21n0384_005:0742b15": "則與般若相應。能具足檀波。故曰。無不從此法界",
    "X21n0384_005:0742b16": "流。無不還歸此法界。必成佛無疑也。△三施修補",
    "X21n0384_005:0742b17": "經像福二初明修因二顯施福初中二初自修補",
    "X21n0384_005:0742b18": "經像。",
    "X21n0384_005:0742b19": "復次。地藏。若未來世。有諸國王至婆羅門等。遇先佛",
    "X21n0384_005:0742b20": "塔廟。或至經像。毀壞破落。乃能發心修補。",
    "X21n0384_005:0742b21": "梵名窣堵波。此云廟。廟者。貌也。彷彿佛菩薩等之",
    "X21n0384_005:0742b22": "形貌也。安塔廟有三意。一表人勝。二令他信。三為",
    "X21n0384_005:0742b23": "報恩。所以寶塔蘊其光明。精舍圖其形像。建苦海",
    "X21n0384_005:0742b24": "之舟航。為信根之枝幹。覩則發心。見便忘返。益福",
    "X21n0384_005:0742c01": "生善。惟此為先。今毀壞破落者。因年代日遠。法教",
    "X21n0384_005:0742c02": "衰替。寺像雖立。敬福罕儔。若不修餝。日就衰羸。故",
    "X21n0384_005:0742c03": "須發心。致誠修補。像法決疑經云。造新不如修故。",
    "X21n0384_005:0742c04": "作福不如避禍。然欲修造。理須如法。造作雖少。得",
    "X21n0384_005:0742c05": "福無量。若不依法。縱多無益。百緣經載一大富長",
    "X21n0384_005:0742c06": "者。生兒端正殊妙。為天人愛敬。漸大見佛。得阿羅",
    "X21n0384_005:0742c07": "漢。此因過去毗婆尸佛舍利塔小毀。有童子入塔。",
    "X21n0384_005:0742c08": "見此破處。和顏悅色。集喚眾人。共塗治塔。發願而",
    "X21n0384_005:0742c09": "去。緣是功德。九十一劫不墮三塗。天上人中。受福",
    "X21n0384_005:0742c10": "無極。今值於我。出家得道。準僧祇律。佛於拘薩羅",
    "X21n0384_005:0742c11": "國遊行。時婆羅門耕。見世尊過。持牛杖拄地禮佛。",
    "X21n0384_005:0742c12": "佛見便笑。比丘白佛。何因故笑。佛言。是人今禮二",
    "X21n0384_005:0742c13": "佛。禮我杖下有迦葉佛塔。諸比丘願見。佛令從婆",
    "X21n0384_005:0742c14": "羅門索地。與之。佛即現出七寶塔。高一由延。廣半",
    "X21n0384_005:0742c15": "由延。婆羅門見已。便白佛言。我姓迦葉。是我迦葉",
    "X21n0384_005:0742c16": "土埠。佛於彼處。作迦葉塔。諸比丘白佛。得授泥不。",
    "X21n0384_005:0742c17": "佛言。得授。即說偈言。真金百千擔。持用行布施。不",
    "X21n0384_005:0742c18": "如一團泥。敬心治佛塔。時世尊敬過去佛。便自作",
    "X21n0384_005:0742c19": "禮。比丘亦禮。佛言。人等百千金。持用行布施。不如",
    "X21n0384_005:0742c20": "一善心。恭敬禮佛塔(華手經云。若見塔廟毀壞。當加修治。若泥若塊。乃至一磚。",
    "X21n0384_005:0742c21": "終不退轉無上菩提)。故知修補佛塔經像。功德不可思議也。",
    "X21n0384_005:0742c22": "△二勸布施結緣。",
    "X21n0384_005:0742c23": "是國王等。或自營辦。或勸他人。乃至百千人等。布施",
    "X21n0384_005:0742c24": "結緣。",
    "X21n0384_005:0743a01": "國王自修勸人。可謂深知罪福。如佛說自愛經。佛",
    "X21n0384_005:0743a02": "告舍衛國王云。夫為國王。宜有明導。率民以道。請",
    "X21n0384_005:0743a03": "求來福。王曰。誠如佛教。夫不種栽。無緣獲其果。故",
    "X21n0384_005:0743a04": "正法念經云。若有眾生。識於福田。見有佛塔。風雨",
    "X21n0384_005:0743a05": "所壞。若僧房舍。以福德心。塗餝治補。復教他人令",
    "X21n0384_005:0743a06": "治故塔。命終生白身天。其身鮮白。入珊瑚林。與諸",
    "X21n0384_005:0743a07": "天女。五欲自娛。業盡退還。若生人中。其身鮮白。成",
    "X21n0384_005:0743a08": "論同妙玄云。第四箜篌天。有十住處。五名白身。籤",
    "X21n0384_005:0743a09": "云。塔福最多。白為色本。今國王等善業上行。德風",
    "X21n0384_005:0743a10": "下偃。君民同修十善。自他共報千生。故知布施之",
    "X21n0384_005:0743a11": "報。如執劵取物。不爽毫髮者也。△二顯施福二初",
    "X21n0384_005:0743a12": "自他千生為王。",
    "X21n0384_005:0743a13": "是國王等。百千生中。常為轉輪王身。如是他人同布",
    "X21n0384_005:0743a14": "施者。百千生中。常為小國王身。",
    "X21n0384_005:0743a15": "國王等行施。自合上昇。何復報為人王耶。如五道",
    "X21n0384_005:0743a16": "罪福經云。人而豪貴。國王長者。從禮事三寶中來。",
    "X21n0384_005:0743a17": "為人大富。財物無限。從布施中來。故知若不於佛",
    "X21n0384_005:0743a18": "法中修行布施。終不能獲斯勝報。今由小王而報",
    "X21n0384_005:0743a19": "轉輪聖王。由臣民而轉小國王身。位既高深。福亦",
    "X21n0384_005:0743a20": "崇厚矣。妙玄云。皆是散心持戒。兼以慈心勸他為",
    "X21n0384_005:0743a21": "福。故報為人主飛行皇帝。四方歸德。神寶自然應",
    "X21n0384_005:0743a22": "也。釋籤云。夫輪王者。先行七法。一．給施貧乏。二．敬",
    "X21n0384_005:0743a23": "民孝養。三．四時八節以祭四海。四．時修忍辱。五．六．",
    "X21n0384_005:0743a24": "七．除三毒。然後沐浴。受齋發誓。神寶自應。大論云。",
    "X21n0384_005:0743b01": "一切人中。轉輪聖王最為第一。小國王者。如粟散",
    "X21n0384_005:0743b02": "布四方。總為金輪所統。故能勸者為大王。所勸者",
    "X21n0384_005:0743b03": "為小王。宿行隨身。福報如影響也。△二迴向盡成",
    "X21n0384_005:0743b04": "佛道。",
    "X21n0384_005:0743b05": "更能於塔廟前。發迴向心。如是國王。乃及諸人。盡成",
    "X21n0384_005:0743b06": "佛道。以此果報。無量無邊。",
    "X21n0384_005:0743b07": "捐資修補塔寺。復迴向者何。須知上所行者。皆是",
    "X21n0384_005:0743b08": "事施。報感人天。非涅槃因。如達磨大師初到大梁。",
    "X21n0384_005:0743b09": "武帝問曰。朕即位已來。造寺度僧。有何功德。磨曰。",
    "X21n0384_005:0743b10": "實無功德。此是人天小果。有漏之因。帝曰。如何是",
    "X21n0384_005:0743b11": "真功德。磨曰。淨智妙圓。體自空寂。如是功德。不於",
    "X21n0384_005:0743b12": "世求。準此深意。必須迴事向理。方與般若實智相",
    "X21n0384_005:0743b13": "應。故知修補塔寺。復加迴向。咸超三有。盡成五智。",
    "X21n0384_005:0743b14": "以迴向所感果報。無可測量。靡有邊際。迴向為大",
    "X21n0384_005:0743b15": "利。葢謂此也。△四施老病產婦福二初能所施人。",
    "X21n0384_005:0743b16": "復次。地藏。未來世中。有諸國王及婆羅門等。見諸老",
    "X21n0384_005:0743b17": "病及生產婦女。",
    "X21n0384_005:0743b18": "無常經。佛告諸苾芻。有三種法。於諸世間。是不可",
    "X21n0384_005:0743b19": "愛。是不光澤。是不可念。是不稱意。何者為三。謂老．",
    "X21n0384_005:0743b20": "病．死。若老病死世間無者。如來不出於世。為諸眾",
    "X21n0384_005:0743b21": "生說所證法。及調伏事。故老病產婦。最是悲田植",
    "X21n0384_005:0743b22": "福處。老則根熟氣喘。飲食須人。老而無子。目為獨",
    "X21n0384_005:0743b23": "夫。西天邠坻首給。東土文王先哀。以其無歸也。病",
    "X21n0384_005:0743b24": "則百骸酸痛。一命絲懸。若無奉事。待斃奚辭。故我",
    "X21n0384_005:0743c01": "佛誨勑。看病為第一福田。在世之時。自亦巡僧寮",
    "X21n0384_005:0743c02": "看病。以其可憐也。產婦初行分娩。惡露盈身。若不",
    "X21n0384_005:0743c03": "時施飲食。母子相與俱亡。以其極苦也。故此三類。",
    "X21n0384_005:0743c04": "尤仁人所應動心而周給者也。△二所施因果二",
    "X21n0384_005:0743c05": "初修因。",
    "X21n0384_005:0743c06": "若一念間。具大慈心。布施醫藥．飲食．臥具。使令安樂。",
    "X21n0384_005:0743c07": "準毗曇論。明時節。合有十二重。第一名剎那。翻為",
    "X21n0384_005:0743c08": "一念。可謂時之最少也。於此具大慈者。約與樂邊",
    "X21n0384_005:0743c09": "論。以樂是一切眾生所愛重故。然既遇悲田。應生",
    "X21n0384_005:0743c10": "大悲。何言大慈。如大論云。若說慈。則已說悲．喜．捨。",
    "X21n0384_005:0743c11": "又慈是真無量。慈為如王。餘如人民。所以者何。先",
    "X21n0384_005:0743c12": "以慈心。欲令眾生得樂。見有不得樂者。故生悲心。",
    "X21n0384_005:0743c13": "以慈能具悲。故言大。既言一念。即同體慈也。醫藥",
    "X21n0384_005:0743c14": "等。民生四事。日用急需。病者非藥餌莫療。身命非",
    "X21n0384_005:0743c15": "飲食不立。臥具衾襆綩綖之類。尤是老病產婦之",
    "X21n0384_005:0743c16": "要物。衣服。該臥具中。如是布施。方使身安心樂故。",
    "X21n0384_005:0743c17": "大論云。若人饑渴。給足飲食。感恩則深。佛說施遠",
    "X21n0384_005:0743c18": "行人．遠來人．病人．看病人。風寒眾難時施。是為時",
    "X21n0384_005:0743c19": "施。病者施藥。饑渴與飲食。起少病業因緣。故得兩",
    "X21n0384_005:0743c20": "腋下滿相。最上味相。好衣服臥具金銀珍寶施。故",
    "X21n0384_005:0743c21": "得金色身相．薄皮相。故知如來相業。咸從施得也。",
    "X21n0384_005:0743c22": "△二獲果。",
    "X21n0384_005:0743c23": "如是福利。最不思議。一百劫中。常為淨居天主。二百",
    "X21n0384_005:0743c24": "劫中。常為六欲天主。畢竟成佛。永不墮惡道。乃至百",
    "X21n0384_005:0744a01": "千生中。耳不聞苦聲。",
    "X21n0384_005:0744a02": "布施名福。必得三利。故言福利。最不思議者。軍前",
    "X21n0384_005:0744a03": "曰最。乃前軍第一人。此言不可思議中。第一不思",
    "X21n0384_005:0744a04": "議也。然薩婆多論云。房舍．臥具．飲食．湯藥是世間",
    "X21n0384_005:0744a05": "法。非是離世難得之法(文)。今何云最不思議耶。此",
    "X21n0384_005:0744a06": "由正行施時。一念具大慈心。便是成佛根本。則知",
    "X21n0384_005:0744a07": "生欲色天。先報世樂。畢竟成佛。施福方終。故知最",
    "X21n0384_005:0744a08": "不思議。正應畢竟成佛句。百劫為淨居天者。大論",
    "X21n0384_005:0744a09": "云。慈心好修善修福。極徧淨天。三界中徧淨最為",
    "X21n0384_005:0744a10": "樂。故言極徧淨。準此。應在色界三淨天中。今為淨",
    "X21n0384_005:0744a11": "居天主者。何也。以慈心。是清淨心施故。此中百劫。",
    "X21n0384_005:0744a12": "據大劫說。二百劫為六欲天主者。準大論說。眾生",
    "X21n0384_005:0744a13": "緣慈。是有漏。但緣欲界。故報生六欲天中。言二百",
    "X21n0384_005:0744a14": "劫。據小劫也。問。欲天頻遭劫火。何能永享六天之",
    "X21n0384_005:0744a15": "福乎。答。準長阿含。三災壞世界。而不壞人。次第修",
    "X21n0384_005:0744a16": "禪。上生色界。欲天既成。又還來。展轉受樂矣。問。同",
    "X21n0384_005:0744a17": "一慈心行施。何乃感報逈別耶。答。行施之時。慈有",
    "X21n0384_005:0744a18": "勝不勝。心有淨不淨。故感欲色兩界不同。壽命長",
    "X21n0384_005:0744a19": "短有異。如大論三十三云。未離欲布施。生人中富",
    "X21n0384_005:0744a20": "貴。及六欲天中。若離欲心布施。生梵世天。上乃至",
    "X21n0384_005:0744a21": "廣果。若離色心布施。生無色天中。離三界布施。為",
    "X21n0384_005:0744a22": "涅槃故。得聲聞道。布施時厭惡憒閙．好樂閑靜。得",
    "X21n0384_005:0744a23": "辟支佛。布施時。起大悲心。欲度一切。第一甚深畢",
    "X21n0384_005:0744a24": "竟清淨智慧。得成佛道。諸佛法不可思議。隨眾生",
    "X21n0384_005:0744b01": "應度者。作如是說。然千山勢止嶽邊。萬派聲消海",
    "X21n0384_005:0744b02": "上。正意在畢竟成佛耳。而於行施未成佛間。永不",
    "X21n0384_005:0744b03": "墮三惡道。常在人天受福。於百千歲中。耳尚不聞",
    "X21n0384_005:0744b04": "苦聲。況乎身歷惡道(正法念經云。若見病困。餘命未盡。施其漿飲。或施其財。以",
    "X21n0384_005:0744b05": "續彼命。命終生深水天。如帝釋快樂。從天命終。不墮三途。得受人身。从生至生。不遭病苦。無有惱亂)。△",
    "X21n0384_005:0744b06": "二結向成佛分二初結迴施報。",
    "X21n0384_005:0744b07": "復次。地藏。若未來世中。有諸國王及婆羅門等。能作",
    "X21n0384_005:0744b08": "如是布施。獲福無量。更能迴向。不問多少。畢竟成佛。",
    "X21n0384_005:0744b09": "何況釋梵轉輪之報。",
    "X21n0384_005:0744b10": "文分二節。初結上施福。更能下。結前迴向。能作等。",
    "X21n0384_005:0744b11": "猶言布施不可不作也。如賢愚經。長者須達。共身",
    "X21n0384_005:0744b12": "子捉繩經精舍。身子欣然含笑。達問何笑。曰。汝始",
    "X21n0384_005:0744b13": "於此經地。六欲天中宮殿已成。即借道眼。悉見六",
    "X21n0384_005:0744b14": "天嚴淨宮殿。復更徙繩。身子慘然憂色。問何憂色。",
    "X21n0384_005:0744b15": "曰。汝見此地中蟻子耶(梵名臂[(白-日+田)/廾]履也)。曰。已見。身子言。汝",
    "X21n0384_005:0744b16": "於過去毗婆尸佛。亦於此地起立精舍。而此蟻子",
    "X21n0384_005:0744b17": "在此中生。乃至七佛已來。汝皆為佛起立精舍。而",
    "X21n0384_005:0744b18": "此蟻子亦在中生。至今九十一劫。受一種身。不得",
    "X21n0384_005:0744b19": "解脫。生死長遠。唯福為要。不可不種。此唯人天之",
    "X21n0384_005:0744b20": "福。猶在生死之裏。若不為自求人天福報。盡迴向",
    "X21n0384_005:0744b21": "法界眾生。則不問施之多少。畢竟成佛矣。何況句。",
    "X21n0384_005:0744b22": "反顯也。謂佛果尚能剋就。況釋梵輪王人天小果",
    "X21n0384_005:0744b23": "有不成就者哉。妙玄四下云。輪王是人主位。釋梵",
    "X21n0384_005:0744b24": "是天主位。皆約報果明位。果義既有優劣。修因必",
    "X21n0384_005:0744c01": "有淺深。五道罪福經云。賢者好布施。天神自扶將。",
    "X21n0384_005:0744c02": "施一得萬倍。安樂壽命長。今日大布施。其福不可",
    "X21n0384_005:0744c03": "量。皆當得佛道。度脫於十方。果報不可思議矣。△",
    "X21n0384_005:0744c04": "二勑普勸學。",
    "X21n0384_005:0744c05": "是故地藏。普勸眾生。當如是學。",
    "X21n0384_005:0744c06": "當如是者。誡勉勸進之意。謂必當普勸眾生。當依",
    "X21n0384_005:0744c07": "上來布施迴向而學之也。如堅意經。佛告阿難。廣",
    "X21n0384_005:0744c08": "為說布施。種生死糧。譬如種穀。隨種而生。未有不",
    "X21n0384_005:0744c09": "種而獲果實。種善得福。福自歸身。故勑地藏。普勸",
    "X21n0384_005:0744c10": "眾生應當如是而學之也。較王臣施福竟。△二男",
    "X21n0384_005:0744c11": "女施福三初標佛法中福利。",
    "X21n0384_005:0744c12": "復次。地藏。未來世中。若善男子．善女人。於佛法中種",
    "X21n0384_005:0744c13": "少善根。毛髮沙塵等許。所受福利。不可為喻。",
    "X21n0384_005:0744c14": "何故於佛法中種少福多。大論云。雖有種種福田。",
    "X21n0384_005:0744c15": "佛為第一福田。以無量佛法具足。是故獨說植於",
    "X21n0384_005:0744c16": "佛田。佛田能獲無量果報。餘者雖言無量。而有差",
    "X21n0384_005:0744c17": "降。長阿含。佛告究羅檀頭婆羅門。天及世間人。唯",
    "X21n0384_005:0744c18": "佛為最上。欲求大福者。當供養三佛。葢由眾生於",
    "X21n0384_005:0744c19": "無始世界中。不知於三寶布施。故皆盡滅。是三寶",
    "X21n0384_005:0744c20": "有無量法。是故施亦不盡。必得涅槃也。故大經云。",
    "X21n0384_005:0744c21": "若於佛法僧。供養一香燈。乃至獻一華。生不動國。",
    "X21n0384_005:0744c22": "此即淨土常嚴。不為三災所動。妙樂云。人天之善。",
    "X21n0384_005:0744c23": "竝可開為緣因。今經欲收無始微善。咸趣菩提。若",
    "X21n0384_005:0744c24": "已發心。隨有毫善。莫非緣因。今地藏本願。正開未",
    "X21n0384_005:0745a01": "來毫善得福也。不可喻者。諸佛成就無盡功德。故",
    "X21n0384_005:0745a02": "於中植福。福亦無盡。大論云。佛田清淨。拔愛等諸",
    "X21n0384_005:0745a03": "煩惱穢草。淨戒為平地。大慈悲為良美。除諸惡邪",
    "X21n0384_005:0745a04": "鹹土。三十七品為溝塍。十力．四無所畏．四無礙智",
    "X21n0384_005:0745a05": "為垣墻。能出生三乘涅槃果報。植種於此。無上無",
    "X21n0384_005:0745a06": "比田者。其福無盡(文)。故所受福利。不可譬喻也。△",
    "X21n0384_005:0745a07": "二較佛法中福利三初施供聖像福二施供大乘",
    "X21n0384_005:0745a08": "福三施修經典福今初又二初直明施福。",
    "X21n0384_005:0745a09": "復次。地藏。未來世中。若有善男子．善女人。遇佛形像．",
    "X21n0384_005:0745a10": "菩薩形像．辟支佛形像．轉輪王形像。布施供養。得無",
    "X21n0384_005:0745a11": "量福。常在人天。受勝妙樂。",
    "X21n0384_005:0745a12": "初標能施人。次明所施田。布施供養修殊勝之因。",
    "X21n0384_005:0745a13": "常在人天受微妙之果。以佛．菩薩等。教人出苦。是",
    "X21n0384_005:0745a14": "眾生敬田。輪王雖生死未出。其以十善化世。兼有",
    "X21n0384_005:0745a15": "水土。乃黎氓恩田。故有布施供養。均得無量之福。",
    "X21n0384_005:0745a16": "大論云。財為惡心因緣。常應自捨。何況施得大福。",
    "X21n0384_005:0745a17": "而不布施。慳為凶衰相。為之生憂畏。洗之以施水。",
    "X21n0384_005:0745a18": "則為生福利。故得福無量也。常在人天等。正得福",
    "X21n0384_005:0745a19": "處。何故經文前後。必說人天受樂。準大論。以人中",
    "X21n0384_005:0745a20": "結使薄。厭心易生。天中智慧利。故二處易得道。餘",
    "X21n0384_005:0745a21": "道不爾。復次。言天。則攝一切天。言人。則攝一切地",
    "X21n0384_005:0745a22": "上生者。何以故。天上則天大。地上則人大。是故前",
    "X21n0384_005:0745a23": "後舉人．天也。一往則在人中天中受樂。究竟指菩",
    "X21n0384_005:0745a24": "提涅槃。覺法寂滅之樂。故光明疏。以人表三十賢",
    "X21n0384_005:0745b01": "位。天表十地聖位。受第一義天之樂。大論云。人修",
    "X21n0384_005:0745b02": "布施者。名聞滿十方。智者所愛敬。入眾無所畏。命",
    "X21n0384_005:0745b03": "終生天上。久必得涅槃。是也。△二迴向叵喻。",
    "X21n0384_005:0745b04": "若能迴向法界。是人福利不可為喻。",
    "X21n0384_005:0745b05": "大論云。佛說二種施中。法施為第一。以財施果報",
    "X21n0384_005:0745b06": "有量。法施果報無量。財施欲界報。法施三界報。亦",
    "X21n0384_005:0745b07": "出三界報。若不求名聞財利力勢。但為學佛道弘",
    "X21n0384_005:0745b08": "大慈悲心。度眾生老病死苦。是名清淨法施。若不",
    "X21n0384_005:0745b09": "爾者。為市易法。復次。菩薩知諸法實相。如涅槃不",
    "X21n0384_005:0745b10": "盡。福德入諸法實相故。而亦不盡。故福利不可為",
    "X21n0384_005:0745b11": "喻也。△二施供大乘福二初直明施福。",
    "X21n0384_005:0745b12": "復次。地藏。未來世中。若有善男子．善女人。遇大乘經",
    "X21n0384_005:0745b13": "典。或聽聞一偈一句。發殷重心。讚歎恭敬。布施供養。",
    "X21n0384_005:0745b14": "是人獲大果報。無量無邊。",
    "X21n0384_005:0745b15": "遇者。遘也。慶幸之語。以佛法難聞難遇。今此一旦",
    "X21n0384_005:0745b16": "遇之。如饑者之遇王饍。鼓腹而歌。旱苗之遇甘雨。",
    "X21n0384_005:0745b17": "勃然而興。其樂為何如哉。大乘者。即方等諸經。準",
    "X21n0384_005:0745b18": "起信論有三。一．體大。謂一切法真如平等不增減",
    "X21n0384_005:0745b19": "故。二．相大。謂如來藏具足無量性功德故。三．用大。",
    "X21n0384_005:0745b20": "能生一切世間．出世間善因果故。一切諸佛。本所",
    "X21n0384_005:0745b21": "乘故。一切菩薩。皆乘此法到如來地故。既為出世",
    "X21n0384_005:0745b22": "大人所乘。名大乘也。聽聞等者。涅槃經云。聽法因",
    "X21n0384_005:0745b23": "緣。則得近於大般涅槃。以開法眼故。世有三人。一．",
    "X21n0384_005:0745b24": "無目。譬凡夫人。常不聞法。二．一目。譬聲聞。雖暫聽",
    "X21n0384_005:0745c01": "法。其心不住。三．二目。譬菩薩。專心聽法。如聞而行。",
    "X21n0384_005:0745c02": "以聽法故。得知世間。如是三人。今既聞是章句。信",
    "X21n0384_005:0745c03": "心清淨。則生實相法眼。即使一偈一句。亦復增進",
    "X21n0384_005:0745c04": "菩提。故須發殷勤尊重之心。讚歎人法而恭敬之。",
    "X21n0384_005:0745c05": "布施人法而供養之。故善恭敬經。佛告阿難。若有",
    "X21n0384_005:0745c06": "從他聞一四句偈。或書之竹帛。所有名字。於若干",
    "X21n0384_005:0745c07": "劫。取彼和尚阿闍黎等。荷擔肩上。或背負頂戴。常",
    "X21n0384_005:0745c08": "將一切音樂之具。供養是師。尚不能具報師恩。若",
    "X21n0384_005:0745c09": "於和尚所起不敬心。恒說於過。我說愚癡。極受多",
    "X21n0384_005:0745c10": "苦。於當來世。必墮惡道。是故我教汝等。常行恭敬",
    "X21n0384_005:0745c11": "尊重之心。愛重三寶甚深之法。必獲無量無邊之",
    "X21n0384_005:0745c12": "大果矣。△二迴向叵喻。",
    "X21n0384_005:0745c13": "若能迴向法界。其福不可為喻。",
    "X21n0384_005:0745c14": "付法藏經云。一切眾生。欲出三界生死大海。必假",
    "X21n0384_005:0745c15": "法船方得度脫。法是眾生真善知識。作大利益濟",
    "X21n0384_005:0745c16": "諸苦惱。所以然者。一切眾生。志性無定。隨所染習。",
    "X21n0384_005:0745c17": "近善則善。近惡則惡。若近惡友。便造惡業。流轉生",
    "X21n0384_005:0745c18": "死。無有邊際。若近善友。起諸敬心。聽受妙法。必能",
    "X21n0384_005:0745c19": "令離三塗苦惱。由此功德。受最勝樂。如昔婆羅門",
    "X21n0384_005:0745c20": "詣華氏城。衒賣髑髏。諸優婆塞。即以銅筯穿耳。徹",
    "X21n0384_005:0745c21": "過者多價。半徹者少價。不通者不與直。婆羅門問",
    "X21n0384_005:0745c22": "故。答曰。徹者。此人生時聽法。智慧高勝。相與多價。",
    "X21n0384_005:0745c23": "半者。雖聽經法。未善分別。故與少直。全不通者。都",
    "X21n0384_005:0745c24": "不聽法。故不與價。持此全徹髑髏。起塔供養。尚得",
    "X21n0384_005:0746a01": "生天。況能至心聽受經法。供養恭敬持經人者。此",
    "X21n0384_005:0746a02": "之福報。實難窮盡。未來必當成無上道。故佛說堅",
    "X21n0384_005:0746a03": "意經。佛告阿難。其有好心善意之人。聞佛明法。一",
    "X21n0384_005:0746a04": "心而聽。能一日。可。不能一日。半日可。不能半日。一",
    "X21n0384_005:0746a05": "時可。不能一時。半時可。不能半時。須臾可。其福不",
    "X21n0384_005:0746a06": "可量不可訾也(文)。是故智者。欲得無上安隱快樂。",
    "X21n0384_005:0746a07": "應當至心勤聽經法。今既自聽大乘經典。復更讚",
    "X21n0384_005:0746a08": "歎恭敬供養大乘人．法。總迴向法界。其所得福。當",
    "X21n0384_005:0746a09": "與十方虗空同量。故不可譬喻也。△三施修經典",
    "X21n0384_005:0746a10": "福二初自他修福。",
    "X21n0384_005:0746a11": "復次。地藏。若未來世中。有善男子．善女人。遇佛塔寺",
    "X21n0384_005:0746a12": "大乘經典。新者布施供養瞻禮讚歎。恭敬合掌。若遇",
    "X21n0384_005:0746a13": "故者。或毀壞者。修補營理。或獨發心。或勸多人同共",
    "X21n0384_005:0746a14": "發心。",
    "X21n0384_005:0746a15": "大乘經典。即黃卷赤軸寶篋琅函。若新裝潢者。則",
    "X21n0384_005:0746a16": "當布施於人供養。令其瞻禮讚歎恭敬合掌。即名",
    "X21n0384_005:0746a17": "法施也。若遇毀損破壞者。即當修治補完。經營料",
    "X21n0384_005:0746a18": "理。昔賢云。或開閉箱篋。蟲蠹朽爛。或挽脫漏譌。紙",
    "X21n0384_005:0746a19": "墨破裂。自不修理。不肯流傳。未免得罪法寶。有違",
    "X21n0384_005:0746a20": "佛制。若不能修治。不可燒化。如五百問云。戒律不",
    "X21n0384_005:0746a21": "用。流落。可燒不。答。不得。不知有罪燒。捨墮。若知燒",
    "X21n0384_005:0746a22": "有罪。故燒。犯決斷。與方便破僧同。亦如燒父母。故",
    "X21n0384_005:0746a23": "目得迦云。諸餘葉紙。佛經磨滅。應拭故者。更可書",
    "X21n0384_005:0746a24": "新。明文昭晰。勿蹈重愆。此明自發心修理。下乃勸",
    "X21n0384_005:0746b01": "人同發。若如是為之。即菩薩人矣。△二自他獲報。",
    "X21n0384_005:0746b02": "如是等輩。三十生中。常為諸小國王。檀越之人。常為",
    "X21n0384_005:0746b03": "輪王。還以善法。教化諸小國王。",
    "X21n0384_005:0746b04": "受勸者。為小王以附化。能勸者。作輪王而統御。四",
    "X21n0384_005:0746b05": "自侵經云。能施與者。今世後世長得安隱。為生死",
    "X21n0384_005:0746b06": "糧。世世豪富。皆蒙得安。有布施者。邊人助喜。得福",
    "X21n0384_005:0746b07": "無量。況其施主手自斟酌。後世所生。福隨身報。若",
    "X21n0384_005:0746b08": "影隨形。響之應聲矣。檀越者。內傳云。梵云陀那鉢",
    "X21n0384_005:0746b09": "底。譯為施主。陀那是施。鉢底是主。而云檀越者。本",
    "X21n0384_005:0746b10": "非正譯。略去那字。取上陀音。轉名為檀。更加越字。",
    "X21n0384_005:0746b11": "意道由行檀捨。自可越度貧窮。妙釋雖然。終乖正",
    "X21n0384_005:0746b12": "本。準大論。檀有多名。世間檀(凡夫人施。聖人作有漏心施是)。出世",
    "X21n0384_005:0746b13": "間檀(聖人雖有漏心施。以結使斷故為出世)。聖人所稱譽檀(出世淨檀)。聖",
    "X21n0384_005:0746b14": "人所不稱譽檀(即世間檀)。佛菩薩檀(知諸法實相故施)。聲聞檀",
    "X21n0384_005:0746b15": "(功德不具足。但得少許分)。其間有淨不淨(云云)。還以善法教化",
    "X21n0384_005:0746b16": "小國王者。金輪化世。必以同行十善為本。例昔有",
    "X21n0384_005:0746b17": "五王。往來友善。其最大者。字普安王。習菩薩行。餘",
    "X21n0384_005:0746b18": "四小王。常習邪行。大王欲度。呼來上殿。七日娛樂。",
    "X21n0384_005:0746b19": "四王告別。大王憐愍。語小王言。各說所樂悅樂之",
    "X21n0384_005:0746b20": "情。一王願春月樹木榮華遊戲原埜為樂。一王願",
    "X21n0384_005:0746b21": "常作國王。出入行來為樂。一王願婦兒端正。極情",
    "X21n0384_005:0746b22": "快意為樂。一王願父母眷屬。常共美食素琴為樂。",
    "X21n0384_005:0746b23": "大王言。此非久樂。四王言。王樂云何。大王言。我樂",
    "X21n0384_005:0746b24": "不生不死。不苦不樂。不饑不渴。不寒不熱。存亡自",
    "X21n0384_005:0746c01": "在。此是我樂。四王言。此樂何處。大王言。吾師號佛。",
    "X21n0384_005:0746c02": "近在祗桓。諸王歡喜。同詣佛所。作禮退坐。大王跪",
    "X21n0384_005:0746c03": "白。我等今得為人。闇鈍無知。深著世樂。不知罪福。",
    "X21n0384_005:0746c04": "願為我等說其苦諦。佛為廣說八苦。四王聞已。心",
    "X21n0384_005:0746c05": "開意悟。即得須陀洹道。白普安王言。大王真是大",
    "X21n0384_005:0746c06": "權菩薩。化導我等。令得道跡。大王之恩。我本觀諸",
    "X21n0384_005:0746c07": "宮殿。心情愛著。不能遠離。今覩宮殿。如視穢廁。無",
    "X21n0384_005:0746c08": "可樂者。即捨位付弟。各出家為道。此輪王教化小",
    "X21n0384_005:0746c09": "王之例。詳如長阿含。金輪王統化四洲以十善也。",
    "X21n0384_005:0746c10": "△三結向法界功德二初指修善事。",
    "X21n0384_005:0746c11": "復次地藏。未來世中。若有善男子．善女人。於佛法中",
    "X21n0384_005:0746c12": "所種善根。或布施供養。或修補塔寺。或裝理經典。乃",
    "X21n0384_005:0746c13": "至一毛一塵一沙一渧。",
    "X21n0384_005:0746c14": "此皆結上之文。然每言佛法中者。葢奉事餘道。不",
    "X21n0384_005:0746c15": "出生死。徒自勤苦。非涅槃因故。福田經。佛告天帝。",
    "X21n0384_005:0746c16": "九十六種道中。佛道最尊。九十六種法中。佛法最",
    "X21n0384_005:0746c17": "真。九十六種僧中。佛僧最政。所以者何。由如來從",
    "X21n0384_005:0746c18": "阿僧祇劫。發願誠諦。殞命積德。誓為眾生。六度四",
    "X21n0384_005:0746c19": "等。眾善普備。得慧成滿。三界天尊。無能及者。其有",
    "X21n0384_005:0746c20": "眾生。發一敬心向如來者。勝獲大千世界珍寶施",
    "X21n0384_005:0746c21": "矣。是為最尊無上之道。故教善男女等。必須於佛",
    "X21n0384_005:0746c22": "法中種善根也。準大論。有三善根。無貪．無瞋．無癡。",
    "X21n0384_005:0746c23": "一切諸善法。皆從三善根生增長。今言善根因緣。",
    "X21n0384_005:0746c24": "供養之具。所謂華香燈明。及法供養。持戒誦經等。",
    "X21n0384_005:0747a01": "以善心供養。故名為善根。布施非即是福。但能破",
    "X21n0384_005:0747a02": "慳貪。開善法門。善根名為福。故不間毛塵沙渧。竝",
    "X21n0384_005:0747a03": "取乎心。心大則大。心小則小。若心冥法界。即福等",
    "X21n0384_005:0747a04": "虗空。如大論。佛與阿難從舍婆提城乞食。時婆羅",
    "X21n0384_005:0747a05": "門王立制。若與佛食與語。當罰金錢五百文。佛與",
    "X21n0384_005:0747a06": "阿難空鉢而出。見一老婢。持破瓦器盛臭潘淀(上音",
    "X21n0384_005:0747a07": "番。淅米汁。下音殿。淺水也。猶言米汁不多耳)。出門棄之。見佛空鉢。心念",
    "X21n0384_005:0747a08": "欲施。佛知申鉢從乞。婢即淨心施佛。佛語阿難。此",
    "X21n0384_005:0747a09": "婢因施。十五劫中。天上人間。受福快樂。不墮惡道。",
    "X21n0384_005:0747a10": "後得男身。出家成辟支佛。當時。佛邊一婆羅門。即",
    "X21n0384_005:0747a11": "言。汝是淨飯王之太子。何故為食而作妄語。佛即",
    "X21n0384_005:0747a12": "出舌。覆面上至髮際。而語之言。汝頗見如此舌人。",
    "X21n0384_005:0747a13": "作妄語不。彼即生信心。言。我不解小施報多。佛言。",
    "X21n0384_005:0747a14": "汝頗曾見希有事不。答言。我曾見尼拘陀樹。蔭覆",
    "X21n0384_005:0747a15": "五百乘車。佛問樹種大小。曰。大如芥子三分之一。",
    "X21n0384_005:0747a16": "佛言。誰信汝。彼言實爾。佛言。我見此女。淨心施佛。",
    "X21n0384_005:0747a17": "得大果報。亦如此樹。因少報多。時婆羅門心開意",
    "X21n0384_005:0747a18": "解。向佛懺悔。佛為說法。得須陀洹果。即大唱聲言。",
    "X21n0384_005:0747a19": "一切眾人。甘露門開。如何不出。諸人聞已。皆送五",
    "X21n0384_005:0747a20": "百金錢與王。請佛供養。王與羣臣。亦歸依佛。佛為",
    "X21n0384_005:0747a21": "說法。悉獲道果。故經云。可以為施。不限多少。是也。",
    "X21n0384_005:0747a22": "△二示迴向法二初向理千生受樂。",
    "X21n0384_005:0747a23": "如是善事。但能迴向法界。是人功德。百千生中。受上",
    "X21n0384_005:0747a24": "妙樂。",
    "X21n0384_005:0747b01": "初句。通指已上所修善事。雖有上中下別。既迴向",
    "X21n0384_005:0747b02": "法界。亦何間於大小。是以百千生中。修因不替。施",
    "X21n0384_005:0747b03": "福常存。資法身而五果皆常。益慧命而四德咸顯。",
    "X21n0384_005:0747b04": "上妙法樂。受用靡窮。如襍藏經。目連見一天女。坐",
    "X21n0384_005:0747b05": "一蓮華上。縱廣百由旬。此華獨妙。殊於餘者。所欲",
    "X21n0384_005:0747b06": "資生之具。宮殿飲食。隨念欲得。盡從華出。進止隨",
    "X21n0384_005:0747b07": "身。目連問言。作何善行。受報如此。答言。迦葉佛滅",
    "X21n0384_005:0747b08": "度後。遺零舍利。諸弟子輩。建七寶塔。高廣四十里。",
    "X21n0384_005:0747b09": "時我作女人。出見塔佛像。信敬情發。念佛功德。脫",
    "X21n0384_005:0747b10": "頭上華。奉獻於像。以是因緣故。受報獨妙如此。是",
    "X21n0384_005:0747b11": "則華因小善。得報如斯。其修塔寺。迴向法界。自應",
    "X21n0384_005:0747b12": "百千生受上妙樂矣。△二向已三生受福。",
    "X21n0384_005:0747b13": "如但迴向自家眷屬。或自身利益。如是之果。即三生",
    "X21n0384_005:0747b14": "受樂。捨一得萬報。",
    "X21n0384_005:0747b15": "初二句。翻其不能迴向之心。使福果局限有盡。眷",
    "X21n0384_005:0747b16": "屬者。天性相愛。更相臣順也。纔言自家。便不能念",
    "X21n0384_005:0747b17": "及它人。胞與之義乖矣。自家眷屬者。五苦章句經",
    "X21n0384_005:0747b18": "云。父子．夫婦．兄弟．家室．知識．奴婢。有五因緣。一怨",
    "X21n0384_005:0747b19": "家(父子互相殺害)。二債主(父母財。子散用)。三償債(子財供給父母)。四本願",
    "X21n0384_005:0747b20": "(先世發願善心歡喜)。五真友(先世以道。共相承事)。今凡夫之人。罔識來",
    "X21n0384_005:0747b21": "源。不計無常。而反貪愛。言有父母．兄弟．妻子．中外",
    "X21n0384_005:0747b22": "親族。疾病忽至。困劣著牀。曉語親族。分取吾痛。皆",
    "X21n0384_005:0747b23": "言不能。疾者乃覺。五種親戚。謂當益己。當助汝等",
    "X21n0384_005:0747b24": "勤勞治生。隨時給足。使身隨貪。自縛自侵。憂念九",
    "X21n0384_005:0747c01": "族。妨廢善行。壞亂善心。老病死來。善惡苦樂。獨自",
    "X21n0384_005:0747c02": "當之。無有代者。未得道者。皆有此念。不能施與守",
    "X21n0384_005:0747c03": "道為德。嗚呼。今世人至死之際。猶復彌留而不察",
    "X21n0384_005:0747c04": "者。如來深為憐愍。故特點逗此言。令人迴施。故言",
    "X21n0384_005:0747c05": "若為眷屬自身。秪得三生受人天福果。福盡還墮。",
    "X21n0384_005:0747c06": "故永嘉云。住相布施生天福。猶如仰箭射虗空。勢",
    "X21n0384_005:0747c07": "力若盡還墮地。招得來生不如意。經說。住相布施。",
    "X21n0384_005:0747c08": "名第三生怨。正此謂也。捨一得萬報者。如舊襍譬",
    "X21n0384_005:0747c09": "喻經云。昔舍衛城外。有婦人清信。佛自至門乞食。",
    "X21n0384_005:0747c10": "婦以飯著佛鉢中。却行作禮。佛言。種一生十。種十",
    "X21n0384_005:0747c11": "生百。種百生千。種千生萬。種萬生億。得見諦道。其",
    "X21n0384_005:0747c12": "夫不信。默於後聽佛呪願。夫曰。言何過甚。施一鉢",
    "X21n0384_005:0747c13": "飯。乃得爾福。復見諦道。佛言。汝見尼拘陀樹。高幾",
    "X21n0384_005:0747c14": "許耶。答。高四五里。歲下數萬斛。問。其核大小。答如",
    "X21n0384_005:0747c15": "芥子。佛言。汝語過甚。何有種一芥子。乃高四五里。",
    "X21n0384_005:0747c16": "下數十萬子。答。實如是。佛言。地是無知。其報力尚",
    "X21n0384_005:0747c17": "爾。何況人是有情歡喜。以一鉢飯上佛其福甚大。",
    "X21n0384_005:0747c18": "夫婦心開意解。即得須陀洹道。此出如來金口。寧",
    "X21n0384_005:0747c19": "不信耶。然以未迴法界得果。秪三生與萬報耳。",
    "X21n0384_005:0747c20": "較竟。△二結示。",
    "X21n0384_005:0747c21": "是故地藏。布施因緣。其事如是。",
    "X21n0384_005:0747c22": "此結示因果。總歎不盡。以完地藏較量業道施福",
    "X21n0384_005:0747c23": "之問。故總指王臣男女等所修之因。所得之果。故",
    "X21n0384_005:0747c24": "云。其事如是。無奈世人信者。施不盡力。不信者。全",
    "X21n0384_005:0748a01": "不能行。今舉事證之。譬喻經說。昔有二比丘。俱得",
    "X21n0384_005:0748a02": "須陀洹果。一人常行教化乞丐。以用作福。一人但",
    "X21n0384_005:0748a03": "直坐禪自守。不樂作福。語乞者言。何不坐禪。空自",
    "X21n0384_005:0748a04": "勤苦。修福者言。佛常說比丘當行布施。後俱命終。",
    "X21n0384_005:0748a05": "生長者家。作福者為長者子。奴婢承給。衣食自然。",
    "X21n0384_005:0748a06": "快樂無極。坐禪者。生為婢子。在地獨坐。饑渴啼哭。",
    "X21n0384_005:0748a07": "俱知宿命。時長者子語婢子言。我本語汝。當布施。",
    "X21n0384_005:0748a08": "不肯用語。是汝自過。何為啼哭。後時俱求出家。皆",
    "X21n0384_005:0748a09": "得阿羅漢。長者子常直端坐。人皆競送衣食來與。",
    "X21n0384_005:0748a10": "其婢子者。在外乞求。人無與者。常受饑渴。以是因",
    "X21n0384_005:0748a11": "緣。行道之人。不但持戒禪誦。亦當布施作福。大愛",
    "X21n0384_005:0748a12": "道經云。今世滅罪。後世得申。有財不施。世世受貧。",
    "X21n0384_005:0748a13": "故入道必以智慧為本。智慧必以福德為基。譬之",
    "X21n0384_005:0748a14": "鳥備二翼。鯈舉萬尋。車足兩輪。一馳千里。緣了之",
    "X21n0384_005:0748a15": "資成正因。事度之助開佛性。不可不信也。正說竟。",
    "X21n0384_005:0748a16": "△大章第三流通二初別流通二總流通初分三",
    "X21n0384_005:0748a17": "初地神護法流通二見聞利益流通三囑累人天",
    "X21n0384_005:0748a18": "流通流名下注通名不壅欲使正法之水從今以",
    "X21n0384_005:0748a19": "注當聖教筌罤不壅於來世以如來說法秪益現",
    "X21n0384_005:0748a20": "機必假結集流傳令羣生取為修行方軌如耳提",
    "X21n0384_005:0748a21": "面命證果無遺以見我佛慈隆即世悲臻後劫故",
    "X21n0384_005:0748a22": "須流通也今先護法流通初品題。",
    "X21n0384_005:0748a23": "地神護法品第十一",
    "X21n0384_005:0748a24": "△二品文二初堅牢歎德二教主述成歎德中二",
    "X21n0384_005:0748b01": "初通明昔遇。",
    "X21n0384_005:0748b02": "爾時。堅牢地神白佛言。世尊。我從昔來。瞻視頂禮無",
    "X21n0384_005:0748b03": "量菩薩摩訶薩。皆是大不可思議神通智慧。廣度眾",
    "X21n0384_005:0748b04": "生。",
    "X21n0384_005:0748b05": "爾時者。說四章方竟時也。梵名涅哩鋤。此翻堅牢。",
    "X21n0384_005:0748b06": "有二義。一約事。取力能承載發生。資益地味。養育",
    "X21n0384_005:0748b07": "萬民。安立羣品。二約法。以智度法門。常無改變。常",
    "X21n0384_005:0748b08": "也。能荷山川。樂也。能生萬物。淨也。地力自在。我也。",
    "X21n0384_005:0748b09": "具此四德。稱神(禹貢言底績者皆地耳。覃懷底績是也)。以具事．法二",
    "X21n0384_005:0748b10": "義。故名堅牢地神。問。地神男耶。女耶。答。女神也。準",
    "X21n0384_005:0748b11": "長阿含二十。佛告比丘。有四大天神。一地神。二水",
    "X21n0384_005:0748b12": "神。三風神。四火神。昔者地神惡見。言地中無水火",
    "X21n0384_005:0748b13": "風。佛言。地中有水火風。但地大多故。地大得名。次",
    "X21n0384_005:0748b14": "第說法。地神歡喜。佛為說四諦。地神即遠塵離垢。",
    "X21n0384_005:0748b15": "得法眼淨。白言。我今歸依佛法僧。盡形壽不殺。乃",
    "X21n0384_005:0748b16": "至不飲酒。聽我於正法中為優婆夷。水火風神亦",
    "X21n0384_005:0748b17": "然。故知是女神也。釋題中以坤母配夫主乾父。非",
    "X21n0384_005:0748b18": "臆說歟。白佛者。意道弘經必藉地。轉法須賴食。地",
    "X21n0384_005:0748b19": "固由我主之。食亦由我生之。若吾不護持。其何以",
    "X21n0384_005:0748b20": "流通哉。故於天宮大會之前。無量地神之內。毅然",
    "X21n0384_005:0748b21": "任護法之重擔。故越班而陳白也。先標我從昔來。",
    "X21n0384_005:0748b22": "顯已發心。匪朝伊夕。瞻視頂禮等。顯所值聖流之",
    "X21n0384_005:0748b23": "多。皆非聊爾之人。大不可思議。神智之褒美。通慧",
    "X21n0384_005:0748b24": "乃度生器具。即三密妙輪。如散脂大將云。我現見",
    "X21n0384_005:0748c01": "不可思議智境。光疏云。若境可以智知。可以口說",
    "X21n0384_005:0748c02": "者。境則非密。不可智知。不可識識。不可名。不可說。",
    "X21n0384_005:0748c03": "是名不可思議密境。今諸菩薩皆以三密廣度眾",
    "X21n0384_005:0748c04": "生。故皆是大不可思議之通慧也。△二別讚今聞",
    "X21n0384_005:0748c05": "二初讚地藏德三初歎誓願深重。",
    "X21n0384_005:0748c06": "是地藏菩薩摩訶薩。於諸菩薩。誓願深重。世尊。是地",
    "X21n0384_005:0748c07": "藏菩薩。於閻浮提有大因緣。",
    "X21n0384_005:0748c08": "總標地藏誓願。偏與閻浮有緣。皆在下文。△二舉",
    "X21n0384_005:0748c09": "大士例顯。",
    "X21n0384_005:0748c10": "如文殊．普賢．觀音．彌勒。亦化百千身形。度於六道。其",
    "X21n0384_005:0748c11": "願尚有畢竟。",
    "X21n0384_005:0748c12": "文殊．普賢．彌勒如前。觀音如後。準十輪經。除文殊．",
    "X21n0384_005:0748c13": "普賢．觀音等諸大菩薩。餘皆不及地藏。今地神併",
    "X21n0384_005:0748c14": "謂文殊等悉遜一籌。非謂功德有優劣。正以誓願",
    "X21n0384_005:0748c15": "有畢竟不畢竟耳。亦化等。如大論云。徧吉菩薩一",
    "X21n0384_005:0748c16": "一毛孔。常出諸佛世界。及諸佛菩薩。徧滿十方。以",
    "X21n0384_005:0748c17": "化眾生。文殊分身變化。入五道中。或作聲聞．緣覺。",
    "X21n0384_005:0748c18": "或作佛身。如首楞嚴三昧經中說。文殊過去作龍",
    "X21n0384_005:0748c19": "種尊佛。七十二億。作辟支迦佛(文殊師利般涅槃經。佛告跋陀羅曰。",
    "X21n0384_005:0748c20": "此文殊師利。有大慈悲。生於此國多羅聚落。梵德婆羅門家。生時宅化蓮華。從母右脇出。身紫金色。墮地",
    "X21n0384_005:0748c21": "能語。寶葢隨覆。於佛所出家。住首楞嚴定。佛涅槃後四百五十歲。當至雪山。為五百仙人宣揚十二部經。",
    "X21n0384_005:0748c22": "化令住不退已。至本生空野澤。尼拘樓陀樹下。入首楞嚴三昧。毛孔出金色光。徧照十方世界。度有緣者。",
    "X21n0384_005:0748c23": "身如紫金山。正長丈六。圓光嚴顯。面各一尋。圓光內五百化佛。一一化佛。有五化菩薩。以為侍者。是文殊",
    "X21n0384_005:0748c24": "師利。有無量神通變現。不可具說。又五臺辯聰入京。有老僧附書。使於城北尋勃荷投之。既至廣慈河側。",
    "X21n0384_005:0749a01": "聞小兒呼勃荷。以書投之。急食。忽人立而化。始知老僧為文殊。勃荷乃普賢也。此屠者趙氏。所畜十五年",
    "X21n0384_005:0749a02": "矣。唯食勃荷。故名。寒山．拾得其類也)。觀音。如普門品三十二應。及諸",
    "X21n0384_005:0749a03": "傳記。所載尤多。彌勒。如傅大士．布袋僧之類。此據",
    "X21n0384_005:0749a04": "近者言耳(慧上菩薩經云。昔拘樓秦佛時。有比丘名無垢。閑居山窟。近有五神仙。有一女",
    "X21n0384_005:0749a05": "人。遇雨入窟。雨晴出去。五仙見之。各言比丘姦穢。無垢聞之。即踊身虗空。五仙投地伏罪。即是慈氏)。以",
    "X21n0384_005:0749a06": "諸大士應現無方。故總云。亦化百千身形等。然其",
    "X21n0384_005:0749a07": "願念。皆有盡時。非不畢竟也者。△三顯教化難量。",
    "X21n0384_005:0749a08": "是地藏菩薩。教化六道一切眾生。所發誓願劫數。如",
    "X21n0384_005:0749a09": "千百億恒河沙。",
    "X21n0384_005:0749a10": "如前。△二護供養人二初塑像供讚得利益二讀",
    "X21n0384_005:0749a11": "經供像銷橫事初分三初修因。",
    "X21n0384_005:0749a12": "世尊。我觀未來及現在眾生。於所住處。於南方清潔",
    "X21n0384_005:0749a13": "之地。以土石竹木。作其龕室。是中能塑畵。乃至金銀",
    "X21n0384_005:0749a14": "銅銕作地藏形像。燒香供養。瞻禮讚歎。",
    "X21n0384_005:0749a15": "真智靡方。不局東西南北。法身無像。豈假銅銕金",
    "X21n0384_005:0749a16": "銀。然地乃供像之所。像為起敬之門。被俗之儀。不",
    "X21n0384_005:0749a17": "壞假名談實相。闡性之法。必由假相悟真容。故依",
    "X21n0384_005:0749a18": "處而作相也。然言於所住處。亦地神據跡之言。若",
    "X21n0384_005:0749a19": "論其本。何所論處。四智無以辯其端。五眼罔能窺",
    "X21n0384_005:0749a20": "其奧。如十輪經。好疑問菩薩白佛言。此善男子。從",
    "X21n0384_005:0749a21": "何而來。所居佛國。去此遠近。佛言。如是大士。隨所",
    "X21n0384_005:0749a22": "止住諸佛國土。隨所安住諸三摩地(云云)。據此。豈",
    "X21n0384_005:0749a23": "局一方一處耶。今言南方作室者。按起世經。當閻",
    "X21n0384_005:0749a24": "浮洲南二銕圍山外。有閻摩王宮殿住處。地藏偏",
    "X21n0384_005:0749b01": "現身地獄。作幽冥教主。故就垂形之處。作室於南。",
    "X21n0384_005:0749b02": "即大集會中。從南方世界。現香雨華雲而來之意。",
    "X21n0384_005:0749b03": "葢以午為中道。離為南方。為正．為日．為明麗。離中",
    "X21n0384_005:0749b04": "虗故明。像諸法空。則智日當陽。徧照天下。故據跡",
    "X21n0384_005:0749b05": "處作室供像。正令人人出坎陷之幽途。升離明之",
    "X21n0384_005:0749b06": "陽地。以陰主死而陽主生也。清潔地者。準密部諸",
    "X21n0384_005:0749b07": "儀作壇法。必須穿去穢土。取下淨土。於空閒幽林。",
    "X21n0384_005:0749b08": "或河邊淨地。作之方稱如法。故今亦云。於清潔地。",
    "X21n0384_005:0749b09": "龕(枯含切)龍窟也。从合。取蟄而坯戶之意。靜之極也。",
    "X21n0384_005:0749b10": "夫龍為純陽之精。天道之變化備矣。陽首潛龍乃",
    "X21n0384_005:0749b11": "以不見成德。何哉。正見天道渾渾。無聲無臭。龍潛",
    "X21n0384_005:0749b12": "弗潛。混沌穿漏。庶以見現而不現。隱而不隱。會陰",
    "X21n0384_005:0749b13": "陽而一致。泯修性以同源。斯即諦觀不別。絕學之",
    "X21n0384_005:0749b14": "法門也。餘如文。△二得益二初標示十利。",
    "X21n0384_005:0749b15": "是人居處。即得十種利益。",
    "X21n0384_005:0749b16": "此顯人尊處勝。葢既聞地藏菩薩不思議誓願威",
    "X21n0384_005:0749b17": "神。即能信解。而復作室塑像供養禮讚。初則一念",
    "X21n0384_005:0749b18": "信解。次則兼行六度。既是尊重弟子住處。隨所住",
    "X21n0384_005:0749b19": "地。竝名吉祥。故每萃休徵。有十種利益也。△二徵",
    "X21n0384_005:0749b20": "列十名。",
    "X21n0384_005:0749b21": "何等為十。一者．土地豐壤。二者．家宅永安。三者．先亡",
    "X21n0384_005:0749b22": "生天。四者．現存益壽。五者．所求遂意。六者．無水火災。",
    "X21n0384_005:0749b23": "七者．虗耗辟除。八者．杜絕惡夢。九者．出入神護。十者．",
    "X21n0384_005:0749b24": "多遇聖因。",
    "X21n0384_005:0749c01": "初句徵。一者下。列次第相生。則有十利。首相土地。",
    "X21n0384_005:0749c02": "以立其居。次明家宅。以安其身。乃至鬼神護助。以",
    "X21n0384_005:0749c03": "終遇聖因。豐壤者。豐。盛大也。豐則祭當備物。故取",
    "X21n0384_005:0749c04": "豆大而滿為豐。从[甡/(廾-一)](孚容切。生意滿盈也)盛而又盛也。按禹",
    "X21n0384_005:0749c05": "貢。厥土惟白壤。注云。無塊柔土曰壤。白以見其色",
    "X21n0384_005:0749c06": "之純。壤以見其性之美。周官大司徒。辯十有二壤",
    "X21n0384_005:0749c07": "之物。而知其種。以教稼穡樹藝。然辯土宜有二。以",
    "X21n0384_005:0749c08": "色。以性。大槩五色好土。皆種藝豐壤。如云。厥土黑",
    "X21n0384_005:0749c09": "墳。厥土赤墳等。故周禮地官注壤赤土。以萬物自",
    "X21n0384_005:0749c10": "生則言土。以人所耕藝則曰壤。壤。和綏也。逸雅訓",
    "X21n0384_005:0749c11": "瀼。取肥濡之意。世記經云。閻浮提所有國。名曰沃",
    "X21n0384_005:0749c12": "壤豐樂。多出珍寶。林水清淨是也(準長阿含閻浮提地南狹北廣。",
    "X21n0384_005:0749c13": "縱廣七千由旬。人面像此地形)。既得豐壤之土地。則家宅可永安",
    "X21n0384_005:0749c14": "矣。家从宀从乑(眾字)。則父子兄弟夫婦同室而和樂",
    "X21n0384_005:0749c15": "矣。宅从宀从乇(托字)。則擇吉託處。休徵著而災眚殄",
    "X21n0384_005:0749c16": "矣。生者既安。福資祖禰(音你)。亦蒙善業。竝得生天。先",
    "X21n0384_005:0749c17": "亡尚爾。況作室嚴像乎。例如金光明云。若有眾生。",
    "X21n0384_005:0749c18": "為供養經典故。莊嚴屋宅。乃至張懸一幡一葢。及",
    "X21n0384_005:0749c19": "以一衣。欲界六天已有自然七寶宮殿。是人命終。",
    "X21n0384_005:0749c20": "即得生彼。各各自然有七天女。共相娛樂。日夜常",
    "X21n0384_005:0749c21": "受不可思議微妙快樂。今亦云然。不惟先亡生天。",
    "X21n0384_005:0749c22": "亦使現在益壽。光明云。閻浮提內藥草樹木根莖",
    "X21n0384_005:0749c23": "枝葉華果滋茂。美色香味。皆悉具足。眾生食已。增",
    "X21n0384_005:0749c24": "長壽．色．力．辯．安。六情諸根。具足通利。是也。既有壽",
    "X21n0384_005:0750a01": "已。而諸事不諧。曷足貴乎。今凡所祈求。莫不遂意。",
    "X21n0384_005:0750a02": "從志曰遂。亦稱也。所謂隨意所用。受於快樂。種種",
    "X21n0384_005:0750a03": "飲食衣服臥具．宮殿屋宅．樹木林苑．河池井泉。悉",
    "X21n0384_005:0750a04": "皆具足。無不遂意是也。遂意在內。災祥在外。若所",
    "X21n0384_005:0750a05": "謂水火者。民生不可一日闕者也。葢水流濕。潤乎",
    "X21n0384_005:0750a06": "萬物。故居北方坎位。火就燥。熯乎萬物。故居南方",
    "X21n0384_005:0750a07": "離位。水火既濟。則萬物生成。儻火水不時。則萬物",
    "X21n0384_005:0750a08": "焦爛。何況商羊現舞。回祿潛臨。則災禍非淺矣(按白",
    "X21n0384_005:0750a09": "澤圖。火之精。名必方。狀如鳥。一足。以其名呼之。則去。水之精。名罔象。狀如小兒。赤目黑色。大耳長爪。以索",
    "X21n0384_005:0750a10": "縛之。則可得烹之。吉)。內外雖獲安寧。又須辟除虗耗。耗。說文",
    "X21n0384_005:0750a11": "云。稻屬。呂氏春秋云。飯之美者。玄山之木。南海之",
    "X21n0384_005:0750a12": "耗。是也。若荀子云。多而亂曰耗。則是減損虗耗。董",
    "X21n0384_005:0750a13": "仲舒策云。察天下之息耗。是也(注。息。生也。耗。虗也。俗謂正月十六日",
    "X21n0384_005:0750a14": "為耗磨日。官司不開倉庫)。光明云。若此國土。有諸衰耗。種種艱",
    "X21n0384_005:0750a15": "難。以我等力故。令如是種種百千衰耗之事。悉皆",
    "X21n0384_005:0750a16": "滅盡。是也。晝既諸緣順適。夜須眠夢安祥。今百凡",
    "X21n0384_005:0750a17": "惡夢。如木之根皮。杜塞而不申。如蔴之頭緒。斷絕",
    "X21n0384_005:0750a18": "而不續也。日居月諸。坐享貞吉。晝出夜入。尤望安",
    "X21n0384_005:0750a19": "寧。今修福善。出入神護。光明云。我等四王二十八",
    "X21n0384_005:0750a20": "部諸鬼神等。及無量百千鬼神。以淨天眼。過於人",
    "X21n0384_005:0750a21": "眼。常觀擁護此閻浮提。是也。已上九種。皆世間利",
    "X21n0384_005:0750a22": "益。第十聖因。乃出世利益。聖。正也。乃出世正聖之",
    "X21n0384_005:0750a23": "修因也。如聞法悟道．修齋．布施．塑像．修塔．補治經",
    "X21n0384_005:0750a24": "像之類。涅槃經云。善知識者。令人漸遠惡法。增長",
    "X21n0384_005:0750b01": "善法。本未有定．慧．解脫．解脫知見。即便有之。未具",
    "X21n0384_005:0750b02": "足者。則得增廣。如是聖因。恒多值遇。若不因修供",
    "X21n0384_005:0750b03": "大士。曷克臻此十利乎。△三結成。",
    "X21n0384_005:0750b04": "世尊。未來世中。及現在眾生。若能於所住處方面。作",
    "X21n0384_005:0750b05": "如是供養。得如是利益。",
    "X21n0384_005:0750b06": "通結修因得益二文。十輪經云。善男子。假使有人",
    "X21n0384_005:0750b07": "於其彌勒。及妙吉祥。并觀自在．普賢之類。而為上",
    "X21n0384_005:0750b08": "首。殑伽沙等諸大菩薩所。於百劫中。至心歸依。稱",
    "X21n0384_005:0750b09": "名念誦。禮拜供養。求諸所願。不如有人。於一食頃。",
    "X21n0384_005:0750b10": "至心歸依地藏菩薩。令諸有情所願滿足。如如意",
    "X21n0384_005:0750b11": "寶。亦如伏藏。如是大士。為欲成熟諸有情故。久修",
    "X21n0384_005:0750b12": "堅固大願大悲。勇猛精進。過諸菩薩。是故汝等應",
    "X21n0384_005:0750b13": "當供養。偈曰。假使百劫中。讚說其功德。猶尚不能",
    "X21n0384_005:0750b14": "盡。故皆當供養。所以供養者。得如是之利益故也。",
    "X21n0384_005:0750b15": "△二讀經供像銷橫事。",
    "X21n0384_005:0750b16": "復白佛言。世尊。未來世中。若有善男子．善女人。於所",
    "X21n0384_005:0750b17": "住處。有此經典。及菩薩像。是人更能轉讀經典。供養",
    "X21n0384_005:0750b18": "菩薩。我常日夜以本神力。衛護是人。乃至水火盜賊",
    "X21n0384_005:0750b19": "大橫小橫。一切惡事。悉皆銷滅。",
    "X21n0384_005:0750b20": "初明經像住處。次明力護滅惡。此見地神護法之",
    "X21n0384_005:0750b21": "心。與光明會上發願護經同。彼云。若隨是經典所",
    "X21n0384_005:0750b22": "流布處。我當在中。常作宿衛。是也。水火銷滅。即上",
    "X21n0384_005:0750b23": "六七八三事。大橫。如藥師經。九橫死。小橫。如九橫",
    "X21n0384_005:0750b24": "經。一切惡事。如光明所謂。以是經故。惡夢蠱道．五",
    "X21n0384_005:0750c01": "星諸宿．變異災禍．一切惡事。消滅無餘。無量鬼神",
    "X21n0384_005:0750c02": "及諸大士。晝夜精勤。擁護四方。令無災禍。永離諸",
    "X21n0384_005:0750c03": "苦。應心適意。隨其所樂。豈非惡事銷而善事萃。災",
    "X21n0384_005:0750c04": "橫滅而禎祥集者乎。世有不信之人。謂是誘進之",
    "X21n0384_005:0750c05": "語。豈不聞積善之家。必有餘慶。積不善之家。必有",
    "X21n0384_005:0750c06": "餘殃。又不聞。出言善。千里之外應之。出言不善。千",
    "X21n0384_005:0750c07": "里之外違之。言行乃君子之樞機。動天地。感鬼神。",
    "X21n0384_005:0750c08": "得不敬且慎乎。△二教主述成二初讚德又二初",
    "X21n0384_005:0750c09": "直讚神力。",
    "X21n0384_005:0750c10": "佛告堅牢地神。汝大神力。諸神少及。",
    "X21n0384_005:0750c11": "大神力。即指下文。諸神。即是同類。如善財參安住",
    "X21n0384_005:0750c12": "地神時。百萬地神。各放光明。謂此等地神僉不及",
    "X21n0384_005:0750c13": "爾之神力也。△二轉釋主物。",
    "X21n0384_005:0750c14": "何以故。閻浮土地。悉蒙汝護。乃至草木沙石稻蔴竹",
    "X21n0384_005:0750c15": "葦穀米寶貝。從地而有。皆因汝力。",
    "X21n0384_005:0750c16": "初二句總釋。乃至下。別釋。光明會上。地神自言。而",
    "X21n0384_005:0750c17": "此大地。深十六萬八千由旬。從金剛際。至海地上。",
    "X21n0384_005:0750c18": "悉得眾味增長具足。豐壤肥濃。過於今日。草木等。",
    "X21n0384_005:0750c19": "然世界初成之後。草木稻蔴等種子。從何而有。準",
    "X21n0384_005:0750c20": "長阿含。有大亂風。從不敗世間吹種子來生此國。",
    "X21n0384_005:0750c21": "一根子。二莖子。三節子。四疐(音帝與蔕同。棗李曰疐之)。中子。五",
    "X21n0384_005:0750c22": "子子。是為五子。固因地神威力。亦由眾生業感。準",
    "X21n0384_005:0750c23": "業報差別經云。復有十業。能令眾生得外惡報。若",
    "X21n0384_005:0750c24": "有眾生。於十不善業多修習故。感諸外物。悉不具",
    "X21n0384_005:0751a01": "足(云云)。若修十善業。與上相違。此因眾生惡業熾",
    "X21n0384_005:0751a02": "盛。以致地神不護。減損萬物。若多修德。增其威力。",
    "X21n0384_005:0751a03": "萬物加美。故地神云。是金光明。若廣說時。我及眷",
    "X21n0384_005:0751a04": "屬。所得功德。倍過於常。增長身力。心進勇銳。世尊。",
    "X21n0384_005:0751a05": "我服甘露無上法味已。閻浮提地豐壤倍常。如此",
    "X21n0384_005:0751a06": "大地。眾生所依。悉能增長一切所須之物。令諸眾",
    "X21n0384_005:0751a07": "生。隨意所用。受於快樂。今故讚云。閻浮土地。乃至",
    "X21n0384_005:0751a08": "寶貝。凡是地所有者。皆因汝力而致之也(貝。海介也。其物",
    "X21n0384_005:0751a09": "甚瑣。其質天然有文。背穹而渾。天之陽也。腹平而開。地之陰也。象其腹行。古之民也樸。貨貝而寶龜。故制",
    "X21n0384_005:0751a10": "字从貝為母。一聽民便。後世始鑄泉。泉行而貝廢。權歸於君矣。然於利民用。悳又下衰。造楮以厲民。終莫",
    "X21n0384_005:0751a11": "之能行也)。△二述事二初述成稱揚利益事。",
    "X21n0384_005:0751a12": "又常稱揚地藏菩薩利益之事。汝之功德。及以神通。",
    "X21n0384_005:0751a13": "百千倍於常分地神。",
    "X21n0384_005:0751a14": "稱揚讚歎。乃普賢十願中第二門。葢一念稱揚。萬",
    "X21n0384_005:0751a15": "德自具。故諸佛子凡來法會。初見久聞。宣流梵唄。",
    "X21n0384_005:0751a16": "今地神不惟能主閻浮提物。復更讚揚地藏利益",
    "X21n0384_005:0751a17": "之事。則為護法地神。其福業慧業。自然深廣。功德",
    "X21n0384_005:0751a18": "神通。亦叵思議。較餘地神超過萬倍。何也。良由大",
    "X21n0384_005:0751a19": "士威德神通。不可思議。譬之諸天甘露。不問貴賤",
    "X21n0384_005:0751a20": "長幼。若有甞者。無不長生而不死也者。△二述成",
    "X21n0384_005:0751a21": "讀供擁護事二初男女供像讀經。",
    "X21n0384_005:0751a22": "若未來世中。有善男子．善女人。供養菩薩。及轉讀是",
    "X21n0384_005:0751a23": "經。但依地藏本願經一事修行者。",
    "X21n0384_005:0751a24": "初明人法。但依下。令專修。即制心一處。無事不辦",
    "X21n0384_005:0751b01": "也。梵語膩地。此云依。依。憑也。憑此經功。出離苦海",
    "X21n0384_005:0751b02": "也。涅槃明四依。此即依了義經。不依不了義經之",
    "X21n0384_005:0751b03": "指。古語云。千羊之皮。不如一狐之腋。故知眾典不",
    "X21n0384_005:0751b04": "及此經。以人有思議．不思議。經有開顯．未開顯。今",
    "X21n0384_005:0751b05": "專讀不思議．開顯之經。罪頓消而功速成。何事多",
    "X21n0384_005:0751b06": "求。襍亂心志。此即南岳有相安樂行也。言修行者。",
    "X21n0384_005:0751b07": "謂如說而行。若聞而不行。如說食數寶。何濟饑貧。",
    "X21n0384_005:0751b08": "諺云。說得一丈。不如行得一寸。是真實訓世語耳。",
    "X21n0384_005:0751b09": "△二擁護除災證果二初地神擁護除災。",
    "X21n0384_005:0751b10": "汝以本神力而擁護之。勿令一切災害及不如意事。",
    "X21n0384_005:0751b11": "輒聞於耳。何況令受。",
    "X21n0384_005:0751b12": "勑地神擁護者。以此善信。若佛現在。足稱四信。今",
    "X21n0384_005:0751b13": "於滅後。可當五品。以讀經是第二品。供養乃第四",
    "X21n0384_005:0751b14": "兼行六度品。始由一念信解。以至深信觀成。當知",
    "X21n0384_005:0751b15": "五品觀行為如佛。故令擁護也。本神力者。約事。指",
    "X21n0384_005:0751b16": "主地為本。約法。指四德為本。由此本故。神力倍餘",
    "X21n0384_005:0751b17": "擁護者。如光明堅牢白佛言。說法比丘。坐法座時。",
    "X21n0384_005:0751b18": "我常晝夜衛護不離。隱蔽其形。在法座下。頂戴其",
    "X21n0384_005:0751b19": "足。一切災害等。所謂我等諸王。及諸鬼神既捨離",
    "X21n0384_005:0751b20": "已。其國當有種種災異。彗星現怪。流星崩落。五星",
    "X21n0384_005:0751b21": "失度。兩日竝現。日月薄蝕。惡虹數現。大地震動。暴",
    "X21n0384_005:0751b22": "風惡雨。此災既起。侵害人民。故云災害。又云。穀米",
    "X21n0384_005:0751b23": "湧貴。饑饉凍餓。怨賊侵掠。人民多苦。其地無有可",
    "X21n0384_005:0751b24": "愛樂處。此不如意事也。今既供像讀經。唯依本願",
    "X21n0384_005:0751c01": "修行。此等災害不如意事。尚不輒聞於耳。況眼見",
    "X21n0384_005:0751c02": "身受耶。△二諸天擁護證樂二初示擁護人。",
    "X21n0384_005:0751c03": "非但汝獨護是人故。亦有釋梵眷屬．諸天眷屬。擁護",
    "X21n0384_005:0751c04": "是人。",
    "X21n0384_005:0751c05": "初句謂不但汝地神獨護。若果如上修為。亦有梵",
    "X21n0384_005:0751c06": "釋諸天眷屬皆來擁護矣。如四天王白佛言。是人",
    "X21n0384_005:0751c07": "若得聞是經典。能得未來現在種種無量功德。我",
    "X21n0384_005:0751c08": "當隱蔽。不現其身。為聽法故。當至所止講法之處。",
    "X21n0384_005:0751c09": "大梵天王．釋提桓因．大辯天神．功德尊天．散脂鬼",
    "X21n0384_005:0751c10": "神。大將軍等。二十八部鬼神大將。摩醯首羅。摩尼",
    "X21n0384_005:0751c11": "跋陀鬼神大將。鬼子母。及五百鬼子。無量百千萬",
    "X21n0384_005:0751c12": "億那由他鬼神諸天。如是等眾。為聽法故。悉自隱",
    "X21n0384_005:0751c13": "蔽。不現其身。至是人所止講法之處。金光明．方等",
    "X21n0384_005:0751c14": "圓經。天龍神鬼。擁護若斯。況今開顯最上之典。其",
    "X21n0384_005:0751c15": "梵釋天等擁護之力。奚俟更言哉。△二釋擁護意。",
    "X21n0384_005:0751c16": "何故得如是聖賢擁護。皆由瞻禮地藏形像。及轉讀",
    "X21n0384_005:0751c17": "是本願經故。自然畢竟出離苦海。證涅槃樂。以是之",
    "X21n0384_005:0751c18": "故。得大擁護。",
    "X21n0384_005:0751c19": "初句徵。聖謂真正。賢名善直。又主者名聖。眷屬名",
    "X21n0384_005:0751c20": "賢。以正直者為天為神耳。皆由下。釋。釋中三意。初",
    "X21n0384_005:0751c21": "二句。正釋意。自然二句。示獲益。言苦海者。準長阿",
    "X21n0384_005:0751c22": "含。四大海水醎苦。有三因緣。一．有自然雲。遍滿虗",
    "X21n0384_005:0751c23": "空。至光音天。周遍降雨。洗濯天宮。滌蕩天下。從梵",
    "X21n0384_005:0751c24": "迦夷天宮。乃至八萬天下諸山。須彌山王。皆洗濯",
    "X21n0384_005:0752a01": "滌蕩。其中穢惡醎苦。諸不淨汁。下流入海。合為一",
    "X21n0384_005:0752a02": "味。二．昔有大仙人。禁呪海水。長使醎苦。人不得飲。",
    "X21n0384_005:0752a03": "三．襍眾生居。其身長大。或百由旬。至七百由旬。呼",
    "X21n0384_005:0752a04": "噏吐納。大小便中。故海水醎苦。今指業海。苦有萬",
    "X21n0384_005:0752a05": "端。既由禮讀。出離無難。言自然。則不加勉強。說畢",
    "X21n0384_005:0752a06": "竟。則到底不虗。是故行者應當至心。若至心者。所",
    "X21n0384_005:0752a07": "求必獲。出苦證樂。此正教主天宮付囑之心。亦地",
    "X21n0384_005:0752a08": "藏幽途化人之念。切在專行。因果不爽如毛髮者",
    "X21n0384_005:0752a09": "也。以是二句。結護意如文。",
    "X21n0384_005:0752a11": "地藏菩薩本願經卷下科注卷之五"
}