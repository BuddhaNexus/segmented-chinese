{
    "T51n2087_002:0875b10": "大唐西域記卷第二(三國)",
    "T51n2087_002:0875b12": "三藏法師玄奘奉　詔譯",
    "T51n2087_002:0875b13": "大總持寺沙門辯機撰",
    "T51n2087_002:0875b14": "濫波國那揭羅曷國",
    "T51n2087_002:0875b15": "健馱邏國",
    "T51n2087_002:0875b16": "詳夫天竺之稱，異議糺紛，舊云身毒，或曰",
    "T51n2087_002:0875b17": "賢豆，今從正音，宜云印度。印度之人，隨地",
    "T51n2087_002:0875b18": "稱國，殊方異俗，遙舉總名，語其所美，謂",
    "T51n2087_002:0875b19": "之印度。印度者，唐言月。月有多名，斯其一",
    "T51n2087_002:0875b20": "稱。言諸群生輪迴不息，無明長夜莫有司",
    "T51n2087_002:0875b21": "晨，其猶白日既隱，宵燭斯繼，雖有星光之",
    "T51n2087_002:0875b22": "照，豈如朗月之明。苟緣斯致，因而譬月。良",
    "T51n2087_002:0875b23": "以其土聖賢繼軌，導凡御物，如月照臨。",
    "T51n2087_002:0875b24": "由是義故，謂之印度。印度種姓族類群分，",
    "T51n2087_002:0875b25": "而婆羅門特為清貴，從其雅稱，傳以成",
    "T51n2087_002:0875b26": "俗，無云經界之別，總謂婆羅門國焉。",
    "T51n2087_002:0875b27": "若其封疆之域，可得而言。五印度之境，周九",
    "T51n2087_002:0875b28": "萬餘里。三垂大海，北背雪山。北廣南狹，形",
    "T51n2087_002:0875b29": "如半月，畫野區分，七十餘國。時特暑熱，地",
    "T51n2087_002:0875c01": "多泉濕。北乃山阜隱軫，丘陵舃鹵；東則川",
    "T51n2087_002:0875c02": "野沃潤，疇壠膏腴；南方草木榮茂；西方土地",
    "T51n2087_002:0875c03": "磽确。斯大概也，可略言焉。",
    "T51n2087_002:0875c04": "夫數量之稱，謂踰繕那(舊曰由旬。又曰踰闍那，又曰由延，皆訛略也)。",
    "T51n2087_002:0875c05": "踰繕那者，自古聖王一日軍行也。舊傳一",
    "T51n2087_002:0875c06": "踰繕那四十里矣；印度國俗乃三十里；聖",
    "T51n2087_002:0875c07": "教所載唯十六里。窮微之數，分一踰繕那為",
    "T51n2087_002:0875c08": "八拘盧舍。拘盧舍者，謂大牛鳴聲所極",
    "T51n2087_002:0875c09": "聞，稱拘盧舍。分一拘盧舍為五百弓，",
    "T51n2087_002:0875c10": "分一弓為四肘，分一肘為二十四指，分",
    "T51n2087_002:0875c11": "一指節為七宿麥，乃至蝨、蟣、隙塵、牛毛、羊毛",
    "T51n2087_002:0875c12": "兔毫、金、水，次第七分，以至細塵，細塵七分，",
    "T51n2087_002:0875c13": "為極細塵。極細塵者，不可復析，析即歸",
    "T51n2087_002:0875c14": "空，故曰極微也。",
    "T51n2087_002:0875c15": "若乃陰陽曆運，日月次舍，稱謂雖殊，時候無",
    "T51n2087_002:0875c16": "異，隨其星建，以標月名。時極短者，謂剎",
    "T51n2087_002:0875c17": "那也。百二十剎那為一呾剎那，六十呾剎那",
    "T51n2087_002:0875c18": "為一臘縛，三十臘縛為一牟呼栗多，五牟呼",
    "T51n2087_002:0875c19": "栗多為一時，六時合成一日一夜(晝三夜三)。居",
    "T51n2087_002:0875c20": "俗日夜分為八時(晝四夜四，於一一時各有四分)。月盈至",
    "T51n2087_002:0875c21": "滿謂之白分，月虧至晦謂之黑分，黑分",
    "T51n2087_002:0875c22": "或十四日、十五日，月有小大故也。黑前白",
    "T51n2087_002:0875c23": "後，合為一月。六月合為一行。日遊在內，北",
    "T51n2087_002:0875c24": "行也；日遊在外，南行也。總此二行，合為一",
    "T51n2087_002:0875c25": "歲。又分一歲以為六時：正月十六日至三",
    "T51n2087_002:0875c26": "月十五日，漸熱也；三月十六日至五月十五",
    "T51n2087_002:0875c27": "日，盛熱也；五月十六日至七月十五日，雨時",
    "T51n2087_002:0875c28": "也；七月十六日至九月十五日，茂時也；九月",
    "T51n2087_002:0875c29": "十六日至十一月十五日，漸寒也；十一月",
    "T51n2087_002:0876a01": "十六日至正月十五日，盛寒也。如來聖教歲",
    "T51n2087_002:0876a02": "為三時：正月十六日至五月十五日，熱時",
    "T51n2087_002:0876a03": "也；五月十六日至九月十五日，雨時也；九月",
    "T51n2087_002:0876a04": "十六日至正月十五日，寒時也。或為四時，",
    "T51n2087_002:0876a05": "春、夏、秋、冬也。春三月謂制呾羅月、吠舍佉",
    "T51n2087_002:0876a06": "月、逝瑟吒月，當此從正月十六日至四月",
    "T51n2087_002:0876a07": "十五日。夏三月謂頞沙荼月、室羅伐拏月、",
    "T51n2087_002:0876a08": "婆羅鉢陀月，當此從四月十六日至七月",
    "T51n2087_002:0876a09": "十五日。秋三月謂頞濕縛庾闍月、迦剌底",
    "T51n2087_002:0876a10": "迦月、末伽始羅月，當此從七月十六日至",
    "T51n2087_002:0876a11": "十月十五日。冬三月謂報沙月、磨袪月、頗",
    "T51n2087_002:0876a12": "勒窶拏月，當此從十月十六日至正月十",
    "T51n2087_002:0876a13": "五日。故印度僧徒依佛聖教坐兩安居，或",
    "T51n2087_002:0876a14": "前三月，或後三月。前三月當此從五月十六",
    "T51n2087_002:0876a15": "日至八月十五日，後三月當此從六月十",
    "T51n2087_002:0876a16": "六日至九月十五日。前代譯經律者，或云",
    "T51n2087_002:0876a17": "坐夏，或云坐臘，斯皆邊裔殊俗，不達中國",
    "T51n2087_002:0876a18": "正音，或方言未融，而傳譯有謬。又推如來",
    "T51n2087_002:0876a19": "入胎、初生、出家、成佛、涅槃日月，皆有參差，語",
    "T51n2087_002:0876a20": "在後記。",
    "T51n2087_002:0876a21": "若夫邑里閭閻，方城廣峙；街衢巷陌，曲徑",
    "T51n2087_002:0876a22": "盤迂，闤闠當塗，旗亭夾路。屠、釣、倡、優、魁膾、",
    "T51n2087_002:0876a23": "除糞，旌厥宅居，斥之邑外，行里往來，僻於",
    "T51n2087_002:0876a24": "路左。至於宅居之製，垣郭之作，地勢卑濕，",
    "T51n2087_002:0876a25": "城多壘塼，暨諸牆壁，或編竹木，室宇臺觀，",
    "T51n2087_002:0876a26": "板屋平頭，泥以石灰，覆以甎墼。諸異崇構，",
    "T51n2087_002:0876a27": "製同中夏。苫茅苫草，或塼或板，壁以石灰",
    "T51n2087_002:0876a28": "為飾，地塗牛糞為淨，時花散布，斯其異也。",
    "T51n2087_002:0876a29": "諸僧伽藍，頗極奇製。隅樓四起，重閣三層，",
    "T51n2087_002:0876b01": "榱梠棟梁，奇形彫鏤，戶牖垣牆，圖畫眾綵。",
    "T51n2087_002:0876b02": "黎庶之居，內侈外儉。隩室中堂，高廣有異，",
    "T51n2087_002:0876b03": "層臺重閣，形製不拘。門闢東戶，朝座東面。",
    "T51n2087_002:0876b04": "至於坐止，咸用繩床。王族、大人、士、庶、豪右，",
    "T51n2087_002:0876b05": "莊飾有殊，規矩無異。君王朝座，彌復高廣，",
    "T51n2087_002:0876b06": "珠璣間錯，謂師子床，敷以細[疊*毛]，蹈以寶",
    "T51n2087_002:0876b07": "机。凡百庶僚，隨其所好，刻彫異類，瑩飾奇",
    "T51n2087_002:0876b08": "珍。衣裳服玩，無所裁製，貴鮮白，輕雜綵。",
    "T51n2087_002:0876b09": "男則繞腰絡腋，橫巾右袒，女乃襜衣下垂，",
    "T51n2087_002:0876b10": "通肩總覆。頂為小髻，餘髮垂下。或有剪髭，",
    "T51n2087_002:0876b11": "別為詭俗。首冠花鬘，身佩瓔珞。其所服",
    "T51n2087_002:0876b12": "者，謂憍奢耶衣及[疊*毛]布等。憍奢耶者，野",
    "T51n2087_002:0876b13": "蠶絲也；叢摩衣，麻之類也；頷([據豕+丘]嚴反)鉢羅",
    "T51n2087_002:0876b14": "衣，織細羊毛也；褐剌縭衣，織野獸毛也。獸",
    "T51n2087_002:0876b15": "毛細耎，可得緝績，故以見珍，而充服用。其",
    "T51n2087_002:0876b16": "北印度，風土寒烈，短製褊衣，頗同胡服。外",
    "T51n2087_002:0876b17": "道服飾，紛雜異製，或衣孔雀羽尾，或飾髑",
    "T51n2087_002:0876b18": "髏瓔珞，或無服露形，或草板掩體，或拔",
    "T51n2087_002:0876b19": "髮斷髭，或蓬鬢椎髻，裳衣無定，赤白不",
    "T51n2087_002:0876b20": "恒。沙門法服，唯有三衣及僧却崎，泥縛些",
    "T51n2087_002:0876b21": "(桑箇反)那。三衣裁製，部執不同，或緣有寬狹，",
    "T51n2087_002:0876b22": "或葉有小大。僧却崎(唐言掩腋。舊曰僧祇支，訛也)，覆左肩，",
    "T51n2087_002:0876b23": "掩兩腋，左開右合，長裁過腰。泥縛些那(唐言裙。舊",
    "T51n2087_002:0876b24": "曰涅槃僧，訛也)，既無帶襻，其將服也，集衣為襵，束",
    "T51n2087_002:0876b25": "帶以縚，襵則諸部各異，色乃黃赤不同。",
    "T51n2087_002:0876b26": "剎帝利、婆羅門清素居簡，潔白儉約。國王、大",
    "T51n2087_002:0876b27": "臣服玩良異，花鬘寶冠以為首飾，環釧瓔",
    "T51n2087_002:0876b28": "珞而作身佩。其有富商、大賈，唯釧而已。人多",
    "T51n2087_002:0876b29": "徒跣，少有所履。染其牙齒，或赤或黑，齊髮",
    "T51n2087_002:0876c01": "穿耳，脩鼻大眼，斯其貌也。",
    "T51n2087_002:0876c02": "夫其潔清自守，非矯其志。凡有饌食，必先",
    "T51n2087_002:0876c03": "盥洗，殘宿不再，食器不傳；瓦木之器，經",
    "T51n2087_002:0876c04": "用必棄；金、銀、銅、鐵，每加摩瑩。饌食既訖，嚼",
    "T51n2087_002:0876c05": "楊枝而為淨。澡漱未終，無相執觸。每有",
    "T51n2087_002:0876c06": "溲溺，必事澡灌。身塗諸香，所謂栴檀、欝金",
    "T51n2087_002:0876c07": "也。君王將浴，鼓奏絃歌。祭祀拜祠，沐浴",
    "T51n2087_002:0876c08": "盥洗。",
    "T51n2087_002:0876c09": "詳其文字，梵天所製，原始垂則，四十七言",
    "T51n2087_002:0876c10": "也。寓物合成，隨事轉用。流演枝派，其源浸",
    "T51n2087_002:0876c11": "廣，因地隨人，微有改變，語其大較，未異",
    "T51n2087_002:0876c12": "本源。而中印度特為詳正，辭調和雅，與天",
    "T51n2087_002:0876c13": "同音，氣韻清亮，為人軌則。隣境異國，習謬",
    "T51n2087_002:0876c14": "成訓，競趨澆俗，莫守淳風。至於記言書",
    "T51n2087_002:0876c15": "事，各有司存。史誥總稱，謂尼羅蔽荼(唐言清藏)，",
    "T51n2087_002:0876c16": "善惡具舉，災祥備著。而開蒙誘進，先導十",
    "T51n2087_002:0876c17": "二章。七歲之後，漸授五明大論：一曰聲明，",
    "T51n2087_002:0876c18": "釋詁訓字，詮目疏別。二工巧明，伎術機",
    "T51n2087_002:0876c19": "關，陰陽曆數。三醫方明，禁呪閑邪，藥石針",
    "T51n2087_002:0876c20": "艾。四謂因明，考定正邪，研覈真偽。五曰",
    "T51n2087_002:0876c21": "內明，究暢五乘因果妙理。其婆羅門學四",
    "T51n2087_002:0876c22": "吠陀論：(舊曰毘陀，訛也)。一曰壽，謂養生繕性。二曰",
    "T51n2087_002:0876c23": "祠，謂享祭祈禱。三曰平，謂禮儀、占卜、兵法、",
    "T51n2087_002:0876c24": "軍陣。四曰術，謂異能、伎數、禁呪、醫方。師必博",
    "T51n2087_002:0877a01": "究精微，貫窮玄奧，示之大義，導以微言，提",
    "T51n2087_002:0877a02": "撕善誘，彫朽勵薄。若乃識量通敏，志懷逋",
    "T51n2087_002:0877a03": "逸，則拘縶反開，業成後已。年方三十，志立",
    "T51n2087_002:0877a04": "學成，既居祿位，先酬師德。其有博古好雅，",
    "T51n2087_002:0877a05": "肥遁居貞、沈浮物外，逍遙事表，寵辱不驚，",
    "T51n2087_002:0877a06": "聲問以遠，君王雅尚，莫能屈迹。然而國",
    "T51n2087_002:0877a07": "重聰叡，俗貴高明，褒贊既隆，禮命亦重。故",
    "T51n2087_002:0877a08": "能強志篤學，忘疲遊藝，訪道依仁，不遠",
    "T51n2087_002:0877a09": "千里。家雖豪富，志均羈旅，口腹之資，巡匃",
    "T51n2087_002:0877a10": "以濟，有貴知道，無恥匱財。娛遊、惰業、",
    "T51n2087_002:0877a11": "媮食、靡衣，既無令德，又非時習，恥辱俱",
    "T51n2087_002:0877a12": "至，醜聲載揚。",
    "T51n2087_002:0877a13": "如來理教，隨類得解，去聖悠遠，正法醇醨，",
    "T51n2087_002:0877a14": "任其見解之心，俱獲聞智之悟。部執峯峙，",
    "T51n2087_002:0877a15": "諍論波濤，異學專門，殊途同致。十有八部，",
    "T51n2087_002:0877a16": "各擅鋒銳；大小二乘，居止區別。其有宴默",
    "T51n2087_002:0877a17": "思惟，經行住立，定慧悠隔，諠靜良殊，隨其",
    "T51n2087_002:0877a18": "眾居，各製科防。無云律、論，經是佛經，講",
    "T51n2087_002:0877a19": "宣一部，乃免僧知事；二部，加上房資具；三",
    "T51n2087_002:0877a20": "部，差侍者祇承；四部，給淨人役使；五部，則",
    "T51n2087_002:0877a21": "行乘象輿；六部，又導從周衛。道德既高，",
    "T51n2087_002:0877a22": "旌命亦異。時集講論，考其優劣，彰別善惡，",
    "T51n2087_002:0877a23": "黜陟幽明。其有商搉微言，抑揚妙理，雅辭",
    "T51n2087_002:0877a24": "贍美，妙辯敏捷，於是馭乘寶象，導從如林。",
    "T51n2087_002:0877a25": "至乃義門虛闢，辭鋒挫銳，理寡而辭繁，義乖",
    "T51n2087_002:0877a26": "而言順，遂即面塗赭堊，身坌塵土，斥於曠",
    "T51n2087_002:0877a27": "野，棄之溝壑。既旌淑慝，亦表賢愚。人知樂",
    "T51n2087_002:0877a28": "道，家勤志學。出家歸俗，從其所好。罹咎犯",
    "T51n2087_002:0877a29": "律，僧中科罰，輕則眾命訶責，次又眾不與語，",
    "T51n2087_002:0877b01": "重乃眾不共住。不共住者，斥擯不齒，出一",
    "T51n2087_002:0877b02": "住處，措身無所，羈旅艱辛，或返初服。",
    "T51n2087_002:0877b03": "若夫族姓殊者，有四流焉：一曰婆羅門，淨",
    "T51n2087_002:0877b04": "行也。守道居貞，潔白其操。二曰剎帝利，",
    "T51n2087_002:0877b05": "王種也(舊曰剎利，略也)。奕世君臨，仁恕為志。三曰吠",
    "T51n2087_002:0877b06": "奢(舊曰毘舍，訛也)，商賈也。貿遷有無，逐利遠近。四",
    "T51n2087_002:0877b07": "曰戍陀羅(舊曰首陀，訛也)，農人也。肆力疇壠，勤身",
    "T51n2087_002:0877b08": "稼穡。凡茲四姓，清濁殊流，婚娶通親，飛伏",
    "T51n2087_002:0877b09": "異路，內外宗枝，姻媾不雜。婦人一嫁，終無",
    "T51n2087_002:0877b10": "再醮。自餘雜姓，寔繁種族，各隨類聚，難以",
    "T51n2087_002:0877b11": "詳載。君王奕世，唯剎帝利。篡弑時起，異姓稱",
    "T51n2087_002:0877b12": "尊。國之戰士，驍雄畢選，子父傳業，遂窮兵",
    "T51n2087_002:0877b13": "術。居則宮廬周衛，征則奮旅前鋒。凡有四",
    "T51n2087_002:0877b14": "兵：步、馬、車、象。象則被以堅甲，牙施利距，一",
    "T51n2087_002:0877b15": "將安乘，授其節度，兩卒左右，為之駕馭。車乃",
    "T51n2087_002:0877b16": "駕以駟馬，兵帥居其乘，列卒周衛，扶輪",
    "T51n2087_002:0877b17": "挾轂。馬軍散禦，逐北奔命。步軍輕捍，敢",
    "T51n2087_002:0877b18": "勇充選，負大樐，執長戟，或持刀劍，前奮",
    "T51n2087_002:0877b19": "行陣。凡諸戎器，莫不鋒銳，所謂矛、楯、弓、矢、",
    "T51n2087_002:0877b20": "刀、劍、鉞、斧、戈、殳、長矟、輪索之屬，皆世習矣。夫",
    "T51n2087_002:0877b21": "其俗也，性雖狷急，志甚貞質，於財無苟得，",
    "T51n2087_002:0877b22": "於義有餘讓，懼冥運之罪，輕生事之業，詭",
    "T51n2087_002:0877b23": "譎不行，盟誓為信，政教尚質，風俗猶和。凶",
    "T51n2087_002:0877b24": "悖群小，時虧國憲，謀危君上，事迹彰明，則",
    "T51n2087_002:0877b25": "常幽囹圄，無所刑戮，任其生死，不齒人",
    "T51n2087_002:0877b26": "倫。犯傷禮義，悖逆忠孝，則劓鼻，截耳，斷手，",
    "T51n2087_002:0877b27": "刖足，或驅出國，或放荒裔。自餘咎犯，",
    "T51n2087_002:0877b28": "輸財贖罪。理獄占辭，不加刑扑，隨問欵",
    "T51n2087_002:0877b29": "對，據事平科。拒違所犯，恥過飾非，欲究",
    "T51n2087_002:0877c01": "情實，事須案者，凡有四條：水、火、稱、毒。水則",
    "T51n2087_002:0877c02": "罪人與石，盛以連囊，沈之深流，校其真偽；",
    "T51n2087_002:0877c03": "人沈石浮則有犯，人浮石沈則無隱。火乃",
    "T51n2087_002:0877c04": "燒鐵，罪人踞上，復使足蹈，既遣掌案，又",
    "T51n2087_002:0877c05": "令舌舐；虛無所損，實有所傷。懦弱之人",
    "T51n2087_002:0877c06": "不堪炎熾，捧未開花，散之向焰；虛則花",
    "T51n2087_002:0877c07": "發，實則花焦。稱則人石平衡，輕重取驗；虛",
    "T51n2087_002:0877c08": "則人低石舉，實則石重人輕。毒則以一羖羊，",
    "T51n2087_002:0877c09": "剖其右髀，隨被訟人所食之分，雜諸毒藥",
    "T51n2087_002:0877c10": "置右髀中；實則毒發而死，虛則毒歇而穌。",
    "T51n2087_002:0877c11": "舉四條之例，防百非之路。",
    "T51n2087_002:0877c12": "致敬之式，其儀九等：一發言慰問，二俯首",
    "T51n2087_002:0877c13": "示敬，三舉手高揖，四合掌平拱，五屈膝，六",
    "T51n2087_002:0877c14": "長踞，七手膝踞地，八五輪俱屈，九五體投",
    "T51n2087_002:0877c15": "地。凡斯九等，極唯一拜。跪而讚德，謂之盡",
    "T51n2087_002:0877c16": "敬。遠則稽顙拜手，近則嗚足摩踵。凡其",
    "T51n2087_002:0877c17": "致辭受命，褰裳長跪。尊賢受拜，必有慰",
    "T51n2087_002:0877c18": "辭，或摩其頂，或拊其背，善言誨導，以示親",
    "T51n2087_002:0877c19": "厚。出家沙門，既受敬禮，唯加善願，無止",
    "T51n2087_002:0877c20": "跪拜。隨所宗事，多有旋繞，或唯一周，或復",
    "T51n2087_002:0877c21": "三匝，宿心別請，數則從欲。",
    "T51n2087_002:0877c22": "凡遭疾病，絕粒七日。期限之中，多有痊愈；",
    "T51n2087_002:0877c23": "必未瘳差，方乃餌藥。藥之性類，名種不同；",
    "T51n2087_002:0877c24": "醫之工伎，占候有異。終沒臨喪，哀號相泣，",
    "T51n2087_002:0877c25": "裂裳、拔髮、拍額、椎胸。服制無間。喪期無",
    "T51n2087_002:0877c26": "數。送終殯葬，其儀有三：一曰火葬，積薪焚",
    "T51n2087_002:0877c27": "燎。二曰水葬，沈流漂散。三曰野葬，棄林飼",
    "T51n2087_002:0877c28": "獸。國王殂落，先立嗣君，以主喪祭，以定",
    "T51n2087_002:0877c29": "上下。生立德號，死無議諡。喪禍之家，人莫",
    "T51n2087_002:0878a01": "就食；殯葬之後，復常無諱。諸有送死，以為",
    "T51n2087_002:0878a02": "不潔，咸於郭外，浴而後入。至於年耆壽耄，",
    "T51n2087_002:0878a03": "死期將至，嬰累沈痾，生涯恐極，厭離塵",
    "T51n2087_002:0878a04": "俗，願棄人間，輕鄙生死，希遠世路。於是",
    "T51n2087_002:0878a05": "親故知友，奏樂餞會，泛舟鼓棹，濟殑伽",
    "T51n2087_002:0878a06": "河，中流自溺，謂得生天。十有其一，未盡鄙",
    "T51n2087_002:0878a07": "見。出家僧眾，制無號哭，父母亡喪，誦念酬",
    "T51n2087_002:0878a08": "恩，追遠慎終，寔資冥福。",
    "T51n2087_002:0878a09": "政教既寬，機務亦簡，戶不籍書，人無傜課。王",
    "T51n2087_002:0878a10": "田之內，大分為四：一充國用，祭祀粢盛；二",
    "T51n2087_002:0878a11": "以封建輔佐宰臣；三賞聰叡碩學高才；四",
    "T51n2087_002:0878a12": "樹福田，給諸異道。所以賦斂輕薄，傜稅儉",
    "T51n2087_002:0878a13": "省，各安世業，俱佃口分。假種王田，六稅其",
    "T51n2087_002:0878a14": "一。商賈逐利，來往貨遷，津路關防，輕稅後",
    "T51n2087_002:0878a15": "過。國家營建，不虛勞役，據其成功，酬之價",
    "T51n2087_002:0878a16": "直。鎮戍征行，宮廬營衛，量事招募，懸賞",
    "T51n2087_002:0878a17": "待人。宰牧、輔臣、庶官、僚佐，各有分地，自食",
    "T51n2087_002:0878a18": "封邑。風壤既別，地利亦殊，花草果木，雜種",
    "T51n2087_002:0878a19": "異名。所謂菴沒羅果、菴弭羅果、末杜迦果、",
    "T51n2087_002:0878a20": "跋達羅果、劫比他果、阿末羅果、鎮杜迦",
    "T51n2087_002:0878a21": "果、烏曇跋羅果、茂遮果、那利葪羅果、般[木*(玄/衣)]",
    "T51n2087_002:0878a22": "娑果，凡厥此類，難以備載，見珍人世者，略",
    "T51n2087_002:0878a23": "舉言焉。至於棗、栗、椑、柿，印度無聞；梨、柰、桃、",
    "T51n2087_002:0878a24": "杏、蒲萄等果，迦濕彌羅國已來，往往間植；石",
    "T51n2087_002:0878a25": "榴、甘橘，諸國皆樹。墾田農務，稼穡耕耘，播植",
    "T51n2087_002:0878a26": "隨時，各從勞逸。土宜所出，稻麥尤多。蔬菜",
    "T51n2087_002:0878a27": "則有薑、芥、瓜、瓠、葷陀菜等；[葸十+夕]、蒜雖少，噉食",
    "T51n2087_002:0878a28": "亦希，家有食者，驅令出郭。至於乳、酪、膏、酥、",
    "T51n2087_002:0878a29": "粆糖、石蜜、芥子油、諸餅麨，常所膳也。魚、羊、",
    "T51n2087_002:0878b01": "麞、鹿，時廌肴胾。牛、驢、象、馬、豕、犬、狐、狼、師子、猴、",
    "T51n2087_002:0878b02": "猨，凡此毛群，例無味噉，噉者鄙恥，眾所穢",
    "T51n2087_002:0878b03": "惡，屏居郭外，希迹人間。若其酒醴之差，滋味",
    "T51n2087_002:0878b04": "流別：蒲萄、甘蔗，剎帝利飲也；麴糱醇醪，吠",
    "T51n2087_002:0878b05": "奢等飲也；沙門、婆羅門飲蒲萄、甘蔗漿，",
    "T51n2087_002:0878b06": "非酒醴之謂也。雜姓卑族，無所流別。然其",
    "T51n2087_002:0878b07": "資用之器，巧質有殊；什物之具，隨時無闕。",
    "T51n2087_002:0878b08": "雖釜鑊斯用，而炊甑莫知。多器坯土，少用",
    "T51n2087_002:0878b09": "赤銅。食以一器，眾味相調，手指斟酌，略無",
    "T51n2087_002:0878b10": "匙箸，至於老病，乃用銅匙。",
    "T51n2087_002:0878b11": "若其金、銀、鍮石、白玉、火珠，風土所產，彌復盈",
    "T51n2087_002:0878b12": "積。奇珍雜寶，異類殊名，出自海隅，易以",
    "T51n2087_002:0878b13": "求貿。然其貨用，交遷有無，金錢、銀錢、貝珠、",
    "T51n2087_002:0878b14": "小珠。印度之境，疆界具舉，風壤之差，大略",
    "T51n2087_002:0878b15": "斯在，同條共貫，粗陳梗概，異政殊俗，據國",
    "T51n2087_002:0878b16": "而敘。",
    "T51n2087_002:0878b17": "濫波國，周千餘里，北背雪山，三垂黑嶺。國大",
    "T51n2087_002:0878b18": "都城周十餘里。自數百年，王族絕嗣，豪傑",
    "T51n2087_002:0878b19": "力競，無大君長，近始附屬迦畢試國。宜粳",
    "T51n2087_002:0878b20": "稻，多甘蔗，林樹雖眾，果實乃少。氣序漸溫，",
    "T51n2087_002:0878b21": "微霜無雪。國俗豐樂，人尚歌詠，志性怯",
    "T51n2087_002:0878b22": "弱，情懷詭詐，更相欺誚，未有推先。體貌卑",
    "T51n2087_002:0878b23": "小，動止輕躁。多衣白[疊*毛]，所服鮮飾。伽藍十餘",
    "T51n2087_002:0878b24": "所，僧徒寡少，並多習學大乘法教。天祠數",
    "T51n2087_002:0878b25": "十，異道甚多。從此東南行百餘里，踰大嶺，",
    "T51n2087_002:0878b26": "濟大河，至那揭羅曷國(北印度境)。",
    "T51n2087_002:0878b27": "那揭羅曷國，東西六百餘里，南北二百五六",
    "T51n2087_002:0878b28": "十里。山周四境，懸隔危險。國大都城周二十",
    "T51n2087_002:0878b29": "餘里。無大君長，主令役屬迦畢試國。豐穀",
    "T51n2087_002:0878c01": "稼，多花果，氣序溫暑，風俗淳質，猛銳驍雄，",
    "T51n2087_002:0878c02": "輕財好學。崇敬佛法，少信異道。伽藍雖多，",
    "T51n2087_002:0878c03": "僧徒寡少，諸窣堵波荒蕪圮壞。天祠五所，異",
    "T51n2087_002:0878c04": "道百餘人。",
    "T51n2087_002:0878c05": "城東二里有窣堵波，高三百餘尺，無憂王",
    "T51n2087_002:0878c06": "之所建也。編石特起，刻雕奇製，釋迦菩薩",
    "T51n2087_002:0878c07": "值然燈佛，敷鹿皮衣，布髮掩泥，得受",
    "T51n2087_002:0878c08": "記處。時經劫壞，斯迹無泯。或有齋日，天雨",
    "T51n2087_002:0878c09": "眾花，群黎心競，式修供養。其西伽藍，少有",
    "T51n2087_002:0878c10": "僧徒。次南小窣堵波，是昔掩埿之地，無憂",
    "T51n2087_002:0878c11": "王避大路，遂僻建焉。",
    "T51n2087_002:0878c12": "城內有大窣堵波故基。聞諸先志曰：昔有",
    "T51n2087_002:0878c13": "佛齒，高廣嚴麗。今既無齒，唯餘故基。其",
    "T51n2087_002:0878c14": "側有窣堵波，高三十餘尺。彼俗相傳，不知",
    "T51n2087_002:0878c15": "源起，云從空下，峙基於此。既非人工，寔",
    "T51n2087_002:0878c16": "多靈瑞。",
    "T51n2087_002:0878c17": "城西南十餘里有窣堵波，是如來自中印",
    "T51n2087_002:0878c18": "度凌虛遊化，降迹於此，國人感慕，建此靈",
    "T51n2087_002:0878c19": "基。其東不遠有窣堵波，是釋迦菩薩昔值",
    "T51n2087_002:0878c20": "然燈佛，於此買華。",
    "T51n2087_002:0878c21": "城西南二十餘里至小石嶺，有伽藍，高堂重",
    "T51n2087_002:0878c22": "閣，積石所成。庭宇寂寥，絕無僧侶。中有窣",
    "T51n2087_002:0878c23": "堵波，高二百餘尺，無憂王之所建也。",
    "T51n2087_002:0878c24": "伽藍西南，深澗陗絕，瀑布飛流，懸崖壁立。東",
    "T51n2087_002:0879a01": "崖石壁有大洞穴，瞿波羅龍之所居也。門徑",
    "T51n2087_002:0879a02": "狹小，窟穴冥闇，崖石津滴，磎徑餘流。昔有",
    "T51n2087_002:0879a03": "佛影，煥若真容，相好具足，儼然如在。近代已",
    "T51n2087_002:0879a04": "來，人不遍覩，縱有所見，髣髴而已。至誠祈",
    "T51n2087_002:0879a05": "請，有冥感者，乃暫明視，尚不能久。昔如來在",
    "T51n2087_002:0879a06": "世之時，此龍為牧牛之士，供王乳酪，進奉",
    "T51n2087_002:0879a07": "失宜；既獲譴責，心懷恚恨，即以金錢買",
    "T51n2087_002:0879a08": "華，供養受記窣堵波，願為惡龍，破國害王。",
    "T51n2087_002:0879a09": "即趣石壁，投身而死；遂居此窟，為大龍王，",
    "T51n2087_002:0879a10": "便欲出穴，成本惡願。適起此心，如來已鑒，",
    "T51n2087_002:0879a11": "愍此國人為龍所害，運神通力，自中印度",
    "T51n2087_002:0879a12": "至。龍見如來，毒心遂止，受不殺戒，願護",
    "T51n2087_002:0879a13": "正法。因請如來：「常居此窟，諸聖弟子，恒受",
    "T51n2087_002:0879a14": "我供。」如來告曰：「吾將寂滅，為汝留影，遣五",
    "T51n2087_002:0879a15": "羅漢常受汝供。正法隱沒，其事無替。汝若毒",
    "T51n2087_002:0879a16": "心奮怒，當觀吾留影，以慈善故，毒心當止。",
    "T51n2087_002:0879a17": "此賢劫中，當來世尊，亦悲愍汝，皆留影像。」",
    "T51n2087_002:0879a18": "影窟門外有二方石，其一石上有如來足蹈",
    "T51n2087_002:0879a19": "之迹，輪相微現，光明時燭。影窟左右多諸",
    "T51n2087_002:0879a20": "石室，皆是如來諸聖弟子入定之處。影窟西",
    "T51n2087_002:0879a21": "北隅有窣堵波，是如來經行之處。其側窣",
    "T51n2087_002:0879a22": "堵波有如來髮、爪。隣此不遠有窣堵波，是",
    "T51n2087_002:0879a23": "如來顯暢真宗，說蘊界處之所也。影窟西",
    "T51n2087_002:0879a24": "有大盤石，如來甞於其上濯浣袈裟，文影",
    "T51n2087_002:0879a25": "微現。",
    "T51n2087_002:0879a26": "城東南三十餘里至醯羅城。周四五里，竪峻",
    "T51n2087_002:0879a27": "險固，花林池沼，光鮮澄鏡。城中居人，淳質",
    "T51n2087_002:0879a28": "正信。復有重閣，畫棟丹楹。第二閣中有",
    "T51n2087_002:0879a29": "七寶小窣堵波，置如來頂骨。骨周一尺二寸，",
    "T51n2087_002:0879b01": "髮孔分明，其色黃白，盛以寶函，置窣堵波",
    "T51n2087_002:0879b02": "中。欲知善惡相者，香末和埿，以印頂骨，",
    "T51n2087_002:0879b03": "隨其福感，其文煥然。又有七寶小窣堵波，",
    "T51n2087_002:0879b04": "以貯如來髑髏骨，狀若荷葉，色同頂骨，亦",
    "T51n2087_002:0879b05": "以寶函緘絡而置。又有七寶小窣堵波，有",
    "T51n2087_002:0879b06": "如來眼睛，睛大如[木*奈]，光明清徹，曒映中",
    "T51n2087_002:0879b07": "外，又以寶函緘封而置。如來僧伽胝袈裟，",
    "T51n2087_002:0879b08": "細[疊*毛]所作，其色黃赤，置寶函中，歲月既遠，微",
    "T51n2087_002:0879b09": "有損壞。如來錫杖，白鐵作鐶，栴檀為笴，",
    "T51n2087_002:0879b10": "寶筒盛之。近有國王聞此諸物竝是如來",
    "T51n2087_002:0879b11": "昔親服用，恃其威力，迫脇而歸；既至本國，",
    "T51n2087_002:0879b12": "置所居宮，曾未浹辰，求之已失，爰更尋訪，",
    "T51n2087_002:0879b13": "已還本處。斯五聖迹，多有靈異，迦畢試王",
    "T51n2087_002:0879b14": "令五淨行給侍香花。觀禮之徒，相繼不絕。",
    "T51n2087_002:0879b15": "諸淨行等欲從虛寂，以為財用人之所重，",
    "T51n2087_002:0879b16": "權立科條，以止諠雜。其大略曰：諸欲見",
    "T51n2087_002:0879b17": "如來頂骨者，稅一金錢；若取印者，稅五金",
    "T51n2087_002:0879b18": "錢；自餘節級，以次科條。科條雖重，觀禮彌眾。",
    "T51n2087_002:0879b19": "重閣西北有窣堵波，亦甚高大，而多靈",
    "T51n2087_002:0879b20": "異，人以指觸，便即搖震，連基傾動，鈴鐸和",
    "T51n2087_002:0879b21": "鳴。從此東南山谷中行五百餘里，至健馱邏",
    "T51n2087_002:0879b22": "國(舊曰乾陀衛，訛也。北印度境)。",
    "T51n2087_002:0879b23": "健馱邏國，東西千餘里，南北八百餘里。東臨",
    "T51n2087_002:0879b24": "信度河。國大都城號布路沙布邏，周四十",
    "T51n2087_002:0879b25": "餘里。王族絕嗣，役屬迦畢試國。邑里空荒，",
    "T51n2087_002:0879b26": "居人稀少，宮城一隅有千餘戶。穀稼殷盛，花",
    "T51n2087_002:0879b27": "果繁茂，多甘蔗，出石蜜。氣序溫暑，略無霜",
    "T51n2087_002:0879b28": "雪。人性恇怯，好習典藝，多敬異道，少信正",
    "T51n2087_002:0879b29": "法。自古已來，印度之境作論諸師，則有那",
    "T51n2087_002:0879c01": "羅延天、無著菩薩、世親菩薩、法救、如意、脇",
    "T51n2087_002:0879c02": "尊者等本生處也。僧伽藍千餘所，摧殘荒",
    "T51n2087_002:0879c03": "廢，蕪漫蕭條，諸窣堵波頗多頹圮。天祠百數，",
    "T51n2087_002:0879c04": "異道雜居。",
    "T51n2087_002:0879c05": "王城內東北有一故基，昔佛鉢之寶臺也。如",
    "T51n2087_002:0879c06": "來涅槃之後，鉢流此國，經數百年，式遵供",
    "T51n2087_002:0879c07": "養，流轉諸國，在波剌斯。城外東南八九里",
    "T51n2087_002:0879c08": "有卑鉢羅樹，高百餘尺，枝葉扶疎，蔭影蒙",
    "T51n2087_002:0879c09": "密。過去四佛已坐其下，今猶現有四佛坐",
    "T51n2087_002:0879c10": "像。賢劫之中，九百九十六佛皆當坐焉。冥祇",
    "T51n2087_002:0879c11": "警衛，靈鑒潛被。釋迦如來於此樹下南面",
    "T51n2087_002:0879c12": "而坐，告阿難曰：「我去世後，當四百年，有",
    "T51n2087_002:0879c13": "王命世，號迦膩色迦，此南不遠起窣堵波，",
    "T51n2087_002:0879c14": "吾身所有骨、肉舍利，多集此中。」",
    "T51n2087_002:0879c15": "卑鉢羅樹南有窣堵波，迦膩色迦王之所建",
    "T51n2087_002:0879c16": "也。迦膩色迦王以如來涅槃之後第四百年，",
    "T51n2087_002:0879c17": "君臨膺運，統贍部洲，不信罪福，輕毀佛法。",
    "T51n2087_002:0879c18": "畋遊草澤，遇見白兔，王親奔逐，至此忽",
    "T51n2087_002:0879c19": "滅。見有牧牛小豎，於林樹間作小窣堵波，",
    "T51n2087_002:0879c20": "其高三尺。王曰：「汝何所為？」牧豎對曰：「昔釋",
    "T51n2087_002:0879c21": "迦佛聖智懸記：『當有國王於此勝地建窣",
    "T51n2087_002:0879c22": "堵波，吾身舍利多聚其內。』大王聖德宿殖，名",
    "T51n2087_002:0879c23": "符昔記，神功勝福，允屬斯辰，故我今者先相",
    "T51n2087_002:0879c24": "警發。」說此語已，忽然不現。王聞是說，嘉",
    "T51n2087_002:0879c25": "慶增懷，自負其名，大聖先記，因發正信，深",
    "T51n2087_002:0879c26": "敬佛法。周小窣堵波，更建石窣堵波，欲",
    "T51n2087_002:0879c27": "以功力彌覆其上。隨其數量，恒出三尺，若",
    "T51n2087_002:0879c28": "是增高，踰四百尺，基趾所峙，周一里半，層",
    "T51n2087_002:0879c29": "基五級，高一百五十尺，方乃得覆小窣堵波。",
    "T51n2087_002:0880a01": "王因嘉慶，復於其上更起二十五層金銅",
    "T51n2087_002:0880a02": "相輪，即以如來舍利一斛而置其中，式修",
    "T51n2087_002:0880a03": "供養。營建纔訖，見小窣堵波在大基東南",
    "T51n2087_002:0880a04": "隅下傍出其半。王心不平，便即擲棄，遂住窣",
    "T51n2087_002:0880a05": "堵波第二級下石基中半現，復於本處更",
    "T51n2087_002:0880a06": "出小窣堵波。王乃退而歎曰：「嗟夫，人事易迷，",
    "T51n2087_002:0880a07": "神功難掩，靈聖所扶，憤怒何及！」慚懼既已，",
    "T51n2087_002:0880a08": "謝咎而歸。其二窣堵波今猶現在，有嬰疾",
    "T51n2087_002:0880a09": "病欲祈康愈者，塗香散華，至誠歸命，多",
    "T51n2087_002:0880a10": "蒙瘳差。大窣堵波東面石陛南鏤作二窣堵",
    "T51n2087_002:0880a11": "波，一高三尺，一高五尺，規摹形狀如大窣堵",
    "T51n2087_002:0880a12": "波。又作兩軀佛像，一高四尺，一高六尺，",
    "T51n2087_002:0880a13": "擬菩提樹下加趺坐像，日光照燭，金色晃",
    "T51n2087_002:0880a14": "曜，陰影漸移，石文青紺。聞諸耆舊曰：數百",
    "T51n2087_002:0880a15": "年前，石基之隙有金色蟻，大者如指，小者",
    "T51n2087_002:0880a16": "如麥，同類相從，齧其石壁，文若雕鏤，廁以",
    "T51n2087_002:0880a17": "金沙，作為此像，今猶現在。",
    "T51n2087_002:0880a18": "大窣堵波石陛南面有畫佛像，高一丈六尺，",
    "T51n2087_002:0880a19": "自胸已上，分現兩身，從胸已下，合為一",
    "T51n2087_002:0880a20": "體。聞諸先志曰：初，有貧士傭力自濟，得",
    "T51n2087_002:0880a21": "一金錢，願造佛像。至窣堵波所，謂畫工",
    "T51n2087_002:0880a22": "曰：「我今欲圖如來妙相，有一金錢，酬功",
    "T51n2087_002:0880a23": "尚少，宿心憂負，迫於貧乏。」時彼畫工鑒其",
    "T51n2087_002:0880a24": "至誠，無云價直，許為成功。復有一人，事",
    "T51n2087_002:0880a25": "同前迹，持一金錢，求畫佛像。畫工是時受",
    "T51n2087_002:0880a26": "二人錢，求妙丹青，共畫一像。二人同日俱",
    "T51n2087_002:0880a27": "來禮敬，畫工乃同指一像，示彼二人，而謂",
    "T51n2087_002:0880a28": "之曰：「此是汝所作之佛像也。」二人相視，若",
    "T51n2087_002:0880a29": "有所懷。畫工心知其疑也，謂二人曰：「何",
    "T51n2087_002:0880b01": "思慮之久乎？凡所受物，毫釐不虧。斯言不",
    "T51n2087_002:0880b02": "謬，像必神變。」言聲未靜，像現靈異，分身交",
    "T51n2087_002:0880b03": "影，光相照著。二人悅服，心信歡喜。",
    "T51n2087_002:0880b04": "大窣堵波西南百餘步，有白石佛像，高一丈八",
    "T51n2087_002:0880b05": "尺，北面而立，多有靈相，數放光明。時有人",
    "T51n2087_002:0880b06": "見像出夜行，旋繞大窣堵波。近有群賊欲",
    "T51n2087_002:0880b07": "入行盜，像出迎賊，賊黨怖退，像歸本處，",
    "T51n2087_002:0880b08": "住立如故。群盜因此改過自新，遊行邑里，",
    "T51n2087_002:0880b09": "具告遠近。大窣堵波左右，小窣堵波魚鱗百",
    "T51n2087_002:0880b10": "數。佛像莊嚴，務窮工思，殊香異音，時有聞",
    "T51n2087_002:0880b11": "聽，靈仙聖賢，或見旋繞。此窣堵波者，如來",
    "T51n2087_002:0880b12": "懸記，七燒七立，佛法方盡。先賢記曰：成壞",
    "T51n2087_002:0880b13": "已三。初至此國，適遭大火，當見營搆，尚",
    "T51n2087_002:0880b14": "未成功。",
    "T51n2087_002:0880b15": "大窣堵波西有故伽藍，迦膩色迦王之所建",
    "T51n2087_002:0880b16": "也。重閣累榭，層臺洞戶，旌召高僧，式昭景",
    "T51n2087_002:0880b17": "福。雖則圮毀，尚曰奇工。僧徒減少，並學小",
    "T51n2087_002:0880b18": "乘。自建伽藍，異人間出。諸作論師及證聖",
    "T51n2087_002:0880b19": "果，清風尚扇，至德無泯。第三重閣有波栗濕",
    "T51n2087_002:0880b20": "縛(唐言脇)尊者室，久已傾頓，尚立旌表。初，尊者",
    "T51n2087_002:0880b21": "之為梵志師也，年垂八十，捨家染衣。城中",
    "T51n2087_002:0880b22": "少年更誚之曰：「愚夫朽老，一何淺智！夫出",
    "T51n2087_002:0880b23": "家者，有二業焉，一則習定，二乃誦經。而今",
    "T51n2087_002:0880b24": "衰耄，無所進取，濫迹清流，徒知飽食。」時脇",
    "T51n2087_002:0880b25": "尊者聞諸譏議，因謝時人而自誓曰：「我若",
    "T51n2087_002:0880b26": "不通三藏理，不斷三界欲，得六神通，具",
    "T51n2087_002:0880b27": "八解脫，終不以脇而至於席！」自爾之後，唯",
    "T51n2087_002:0880b28": "日不足，經行宴坐，住立思惟，晝則研習理教，",
    "T51n2087_002:0880b29": "夜乃靜慮凝神，綿歷三歲，學通三藏，斷",
    "T51n2087_002:0880c01": "三界欲，得三明智，時人敬仰，因號脇尊者",
    "T51n2087_002:0880c02": "焉。",
    "T51n2087_002:0880c03": "脇尊者室東有故房，世親菩薩於此製《阿毘",
    "T51n2087_002:0880c04": "達磨俱舍論》，人而敬之，封以記焉。",
    "T51n2087_002:0880c05": "世親室南五十餘步，第二重閣，末笯曷剌",
    "T51n2087_002:0880c06": "他(唐言如意)論師於此製《毘婆沙論》。論師以佛涅",
    "T51n2087_002:0880c07": "槃之後一千年中利見也。少好學，有才辯，聲",
    "T51n2087_002:0880c08": "問遐被，法俗歸心。時室羅伐悉底國毘訖",
    "T51n2087_002:0880c09": "羅摩阿迭多王(唐言超日)，威風遠洽，臣諸印度，",
    "T51n2087_002:0880c10": "日以五億金錢周給貧窶孤獨。主藏臣懼國",
    "T51n2087_002:0880c11": "用乏匱也，乃諷諫曰：「大王威被殊俗，澤及",
    "T51n2087_002:0880c12": "昆蟲，請增五億金錢，以賑四方匱乏。府庫既",
    "T51n2087_002:0880c13": "空，更稅有土，重斂不已，怨聲載揚，則君上",
    "T51n2087_002:0880c14": "有周給之恩，臣下被不恭之責。」王曰：「聚有",
    "T51n2087_002:0880c15": "餘，給不足，非苟為身侈靡國用。」遂加五億，",
    "T51n2087_002:0880c16": "惠諸貧乏。其後畋遊，逐豕失蹤，有尋知迹",
    "T51n2087_002:0880c17": "者，賞一億金錢。如意論師一使人剃髮，",
    "T51n2087_002:0880c18": "輒賜一億金錢，其國史臣依即書記。王恥",
    "T51n2087_002:0880c19": "見高，心常怏怏，欲眾辱如意論師。乃招",
    "T51n2087_002:0880c20": "集異學德業高深者百人，而下令曰：「欲收視",
    "T51n2087_002:0880c21": "聽，遊諸真境，異道紛雜，歸心靡措，今考優",
    "T51n2087_002:0880c22": "劣，專精遵奉。」洎乎集論，重下令曰：「外道論",
    "T51n2087_002:0880c23": "師並英俊也，沙門法眾宜善宗義，勝則崇敬",
    "T51n2087_002:0880c24": "佛法，負則誅戮僧徒。」於是如意詰諸外道，",
    "T51n2087_002:0880c25": "九十九人已退飛矣。下席一人，視之蔑如也，",
    "T51n2087_002:0880c26": "因而劇談，論及火煙。王與外道咸諠言曰：",
    "T51n2087_002:0880c27": "「如意論師辭義有失！夫先煙而後及火，此",
    "T51n2087_002:0880c28": "事理之常也。」如意雖欲釋難，無聽覽者。恥",
    "T51n2087_002:0880c29": "見眾辱，齰斷其舌，乃書誡告門人世親曰：",
    "T51n2087_002:0881a01": "「黨援之眾，無競大義；群迷之中，無辯正論。」",
    "T51n2087_002:0881a02": "言畢而死。居未久，超日王失國，興王膺運，",
    "T51n2087_002:0881a03": "表式英賢。世親菩薩欲雪前恥，來白王曰：",
    "T51n2087_002:0881a04": "「大王以聖德君臨，為含識主命。先師如意",
    "T51n2087_002:0881a05": "學窮玄奧，前王宿憾，眾挫高名，我承導",
    "T51n2087_002:0881a06": "誘，欲復先怨。」其王知如意哲人也，美世親",
    "T51n2087_002:0881a07": "雅操焉，乃召諸外道與如意論者。世親重",
    "T51n2087_002:0881a08": "述先旨，外道謝屈而退。",
    "T51n2087_002:0881a09": "迦膩色迦王伽藍東北行五十餘里，渡大河，",
    "T51n2087_002:0881a10": "至布色羯邏伐底城。周十四五里。居人殷盛，",
    "T51n2087_002:0881a11": "閭閻洞連。城西門外有一天祠，天像威嚴，靈",
    "T51n2087_002:0881a12": "異相繼。",
    "T51n2087_002:0881a13": "城東有窣堵波，無憂王之所建也，即過去四",
    "T51n2087_002:0881a14": "佛說法之處。先古聖賢自中印度降神導",
    "T51n2087_002:0881a15": "物，斯地寔多。即伐蘇蜜呾羅(唐言世友。舊曰和須蜜多，訛也)論",
    "T51n2087_002:0881a16": "師於此製《眾事分阿毘達磨論》。",
    "T51n2087_002:0881a17": "城北四五里有故伽藍，庭宇荒涼，僧徒寡少，",
    "T51n2087_002:0881a18": "然皆遵習小乘法教。即達磨呾邏多(唐言法救。舊曰達磨",
    "T51n2087_002:0881a19": "多羅，訛也)論師於此製《雜阿毘達磨論》。",
    "T51n2087_002:0881a20": "伽藍側有窣堵波，高數百尺，無憂王之所",
    "T51n2087_002:0881a21": "建也。雕木文石，頗異人工。是釋迦佛昔為",
    "T51n2087_002:0881a22": "國王，修菩薩行，從眾生欲，惠施不倦，喪身",
    "T51n2087_002:0881a23": "若遺，於此國土千生為王，即斯勝地千生",
    "T51n2087_002:0881a24": "捨眼。",
    "T51n2087_002:0881a25": "捨眼東不遠有二石窣堵波，各高百餘尺。",
    "T51n2087_002:0881a26": "右則梵王所立，左乃天帝所建，以妙珍寶",
    "T51n2087_002:0881a27": "而瑩飾之。如來寂滅，寶變為石；基雖傾陷，",
    "T51n2087_002:0881a28": "尚曰崇高。",
    "T51n2087_002:0881a29": "梵、釋窣堵波西北行五十餘里，有窣堵波，是",
    "T51n2087_002:0881b01": "釋迦如來於此化鬼子母，令不害人，故此",
    "T51n2087_002:0881b02": "國俗祭以求嗣。",
    "T51n2087_002:0881b03": "化鬼子母北行五十餘里，有窣堵波，是商",
    "T51n2087_002:0881b04": "莫迦菩薩(舊曰睒摩菩薩，訛也)恭行鞠養，侍盲父母，於",
    "T51n2087_002:0881b05": "此採菓，遇王遊獵，毒矢誤中；至誠感靈，",
    "T51n2087_002:0881b06": "天帝傅藥，德動明聖，尋即復穌。",
    "T51n2087_002:0881b07": "商莫迦菩薩被害東南行二百餘里，至跋虜",
    "T51n2087_002:0881b08": "沙城。城北有窣堵波，是蘇達拏太子(唐言善牙)",
    "T51n2087_002:0881b09": "以父王大象施婆羅門，蒙譴被擯，顧謝國",
    "T51n2087_002:0881b10": "人，既出郭門，於此告別。其側伽藍，五十餘",
    "T51n2087_002:0881b11": "僧，並小乘學也。昔伊濕伐邏(唐言自在)論師於",
    "T51n2087_002:0881b12": "此製《阿毘達磨明燈論》。",
    "T51n2087_002:0881b13": "跋虜沙城東門外有一伽藍，僧徒五十餘人，",
    "T51n2087_002:0881b14": "並大乘學也，有窣堵波，無憂王之所建",
    "T51n2087_002:0881b15": "立。昔蘇達拏太子擯在彈多落迦山(舊曰壇特山，訛",
    "T51n2087_002:0881b16": "也)，婆羅門乞其男女，於此鬻賣。",
    "T51n2087_002:0881b17": "跋虜沙城東北二十餘里，至彈多落迦山。嶺",
    "T51n2087_002:0881b18": "上有窣堵波，無憂王所建，蘇達拏太子",
    "T51n2087_002:0881b19": "於此棲隱。其側不遠有窣堵波，太子於此",
    "T51n2087_002:0881b20": "以男女施婆羅門，婆羅門捶其男女，流血",
    "T51n2087_002:0881b21": "染地，今諸草木猶帶絳色。巖間石室，太子及",
    "T51n2087_002:0881b22": "妃習定之處。谷中林樹垂條若帷，竝是太子",
    "T51n2087_002:0881b23": "昔所遊止。其側不遠有一石廬，即古仙人",
    "T51n2087_002:0881b24": "之所居也。",
    "T51n2087_002:0881b25": "仙廬西北行百餘里，越一小山，至大山，山",
    "T51n2087_002:0881b26": "南有伽藍，僧徒尠少，並學大乘。其側窣堵",
    "T51n2087_002:0881b27": "波，無憂王之所建也。昔獨角仙人所居之處。",
    "T51n2087_002:0881b28": "仙人為婬女誘亂，退失神通，婬女乃駕",
    "T51n2087_002:0881b29": "其肩而還城邑。",
    "T51n2087_002:0881c01": "跋虜沙城東北五十餘里，至崇山。山有青石",
    "T51n2087_002:0881c02": "大自在天婦像，毘摩天女也。聞諸土俗曰：",
    "T51n2087_002:0881c03": "此天像者，自然有也。靈異既多，祈禱亦眾，印",
    "T51n2087_002:0881c04": "度諸國，求福請願，貴賤畢萃，遠近咸會。其有",
    "T51n2087_002:0881c05": "願見天神形者，至誠無貳，絕食七日，或",
    "T51n2087_002:0881c06": "有得見，求願多遂。山下有大自在天祠，塗",
    "T51n2087_002:0881c07": "灰外道式修祠祀。",
    "T51n2087_002:0881c08": "毘摩天祠東南行百五十里，至烏鐸迦漢",
    "T51n2087_002:0881c09": "荼城，周二十餘里，南臨信度河。居人富樂，",
    "T51n2087_002:0881c10": "寶貨盈積，諸方珍異，多集於此。",
    "T51n2087_002:0881c11": "烏鐸迦漢荼城西北行二十餘里，至婆羅",
    "T51n2087_002:0881c12": "覩邏邑，是製《聲明論》波爾尼仙本生處也。",
    "T51n2087_002:0881c13": "遂古之初，文字繁廣，時經劫壞，世界空虛，",
    "T51n2087_002:0881c14": "長壽諸天，降靈道俗，由是之故，文籍生焉。",
    "T51n2087_002:0881c15": "自時厥後，其源泛濫。梵王、天帝作則隨時，",
    "T51n2087_002:0881c16": "異道諸仙各製文字，人相祖述，競習所傳，學",
    "T51n2087_002:0881c17": "者虛功，難用詳究。人壽百歲之時，有波爾尼",
    "T51n2087_002:0881c18": "仙，生知博物，愍時澆薄，欲削浮偽，刪定",
    "T51n2087_002:0881c19": "繁猥，遊方問道，遇自在天，遂申述作之志。",
    "T51n2087_002:0881c20": "自在天曰：「盛矣哉！吾當祐汝。」仙人受教而",
    "T51n2087_002:0881c21": "退，於是研精覃思，採摭群言，作為字書，",
    "T51n2087_002:0881c22": "備有千頌，頌三十二言矣。究極今古，總括",
    "T51n2087_002:0881c23": "文言。封以進上，王甚珍異，下令國中，普使",
    "T51n2087_002:0881c24": "傳習，有誦通利，賞千金錢。所以師資傳授，",
    "T51n2087_002:0881c25": "盛行當世。故此邑中諸婆羅門，碩學高才，",
    "T51n2087_002:0881c26": "博物強識。",
    "T51n2087_002:0881c27": "婆羅覩邏邑中有窣堵波，羅漢化波爾尼仙",
    "T51n2087_002:0881c28": "後進之處。如來去世，垂五百年，有大阿羅",
    "T51n2087_002:0881c29": "漢自迦濕彌羅國遊化至此，乃見梵志捶",
    "T51n2087_002:0882a01": "訓稚童。時阿羅漢謂梵志曰：「何苦此兒？」梵",
    "T51n2087_002:0882a02": "志曰：「令學《聲明論》，業不時進。」阿羅漢逌爾",
    "T51n2087_002:0882a03": "而笑。老梵志曰：「夫沙門者，慈悲為情，愍傷物",
    "T51n2087_002:0882a04": "類。仁今所笑，願聞其說。」阿羅漢曰：「談不容",
    "T51n2087_002:0882a05": "易，恐致深疑。汝頗甞聞波爾尼仙製《聲明",
    "T51n2087_002:0882a06": "論》，垂訓於世乎？」婆羅門曰：「此邑之子，後進",
    "T51n2087_002:0882a07": "仰德，像設猶在。」阿羅漢曰：「今汝此子，即是彼",
    "T51n2087_002:0882a08": "仙。猶以強識，翫習世典，唯談異論，不究",
    "T51n2087_002:0882a09": "真理。神智唐捐，流轉未息，尚乘餘善，為",
    "T51n2087_002:0882a10": "汝愛子。然則世典文辭，徒疲功績；豈若如",
    "T51n2087_002:0882a11": "來聖教，福智冥滋？曩者南海之濱有一枯",
    "T51n2087_002:0882a12": "樹，五百蝙蝠於中穴居。有諸商侶止此樹",
    "T51n2087_002:0882a13": "下，時屬風寒，人皆飢凍，聚積樵蘇，蘊火",
    "T51n2087_002:0882a14": "其下，煙焰漸熾，枯樹遂燃。時商侶中有一賈",
    "T51n2087_002:0882a15": "客，夜分已後，誦《阿毘達磨藏》。彼諸蝙蝠雖",
    "T51n2087_002:0882a16": "為火困，愛好法音，忍而不去，於此命終。",
    "T51n2087_002:0882a17": "隨業受生，俱得人身，捨家修學，乘聞法聲，",
    "T51n2087_002:0882a18": "聰明利智，並證聖果，為世福田。近迦膩色",
    "T51n2087_002:0882a19": "迦王與脇尊者招集五百賢聖，於迦濕",
    "T51n2087_002:0882a20": "彌羅國作《毘婆沙論》，斯並枯樹之中五百蝙",
    "T51n2087_002:0882a21": "蝠也。余雖不肖，是其一數。斯則優劣良異，飛",
    "T51n2087_002:0882a22": "伏懸殊。仁今愛子，可許出家；出家功德，言",
    "T51n2087_002:0882a23": "不能述。」時阿羅漢說此語已，示神通事，因",
    "T51n2087_002:0882a24": "忽不現。婆羅門深生敬異，歎善久之，具",
    "T51n2087_002:0882a25": "告隣里，遂放其子出家修學，因即迴信，崇",
    "T51n2087_002:0882a26": "重三寶，鄉人從化，於今彌篤。從烏鐸迦漢",
    "T51n2087_002:0882a27": "荼城北踰山涉川，行六百餘里，至烏仗那",
    "T51n2087_002:0882a28": "國(唐言苑，昔輪王之苑囿也。舊云烏場，或曰烏茶，皆訛。北印度境)。",
    "T51n2087_002:0882a29": "大唐西域記卷第二"
}