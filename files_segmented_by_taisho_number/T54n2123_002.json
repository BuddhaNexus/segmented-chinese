{
    "T54n2123_002:0008c18": "諸經要集卷第二",
    "T54n2123_002:0008c20": "西明寺沙門釋道世集",
    "T54n2123_002:0008c21": "2 敬法篇敬法篇第二此有八緣敬僧篇第三此有三緣",
    "T54n2123_002:0008c22": "述意緣說法緣聽法緣漸頓緣",
    "T54n2123_002:0008c23": "求法緣感福緣報恩緣謗法緣",
    "T54n2123_002:0008c24": "1 述意緣述意緣第一",
    "T54n2123_002:0008c25": "蓋聞寂滅不動。是則無象無言。感而遂通。",
    "T54n2123_002:0008c26": "所以有名有教。是以一四之句難聞。三千之",
    "T54n2123_002:0008c27": "火易入。庶使凝寒靜夜。朗月長宵獨處空閑。",
    "T54n2123_002:0008c28": "吟誦經典。吐納宮商。文字分明。言味流美。詞",
    "T54n2123_002:0008c29": "韻相屬。適眾人心。利生物。善足使幽靈欣",
    "T54n2123_002:0009a01": "躍。精神悅豫。久習純熟。文義洞曉敬心殷",
    "T54n2123_002:0009a02": "誦。至誠冥感。信知受持一偈福利弘深。書寫",
    "T54n2123_002:0009a03": "一言功超累劫。是以迦葉頂受。靡悋剝皮薩",
    "T54n2123_002:0009a04": "陀心樂無辭灑血。此是甘露之初門。入道之",
    "T54n2123_002:0009a05": "終德也。",
    "T54n2123_002:0009a06": "2 說法緣說法緣第二",
    "T54n2123_002:0009a07": "夫法師升座。先須禮敬三寶。自淨其心。觀",
    "T54n2123_002:0009a08": "時擇人。具慈悲意。救生利物。然後為說。故報",
    "T54n2123_002:0009a09": "恩經云。聽者坐說者立。不應為說若聽者求",
    "T54n2123_002:0009a10": "說者過。不應為說。若聽者依人不依法。依字",
    "T54n2123_002:0009a11": "不依義。依不了義經不依了義經。依識不依",
    "T54n2123_002:0009a12": "智。並不應為說。何以故。是人不能恭敬諸佛",
    "T54n2123_002:0009a13": "菩薩清淨法故。若說尊重於法。聽法之人亦",
    "T54n2123_002:0009a14": "生宗敬。至心聽受不生輕慢。是名清淨說。",
    "T54n2123_002:0009a15": "又五分律云。除其貪心。不自輕心。不輕大眾",
    "T54n2123_002:0009a16": "心。慈心喜心。利益心。不動心。立此等心。乃",
    "T54n2123_002:0009a17": "至宣說一四句偈。令前人如實解者。長夜安",
    "T54n2123_002:0009a18": "樂利益無量。",
    "T54n2123_002:0009a19": "又涅槃經云。若有受持讀誦書寫宣說。非時",
    "T54n2123_002:0009a20": "非國不請而說。輕心輕他自歎。隨處而說。反",
    "T54n2123_002:0009a21": "滅佛法。乃至令無量人死墮地獄。則是眾生",
    "T54n2123_002:0009a22": "惡知識也。",
    "T54n2123_002:0009a23": "又十誦律云。有五種人。問法皆不應為說。一",
    "T54n2123_002:0009a24": "試問。二無疑問。三不為悔所犯故問。四不受",
    "T54n2123_002:0009a25": "語故問。五詰難故問。並不得答。若前人實有",
    "T54n2123_002:0009a26": "好心。不具前意。為欲生善滅惡者。法師隨機",
    "T54n2123_002:0009a27": "方便好心為說。若自解未明。或於法有疑者。",
    "T54n2123_002:0009a28": "則不得為說。恐令前人有錯傳之失。彼此得",
    "T54n2123_002:0009a29": "罪。",
    "T54n2123_002:0009b01": "又優婆塞戒經云。佛言。如法住者。能自他利。",
    "T54n2123_002:0009b02": "不如法住者。則不得名自利利他。如法住者",
    "T54n2123_002:0009b03": "有八智。何等為八。一法智。二義智。三時智。",
    "T54n2123_002:0009b04": "四知足智。五自他智。六眾智。七根智。八上下",
    "T54n2123_002:0009b05": "智。是人具足如是八智。凡有所說具十六事。",
    "T54n2123_002:0009b06": "一時說。二至心說。三次第說。四和合說。五隨",
    "T54n2123_002:0009b07": "義說。六喜樂說。七隨意說。八不輕眾說。九不",
    "T54n2123_002:0009b08": "訶眾說。十如法說。十一自他利說。十二不散",
    "T54n2123_002:0009b09": "亂說。十三合義說。十四真正說。十五說已不",
    "T54n2123_002:0009b10": "生憍慢。十六說已不求來世報。如是之人能",
    "T54n2123_002:0009b11": "從他聽。",
    "T54n2123_002:0009b12": "又正法念經云。若有眾生正行善業。為邪見",
    "T54n2123_002:0009b13": "人說一偈法。令淨信佛。命終生應聲天。受種",
    "T54n2123_002:0009b14": "種樂。從天還退隨業流轉。若為財物故與人",
    "T54n2123_002:0009b15": "說法。不以悲心利益眾生。而取財物。或用飲",
    "T54n2123_002:0009b16": "酒。或與女人共飲共食。如伎兒法自賣求財。",
    "T54n2123_002:0009b17": "如是法施其果甚少。生於天上作智慧鳥。能",
    "T54n2123_002:0009b18": "說偈頌。是則名曰下品法施也。云何名為中",
    "T54n2123_002:0009b19": "品法施耶。為名聞故。為勝他故。為勝餘大法",
    "T54n2123_002:0009b20": "師故。為人說法。或以姤心為人說法。如是",
    "T54n2123_002:0009b21": "法施得報亦少。生於天中受中異報。或生人",
    "T54n2123_002:0009b22": "中。是則名曰中品法施也。云何名為上品法",
    "T54n2123_002:0009b23": "施耶。以清淨心。為欲增長眾生智慧。而為說",
    "T54n2123_002:0009b24": "法不為財利。為令邪見眾生等住於正法。如",
    "T54n2123_002:0009b25": "是法施自利利人。無上最勝。乃至涅槃。其福",
    "T54n2123_002:0009b26": "不盡。是則名曰上品法施也。",
    "T54n2123_002:0009b27": "又迦葉經。爾時世尊而說偈曰。",
    "T54n2123_002:0009b28": "三千大千界　　珍寶滿其中",
    "T54n2123_002:0009b29": "以此用布施　　所得功德少",
    "T54n2123_002:0009c01": "若說一偈法　　功德為甚多",
    "T54n2123_002:0009c02": "三界諸樂具　　盡持施一人",
    "T54n2123_002:0009c03": "不如一偈施　　功德為最勝",
    "T54n2123_002:0009c04": "此功德勝彼　　能離諸苦惱",
    "T54n2123_002:0009c05": "若恒沙世界　　珍寶滿其中",
    "T54n2123_002:0009c06": "以施諸如來　　不如一法施",
    "T54n2123_002:0009c07": "施寶福雖多　　不及一法施",
    "T54n2123_002:0009c08": "一偈福尚勝　　況多難思議",
    "T54n2123_002:0009c09": "又十住毘婆沙論云。在家之人當行財施。出",
    "T54n2123_002:0009c10": "家之人當行法施。何以故。在家法施不及出",
    "T54n2123_002:0009c11": "家人。以聽受法者。於在家人信心淺薄故。又",
    "T54n2123_002:0009c12": "在家之人多有財物。出家之人。於諸經法讀",
    "T54n2123_002:0009c13": "誦通達。為人解說在眾無畏。非在家者之所",
    "T54n2123_002:0009c14": "能及。又使聽者起恭敬心。不及出家。又欲說",
    "T54n2123_002:0009c15": "法降伏人心。不及出家。如偈說曰。",
    "T54n2123_002:0009c16": "先自修行法　　然後教餘人",
    "T54n2123_002:0009c17": "乃可作是言　　汝隨我所行",
    "T54n2123_002:0009c18": "身自行不善　　安能令彼善",
    "T54n2123_002:0009c19": "自不得寂滅　　何能令人寂",
    "T54n2123_002:0009c20": "又出家之人。若行財施則妨餘善。遠離阿練",
    "T54n2123_002:0009c21": "若處。必至聚落。與白衣從事多有言說。發起",
    "T54n2123_002:0009c22": "三毒。於六度等心薄。乃至貪著五欲。捨戒還",
    "T54n2123_002:0009c23": "俗。故名為死。或能反戒易起重罪。是名死等",
    "T54n2123_002:0009c24": "諸煩惱苦患。以是因緣故。於出家者稱歎法",
    "T54n2123_002:0009c25": "施。於在家者稱歎財施。",
    "T54n2123_002:0009c26": "又金光明經云。說法者有五種事。一者法施",
    "T54n2123_002:0009c27": "彼我兼利。財施不爾。二者法施能令眾生出",
    "T54n2123_002:0009c28": "於三界。財施者不出欲界。三者法施利益法",
    "T54n2123_002:0009c29": "身。財施之者長養色身。四者法施增長無窮。",
    "T54n2123_002:0010a01": "財施必有竭盡。五者法施能斷無明。財施唯",
    "T54n2123_002:0010a02": "伏貪心。故知財施不及法也。就法施中自有",
    "T54n2123_002:0010a03": "階漸。若有所解不用他知。恐他勝己祕而不",
    "T54n2123_002:0010a04": "說。則自未來常不聞法。",
    "T54n2123_002:0010a05": "又智度論云。若悋惜法。則常生邊地無佛法",
    "T54n2123_002:0010a06": "處。由悋法故障他慧明。此則不如賣法他人",
    "T54n2123_002:0010a07": "反勝過此。",
    "T54n2123_002:0010a08": "又諸法勇王經云。閻浮提中。所有水陸空行",
    "T54n2123_002:0010a09": "眾生。盡得人身。若有一人教是諸人。令其安",
    "T54n2123_002:0010a10": "住五戒十善。所得功德。不如有人教誨一人",
    "T54n2123_002:0010a11": "令得信行。",
    "T54n2123_002:0010a12": "又十住毘婆沙論云。有四法。能退失智慧。菩",
    "T54n2123_002:0010a13": "薩所應遠離。何等為四。一不敬法及說法者。",
    "T54n2123_002:0010a14": "二於要法祕匿悋惜。三樂法者為作障礙壞",
    "T54n2123_002:0010a15": "其聽心。四懷憍慢自高卑人。復有四法。得其",
    "T54n2123_002:0010a16": "智慧。應常修習。何等為四。一恭敬法及說法",
    "T54n2123_002:0010a17": "者。二如所聞法及所讀誦。為他人說。其心清",
    "T54n2123_002:0010a18": "淨不求利養。三知從多聞得智慧者。勤求不",
    "T54n2123_002:0010a19": "息如救頭然。四如所聞法受持不忘。貴如說",
    "T54n2123_002:0010a20": "行不貴言說。",
    "T54n2123_002:0010a21": "3 聽法緣聽法緣第三",
    "T54n2123_002:0010a22": "夫欲聽法。要須真心。敬法重人。至誠出離。不",
    "T54n2123_002:0010a23": "希人天。有為之法。故阿含經佛說偈云。",
    "T54n2123_002:0010a24": "聽者端心如渴飲　　一心入於語義中",
    "T54n2123_002:0010a25": "聞法踊躍心悲喜　　如是之人可為說",
    "T54n2123_002:0010a26": "又優婆塞戒經云。從他聽時具十六事。一時",
    "T54n2123_002:0010a27": "聽。二樂聽。三至心聽。四恭敬聽。五不求過",
    "T54n2123_002:0010a28": "聽。六不為論議聽。七不為勝聽。八聽時不輕",
    "T54n2123_002:0010a29": "說者。九聽時不輕於法。十聽時終不自輕。十",
    "T54n2123_002:0010b01": "一聽時遠離五蓋。十二聽時為受持讀誦。十",
    "T54n2123_002:0010b02": "三聽時為除五欲。十四聽時為具信心。十五",
    "T54n2123_002:0010b03": "聽時為諸眾生。十六聽時為斷闇根。善男",
    "T54n2123_002:0010b04": "子。具八智者。能說能聽。如是之人能自他利。",
    "T54n2123_002:0010b05": "不具足者。則不得名自利利他。",
    "T54n2123_002:0010b06": "又阿育王經云。昔阿恕伽王使道人說法。時",
    "T54n2123_002:0010b07": "以步障遮諸婦女使其聽法。爾時法師為諸",
    "T54n2123_002:0010b08": "婦女說法。恒說施論戒論生天之論。有一婦",
    "T54n2123_002:0010b09": "女分犯王法。發幕向法師前。問法師言。如來",
    "T54n2123_002:0010b10": "大覺。於菩提樹下覺諸法時。覺悟施戒耶。更",
    "T54n2123_002:0010b11": "悟餘法耶。法師答言。佛覺一切有漏法皆苦。",
    "T54n2123_002:0010b12": "猶若融鐵。此苦因從習而生。猶如毒樹。修",
    "T54n2123_002:0010b13": "八正道以滅苦習。是女人得聞此語。獲得須",
    "T54n2123_002:0010b14": "陀洹道。以刀繫頸往到王所。而白王言。我",
    "T54n2123_002:0010b15": "今日犯王重法。願王以法治我。王問言。汝犯",
    "T54n2123_002:0010b16": "何事。答言。我破王禁制至道人所。譬如渴牛",
    "T54n2123_002:0010b17": "不避於死。我實渴於佛法。是以默突聽法。",
    "T54n2123_002:0010b18": "王問言。聽法時頗有所得不。答言。得見四真",
    "T54n2123_002:0010b19": "諦解陰入界。及以諸大皆知無我遂得法眼。",
    "T54n2123_002:0010b20": "王聞是語踊躍歡喜。即為作禮即唱令言。自",
    "T54n2123_002:0010b21": "今已後不聽作障隔。樂聽法者聽直至法師",
    "T54n2123_002:0010b22": "所對面聽法。歎言奇哉。我宮內乃出人寶。以",
    "T54n2123_002:0010b23": "是因緣當知聽法有大利益。",
    "T54n2123_002:0010b24": "又雜寶藏經云。爾時般遮羅國以五百白雁",
    "T54n2123_002:0010b25": "獻波斯匿王。王命送著祇桓精舍。眾僧食時",
    "T54n2123_002:0010b26": "人以食乞。雁見僧聚來在前立。佛以一音說",
    "T54n2123_002:0010b27": "法。眾生各得類解。當時群雁亦解佛。語聞",
    "T54n2123_002:0010b28": "法歡喜。鳴聲相和還於池水。後毛羽轉長飛",
    "T54n2123_002:0010b29": "至餘處。獵師以網都覆殺之。一雁作聲諸雁",
    "T54n2123_002:0010c01": "皆和。謂聽法時聲。乘是善心生忉利天。生天",
    "T54n2123_002:0010c02": "之法。法有三念。一念本所從來。二念定生何",
    "T54n2123_002:0010c03": "處。三念先作何業得來生天。便自思惟。自見",
    "T54n2123_002:0010c04": "宿日更無餘善。唯佛僧邊聽法。作是念已。五",
    "T54n2123_002:0010c05": "百天子即時來下。在如來邊。佛為說法悉得",
    "T54n2123_002:0010c06": "須陀洹。波斯匿王遇到佛所。常見五百雁羅",
    "T54n2123_002:0010c07": "列佛前。是日不見。便問佛言。此中諸雁向何",
    "T54n2123_002:0010c08": "處去。佛言。欲見諸雁者。先雁飛去他處。為",
    "T54n2123_002:0010c09": "獵所殺命終生天。今此五百諸天子等。著好",
    "T54n2123_002:0010c10": "天冠端正殊特者是。今日聽法皆得須陀洹。",
    "T54n2123_002:0010c11": "王問佛言。此諸群雁以何業緣。墮於畜生。命",
    "T54n2123_002:0010c12": "終生天今日得道。佛言。昔迦葉佛時。五百女",
    "T54n2123_002:0010c13": "人盡共受戒。用心不堅毀所受戒。犯戒因緣",
    "T54n2123_002:0010c14": "墮畜生中。作此雁身。以受戒故。得值如來聞",
    "T54n2123_002:0010c15": "法獲道。以雁身中聽法因緣。生於天上。",
    "T54n2123_002:0010c16": "又舊雜譬喻經云。昔有沙門晝夜誦經。有狗",
    "T54n2123_002:0010c17": "伏床下。一心聽經不復念食。如是積年。命盡",
    "T54n2123_002:0010c18": "得人形。生舍衛國中。作女人長大。見沙門分",
    "T54n2123_002:0010c19": "衛。便走自持飯與沙門歡喜。後作比丘尼得",
    "T54n2123_002:0010c20": "應道果。又付法藏經云。佛言。一切眾生。欲",
    "T54n2123_002:0010c21": "出三界生死大海。必假法舡方得度脫。法為",
    "T54n2123_002:0010c22": "清涼除煩惱熱。法是妙藥能愈結病。法是眾",
    "T54n2123_002:0010c23": "生真善知識。作大利益濟諸苦惱。所以然者。",
    "T54n2123_002:0010c24": "一切眾生志性無定。隨所染習。近善則善。近",
    "T54n2123_002:0010c25": "惡則惡。若近惡友。便造惡業。流轉生死無",
    "T54n2123_002:0010c26": "有邊際。若近善友。起信敬心聽受妙法。必能",
    "T54n2123_002:0010c27": "令離三塗苦惱。由此功德受最勝樂。華氏國",
    "T54n2123_002:0010c28": "王有一白象。能滅怨敵。若人犯罪令象蹋殺。",
    "T54n2123_002:0010c29": "後時象厩為火所燒。移象近寺。象聞比丘誦",
    "T54n2123_002:0011a01": "法句經偈云。為善生天。為惡入淵。象聞法已。",
    "T54n2123_002:0011a02": "心便柔和起慈悲心。後付罪人。但以鼻嗅舌",
    "T54n2123_002:0011a03": "䑛而去。都不肯殺。王見斯已心大惶怖。即",
    "T54n2123_002:0011a04": "召諸臣共謀此事。智臣白王。此象近寺必聞",
    "T54n2123_002:0011a05": "妙法。是故爾耳。今可移近屠肆處繫。王用其",
    "T54n2123_002:0011a06": "言。象見屠殺惡心猛熾。殘害更增。是以當知",
    "T54n2123_002:0011a07": "一切眾生志性無定。畜生尚爾聞法生慈見",
    "T54n2123_002:0011a08": "殺增害。豈況於人而不染習。是故智者宜應",
    "T54n2123_002:0011a09": "覺知。見惡須棄。覩善宜近。勤聽經法。又於往",
    "T54n2123_002:0011a10": "昔有婆羅門。持人髑髏其數甚多。詣華氏城",
    "T54n2123_002:0011a11": "中遍行衒賣。經歷多時都無買者。時婆羅門",
    "T54n2123_002:0011a12": "極大瞋恚。高聲罵言。此城中人愚癡闇鈍。若",
    "T54n2123_002:0011a13": "不就我買髑髏者。我當與作惡名聞也。爾時",
    "T54n2123_002:0011a14": "城中諸優婆塞。聞畏毀謗便將錢買。即以銅",
    "T54n2123_002:0011a15": "箸貫穿其耳。若徹過者便與多價。其半徹者",
    "T54n2123_002:0011a16": "與價漸少。都不通者全不與直。婆羅門言。我",
    "T54n2123_002:0011a17": "此髑髏皆悉無異。何故與價差別不等。優婆",
    "T54n2123_002:0011a18": "塞言。前徹過者。此人生時聽受妙法。智慧高",
    "T54n2123_002:0011a19": "勝。貴其如此相與多價。其半徹者。雖聽經",
    "T54n2123_002:0011a20": "法未善分別。故與少直。全不通者。此人往昔",
    "T54n2123_002:0011a21": "都不聽法。故不與價。時優婆塞持此髑髏。往",
    "T54n2123_002:0011a22": "至城外起塔供養。命終之後悉得生天。以是",
    "T54n2123_002:0011a23": "因緣。當知妙法有大功德。此優婆塞。以聽法",
    "T54n2123_002:0011a24": "人髑髏起塔。而供養之。尚得生天。況能至心",
    "T54n2123_002:0011a25": "聽受經法。供養恭敬持經人者。此之福報實",
    "T54n2123_002:0011a26": "難窮盡。未來必當成無上道。是故智者。欲得",
    "T54n2123_002:0011a27": "無上安隱快樂。應當至心勤聽經法。",
    "T54n2123_002:0011a28": "又賢愚經云。昔佛在世時。舍衛國中須達長",
    "T54n2123_002:0011a29": "者。信敬佛法為僧檀越。彼僧所須一切供給。",
    "T54n2123_002:0011b01": "須達家內有二鸚鵡。一名律提。二名賒律提。",
    "T54n2123_002:0011b02": "稟性黠慧解人言語。見比丘來。先告家內令",
    "T54n2123_002:0011b03": "出迎逆。阿難後時到長者家。見鳥聰黠。為說",
    "T54n2123_002:0011b04": "四諦苦集滅道。門前有樹二鳥聞法。飛向樹",
    "T54n2123_002:0011b05": "上歡喜誦持。夜在樹宿野狸所食。緣此善根",
    "T54n2123_002:0011b06": "生四天王天。盡彼天壽生忉利天。忉利天壽",
    "T54n2123_002:0011b07": "盡生夜摩天。夜摩壽盡生兜率天。兜率壽盡",
    "T54n2123_002:0011b08": "生化樂天。化樂壽盡生於第六他化自在天。",
    "T54n2123_002:0011b09": "他化壽盡還生化樂天。如是次第還復下至",
    "T54n2123_002:0011b10": "四天王天。四天壽盡還復上至他化自在天。",
    "T54n2123_002:0011b11": "如是上下經於七返。生六欲天自恣受樂。六",
    "T54n2123_002:0011b12": "天之壽而無中夭。後時命終來生人中。出家",
    "T54n2123_002:0011b13": "修道得辟支佛。一名曇摩。二名修曇摩。",
    "T54n2123_002:0011b14": "又賢愚經云。昔佛在世時。有一比丘林中誦",
    "T54n2123_002:0011b15": "經。音聲雅好。時有一鳥聞法敬愛。在樹而聽。",
    "T54n2123_002:0011b16": "時為獵師所射命終。緣此善根生忉利天。面",
    "T54n2123_002:0011b17": "貌端正光明昞然。無有倫匹。自識宿命。知因",
    "T54n2123_002:0011b18": "比丘誦經聽法。得生此中。即持天華到比丘",
    "T54n2123_002:0011b19": "所。禮敬問訊。以天香華供養比丘。比丘具問",
    "T54n2123_002:0011b20": "知其委曲。即命令坐為其說法。得須陀洹。",
    "T54n2123_002:0011b21": "既得果已還歸天上。禽鳥聽法尚獲福報無",
    "T54n2123_002:0011b22": "邊。豈況於人。信心聽法寧無善報。",
    "T54n2123_002:0011b23": "又善見律論云。昔佛在世時。到瞻婆羅國迦",
    "T54n2123_002:0011b24": "羅池邊。為眾說法。時彼池中有其一蛤。聞佛",
    "T54n2123_002:0011b25": "池邊說法之聲。即從池出入草根下。聽佛說",
    "T54n2123_002:0011b26": "法。時有一人持杖放牛。見佛在坐為眾說法。",
    "T54n2123_002:0011b27": "即往佛所欲聞法故。以杖刺地。誤著蛤頭。即",
    "T54n2123_002:0011b28": "便命終生忉利天。以福報故。宮殿縱廣十二",
    "T54n2123_002:0011b29": "由旬。與諸天女娛樂受樂。即乘宮殿往至佛",
    "T54n2123_002:0011c01": "所。頭頂禮足。佛知故問。汝是何人忽禮我",
    "T54n2123_002:0011c02": "足。神通光明相好無比。照徹此間。蛤天即以",
    "T54n2123_002:0011c03": "偈而答曰。",
    "T54n2123_002:0011c04": "往昔為蛤身　　於水中覓食",
    "T54n2123_002:0011c05": "聞佛說法聲　　出至草根下",
    "T54n2123_002:0011c06": "有一牧牛人　　持杖來聽法",
    "T54n2123_002:0011c07": "杖劖刺我頭　　命終生天上",
    "T54n2123_002:0011c08": "佛以蛤天人所說偈。為四眾說法。是時眾中",
    "T54n2123_002:0011c09": "八萬四千人。皆得道跡。蛤天得須陀洹果。",
    "T54n2123_002:0011c10": "含笑而去。",
    "T54n2123_002:0011c11": "4 漸頓緣漸頓緣第四",
    "T54n2123_002:0011c12": "如百喻經云。昔有一聚落。去王城五由旬。村",
    "T54n2123_002:0011c13": "中有好美水。王勅村人。常使日日送其美水。",
    "T54n2123_002:0011c14": "村人疲苦。悉欲避遠此村去。時彼村主語諸",
    "T54n2123_002:0011c15": "人言。汝等莫去。我當為汝白王。改五由旬作",
    "T54n2123_002:0011c16": "三由旬。使汝得近往來不疲。即往白王。王為",
    "T54n2123_002:0011c17": "改之作三由旬。眾人聞已便大歡喜。有人語",
    "T54n2123_002:0011c18": "言此故。是本五由旬。更無有異。雖聞此言信",
    "T54n2123_002:0011c19": "王語故。終不肯捨。世間之人亦復如是。修行",
    "T54n2123_002:0011c20": "正法。度於五道向涅槃城。心生疲倦便欲捨",
    "T54n2123_002:0011c21": "離。頓駕生死不能復進。如來法王有大方便。",
    "T54n2123_002:0011c22": "於一乘法分別說三。小乘之人聞之歡喜。以",
    "T54n2123_002:0011c23": "為易行。修善進德求度生死。後聞人說無有",
    "T54n2123_002:0011c24": "三乘。故是一乘。以信佛語終不肯捨。如彼村",
    "T54n2123_002:0011c25": "人。亦復如是。",
    "T54n2123_002:0011c26": "又華嚴經云。佛子。譬如日出先照一切大山",
    "T54n2123_002:0011c27": "王。次照一切大山。照金剛寶山。然後普照",
    "T54n2123_002:0011c28": "一切大地。日光不作是念。我應先照諸大山",
    "T54n2123_002:0011c29": "王。次第乃至普照大地。但彼山地有高下故。",
    "T54n2123_002:0012a01": "照有先後。如來應供等正覺亦復如是。成就",
    "T54n2123_002:0012a02": "無量無邊法界智慧日輪。常放無量無礙智",
    "T54n2123_002:0012a03": "慧光明。先照菩薩等諸大山王。次照緣覺。次",
    "T54n2123_002:0012a04": "照聲聞。次照決定善根眾生。隨應受化。然後",
    "T54n2123_002:0012a05": "悉照一切眾生乃至邪定。為作未來饒益因",
    "T54n2123_002:0012a06": "緣。如來智慧日光。不作是念。我當先照菩薩。",
    "T54n2123_002:0012a07": "乃至邪定。但放大智日光。普照一切。佛子。譬",
    "T54n2123_002:0012a08": "如日月出現世間。乃至深山幽谷無不普照。",
    "T54n2123_002:0012a09": "如來智慧日月亦復如是。普照一切無不明",
    "T54n2123_002:0012a10": "了。但眾生希望善根不同故。如來智光種種",
    "T54n2123_002:0012a11": "差別。",
    "T54n2123_002:0012a12": "又涅槃經云。若離四法得涅槃者。無有是處。",
    "T54n2123_002:0012a13": "何等為四。一親近善友。二專心聽法。三繫念",
    "T54n2123_002:0012a14": "思惟。四如法修行。以是義故。聽法因緣則得",
    "T54n2123_002:0012a15": "近於大般涅槃。何以故。開法眼故。世有三人。",
    "T54n2123_002:0012a16": "一者無目譬凡夫人二者一目譬聲聞人三者二目譬諸菩薩言",
    "T54n2123_002:0012a17": "無目者。常不聞法。一目之人。雖暫聞法其心",
    "T54n2123_002:0012a18": "不住。二目之人。專心聽受如聞而行。以聽法",
    "T54n2123_002:0012a19": "故。得知世間。如是三人。",
    "T54n2123_002:0012a20": "5 求法緣求法緣第五",
    "T54n2123_002:0012a21": "如雜寶藏經云。佛法寬廣濟度無崖。至心求",
    "T54n2123_002:0012a22": "道無不獲果。乃至戲笑福不唐捐。如往昔時",
    "T54n2123_002:0012a23": "有老比丘。年已朽邁神情昏塞。見諸年少比",
    "T54n2123_002:0012a24": "丘種種說法。聞說四果心生羨尚。語少比丘",
    "T54n2123_002:0012a25": "言。汝等聰慧。願以四果以用與我。諸少比丘",
    "T54n2123_002:0012a26": "󱳸而語言。我有四果。須得好食然後相與。時",
    "T54n2123_002:0012a27": "老比丘聞其此語。歡喜即設種種餚饍。請少",
    "T54n2123_002:0012a28": "比丘求乞四果。諸少比丘食其食已。更相",
    "T54n2123_002:0012a29": "麾弄老比丘語言。大德。汝在此舍一角頭坐。",
    "T54n2123_002:0012b01": "當與爾果。時老比丘聞已歡喜。如語而坐。諸",
    "T54n2123_002:0012b02": "少比丘即以皮毱。打其頭上而語之言。此是",
    "T54n2123_002:0012b03": "須陀洹果。老比丘聞已繫念不散。即獲初果。",
    "T54n2123_002:0012b04": "諸少比丘復弄之言。雖與爾須陀洹果。然其",
    "T54n2123_002:0012b05": "故有七生七死。更移一角。次當與爾斯陀含",
    "T54n2123_002:0012b06": "果。時老比丘獲初果故。心轉增進即復移坐。",
    "T54n2123_002:0012b07": "諸少比丘復以毱打頭而語之言。與爾二果。",
    "T54n2123_002:0012b08": "時老比丘益加專念。即證二果。諸少比丘復",
    "T54n2123_002:0012b09": "弄之言。汝今已得斯陀含果。猶有往來生死",
    "T54n2123_002:0012b10": "之難。汝更移坐。我當與爾阿那含果。時老比",
    "T54n2123_002:0012b11": "丘如言移坐。諸少比丘復以毱打而語之言。",
    "T54n2123_002:0012b12": "我今與爾第三之果。時老比丘聞已歡喜。倍",
    "T54n2123_002:0012b13": "加至心。即時復證阿那含果。諸少比丘復弄",
    "T54n2123_002:0012b14": "之言。汝今已得不還之果。然故於色無色界。",
    "T54n2123_002:0012b15": "受有漏身。無常遷壞念念是苦。汝更移坐。次",
    "T54n2123_002:0012b16": "當與爾阿羅漢果。時老比丘如語移坐。諸少",
    "T54n2123_002:0012b17": "比丘復以皮毱撩打其頭。而語之言。我今與",
    "T54n2123_002:0012b18": "爾彼第四果。時老比丘一心思惟。即證阿羅",
    "T54n2123_002:0012b19": "漢果。得四果已甚大歡喜。設諸餚饍種種香",
    "T54n2123_002:0012b20": "華。請少比丘報其恩德。與少比丘共論道品",
    "T54n2123_002:0012b21": "無漏功德。諸少比丘發言滯塞。時老比丘方",
    "T54n2123_002:0012b22": "語之言。我已證得阿羅漢果已。諸少比丘聞",
    "T54n2123_002:0012b23": "其此音。咸皆謝悔先戲弄罪。是故行人宜應",
    "T54n2123_002:0012b24": "念善。乃至戲弄猶獲實報。況至心也。",
    "T54n2123_002:0012b25": "又雜寶藏經云。昔有一女人。聰明智慧深信",
    "T54n2123_002:0012b26": "三寶。常於僧次請一比丘。就舍供養。後時便",
    "T54n2123_002:0012b27": "有一老比丘。次到其舍。年老根鈍素無知曉。",
    "T54n2123_002:0012b28": "齋食訖已女人至心求請說法。敷坐頭前閉",
    "T54n2123_002:0012b29": "目靜坐。比丘自知不解說法。趣其睡眼棄",
    "T54n2123_002:0012c01": "走還寺。然此女人至心思惟。有為之法無常",
    "T54n2123_002:0012c02": "苦空。不得自在。深心觀察。即時獲得須陀洹",
    "T54n2123_002:0012c03": "果。既得果已。向寺求覓欲報其恩。然此比",
    "T54n2123_002:0012c04": "丘自審無知。棄他逃走。倍生慚恥轉復藏",
    "T54n2123_002:0012c05": "避。而此女人苦求不已。方自出現。女人見已。",
    "T54n2123_002:0012c06": "具說蒙得道果因緣。齎供報恩。老比丘聞。甚",
    "T54n2123_002:0012c07": "大慚愧深自剋責。亦復獲得須陀洹果。是故",
    "T54n2123_002:0012c08": "行者。應當至心精誠求法。若至心者所求必",
    "T54n2123_002:0012c09": "獲。又集一切福德三昧經云。昔過去久遠阿",
    "T54n2123_002:0012c10": "僧祇劫。有一仙人。名曰最勝。住山林中具五",
    "T54n2123_002:0012c11": "神通。常行慈心。後作是念。非但慈心能濟眾",
    "T54n2123_002:0012c12": "生。唯集多聞。能滅眾生煩惱邪見。能生正見。",
    "T54n2123_002:0012c13": "念已便詣城邑聚落。處處推求說法之師。時",
    "T54n2123_002:0012c14": "有天魔來語仙言。我今有佛所說一偈汝今",
    "T54n2123_002:0012c15": "若能剝皮為紙。刺血為墨。折骨為筆。書寫",
    "T54n2123_002:0012c16": "此偈。當為汝說。最勝仙人聞已念言。我於",
    "T54n2123_002:0012c17": "無量百千劫中。常以無事為他割截。受苦無",
    "T54n2123_002:0012c18": "量都無利益。我今當捨不堅之身易得妙法。",
    "T54n2123_002:0012c19": "歡喜踊躍。即以利刀剝皮為紙。刺血為墨。",
    "T54n2123_002:0012c20": "折骨為筆。合掌向天請說佛偈。時魔見已。",
    "T54n2123_002:0012c21": "愁憂燋悴。即便隱去。仙人見已作如是言。",
    "T54n2123_002:0012c22": "我今為法不惜身命。剝皮為紙。刺血為墨折",
    "T54n2123_002:0012c23": "骨為筆。為眾生故至誠不虛。餘方世界有大",
    "T54n2123_002:0012c24": "慈悲。能說法者當現我前。作是語時。東方去",
    "T54n2123_002:0012c25": "此三十二剎。有佛國土名普無垢。其國有佛。",
    "T54n2123_002:0012c26": "號淨名王。忽住其前。放大光明照最勝身。苦",
    "T54n2123_002:0012c27": "痛即除平復如故。佛即廣為說集一切福德",
    "T54n2123_002:0012c28": "三昧。最勝聞法得無礙辯。佛說法已還復不",
    "T54n2123_002:0012c29": "現。最勝仙人得辯才已。為諸眾生廣說妙法。",
    "T54n2123_002:0013a01": "令無量眾生住三乘道。經千歲後爾乃命終。",
    "T54n2123_002:0013a02": "生淨名王普無垢國。由敬法故今得成佛。佛",
    "T54n2123_002:0013a03": "告淨威。昔最勝者今我身是。是以當知。若有",
    "T54n2123_002:0013a04": "人能恭敬求法。佛於其人不入涅槃。法亦不",
    "T54n2123_002:0013a05": "滅。雖在異土。常面覩佛得聞正法如涅槃經雪山童子為半",
    "T54n2123_002:0013a06": "偈捨身大品經薩陀菩薩為求法故打骨出髓等如是因緣無量不可具說。",
    "T54n2123_002:0013a07": "述曰。時有道俗。薄學淺識。謂智過人。設欲修",
    "T54n2123_002:0013a08": "學。不專內典。唯慕俗書外道典籍。故涅槃經",
    "T54n2123_002:0013a09": "佛言。我滅度後。有聲聞弟子。愚癡破戒。喜",
    "T54n2123_002:0013a10": "生鬪爭。捨十二部經。讀誦種種外道典籍。",
    "T54n2123_002:0013a11": "文頌手筆。受畜一切。不淨之物言是佛聽。如",
    "T54n2123_002:0013a12": "是之人。以好栴檀貿易凡木。以金易鍮石。",
    "T54n2123_002:0013a13": "以銀易白鑞。以絹易𣯫褐。以甘露易於惡毒",
    "T54n2123_002:0013a14": "汁。",
    "T54n2123_002:0013a15": "又婆沙論云。如人觀日眼不明淨。外道書論",
    "T54n2123_002:0013a16": "思求之時。使慧眼不。淨如人觀月眼則明淨。",
    "T54n2123_002:0013a17": "佛法經論思求之時。令慧眼明淨。若思求外",
    "T54n2123_002:0013a18": "俗如打獼猴。唯出不淨。若思求佛法如練真",
    "T54n2123_002:0013a19": "金。多練多淨。",
    "T54n2123_002:0013a20": "又菩薩善戒經云。菩薩不讀不誦如來正經。",
    "T54n2123_002:0013a21": "讀誦世典文頌書疏者得罪不犯者。若為論",
    "T54n2123_002:0013a22": "義破於邪見。若二分佛經。一分外書。何以故。",
    "T54n2123_002:0013a23": "為知外典是虛妄法佛法真實故。為知世事",
    "T54n2123_002:0013a24": "故。不為世人所輕慢故。以此文證。佛法學人。",
    "T54n2123_002:0013a25": "若一向廢內尋外。則便得罪。縱解理行唯可",
    "T54n2123_002:0013a26": "暫習。為伏外道還須厭離。進修內業務令增",
    "T54n2123_002:0013a27": "勝。若偏耽著則壞正法。故地持論云。若菩薩",
    "T54n2123_002:0013a28": "於佛所說。棄捨不學。反習外道邪論世俗經",
    "T54n2123_002:0013a29": "典。是名為犯。眾多犯。是犯染污起。若上聰明",
    "T54n2123_002:0013b01": "人能速受學。得不動智。於日日中。常以二分",
    "T54n2123_002:0013b02": "受學佛法。一分外典。是名不犯。若於世典外",
    "T54n2123_002:0013b03": "道邪教。愛樂不捨不作棄想。是名為犯。眾多",
    "T54n2123_002:0013b04": "犯是犯染污起。",
    "T54n2123_002:0013b05": "6 感福緣感福緣第六",
    "T54n2123_002:0013b06": "如普曜經云。若有賢人聞是經典。叉手自歸。",
    "T54n2123_002:0013b07": "即捨八事懈怠之本。成八功勳。何謂為八。一",
    "T54n2123_002:0013b08": "得端正好色。二得力勢強盛。三得眷屬滋茂。",
    "T54n2123_002:0013b09": "四逮得辯才無量。五學疾得出家。六所行清",
    "T54n2123_002:0013b10": "淨。七得三昧定。八得智慧明無所不照。若有",
    "T54n2123_002:0013b11": "法師。布坐諷誦是經得八座福。何謂為八。一",
    "T54n2123_002:0013b12": "得長者座。二得轉輪王座。三得天帝座。四得",
    "T54n2123_002:0013b13": "自在天座。五得羅漢座。六得菩薩座。七得如",
    "T54n2123_002:0013b14": "來座。八得轉法輪度脫一切眾生座。若有法",
    "T54n2123_002:0013b15": "師斑宣是法。有讚歎善哉者。當得八清淨",
    "T54n2123_002:0013b16": "行。何謂為八。一言行相應無所違失。二口言",
    "T54n2123_002:0013b17": "至誠而無虛妄。三在於眾會真諦無欺。四所",
    "T54n2123_002:0013b18": "言人信不捨遠之。五所言柔軟初無麁獷。六",
    "T54n2123_002:0013b19": "其聲悲和猶如哀鸞。七身心隨時音聲如梵。",
    "T54n2123_002:0013b20": "會中人聞。莫不諮受。八音響如佛可眾生心。",
    "T54n2123_002:0013b21": "若有書是經典。得八大藏。何謂為八。一得意",
    "T54n2123_002:0013b22": "藏。未曾忘捨。二得心藏。無所不解分別經",
    "T54n2123_002:0013b23": "法三。得往來藏普。解一切諸佛經法。四得總",
    "T54n2123_002:0013b24": "持藏。一切所聞皆能識念。五得辯才藏。為諸",
    "T54n2123_002:0013b25": "眾生斑宣經典。皆歡喜受。六甚深法藏。將",
    "T54n2123_002:0013b26": "護正法。七道意法藏未曾。斷絕三寶法教。八",
    "T54n2123_002:0013b27": "奉行法藏。則輒逮得無所從生忍。",
    "T54n2123_002:0013b28": "又度無極集經云。昔有比丘。精進守法。所可",
    "T54n2123_002:0013b29": "諷誦是般若波羅蜜。其有聞者莫不歡喜。有",
    "T54n2123_002:0013c01": "一小兒厥年七歲。城外牧羊。遙聞比丘誦經",
    "T54n2123_002:0013c02": "聲。即詣精舍禮拜聽其經言。時說色空。聞即",
    "T54n2123_002:0013c03": "悟解。便問比丘。應答不可。小兒反為比丘解",
    "T54n2123_002:0013c04": "說其義。昔所希聞。怪此小兒智慧非凡。時小",
    "T54n2123_002:0013c05": "兒即去逐牛至山。值一虎害此小兒。命終生",
    "T54n2123_002:0013c06": "長者家。夫人懷妊。口便能說般若波羅蜜。從",
    "T54n2123_002:0013c07": "朝至夜初不懈息。其長者家怪此夫人。謂呼",
    "T54n2123_002:0013c08": "鬼病。有比丘至舍。聞聲甚喜。比丘報言。此非",
    "T54n2123_002:0013c09": "鬼病。但說尊經。夫人出禮。比丘復為說法。諸",
    "T54n2123_002:0013c10": "有疑難不能及者。盡為解說。眾僧歡喜。日月",
    "T54n2123_002:0013c11": "滿足產得男兒。適生叉手長跪說波羅蜜。夫",
    "T54n2123_002:0013c12": "人產已還復如本。比丘言。真佛弟子。好養護",
    "T54n2123_002:0013c13": "之。此兒後大。當為一切眾人作師。吾等悉當",
    "T54n2123_002:0013c14": "從其啟受。時兒七歲道法悉備。舉眾超絕。智",
    "T54n2123_002:0013c15": "度無極。經中誤脫。皆為刪定。兒每所至輒開",
    "T54n2123_002:0013c16": "化人。長者室家大小五百人眾。皆從兒學。八",
    "T54n2123_002:0013c17": "萬四千人。皆發無上正真道意。五百比丘。聞",
    "T54n2123_002:0013c18": "兒所說盡漏意解。志求大乘得法眼淨。是時",
    "T54n2123_002:0013c19": "兒者則吾身是。比丘者迦葉佛是。",
    "T54n2123_002:0013c20": "又舍利弗處胎經云。母懷舍利弗。母亦聰明。",
    "T54n2123_002:0013c21": "高僧傳云。母懷羅什令母聰明。舊日誦千偈。",
    "T54n2123_002:0013c22": "懷胎之時日得二千偈。初成須陀洹果。後得",
    "T54n2123_002:0013c23": "斯陀含果。",
    "T54n2123_002:0013c24": "如勝天王經云。若有法師流通此經處。此地",
    "T54n2123_002:0013c25": "即是如來所行。於彼法師當生善知識心。尊",
    "T54n2123_002:0013c26": "重之心。猶如佛心。見是法師。恭敬歡喜尊重",
    "T54n2123_002:0013c27": "讚歎。又云我若住世。一劫若減一劫。說是流",
    "T54n2123_002:0013c28": "通。此經法師功德。不能究盡。若此法師所行",
    "T54n2123_002:0013c29": "之處。善男子善女人。宜應刺血灑地令塵不",
    "T54n2123_002:0014a01": "起。如是供養未足為多也。如來法難受持",
    "T54n2123_002:0014a02": "故。",
    "T54n2123_002:0014a03": "又涅槃經云。若有善男子善女人。聞是經名",
    "T54n2123_002:0014a04": "生四惡趣者。無有是處。若有眾生一經耳者。",
    "T54n2123_002:0014a05": "悉能滅除一切諸惡無間罪業。又云。若有眾",
    "T54n2123_002:0014a06": "生一經耳者。却後七劫不墮惡趣。又云。若",
    "T54n2123_002:0014a07": "有能知如來常住無有變異。或聞常住二字",
    "T54n2123_002:0014a08": "音聲。若一經耳。即生天上。後解脫時。乃能",
    "T54n2123_002:0014a09": "證知如來常住無有變易。",
    "T54n2123_002:0014a10": "又華嚴經云。若聞一句。未曾聞法。勝得三千",
    "T54n2123_002:0014a11": "大千世界珍寶。是菩薩得聞一偈正法。生無",
    "T54n2123_002:0014a12": "上財想。勝得轉輪聖王位。又法華經云。若善",
    "T54n2123_002:0014a13": "男子善女人。受持是法華經。若讀若誦。若解",
    "T54n2123_002:0014a14": "說若書寫。是人當得八百眼功德。千二百耳",
    "T54n2123_002:0014a15": "功德。八百鼻功德。千二百舌功德。八百身功",
    "T54n2123_002:0014a16": "德。千二百意功德。",
    "T54n2123_002:0014a17": "又涅槃經云。我涅槃後。若有得聞如是大乘",
    "T54n2123_002:0014a18": "微妙經典。生信敬心。當知是等。於未來世百",
    "T54n2123_002:0014a19": "千億劫。不墮惡道。又云。若有於一恒佛所發",
    "T54n2123_002:0014a20": "心。然後乃能於惡世中。不謗是法。愛樂是典。",
    "T54n2123_002:0014a21": "不能為人分別廣說。若有於二恒佛所發心。",
    "T54n2123_002:0014a22": "然後乃能於惡世中。不謗是法。正解信樂受",
    "T54n2123_002:0014a23": "持讀誦。亦不能為他人廣。說若有於三恒佛",
    "T54n2123_002:0014a24": "所發。心然後乃能於惡世。中不謗是。法乃至",
    "T54n2123_002:0014a25": "書寫經。卷雖為他說未解深義。若有於四恒",
    "T54n2123_002:0014a26": "佛所發心。然後乃能於惡世中。不謗是典。乃",
    "T54n2123_002:0014a27": "至書寫經卷。為他廣說十六分中一分之義。",
    "T54n2123_002:0014a28": "若有於五恒佛所發心。乃至於惡世中。為人",
    "T54n2123_002:0014a29": "廣說十六分中八分之義。若有於六恒佛所",
    "T54n2123_002:0014b01": "發心。乃至於惡世中。為他廣說十六分中十",
    "T54n2123_002:0014b02": "二分義。若有於七恒佛所發心。乃至於惡世",
    "T54n2123_002:0014b03": "中。為他廣說十六分中十四分義。若有於八",
    "T54n2123_002:0014b04": "恒佛所發心。乃至於惡世中。書寫經卷。亦勸",
    "T54n2123_002:0014b05": "他人令得書寫。自能聽受。亦勸他人令解聽",
    "T54n2123_002:0014b06": "受。如說修行。具足能解盡其義味。",
    "T54n2123_002:0014b07": "7 報恩緣報恩緣第七",
    "T54n2123_002:0014b08": "如善恭敬經云。佛告阿難。若有從他聞一四",
    "T54n2123_002:0014b09": "句偈。或抄或寫書之竹帛。所有名字。於若干",
    "T54n2123_002:0014b10": "劫。取彼和上阿闍梨等。荷擔肩上。或時背",
    "T54n2123_002:0014b11": "負。或以頂戴常負行者。復將一切音樂之具。",
    "T54n2123_002:0014b12": "供養是師作如是事。尚自不能具報師恩。若",
    "T54n2123_002:0014b13": "當來世於師和上所。起不敬心恒說於過。我",
    "T54n2123_002:0014b14": "說愚癡極受多苦。於當來世必墮惡道。是故",
    "T54n2123_002:0014b15": "阿難。我教汝等。常行恭敬尊重之心。當得如",
    "T54n2123_002:0014b16": "是勝上之法。所謂愛重三寶甚深之法。",
    "T54n2123_002:0014b17": "又梵網經云。若佛子。見大乘法師同見同行",
    "T54n2123_002:0014b18": "來入僧坊舍宅城邑。若百里千里來者。即迎",
    "T54n2123_002:0014b19": "來送去禮拜供養。日日三時供養。日食三兩",
    "T54n2123_002:0014b20": "金百味飲食床座供養法師。一切所須盡給",
    "T54n2123_002:0014b21": "與之。常請法師三時說法。日日三時禮拜。不",
    "T54n2123_002:0014b22": "生瞋心。患惱之心為法滅身請法。若不爾者。",
    "T54n2123_002:0014b23": "犯輕垢罪。",
    "T54n2123_002:0014b24": "又優婆塞戒經云。若優婆塞受持六重戒已。",
    "T54n2123_002:0014b25": "四十里中有講法處。不能往聽。得失意罪。",
    "T54n2123_002:0014b26": "又大方等陀羅尼經云。佛告阿難。若有父母",
    "T54n2123_002:0014b27": "妻子。不放此人至於道場者。此人應向父母",
    "T54n2123_002:0014b28": "等前燒種種香。長跪合掌應作是言。我今欲",
    "T54n2123_002:0014b29": "至道場。哀愍聽許。亦應種種諫曉隨宜說法。",
    "T54n2123_002:0014c01": "亦應三請。若不聽者。此人應於舍宅默自思",
    "T54n2123_002:0014c02": "惟。誦持經典。又正法念經云。若人供養說法",
    "T54n2123_002:0014c03": "法師。當知是人。即為供養現在世尊。其人如",
    "T54n2123_002:0014c04": "是。隨所供養所願成就。乃至得阿耨菩提。以",
    "T54n2123_002:0014c05": "能供養說法法師故。何以故以聞法故心得",
    "T54n2123_002:0014c06": "調伏。以調伏故。能斷無知流轉之闇。若離聞",
    "T54n2123_002:0014c07": "法。無有一法能調伏心。",
    "T54n2123_002:0014c08": "又勝思惟經云。不起罪業。不起福業。不起無",
    "T54n2123_002:0014c09": "動業者。是名供養佛。",
    "T54n2123_002:0014c10": "又華手經云。若以華香衣食湯藥等。供養諸",
    "T54n2123_002:0014c11": "佛。不名為真供養。如來坐道場所得微妙之",
    "T54n2123_002:0014c12": "法。隨能修學者。是名真供養。故說偈云。",
    "T54n2123_002:0014c13": "若以華塗香　　衣食及湯藥",
    "T54n2123_002:0014c14": "以此供諸佛　　不名為真供",
    "T54n2123_002:0014c15": "如來坐道場　　所得微妙法",
    "T54n2123_002:0014c16": "若人能修學　　是真供養佛",
    "T54n2123_002:0014c17": "又十住婆沙論云。佛告阿難。天雨香華。不名",
    "T54n2123_002:0014c18": "供養恭敬如來。若比丘比丘尼。優婆塞優婆",
    "T54n2123_002:0014c19": "夷。一心不放逸。親近修集聖法。是名真供",
    "T54n2123_002:0014c20": "養佛。",
    "T54n2123_002:0014c21": "又寶雲經云。不以財施供養於佛。何以故。如",
    "T54n2123_002:0014c22": "來法身不待財施。唯以法施供養於佛。為具",
    "T54n2123_002:0014c23": "佛道以法供養。為最第一。",
    "T54n2123_002:0014c24": "又善恭敬經云。佛言。若有比丘。雖復有夏。不",
    "T54n2123_002:0014c25": "能閑解如是法句。彼亦應當從他依止。所以",
    "T54n2123_002:0014c26": "者何。自尚不解。況欲與他作依止師。假令耆",
    "T54n2123_002:0014c27": "舊百夏比丘。而不能解沙門祕密之事。不解",
    "T54n2123_002:0014c28": "法律等。亦應說依止。",
    "T54n2123_002:0014c29": "若有比丘從他受法。於彼師邊。應起尊貴敬",
    "T54n2123_002:0015a01": "重之心。欲受法時。當在師前不得輕笑。不得",
    "T54n2123_002:0015a02": "露齒。不得交足。不得視足。不得動足。不得踔",
    "T54n2123_002:0015a03": "脚。師不發問不得輒言。凡有所使勿得違命。",
    "T54n2123_002:0015a04": "勿視師面。離師三肘。令坐即坐。勿得違教。於",
    "T54n2123_002:0015a05": "彼師所應起慈心。若有所疑先應諮白。若見",
    "T54n2123_002:0015a06": "師許然後請決。當知一日三時應參進止。若",
    "T54n2123_002:0015a07": "三時間不參進止。是師應當如法治之若參",
    "T54n2123_002:0015a08": "師不見。應持土塊或木或草以為記驗。若當",
    "T54n2123_002:0015a09": "見師在房室內。是時學者。應起至心遶房三",
    "T54n2123_002:0015a10": "匝向師頂禮。爾乃方還。若不見師。眾務皆",
    "T54n2123_002:0015a11": "止不得為也。除大小便。又復弟子於其師所。",
    "T54n2123_002:0015a12": "不得麁言。師呵訶責不應反報。師坐臥床應",
    "T54n2123_002:0015a13": "先敷拭。令無塵污虫蟻之屬。若師坐臥乃至",
    "T54n2123_002:0015a14": "師起。應修誦業。時彼學者。至日東方便到師",
    "T54n2123_002:0015a15": "所。善知時已數往師邊。諮問所須。我作何事。",
    "T54n2123_002:0015a16": "又復弟子在於師前。不得涕唾。若行寺內。恭",
    "T54n2123_002:0015a17": "敬師故。勿以袈裟覆於肩膊。不得籠頭。天時",
    "T54n2123_002:0015a18": "若熱。日別三時以扇扇師。三度授水授令洗",
    "T54n2123_002:0015a19": "浴。又復三時應獻冷飲。師所營事應盡身力",
    "T54n2123_002:0015a20": "而營助之。佛告阿難。若將來世有諸比丘。或",
    "T54n2123_002:0015a21": "於師所不起恭敬。說於師僧長短之者。彼人",
    "T54n2123_002:0015a22": "則非是須陀洹。亦非凡夫。彼愚癡人應如是",
    "T54n2123_002:0015a23": "治。師實有過尚不得說。況當無也。若有比",
    "T54n2123_002:0015a24": "丘。於其師邊不恭敬者。我說別有一小地獄。",
    "T54n2123_002:0015a25": "名為椎撲。當墮是中。墮彼處已一身四頭。",
    "T54n2123_002:0015a26": "身體俱然。狀如火聚。出大猛焰熾然不息。然",
    "T54n2123_002:0015a27": "已復然。於彼獄處復有諸虫。曰名鉤嘴。彼諸",
    "T54n2123_002:0015a28": "毒虫常噉舌根。時彼癡人。從彼捨身生畜生",
    "T54n2123_002:0015a29": "中。皆由往昔罵辱於師。舌根過故恒食屎尿。",
    "T54n2123_002:0015b01": "捨彼身已雖生人間。常生邊地。具足惡法。雖",
    "T54n2123_002:0015b02": "得人身皮不似。人不能具足人之形色。常被",
    "T54n2123_002:0015b03": "輕賤誹謗陵辱。離佛世尊恒無智慧。從彼死",
    "T54n2123_002:0015b04": "已還墮地獄。更得無量無邊苦患之法。",
    "T54n2123_002:0015b05": "8 謗法緣謗法緣第八",
    "T54n2123_002:0015b06": "惟念末世法逐人訛。道俗相濫。傳謬背真混",
    "T54n2123_002:0015b07": "雜同行。不修內典專事俗書。縱有抄寫心不",
    "T54n2123_002:0015b08": "至殷。既不護淨又多舛錯。共同止宿。或處在",
    "T54n2123_002:0015b09": "門簷。風雨虫齧都無驚懼。致使經無靈驗之",
    "T54n2123_002:0015b10": "功。誦無救苦之益。寔由造作不殷。亦由我",
    "T54n2123_002:0015b11": "人途慢也。故敬福經云。善男子。經生之法。不",
    "T54n2123_002:0015b12": "得顛倒乙字重點。五百世中墮迷惑道中。不",
    "T54n2123_002:0015b13": "聞正法。",
    "T54n2123_002:0015b14": "又大集經云。若有眾生。於過去世作諸惡業。",
    "T54n2123_002:0015b15": "或毀於法。或謗聖人。於說法者為作障礙。或",
    "T54n2123_002:0015b16": "抄寫經法洗脫文字。或損壞他法。或闇藏他",
    "T54n2123_002:0015b17": "經。由此業緣今得盲報。",
    "T54n2123_002:0015b18": "又大般若經第四十四卷云佛言。諸善男子善女人",
    "T54n2123_002:0015b19": "等。書寫般若波羅蜜多甚深經時。嚬𭈁欠呿",
    "T54n2123_002:0015b20": "無端戱笑。互相輕凌身心躁擾。文句倒錯迷",
    "T54n2123_002:0015b21": "惑義理。不得滋味。橫事歘起書寫不終。當知",
    "T54n2123_002:0015b22": "是為菩薩魔事。",
    "T54n2123_002:0015b23": "又大乘蓮華藏經云。受佛禁戒不護將來。各",
    "T54n2123_002:0015b24": "言我是。於大乘法亦如冥夜。各自說言。我得",
    "T54n2123_002:0015b25": "佛法。受鐵鏘地獄苦事難述。從地獄出。瘖瘂",
    "T54n2123_002:0015b26": "聾盲不見正法。",
    "T54n2123_002:0015b27": "又阿難請戒律論云。僧尼白衣等因讀經律",
    "T54n2123_002:0015b28": "論等。行語手執翻卷者。依忉利天歲數。犯重",
    "T54n2123_002:0015b29": "突吉羅。傍報二億歲。墮麞鹿中。恒被摺脊",
    "T54n2123_002:0015c01": "苦痛難忍。無記戲言捉經律論。亦招前報。或",
    "T54n2123_002:0015c02": "安經像房堂簷前者。依忉利天歲數八百歲。",
    "T54n2123_002:0015c03": "犯重突吉羅罪。傍報二億歲。墮猪狗中生。",
    "T54n2123_002:0015c04": "若得人身一億歲。恒常作客拪屑不得自在。",
    "T54n2123_002:0015c05": "又大品經云。是人毀呰三世諸佛一切智。起",
    "T54n2123_002:0015c06": "破法業因緣集故。無量百千萬億歲墮大地",
    "T54n2123_002:0015c07": "獄中。是破法人輩。從一大地獄至一大地獄。",
    "T54n2123_002:0015c08": "若火劫起時。至他方大地獄中生在彼間。從",
    "T54n2123_002:0015c09": "一大地獄至一大地獄。彼間若火劫起時。復",
    "T54n2123_002:0015c10": "至他方大地獄中。生在彼間。從一大地獄至",
    "T54n2123_002:0015c11": "一大地獄如是遍十方獄。彼間若火劫起故。",
    "T54n2123_002:0015c12": "從彼死已。破法業因緣未盡故。還來是間大",
    "T54n2123_002:0015c13": "地獄中。生在此間。亦從一大地獄至一大地",
    "T54n2123_002:0015c14": "獄。受無量苦。此間火劫起故。復至十方他",
    "T54n2123_002:0015c15": "國土生畜生中。受破法罪業苦。如地獄中",
    "T54n2123_002:0015c16": "說。重罪轉薄。或得人身生盲人家。生旃陀",
    "T54n2123_002:0015c17": "羅家。生除廁擔死人種種下賤家。生若無眼。",
    "T54n2123_002:0015c18": "若一眼若瞎眼。無舌無耳無手。所生之處。無",
    "T54n2123_002:0015c19": "佛無法無佛弟子處生。何以故。種破法業積",
    "T54n2123_002:0015c20": "集厚故。",
    "T54n2123_002:0015c21": "又涅槃經云。若有不信是經典者。現世當為",
    "T54n2123_002:0015c22": "無量病苦之所惱害。多為眾生所見罵辱。命",
    "T54n2123_002:0015c23": "終之後人所輕賤。顏貌醜陋資生艱難。常不",
    "T54n2123_002:0015c24": "供足。雖復少得麁澁弊惡。常處貧窮下賤誹",
    "T54n2123_002:0015c25": "謗正法邪見之家。若臨終時。或值荒亂刀兵",
    "T54n2123_002:0015c26": "競起。帝王暴虐。怨家讎郄之所侵逼。雖有",
    "T54n2123_002:0015c27": "善友而不遭遇。資生所須求不能得。雖少得",
    "T54n2123_002:0015c28": "利常為飢渴。唯為凡下之所顧識。國王大臣",
    "T54n2123_002:0015c29": "悉不齒錄。設復聞其有所宣說。正使是理終",
    "T54n2123_002:0016a01": "不信受。如是之人。如折翼鳥不能飛行。是人",
    "T54n2123_002:0016a02": "亦爾。於未來世。不能得至人天善處。若復有",
    "T54n2123_002:0016a03": "人。能信如是大乘經典。本所受形雖復麁陋。",
    "T54n2123_002:0016a04": "以經功德即便端正。威顏色力日更增多。常",
    "T54n2123_002:0016a05": "為人天之所樂見。恭敬愛戀情無捨離。國王",
    "T54n2123_002:0016a06": "大臣及家親屬。聞其所說悉皆敬信。若我聲",
    "T54n2123_002:0016a07": "聞弟子之中。欲行第一希有事者。當為世間",
    "T54n2123_002:0016a08": "廣宣如是大乘經典。善男子。譬如霧露勢雖",
    "T54n2123_002:0016a09": "欲住不過日出。日既出已。消滅無餘。善男子。",
    "T54n2123_002:0016a10": "是諸眾生所有惡業。亦復如是。住世勢力。不",
    "T54n2123_002:0016a11": "過得見大涅槃日。是日既出。悉能除滅一切",
    "T54n2123_002:0016a12": "惡業。又法華經云。若佛在世若滅度後。其有",
    "T54n2123_002:0016a13": "誹謗如斯經典。見有讀誦書持經者。輕賤憎",
    "T54n2123_002:0016a14": "嫉而懷結恨。此人罪報汝今復聽。其人命終",
    "T54n2123_002:0016a15": "入阿鼻獄。具足一劫劫盡更生。如是展轉至",
    "T54n2123_002:0016a16": "無數劫。從地獄出當墮畜生。於無數劫如恒",
    "T54n2123_002:0016a17": "河沙。生輒聾啞諸根不具。告舍利弗。謗斯經",
    "T54n2123_002:0016a18": "者。若說其罪窮劫不盡頌曰。",
    "T54n2123_002:0016a19": "朝聞誠有悅　　夕死固無憂",
    "T54n2123_002:0016a20": "空見尋青簡　　詎是滌玄流",
    "T54n2123_002:0016a21": "灑血良難訪　　焚軀豈易求",
    "T54n2123_002:0016a22": "浮涼汎層液　　飛景燭重幽",
    "T54n2123_002:0016a23": "群鴻啟將慶　　一鳥革前修",
    "T54n2123_002:0016a24": "始怡披寶篋　　終然亂法舟",
    "T54n2123_002:0016a25": "八藏微難識　　三祇未可休",
    "T54n2123_002:0016a26": "自非懲心垢　　何得會真如",
    "T54n2123_002:0016a27": "3 敬僧篇敬僧篇第三此有三緣",
    "T54n2123_002:0016a28": "述意緣順益緣違損緣",
    "T54n2123_002:0016a29": "1 述意緣述意緣第一",
    "T54n2123_002:0016b01": "夫論僧寶者。謂禁戒守真。威儀出俗。圖方外",
    "T54n2123_002:0016b02": "以發心。棄世間而立法。官榮無以動其意。親",
    "T54n2123_002:0016b03": "屬莫能累其想。弘道以報四恩。育德以資三",
    "T54n2123_002:0016b04": "有。高越人天。重逾金玉。稱為僧也。是知僧寶",
    "T54n2123_002:0016b05": "利益不可稱紀。故經曰。縱有持戒破戒若長",
    "T54n2123_002:0016b06": "若幼。皆須深敬。不得輕慢。若違斯旨交獲重",
    "T54n2123_002:0016b07": "罪。如釋迦佛等。是真佛寶。金口所說。理行",
    "T54n2123_002:0016b08": "教果。是真法寶。得果沙門。是真僧寶。致令一",
    "T54n2123_002:0016b09": "瞻一禮萬累氷消。一讚一稱。千災霧卷。自惟",
    "T54n2123_002:0016b10": "薄福不逢正化。賴蒙遺迹。幸承餘蔭。金檀銅",
    "T54n2123_002:0016b11": "素漆紵丹青。圖像聖容。名為佛寶。紙絹竹帛。",
    "T54n2123_002:0016b12": "書寫玄言。名為法寶。鬀髮染衣。執持應器。名",
    "T54n2123_002:0016b13": "為僧寶。此之三種體相雖假。用表真容。敬之",
    "T54n2123_002:0016b14": "永絕長流。蔑之常招苦報。如木非親母。禮則",
    "T54n2123_002:0016b15": "響逸十齡。凡非聖僧。敬則光逾萬代。是知",
    "T54n2123_002:0016b16": "斯風已扇遐邇共遵。冥資含識神功冈測。儻",
    "T54n2123_002:0016b17": "有所虧獲罪彌大。既許出家。理宜革俗。且如",
    "T54n2123_002:0016b18": "禮云。介者不拜。為失豈同。去俗之人。身被忍",
    "T54n2123_002:0016b19": "鎧。屈節白衣。理所不可。三寶既同。義須齊",
    "T54n2123_002:0016b20": "敬。不可偏遵佛法頓棄僧尼。故法不自弘。弘",
    "T54n2123_002:0016b21": "之在人。人能弘道。故須齊敬也。",
    "T54n2123_002:0016b22": "2 順益緣順益緣第二",
    "T54n2123_002:0016b23": "如梵網經云。出家人法。不合禮拜國王父母",
    "T54n2123_002:0016b24": "六親。亦不敬事鬼神。",
    "T54n2123_002:0016b25": "又涅槃經云。出家人不禮敬在家人。",
    "T54n2123_002:0016b26": "又四分律云。佛令諸比丘長幼相次禮拜。不",
    "T54n2123_002:0016b27": "應禮拜一切白衣。",
    "T54n2123_002:0016b28": "又佛本行經云。輸頭檀王與諸眷屬百官。次",
    "T54n2123_002:0016b29": "第禮佛已。佛言。王今可禮優波離比丘等諸",
    "T54n2123_002:0016c01": "比丘。王聞佛教即從座起。頂禮五百比丘。新",
    "T54n2123_002:0016c02": "出家者次第而禮。",
    "T54n2123_002:0016c03": "又薩遮尼乾經云。若謗聲聞辟支佛法及大",
    "T54n2123_002:0016c04": "乘法。毀呰留難者。犯根本罪今僧依大小乘經不拜君親是本",
    "T54n2123_002:0016c05": "佛教今乃令禮交違佛教使拜跪俗人即不信佛語故犯根本罪。又順正理論云。諸",
    "T54n2123_002:0016c06": "天神眾。不敢希求受五戒者禮。如國君主。",
    "T54n2123_002:0016c07": "亦不求比丘禮拜。以懼損功德及壽命故。",
    "T54n2123_002:0016c08": "又涅槃經云。佛告迦葉。若有建立護持正法。",
    "T54n2123_002:0016c09": "如是之人。應從啟請。當捨身命而供養之。如",
    "T54n2123_002:0016c10": "我於是大乘經說。",
    "T54n2123_002:0016c11": "有知法者　　若老若少　　故應供養",
    "T54n2123_002:0016c12": "恭敬禮拜　　猶如事火　　婆羅門等",
    "T54n2123_002:0016c13": "有知法者　　若老若少　　故應供養",
    "T54n2123_002:0016c14": "恭敬禮拜　　亦如諸天　　奉事帝釋",
    "T54n2123_002:0016c15": "迦葉白佛言。若有長宿護持禁戒。從年少邊",
    "T54n2123_002:0016c16": "諮受未聞。云何是人當禮敬不。若當禮敬。是",
    "T54n2123_002:0016c17": "則不名為持戒也。若是年少護持禁戒。從諸",
    "T54n2123_002:0016c18": "宿舊破戒人邊。諮受未聞復應禮不。若出家",
    "T54n2123_002:0016c19": "人從在家人。諮受未聞。復當禮不。然出家人",
    "T54n2123_002:0016c20": "不應禮敬在家人也。然佛法中年少幼小。應",
    "T54n2123_002:0016c21": "當恭敬耆舊長宿。以是長宿先受具戒成就",
    "T54n2123_002:0016c22": "威儀。是故應當供養恭敬。",
    "T54n2123_002:0016c23": "又中阿含經云。云何知人勝如。謂比丘知有",
    "T54n2123_002:0016c24": "二種人有信有不信。若信者勝。不信者為不",
    "T54n2123_002:0016c25": "如也。謂信人復有二種。有數往見比丘。有不",
    "T54n2123_002:0016c26": "數往見比丘。若數往見比丘者勝。不數往見",
    "T54n2123_002:0016c27": "比丘者為不如也。謂數往見比丘人復有二",
    "T54n2123_002:0016c28": "種。有禮敬比丘。有不禮敬比丘。若禮敬比丘",
    "T54n2123_002:0016c29": "者勝。不禮敬比丘者為不如也。謂禮敬比丘",
    "T54n2123_002:0017a01": "人復有二種。有問經有不問經。若問經者勝。",
    "T54n2123_002:0017a02": "不問經者為不如也。",
    "T54n2123_002:0017a03": "又舊雜譬喻經云。昔有國王出遊。每見沙門",
    "T54n2123_002:0017a04": "輒下車禮。道人言。大王。止不得下車。王言。",
    "T54n2123_002:0017a05": "我上不下。所以言上不下者。今我為道人作",
    "T54n2123_002:0017a06": "禮。壽終已後當生天上。是故言上不下也。",
    "T54n2123_002:0017a07": "又善見律云。輸頭檀那王禮佛已。白佛言。我",
    "T54n2123_002:0017a08": "今三度禮如來足。一佛初生時阿夷相曰。若",
    "T54n2123_002:0017a09": "在家者應作轉輪聖王。若出家學道必得成",
    "T54n2123_002:0017a10": "佛。是時地為震動。我見神力即為作禮。第二",
    "T54n2123_002:0017a11": "我出遊戲有耕田人。菩薩在閻浮樹下。日時",
    "T54n2123_002:0017a12": "已晡樹影停住不移。覆菩薩身。我見神力即",
    "T54n2123_002:0017a13": "為作禮。第三今迎佛至國。佛昇虛空作十八",
    "T54n2123_002:0017a14": "變。如伏外道神力無畏。即為作禮。",
    "T54n2123_002:0017a15": "又中阿含經云。爾時世尊告諸比丘。過去世",
    "T54n2123_002:0017a16": "時釋提桓因。每入園觀。時勅御者。令嚴駕千",
    "T54n2123_002:0017a17": "馬之車。嚴駕已竟唯王知時。時天帝釋即下",
    "T54n2123_002:0017a18": "常勝殿。東向合掌禮佛。爾時御者見則心驚",
    "T54n2123_002:0017a19": "毛竪。馬鞭落地。帝釋見已即說偈言。",
    "T54n2123_002:0017a20": "鬼汝何憂怖　　馬鞭落於地",
    "T54n2123_002:0017a21": "御者說偈白帝釋言。",
    "T54n2123_002:0017a22": "見王天帝釋　　為舍脂之夫",
    "T54n2123_002:0017a23": "所以生恐怖　　馬鞭落地者",
    "T54n2123_002:0017a24": "常見天帝釋　　一切諸大地",
    "T54n2123_002:0017a25": "人天大小王　　及四護世主",
    "T54n2123_002:0017a26": "三十三天眾　　悉皆恭敬禮",
    "T54n2123_002:0017a27": "何處更有尊　　尊於帝釋者",
    "T54n2123_002:0017a28": "而今正東向　　合掌修敬禮",
    "T54n2123_002:0017a29": "爾時帝釋說偈答言。",
    "T54n2123_002:0017b01": "我實於一切　　世間大小王",
    "T54n2123_002:0017b02": "及四護世主　　三十三天眾",
    "T54n2123_002:0017b03": "最為其尊主　　故悉來恭敬",
    "T54n2123_002:0017b04": "而復有世間　　隨順等正覺",
    "T54n2123_002:0017b05": "名號滿大師　　故我稽首禮",
    "T54n2123_002:0017b06": "御者復白言。",
    "T54n2123_002:0017b07": "是必世間勝　　故使天王釋",
    "T54n2123_002:0017b08": "恭敬而合掌　　東向稽首禮",
    "T54n2123_002:0017b09": "我今亦當禮　　天王所禮者",
    "T54n2123_002:0017b10": "佛告諸比丘。彼天帝釋為自在王。尚恭敬佛。",
    "T54n2123_002:0017b11": "汝等比丘出家學道。亦應如是恭敬於佛。彼",
    "T54n2123_002:0017b12": "天帝釋舍脂之夫。敬禮法僧亦復讚歎。禮法",
    "T54n2123_002:0017b13": "僧者。汝等已能正信出家學道。亦當如是敬",
    "T54n2123_002:0017b14": "禮法僧。當復讚歎禮法僧者。",
    "T54n2123_002:0017b15": "爾時帝釋從常勝殿來下。周向諸方合掌恭",
    "T54n2123_002:0017b16": "敬。時御者見天帝釋。從殿來下住於中庭。周",
    "T54n2123_002:0017b17": "向諸方合掌恭敬。見已驚怖馬鞭復落地。而",
    "T54n2123_002:0017b18": "說偈言。",
    "T54n2123_002:0017b19": "何故憍尸迦　　故重於非家",
    "T54n2123_002:0017b20": "為我說其義　　飢渴願欲聞",
    "T54n2123_002:0017b21": "時天帝釋說偈答言。",
    "T54n2123_002:0017b22": "我正恭敬彼　　能出非家者",
    "T54n2123_002:0017b23": "自在遊諸方　　不計其行止",
    "T54n2123_002:0017b24": "城邑國土色　　不能累其心",
    "T54n2123_002:0017b25": "不畜資生具　　一往無欲定",
    "T54n2123_002:0017b26": "往則無所求　　唯無為為樂",
    "T54n2123_002:0017b27": "言則定善言　　不言則寂定",
    "T54n2123_002:0017b28": "諸天阿修羅　　各各共相違",
    "T54n2123_002:0017b29": "人間自共諍　　相違亦如是",
    "T54n2123_002:0017c01": "唯有出家者　　於諸諍無諍",
    "T54n2123_002:0017c02": "於一切眾生　　放捨於刀杖",
    "T54n2123_002:0017c03": "於財離財色　　不醉亦不荒",
    "T54n2123_002:0017c04": "遠離一切惡　　是故敬禮彼",
    "T54n2123_002:0017c05": "是時御者復說偈言。",
    "T54n2123_002:0017c06": "天王之所敬　　是必世間勝",
    "T54n2123_002:0017c07": "故我從今日　　當禮出家人",
    "T54n2123_002:0017c08": "又阿育王經云。昔阿恕伽王見一七歲沙彌。",
    "T54n2123_002:0017c09": "將至屏處而為作禮。語沙彌言。莫向人道我",
    "T54n2123_002:0017c10": "禮汝。時沙彌前有一澡瓶。沙彌即入其中。從",
    "T54n2123_002:0017c11": "澡瓶中復還來出。而語言。王慎莫向人道沙",
    "T54n2123_002:0017c12": "彌入澡瓶中復還來出。王即語沙彌言。我當",
    "T54n2123_002:0017c13": "現向人說。不復得隱。是以諸經皆云。沙彌雖",
    "T54n2123_002:0017c14": "小亦不可輕。王子雖小亦不可輕。龍子雖小",
    "T54n2123_002:0017c15": "亦不可輕。沙彌雖小能度人。王子雖小能殺",
    "T54n2123_002:0017c16": "人。龍子雖小能興雲。由興雲故。致雨雷電",
    "T54n2123_002:0017c17": "礔礰感其所小而不可輕也。",
    "T54n2123_002:0017c18": "又付法藏經云。昔佛涅槃一百年後。有阿育",
    "T54n2123_002:0017c19": "王信敬三寶。常作般遮于瑟大會。王至會日。",
    "T54n2123_002:0017c20": "香湯洗浴著新淨衣。上高樓上四方頂禮。遙",
    "T54n2123_002:0017c21": "請眾僧。聖眾飛來凡二十萬。王之信心深遠",
    "T54n2123_002:0017c22": "難量。見諸沙門若長若幼若凡若聖。皆迎問",
    "T54n2123_002:0017c23": "訊恭敬禮拜。時有一臣名曰夜奢。邪見熾盛",
    "T54n2123_002:0017c24": "無信敬心。見王禮拜而作是言。王甚無智。自",
    "T54n2123_002:0017c25": "屈貴德禮拜童幼。王聞是已。便勅諸臣。各遣",
    "T54n2123_002:0017c26": "推覓自死百獸。人仰一頭。唯使夜奢獨求人",
    "T54n2123_002:0017c27": "首。得已各勅詣市賣之。餘頭悉售。夜奢人",
    "T54n2123_002:0017c28": "頭見者惡賤都無買者。數日欲臭。眾人見已",
    "T54n2123_002:0017c29": "咸共罵辱。而語之言。汝今非是旃陀羅人夜",
    "T54n2123_002:0018a01": "叉羅剎。云何乃捉死人頭賣。夜奢爾時被罵",
    "T54n2123_002:0018a02": "辱已。來詣王所白王言。臣賣人頭反被罵辱。",
    "T54n2123_002:0018a03": "尚無欲見況有買者。王復語言。若無買者但",
    "T54n2123_002:0018a04": "當虛與。夜奢受教重齎入市。唱告眾人。無錢",
    "T54n2123_002:0018a05": "買者今當虛與。市人聞已重加罵辱。無肯取",
    "T54n2123_002:0018a06": "者。夜奢慚愧還至王所。合掌白王。此頭難售",
    "T54n2123_002:0018a07": "虛與不取。反被罵辱。況有買者。王問夜奢。何",
    "T54n2123_002:0018a08": "物最貴。夜奢答王。人最為貴。王言。若貴何故",
    "T54n2123_002:0018a09": "不售。夜奢答王。人生雖貴死則卑賤。王問夜",
    "T54n2123_002:0018a10": "奢。吾頭若死同此賤不。夜奢惶懼怖不敢對。",
    "T54n2123_002:0018a11": "王即語言。施汝無畏汝當實答。夜奢惶怖俛",
    "T54n2123_002:0018a12": "仰答王。王頭若死亦同此賤。王語夜奢。吾頭",
    "T54n2123_002:0018a13": "若死同此賤者。汝何怪我禮敬眾僧。卿若是",
    "T54n2123_002:0018a14": "吾真善知識。宜應勸我以危脆頭易堅固頭。",
    "T54n2123_002:0018a15": "如何今日止吾禮拜。夜奢爾時聞王此語。方",
    "T54n2123_002:0018a16": "自悔責改邪從正。歸敬三寶。以是因緣眾生",
    "T54n2123_002:0018a17": "聞者。若見三寶。應當至心恭敬禮拜。",
    "T54n2123_002:0018a18": "3 違損緣違損緣第三",
    "T54n2123_002:0018a19": "如像法決疑經云。乃至一切俗人不問貴賤。",
    "T54n2123_002:0018a20": "不得撾打三寶奴婢畜生。及受三寶奴婢禮",
    "T54n2123_002:0018a21": "拜。皆得殃咎故。薩遮尼揵經云。若破塔寺。或",
    "T54n2123_002:0018a22": "取佛物。若教作助喜。若有沙門身著染衣。或",
    "T54n2123_002:0018a23": "有持戒破戒。若繫閉打縛。或令還俗。或斷其",
    "T54n2123_002:0018a24": "命。若犯如是根本重罪。決墮地獄受無間苦。",
    "T54n2123_002:0018a25": "以王國內行此不善。諸仙聖人出國而去。大",
    "T54n2123_002:0018a26": "力諸神不護其國。大臣諍競四方咸起。水旱",
    "T54n2123_002:0018a27": "不調風雨失時。人民飢餓劫賊縱橫。疫癘疾",
    "T54n2123_002:0018a28": "病死亡無數。不知自作而怨諸天。",
    "T54n2123_002:0018a29": "又仁王經云。國王大臣自恃高貴。滅破吾法",
    "T54n2123_002:0018b01": "以作制法。制我弟子不聽出家。不聽造作佛",
    "T54n2123_002:0018b02": "像。立統官制等。案籍記錄僧。比丘地立白衣",
    "T54n2123_002:0018b03": "高坐。又國王太子橫作法制。不依佛教因緣。",
    "T54n2123_002:0018b04": "破僧因緣。統官攝僧典主僧籍。苦相攝持佛",
    "T54n2123_002:0018b05": "法不久。",
    "T54n2123_002:0018b06": "又大集經云。佛言。所有眾生。於現在世及未",
    "T54n2123_002:0018b07": "來世。應當深信佛法眾僧。彼諸眾生於人天",
    "T54n2123_002:0018b08": "中。常得受於勝妙果報。不久當得入無畏城。",
    "T54n2123_002:0018b09": "如是乃至供養一人。為我出家。及有依我剃",
    "T54n2123_002:0018b10": "除鬚髮。著袈裟片不受戒者。供養是人。亦得",
    "T54n2123_002:0018b11": "功德。乃至入無畏城。以是緣故我如是說。若",
    "T54n2123_002:0018b12": "復有人為我出家。不持禁戒。剃除鬚髮著袈",
    "T54n2123_002:0018b13": "裟片。有非法惱害此者。乃至破壞三世諸佛",
    "T54n2123_002:0018b14": "法身報身。乃至盈滿三惡道故。佛言。若有眾",
    "T54n2123_002:0018b15": "生為我出家。剃除鬚髮被服袈裟。設不持戒。",
    "T54n2123_002:0018b16": "彼等悉已為涅槃印之所印也。若復出家不",
    "T54n2123_002:0018b17": "持戒者。有以非法而作惱亂罵辱毀呰。以手",
    "T54n2123_002:0018b18": "刀杖打縛斫截。若奪衣鉢。及奪種種資生具",
    "T54n2123_002:0018b19": "者。是人則壞三世諸佛真實報身。則挑一切",
    "T54n2123_002:0018b20": "天人眼目。是人為欲隱沒諸佛所有正法三",
    "T54n2123_002:0018b21": "寶種故。今諸天人不得利益。墮地獄故。為三",
    "T54n2123_002:0018b22": "惡道增長盈滿故。爾時娑婆世界主大梵天",
    "T54n2123_002:0018b23": "王。而白佛言。若有為佛剃除鬚髮被服袈裟。",
    "T54n2123_002:0018b24": "不受禁戒受已毀犯。其剎利王與作惱亂罵辱",
    "T54n2123_002:0018b25": "打縛者。得幾許罪。佛言。大梵。我今為汝且略",
    "T54n2123_002:0018b26": "說之。若有人於萬億佛所。出其身血。於意云",
    "T54n2123_002:0018b27": "何。是人得罪寧為多不。大梵王言。若人但出",
    "T54n2123_002:0018b28": "一佛身血。得無間罪。尚多無量不可算數。墮",
    "T54n2123_002:0018b29": "於阿鼻大地獄中。何況具出萬億諸佛身血",
    "T54n2123_002:0018c01": "也。終無有能廣說彼人罪業果報。唯除如來。",
    "T54n2123_002:0018c02": "佛言。大梵。若有惱亂罵辱打縛為我剃髮著",
    "T54n2123_002:0018c03": "袈裟片不受禁戒受而犯者。得罪多彼。何以",
    "T54n2123_002:0018c04": "故。是人猶能為諸天人。示涅槃道。是人便已",
    "T54n2123_002:0018c05": "於三寶中。心得敬信。勝於一切九十五道。其",
    "T54n2123_002:0018c06": "人必速能入涅槃。勝於一切在家俗人。唯除",
    "T54n2123_002:0018c07": "在家得忍辱者。是故天人應當供養。何況具",
    "T54n2123_002:0018c08": "能受持禁戒。三業相應。其有一切國王及以",
    "T54n2123_002:0018c09": "群臣諸斷事者。如其見有於我法中而出家",
    "T54n2123_002:0018c10": "者。作大罪業。大殺生。大偷盜。大污梵行。大",
    "T54n2123_002:0018c11": "妄語及餘不善。但擯出國。不聽在寺同僧事",
    "T54n2123_002:0018c12": "業。亦不得鞭打。亦不應口業罵辱加其身罪。",
    "T54n2123_002:0018c13": "若故違法而謫罰者。是人便於解脫退落。受",
    "T54n2123_002:0018c14": "於下類。遠離一切人天善道。必定歸趣阿鼻",
    "T54n2123_002:0018c15": "地獄。何況鞭打為佛出家具持戒者。",
    "T54n2123_002:0018c16": "又十輪經云。佛言。族姓子。有四種僧。何等為",
    "T54n2123_002:0018c17": "四。一第一義僧。二清淨僧。三瘂羊僧。四無慚",
    "T54n2123_002:0018c18": "愧僧。云何名第一義僧。諸佛菩薩辟支及四",
    "T54n2123_002:0018c19": "沙門果。是七種人名為第一義僧。在家得聖",
    "T54n2123_002:0018c20": "果者。亦名第一義僧。云何名為清淨僧。諸有",
    "T54n2123_002:0018c21": "持具足戒者。是名清淨僧。云何名為瘂羊",
    "T54n2123_002:0018c22": "僧。不知犯不犯輕重微細罪可懺悔。愚癡無",
    "T54n2123_002:0018c23": "智不近善知識。不能諮問深義是善非善。如",
    "T54n2123_002:0018c24": "是等相名為瘂羊僧。云何名無慚愧僧。若有",
    "T54n2123_002:0018c25": "為自活命來入佛法。悉皆毀犯破和合僧。不",
    "T54n2123_002:0018c26": "畏後世。放縱六情貪著五欲。如是人等名為",
    "T54n2123_002:0018c27": "無慚愧僧如是四僧並須恭敬。",
    "T54n2123_002:0018c28": "又大悲經云。佛告阿難。於我法中但使性是",
    "T54n2123_002:0018c29": "沙門。污沙門行自稱沙門。形似沙門。當有被",
    "T54n2123_002:0019a01": "著袈裟衣者。於此賢劫彌勒為首。乃至最後",
    "T54n2123_002:0019a02": "盧遮如來。彼諸沙門如是千佛於無餘涅槃",
    "T54n2123_002:0019a03": "界。次第當得入般涅槃。無有遺餘。何以故。如",
    "T54n2123_002:0019a04": "是一切諸沙門中。乃至一稱佛名一生信者。",
    "T54n2123_002:0019a05": "所作功德終不虛設。阿難。我以佛智測知法",
    "T54n2123_002:0019a06": "界非不測知。阿難。所有白業得白報。黑業得",
    "T54n2123_002:0019a07": "黑報。若有淨心諸眾生等。作是稱言南無佛",
    "T54n2123_002:0019a08": "者。彼人以是善根。必定得近涅槃。何況值佛",
    "T54n2123_002:0019a09": "親承供養。",
    "T54n2123_002:0019a10": "又十輪經云。佛言。若諸比丘依佛法出家。一",
    "T54n2123_002:0019a11": "切天人阿修羅皆應供養。若護持戒。不應謫",
    "T54n2123_002:0019a12": "罰閉繫。兀其手足乃至奪命。悉無是法。若有",
    "T54n2123_002:0019a13": "破戒比丘如敗膿壞。非梵行而言梵行。退失",
    "T54n2123_002:0019a14": "墮落聖道果證。為諸煩惱結使所壞。猶能開",
    "T54n2123_002:0019a15": "示一切天龍人非人等。無量功德珍寶伏藏。",
    "T54n2123_002:0019a16": "是以依我出家。若持戒若破戒。我悉不聽。輪",
    "T54n2123_002:0019a17": "王大臣宰相。不得謫罰繫閉。加諸鞭杖截其",
    "T54n2123_002:0019a18": "手足。乃至斷命。況復餘輕犯小威儀破戒比",
    "T54n2123_002:0019a19": "丘。雖是死人是戒餘力。猶如牛黃。是牛雖死",
    "T54n2123_002:0019a20": "人故取之。亦如麝香死後有用。能大利益一",
    "T54n2123_002:0019a21": "切眾生。惡行比丘雖犯禁戒。其戒勢力。猶能",
    "T54n2123_002:0019a22": "利益無量天人。譬如燒香。香體雖壞熏他令",
    "T54n2123_002:0019a23": "香。破戒比丘亦復如是。自墮惡道。能令眾生",
    "T54n2123_002:0019a24": "增長善根。以是因緣。一切白衣不應侵毀輕",
    "T54n2123_002:0019a25": "蔑破戒比丘。皆當守護尊重供養。不聽謫罰",
    "T54n2123_002:0019a26": "繫閉其身。乃至奪命。爾時世尊而說偈言。",
    "T54n2123_002:0019a27": "瞻蔔華雖萎　　勝於諸餘華",
    "T54n2123_002:0019a28": "破戒諸比丘　　猶勝諸外道",
    "T54n2123_002:0019a29": "又大集經世尊說偈云。",
    "T54n2123_002:0019b01": "剃頭著袈裟　　持戒及毀戒",
    "T54n2123_002:0019b02": "天人可供養　　常令無有乏",
    "T54n2123_002:0019b03": "如是供養彼　　則為供養我",
    "T54n2123_002:0019b04": "若能為敬法　　歸依而剃頭",
    "T54n2123_002:0019b05": "身著袈裟服　　說彼是我子",
    "T54n2123_002:0019b06": "假使毀禁戒　　猶住不退地",
    "T54n2123_002:0019b07": "若有撾打彼　　則為打我身",
    "T54n2123_002:0019b08": "若有罵辱彼　　則為罵辱我",
    "T54n2123_002:0019b09": "是人心欲滅　　正法大明燈",
    "T54n2123_002:0019b10": "為財共鬪諍　　剎利同生瞋",
    "T54n2123_002:0019b11": "又十輪經云。譬如過去有王。名曰福德。若人",
    "T54n2123_002:0019b12": "有犯罪過乃至繫縛。王不欲奪命。將付狂象。",
    "T54n2123_002:0019b13": "爾時狂象捉其二足欲撲其地。而見此人著",
    "T54n2123_002:0019b14": "染色衣故。狂象即便安徐置地。不敢損傷。共",
    "T54n2123_002:0019b15": "對蹲坐以鼻䑛足。而生慈心。族姓子。象是畜",
    "T54n2123_002:0019b16": "生。見染衣人尚不加惡生於害心。乃至未來",
    "T54n2123_002:0019b17": "世。有旃陀羅王。見我法中有人出家。堪任法",
    "T54n2123_002:0019b18": "器。及不成法器。故作逼惱或奪其命。命終之",
    "T54n2123_002:0019b19": "後必墮阿鼻地獄。",
    "T54n2123_002:0019b20": "頌曰。",
    "T54n2123_002:0019b21": "騄驥資鞭策　　蘭蕙佇熏風",
    "T54n2123_002:0019b22": "至理信難見　　非人孰可通",
    "T54n2123_002:0019b23": "輸心仰圓極　　瑩曬入玄中",
    "T54n2123_002:0019b24": "總轡超三有　　摶飛上四空",
    "T54n2123_002:0019b25": "簪纓猶忽夢　　財利若塵蒙",
    "T54n2123_002:0019b26": "高揖謝時俗　　蕭灑出煩籠",
    "T54n2123_002:0019b27": "諸經要集卷第二"
}