{
    "T10n0293_038:0835a17": "大方廣佛華嚴經卷第三十八",
    "T10n0293_038:0835a19": "罽賓國三藏般若奉　詔譯",
    "T10n0293_038:0835a20": "入不思議解脫境界普賢行願品",
    "T10n0293_038:0835a21": "爾時，彌勒菩薩摩訶薩入樓閣中，攝其神力，",
    "T10n0293_038:0835a22": "彈指出聲，告善財言：「善男子起！法性如是，此",
    "T10n0293_038:0835a23": "是菩薩知諸法智因緣聚集顯現之相。如是",
    "T10n0293_038:0835a24": "自性悉不成就，如幻、如夢、如影、如像。」爾時，善",
    "T10n0293_038:0835a25": "財聞彈指聲，從三昧起，彌勒告言：「善男子！",
    "T10n0293_038:0835a26": "汝見菩薩自在解脫威神力不？汝見菩薩一切",
    "T10n0293_038:0835a27": "助道等流力不？汝見菩薩願智所現聚集力",
    "T10n0293_038:0835a28": "不？汝見菩薩種種莊嚴妙宮殿不？汝見菩薩",
    "T10n0293_038:0835a29": "種種行力所聚集不？汝見菩薩種種功德莊",
    "T10n0293_038:0835b01": "嚴剎不？汝見菩薩十地之中種種力不？汝見",
    "T10n0293_038:0835b02": "菩薩諸波羅蜜難思果不？汝見菩薩種種難",
    "T10n0293_038:0835b03": "思三昧力不？汝見如來種種最勝大願力不？",
    "T10n0293_038:0835b04": "汝聞菩薩種種出生解脫門不？汝隨順解菩",
    "T10n0293_038:0835b05": "薩解脫不思議不？汝隨順受菩薩三昧能喜",
    "T10n0293_038:0835b06": "樂不？」善財白言：「唯然已見，是善知識加持力",
    "T10n0293_038:0835b07": "故、憶念力故、威德力故。聖者！此解脫門其名",
    "T10n0293_038:0835b08": "何等？」彌勒告言：「此解脫門，名入三世一切境",
    "T10n0293_038:0835b09": "界不忘念智莊嚴藏；善男子！一生菩薩得如",
    "T10n0293_038:0835b10": "是等不可說不可說解脫門。」善財白言：「聖者！",
    "T10n0293_038:0835b11": "此莊嚴事何處去耶？」彌勒告言：「於來處去。」曰：",
    "T10n0293_038:0835b12": "「從何處來？」曰：「從諸菩薩智慧威力中來，依諸",
    "T10n0293_038:0835b13": "菩薩智慧威力而住；無有少分去來之處；無",
    "T10n0293_038:0835b14": "集、無增、無成、無立，不依於地，不依於空，遠",
    "T10n0293_038:0835b15": "離一切。善男子！譬如龍王，種種雲雨不從身",
    "T10n0293_038:0835b16": "出，不從心出，無有積集建立增長；但以龍王",
    "T10n0293_038:0835b17": "心念力故，霈然洪霔，周遍天下；此是龍王難",
    "T10n0293_038:0835b18": "思境界。善男子！彼莊嚴事亦復如是；不住",
    "T10n0293_038:0835b19": "於內，亦不住外；但由菩薩威德自在，汝善根",
    "T10n0293_038:0835b20": "力，而非不見。善男子！譬如幻師作諸幻事，無",
    "T10n0293_038:0835b21": "所從來，亦無所去，無行、無入、無隱、無顯，而以",
    "T10n0293_038:0835b22": "幻力，分明顯現，彼莊嚴事，亦復如是；無所",
    "T10n0293_038:0835b23": "從來，亦無所去，無集無成，然以慣習不可思",
    "T10n0293_038:0835b24": "議幻智力故，及由過去大願力故，如是顯現。」",
    "T10n0293_038:0835b25": "善財童子白言：「大聖！從何處來？」彌勒告言：",
    "T10n0293_038:0835b26": "「善男子！一切菩薩無來無去，如是而來；無",
    "T10n0293_038:0835b27": "行無住，如是而來；無處、無定、不沒、不生、不",
    "T10n0293_038:0835b28": "住、不遷、不動、不起、無戀、無著、無業、無報、無",
    "T10n0293_038:0835b29": "起、無滅、不斷、不常，如是而來。",
    "T10n0293_038:0835c01": "「復次，善男子！菩薩從大悲處來，愍念調伏諸",
    "T10n0293_038:0835c02": "眾生故；從大慈處來，救護逼迫苦眾生故；從",
    "T10n0293_038:0835c03": "淨戒處來，隨其所樂自在生故；從大願處來，",
    "T10n0293_038:0835c04": "往昔願力所加持故；從神通處來，於一切處",
    "T10n0293_038:0835c05": "隨樂現故；從無動搖處來，不捨如來不動體",
    "T10n0293_038:0835c06": "故；從無取捨處來，不役身心使往來故；從",
    "T10n0293_038:0835c07": "智慧方便處來，隨順一切眾生轉故；從示現",
    "T10n0293_038:0835c08": "變化處來，猶如影像而化現故。",
    "T10n0293_038:0835c09": "「復次，善男子！汝向所問何處來者，善男子！我",
    "T10n0293_038:0835c10": "從生處摩羅提國房舍聚落，而來於此；彼",
    "T10n0293_038:0835c11": "有長者，名瞿波洛迦，為化其人令入佛法，",
    "T10n0293_038:0835c12": "又為生處一切人眾隨其根器而為說法；",
    "T10n0293_038:0835c13": "亦為父母、親戚、眷屬、婆羅門等，演說大乘，令",
    "T10n0293_038:0835c14": "其趣入故，住於彼而從彼來。」善財言：「聖者！",
    "T10n0293_038:0835c15": "何者是菩薩生處？」彌勒答言：「善男子！菩薩有",
    "T10n0293_038:0835c16": "十種生處；何等為十？所謂：發菩提心是菩薩",
    "T10n0293_038:0835c17": "生處，生菩薩家故；深心是菩薩生處，生善知",
    "T10n0293_038:0835c18": "識家故；諸地是菩薩生處，生波羅蜜家故；大",
    "T10n0293_038:0835c19": "願是菩薩生處，生妙行家故；大悲是菩薩生",
    "T10n0293_038:0835c20": "處，生四攝家故；如理觀察是菩薩生處，生般",
    "T10n0293_038:0835c21": "若波羅蜜家故；大乘是菩薩生處，生方便善",
    "T10n0293_038:0835c22": "巧家故；成熟眾生是菩薩生處，生成等正覺",
    "T10n0293_038:0835c23": "家故；智慧方便是菩薩生處，生無生法忍家",
    "T10n0293_038:0835c24": "故；修行諸法是菩薩生處，生三世一切如來",
    "T10n0293_038:0835c25": "家故；善男子！是為菩薩十種受生處。",
    "T10n0293_038:0835c26": "「復次，善男子！菩薩摩訶薩以般若波羅蜜為",
    "T10n0293_038:0835c27": "母，方便善巧為父，檀那波羅蜜為乳母，尸羅",
    "T10n0293_038:0835c28": "波羅蜜為養母，忍辱波羅蜜為莊嚴具，精進",
    "T10n0293_038:0835c29": "波羅蜜為養育者，禪那波羅蜜為澣濯人，善",
    "T10n0293_038:0836a01": "知識為教授師，一切菩提分為伴侶，一切善",
    "T10n0293_038:0836a02": "法為親屬，一切菩薩為兄弟，菩提心為家，如",
    "T10n0293_038:0836a03": "理修行為家法，諸地善法為家處，得諸忍法",
    "T10n0293_038:0836a04": "為家族，大願現前為家教，以清淨智滿足諸",
    "T10n0293_038:0836a05": "行為順家法，勸發勤修不斷大乘為紹家業，",
    "T10n0293_038:0836a06": "法水灌頂一生所繫菩薩為王太子，成就廣",
    "T10n0293_038:0836a07": "大真實菩提為淨家族。善男子！菩薩如是超",
    "T10n0293_038:0836a08": "凡夫地，入菩薩位；生如來家，住佛種性；能修",
    "T10n0293_038:0836a09": "諸行，不斷三寶；善能守護菩薩種族，淨菩薩",
    "T10n0293_038:0836a10": "種；生處尊勝，於諸世間離生過惡；一切天人",
    "T10n0293_038:0836a11": "及諸魔、梵、沙門、婆羅門中種族具足，而得成",
    "T10n0293_038:0836a12": "就最勝佛種；得大願藏，普能出生諸菩薩行。",
    "T10n0293_038:0836a13": "「善男子！菩薩摩訶薩成就如是尊勝家已；智",
    "T10n0293_038:0836a14": "了諸法如影像故，於世生處無所惡賤；知一",
    "T10n0293_038:0836a15": "切法如變化故，於諸有趣無所染著；覺悟諸",
    "T10n0293_038:0836a16": "法無有我故，調伏眾生心無疲厭；以大慈悲",
    "T10n0293_038:0836a17": "為體性故，不趣寂滅攝受眾生；了達生死猶",
    "T10n0293_038:0836a18": "如夢故，經一切劫而無熱惱；了知五蘊皆如",
    "T10n0293_038:0836a19": "幻故，現處生死而無疲倦；知諸界處即法界",
    "T10n0293_038:0836a20": "故，於諸境界無有瘡疣；知一切想如陽焰故，",
    "T10n0293_038:0836a21": "入於諸趣不生倒惑；達一切法皆如幻故，入",
    "T10n0293_038:0836a22": "魔境界自在無染；成就法身淨妙體故，一切",
    "T10n0293_038:0836a23": "煩惱不能欺誑；成就一切遍趣行故，於諸生",
    "T10n0293_038:0836a24": "處而得自在。",
    "T10n0293_038:0836a25": "「善男子！我身普生一切法界；等一切眾生差",
    "T10n0293_038:0836a26": "別色相，等一切眾生殊異言音，等一切眾生",
    "T10n0293_038:0836a27": "種種名號，等一切眾生種種樂欲，等一切眾",
    "T10n0293_038:0836a28": "生種種威儀隨順世間教化調伏，等能顯示",
    "T10n0293_038:0836a29": "一切眾生清淨受生，等隨順入一切眾生甚",
    "T10n0293_038:0836b01": "深勝解，等一切菩薩大願變化，於如是等無",
    "T10n0293_038:0836b02": "量品類而現其身，種種相貌、種種威德充滿",
    "T10n0293_038:0836b03": "法界。「善男子！我為成熟與我往昔同修諸行，",
    "T10n0293_038:0836b04": "今時退失菩提心者，示現生此閻浮提中；為",
    "T10n0293_038:0836b05": "欲調伏父母、親屬及婆羅門，令其離於種族",
    "T10n0293_038:0836b06": "憍慢，得生如來種性中故，生摩羅提國房舍",
    "T10n0293_038:0836b07": "聚落婆羅門家。善男子！我於南方及住於此",
    "T10n0293_038:0836b08": "毘盧遮那莊嚴藏大樓閣中，隨諸眾生心之",
    "T10n0293_038:0836b09": "所樂，種種方便，教化調伏。「善男子！我為隨順",
    "T10n0293_038:0836b10": "諸眾生故，為欲成熟兜率天中同行天故，為",
    "T10n0293_038:0836b11": "欲示現菩薩福智莊嚴變化超過一切諸欲界",
    "T10n0293_038:0836b12": "故，令捨渴愛諸欲樂故，令照諸行皆無常故，",
    "T10n0293_038:0836b13": "令知諸天盛必衰故，為欲示現降生瑞相與",
    "T10n0293_038:0836b14": "一生菩薩而共宣說大智法門故，為欲攝受",
    "T10n0293_038:0836b15": "一切生處諸眾生故，為欲教化釋迦如來所",
    "T10n0293_038:0836b16": "遣來者令如蓮華悉開悟故，而於此沒生兜",
    "T10n0293_038:0836b17": "率天。「善男子！我願滿足得菩提時，汝及文殊",
    "T10n0293_038:0836b18": "俱來見我。善男子！汝當往詣文殊師利大菩",
    "T10n0293_038:0836b19": "薩所，而問之言：菩薩云何學菩薩行？云何深",
    "T10n0293_038:0836b20": "入普賢行門？云何出生？云何成熟？云何廣大？",
    "T10n0293_038:0836b21": "云何清淨？云何隨順？云何圓滿？善男子！彼當",
    "T10n0293_038:0836b22": "為汝分別顯示。何以故？善男子！文殊師利最",
    "T10n0293_038:0836b23": "勝大願，非餘無量百千億那由他菩薩之所",
    "T10n0293_038:0836b24": "能有。善男子！文殊師利其行廣大，無量無",
    "T10n0293_038:0836b25": "邊；其願無際，相續不斷；常能出生一切菩薩",
    "T10n0293_038:0836b26": "最勝功德；文殊師利菩薩常為無量百千億",
    "T10n0293_038:0836b27": "那由他諸佛母，令其證入甚深理故；常為無",
    "T10n0293_038:0836b28": "量百千億那由他菩薩師，令其勤修深證入",
    "T10n0293_038:0836b29": "故；普於十方常轉法輪教化成熟一切眾生；",
    "T10n0293_038:0836c01": "常於十方一切世界為說法師；常為不可說",
    "T10n0293_038:0836c02": "不可說一切諸佛大眾會中之所讚歎；住甚",
    "T10n0293_038:0836c03": "深智，見法實性；從久遠來，深入一切解脫境",
    "T10n0293_038:0836c04": "界，究竟普賢所行諸行。善男子！文殊師利善",
    "T10n0293_038:0836c05": "知識，能令汝得生如來家，能增長汝諸善根，",
    "T10n0293_038:0836c06": "能發起汝助道法，能顯示汝真實善知識，能",
    "T10n0293_038:0836c07": "勸發汝修習諸功德，能令汝深入大願網，能",
    "T10n0293_038:0836c08": "令汝安住大願門，能令汝聞菩薩深密義，能",
    "T10n0293_038:0836c09": "顯示汝菩薩難思行與汝往昔同生同行。是",
    "T10n0293_038:0836c10": "故，善男子！汝當往詣文殊師利菩薩所，莫生",
    "T10n0293_038:0836c11": "疲倦；文殊師利當令汝得一切功德。何以故？",
    "T10n0293_038:0836c12": "汝先所見諸善知識，聞諸菩薩行，深入解脫",
    "T10n0293_038:0836c13": "門，滿足大願海，皆是文殊威神之力；文殊師",
    "T10n0293_038:0836c14": "利於一切處咸得究竟。」時，善財童子右遶彌",
    "T10n0293_038:0836c15": "勒經無量匝，頂禮雙足，慇懃瞻仰，心懷戀",
    "T10n0293_038:0836c16": "慕，辭退而去。",
    "T10n0293_038:0836c17": "爾時，善財童子經遊一百一十城已；詣蘇摩",
    "T10n0293_038:0836c18": "那城，住立門所；思惟文殊師利，隨順憶念，普",
    "T10n0293_038:0836c19": "遍觀察，希欲奉覲。爾時，文殊師利童子從",
    "T10n0293_038:0836c20": "一百一十由旬外，遙申右手，至蘇摩那城，摩",
    "T10n0293_038:0836c21": "善財頂；作如是言：「善哉！善哉！善男子！若離信",
    "T10n0293_038:0836c22": "根，心生疲厭，心志下劣，功行不具，退失精",
    "T10n0293_038:0836c23": "勤，於少善根而生知足，不善發起一切行願，",
    "T10n0293_038:0836c24": "不能親近諸善知識。由如是故，不能了知如",
    "T10n0293_038:0836c25": "是法性、如是理趣、如是法門、如是境界、如是",
    "T10n0293_038:0836c26": "住處；若普遍知、若少分知、若甚深知、若盡源",
    "T10n0293_038:0836c27": "底、若觀察、若證入、若獲得，皆悉不能。」是時，",
    "T10n0293_038:0836c28": "文殊師利宣說此法，示教利喜；令善財童子",
    "T10n0293_038:0836c29": "具足圓滿無數法門；具足無邊大智光明；深",
    "T10n0293_038:0837a01": "入種種念佛門、無邊際陀羅尼門、無邊際辯",
    "T10n0293_038:0837a02": "才門、無邊際三昧門、無邊際神通門、無邊際",
    "T10n0293_038:0837a03": "願智門；深入普賢諸行願輪；稱歎文殊本住",
    "T10n0293_038:0837a04": "國土一切善巧。時，善財童子白文殊師利菩",
    "T10n0293_038:0837a05": "薩言：「聖者！云何而得成就聖者國土善巧？」文",
    "T10n0293_038:0837a06": "殊師利告善財言：「善男子！菩薩有十種法，具",
    "T10n0293_038:0837a07": "足圓滿，得我國土，善巧成就。」善財白言：「何等",
    "T10n0293_038:0837a08": "為十？」文殊師利菩薩言：「善男子！一者、證無生",
    "T10n0293_038:0837a09": "法具足圓滿，二者、無滅法，三者、不失壞法，四",
    "T10n0293_038:0837a10": "者、無來去法，五者、超言辭境界法，六者、無有",
    "T10n0293_038:0837a11": "言辭道法，七者、無戲論法，八者、不可說法，",
    "T10n0293_038:0837a12": "九者、寂靜法，十者、聖者法。若諸菩薩於此十",
    "T10n0293_038:0837a13": "法具足圓滿，得我國土善巧成就。」善財童子",
    "T10n0293_038:0837a14": "白言：「聖者所言國土是何義耶？」文殊師利言：",
    "T10n0293_038:0837a15": "「是一切菩薩住處義。」善財言：「云何是一切菩",
    "T10n0293_038:0837a16": "薩住處？」文殊師利言：「善男子！最勝第一義，是",
    "T10n0293_038:0837a17": "菩薩住處；何以故？善男子！最勝第一義不生、",
    "T10n0293_038:0837a18": "不滅、不失、不壞、不來、不去，如此語言，既非言",
    "T10n0293_038:0837a19": "境，言說不及，不能記別，非是戲論思度所",
    "T10n0293_038:0837a20": "知；本無言說，體性寂靜，唯諸聖者自內所",
    "T10n0293_038:0837a21": "證。善男子！因此最勝第一義故，諸佛如來出",
    "T10n0293_038:0837a22": "現世間；若佛出世及不出世，不可失壞。善男",
    "T10n0293_038:0837a23": "子！一切菩薩為欲證入第一義故，捨大豪富，",
    "T10n0293_038:0837a24": "年少王位，難行能行種種苦行，鬀除鬚髮，",
    "T10n0293_038:0837a25": "被服法衣，正信出家，專求妙道、精勤匪懈，如",
    "T10n0293_038:0837a26": "救頭然。善男子！若無第一義者，所修梵行，為",
    "T10n0293_038:0837a27": "何所用？如來出世，為何所依？善男子！以深信",
    "T10n0293_038:0837a28": "有第一義故，令諸菩薩具足圓滿此十種法，",
    "T10n0293_038:0837a29": "是故應當如是知見、如是解說，於我國土善",
    "T10n0293_038:0837b01": "巧成就。」善財童子白言：「聖者！行何等法，當",
    "T10n0293_038:0837b02": "得聖者淨妙國土？」文殊師利言：「若諸菩薩",
    "T10n0293_038:0837b03": "能於一切無憍慢心，於諸眾生生平等心，",
    "T10n0293_038:0837b04": "於諸如來修真供養，得我國土。」善財童子",
    "T10n0293_038:0837b05": "白言：「聖者！云何名為無憍慢心、生平等心、修",
    "T10n0293_038:0837b06": "真供養？」文殊師利言：「善男子！菩薩有十種法，",
    "T10n0293_038:0837b07": "審諦思惟具足圓滿，則能成就無憍慢心。何",
    "T10n0293_038:0837b08": "等為十？一者、一心思惟諦觀身界，作是念言：",
    "T10n0293_038:0837b09": "『我今出家，無殊死人；所以者何？父母、親愛、朋",
    "T10n0293_038:0837b10": "友、眷屬一切所有皆棄捨故。』如是思惟，得無",
    "T10n0293_038:0837b11": "憍慢。二者、思惟我今此身，服壞色衣，進止威",
    "T10n0293_038:0837b12": "儀，不同世間，如是思惟，得無憍慢。三者、思惟",
    "T10n0293_038:0837b13": "既毀形好，執持應器，乞匃於他，如是思惟，得",
    "T10n0293_038:0837b14": "無憍慢。四者、思惟我今乞食，如旃陀羅，如是",
    "T10n0293_038:0837b15": "思惟，令心卑下，得無憍慢。五者、思惟為求段",
    "T10n0293_038:0837b16": "食，長養我身、我之壽命，宛在他手，如是思",
    "T10n0293_038:0837b17": "惟，得無憍慢。六者、思惟所乞之食，人畜之餘，",
    "T10n0293_038:0837b18": "彼若嫌棄，我方得食，如是思惟，得無憍慢。七",
    "T10n0293_038:0837b19": "者、思惟我今應當於師長所，恭敬供養，令生",
    "T10n0293_038:0837b20": "歡喜，如是思惟，得無憍慢。八者、思惟我今欲",
    "T10n0293_038:0837b21": "令同梵行者，生歡喜故，具足威儀，無違法式，",
    "T10n0293_038:0837b22": "如是思惟，得無憍慢。九者、思惟我今出家，於",
    "T10n0293_038:0837b23": "佛法中未得少分，如是思惟，得無憍慢。十者、",
    "T10n0293_038:0837b24": "思惟一切眾生於我瞋恨，我常安忍，如是思",
    "T10n0293_038:0837b25": "惟，得無憍慢。善男子！是為菩薩思惟十法，具",
    "T10n0293_038:0837b26": "足圓滿，則能成就無憍慢心。「復次，善男子！菩",
    "T10n0293_038:0837b27": "薩有十種法，具足圓滿，則於眾生得平等心。",
    "T10n0293_038:0837b28": "何等為十？一者、於諸眾生所作平等；二者、於",
    "T10n0293_038:0837b29": "諸眾生心無障礙；三者、於諸眾生心無疲倦；",
    "T10n0293_038:0837c01": "四者、為欲利益諸眾生故，具足修行六波羅",
    "T10n0293_038:0837c02": "蜜；五者、為諸眾生集一切智，亦不依止無二",
    "T10n0293_038:0837c03": "之相；六者、普觀眾生同於如如，無所分別；七",
    "T10n0293_038:0837c04": "者、了達眾生體性平等，而能證入平等心性；",
    "T10n0293_038:0837c05": "八者、願與眾生同得出離生死大火；九者、自",
    "T10n0293_038:0837c06": "既出已，復能拔出一切眾生；十者、平等安置",
    "T10n0293_038:0837c07": "一切眾生無憂惱處。善男子！譬如世間長者、",
    "T10n0293_038:0837c08": "居士生育五子，平等愛念，受用資具等無",
    "T10n0293_038:0837c09": "有二；而彼諸子愚小無知，於一切處未能",
    "T10n0293_038:0837c10": "分別；時，彼長者宅舍之中，欻然火起，彼諸子",
    "T10n0293_038:0837c11": "等各居一處。善男子！於意云何？時，彼長者",
    "T10n0293_038:0837c12": "出諸子心，有先後不？」善財答言：「彼長者心等",
    "T10n0293_038:0837c13": "無先後，隨所親近，即先濟拔。」文殊師利言：「善",
    "T10n0293_038:0837c14": "男子！菩薩摩訶薩亦復如是；一切眾生在於",
    "T10n0293_038:0837c15": "生死舍宅之中，三毒熾火，忽然而起，其心愚",
    "T10n0293_038:0837c16": "闇，無所分別，各隨業力五趣受生；菩薩等",
    "T10n0293_038:0837c17": "心，調伏成熟，但隨親近，即先拔濟成熟，安置",
    "T10n0293_038:0837c18": "寂靜界中。善男子！是為菩薩有十種法，具足",
    "T10n0293_038:0837c19": "圓滿，於諸眾生，成就平等。",
    "T10n0293_038:0837c20": "「復次，善男子！菩薩有十種法，具足圓滿，則得",
    "T10n0293_038:0837c21": "成就修真供養一切如來。何等為十？一者、以",
    "T10n0293_038:0837c22": "法供養；二者、修行諸行；三者、平等利樂一切",
    "T10n0293_038:0837c23": "眾生；四者、以慈悲心隨順攝取；五者、以如來",
    "T10n0293_038:0837c24": "力隨順一切；六者、不捨勸修一切善法；七",
    "T10n0293_038:0837c25": "者、不捨一切菩薩事業；八者、如說能行，如行",
    "T10n0293_038:0837c26": "能說；九者、長時遍修心無疲厭；十者、常不捨",
    "T10n0293_038:0837c27": "離大菩提心。若諸菩薩具此十法，則能成就",
    "T10n0293_038:0837c28": "供養如來；非以財寶、飲食、衣服名真供養。何",
    "T10n0293_038:0837c29": "以故？如來恭敬尊重法故；猶如孝子，尊重父",
    "T10n0293_038:0838a01": "母，承順顏色，心無暫捨；若復有人敬其父",
    "T10n0293_038:0838a02": "母，其子倍復尊重是人；諸佛如來亦復如是；",
    "T10n0293_038:0838a03": "若諸眾生供養法者，是真成就供養如來，以",
    "T10n0293_038:0838a04": "諸如來尊重法故。善男子！如來從修行中來；",
    "T10n0293_038:0838a05": "若能修行，是則成就供養如來；諸佛出世，本",
    "T10n0293_038:0838a06": "為利樂諸眾生故；為以慈悲攝眾生故；隨順",
    "T10n0293_038:0838a07": "利樂而為力故。善男子！若不勸修一切善",
    "T10n0293_038:0838a08": "法，亦不利樂一切眾生；若捨菩薩所修事業，",
    "T10n0293_038:0838a09": "是亦不能利樂眾生；若復不能如說修行，如",
    "T10n0293_038:0838a10": "行能說，是亦不能利樂眾生；若心下劣而生",
    "T10n0293_038:0838a11": "疲厭，是亦不能利樂眾生；若暫捨離菩提心",
    "T10n0293_038:0838a12": "者，是亦不能利樂眾生。何以故？善男子！夫為",
    "T10n0293_038:0838a13": "菩薩為欲利樂諸眾生故，勤求阿耨多羅三",
    "T10n0293_038:0838a14": "藐三菩提，若無眾生，一切菩薩不成正覺。善",
    "T10n0293_038:0838a15": "男子！汝應如是解法供養，則得成就供養如",
    "T10n0293_038:0838a16": "來；非以世間財寶、飲食名為供養；善男子！是",
    "T10n0293_038:0838a17": "為菩薩具足十法，則能成就供養如來。」爾時，",
    "T10n0293_038:0838a18": "文殊師利顯示如是無量無邊微妙法義，勸",
    "T10n0293_038:0838a19": "教善財令修習已，還攝神力，忽然不現。",
    "T10n0293_038:0838a20": "爾時，善財童子即見三千大千世界極微塵",
    "T10n0293_038:0838a21": "數諸善知識，悉皆親近承事供養，令生歡喜；",
    "T10n0293_038:0838a22": "於所誘誨，隨順受行、增長、趣求一切智意；",
    "T10n0293_038:0838a23": "於佛境界生決定解，大悲心海容納出生，",
    "T10n0293_038:0838a24": "大慈教雲普覆一切，於毘盧遮那廣大身雲，",
    "T10n0293_038:0838a25": "增長愛敬；於諸菩薩無礙解脫，心常安住，速",
    "T10n0293_038:0838a26": "疾出生如來普門無著淨眼，觀一切佛修行",
    "T10n0293_038:0838a27": "圓滿功德大海，深信如來積行所修一切智",
    "T10n0293_038:0838a28": "體，精勤速疾增一切智助道之法，善能迴向",
    "T10n0293_038:0838a29": "一切菩薩清淨深心，善知三世一切如來相",
    "T10n0293_038:0838b01": "續不斷，深入一切佛法教海，隨順解了諸佛",
    "T10n0293_038:0838b02": "法輪；於諸世間如影普現，深入一切菩薩願",
    "T10n0293_038:0838b03": "海，盡一切劫修菩薩行，得普門智，照如來境，",
    "T10n0293_038:0838b04": "增長一切菩薩諸根，得一切智清淨光明，普",
    "T10n0293_038:0838b05": "照十方一切法界；於一切剎教化眾生，發修",
    "T10n0293_038:0838b06": "行心，成就利益；能隨順解生死種類，摧煩惱",
    "T10n0293_038:0838b07": "業一切障山；隨順證悟無障礙法，入法界藏",
    "T10n0293_038:0838b08": "平等地中，常住寂靜菩薩解脫，勤求一切如",
    "T10n0293_038:0838b09": "來境界，一切諸佛威力加持。善財童子起",
    "T10n0293_038:0838b10": "如是等微細觀察，安住普賢甚深境界，即聞",
    "T10n0293_038:0838b11": "普賢菩薩名號，及普賢行最勝大願；從初發",
    "T10n0293_038:0838b12": "心最勝助道，最勝現前出生功德，微細威",
    "T10n0293_038:0838b13": "儀；及聞普賢菩薩諸地，及地處所、地差別，得",
    "T10n0293_038:0838b14": "地自在行、地差別住、地勇猛、地威德、地同",
    "T10n0293_038:0838b15": "住；既聞此已，渴仰欲見普賢菩薩，即於金剛",
    "T10n0293_038:0838b16": "海藏菩提道場如來師子座前，一切寶蓮華",
    "T10n0293_038:0838b17": "藏座上，起等虛空界廣大心、拔一切現前執",
    "T10n0293_038:0838b18": "著心、集一切德無染心、淨一切剎無想心、了",
    "T10n0293_038:0838b19": "一切法歡喜心、觀一切境無礙心、入一切方",
    "T10n0293_038:0838b20": "周遍心、行一切行無障心、淨一切智境界妙",
    "T10n0293_038:0838b21": "行自在心、觀一切菩薩道場莊嚴清淨明了",
    "T10n0293_038:0838b22": "心、深入一切如來法海廣大心、調伏成熟一",
    "T10n0293_038:0838b23": "切眾生周遍心、淨一切佛剎無量心、了一切",
    "T10n0293_038:0838b24": "眾會如影心、住一切劫無盡心、究竟如來力",
    "T10n0293_038:0838b25": "無所畏不共佛法無退轉心。",
    "T10n0293_038:0838b26": "善財童子起如是心，以自善根所潤澤故；一",
    "T10n0293_038:0838b27": "切如來加被力故；普賢同分善根力故；欲見",
    "T10n0293_038:0838b28": "普賢，有十種瑞相。何等為十？一者、見一切佛",
    "T10n0293_038:0838b29": "剎清淨，一切如來道場莊嚴；二者、見一切佛",
    "T10n0293_038:0838c01": "剎清淨，無諸惡道一切雜類；三者、見一切佛",
    "T10n0293_038:0838c02": "剎清淨，眾妙蓮華以為莊嚴；四者、見一切佛",
    "T10n0293_038:0838c03": "剎清淨，一切眾生身心清涼；五者、見一切",
    "T10n0293_038:0838c04": "佛剎清淨，眾寶為體，形色莊嚴；六者、見一切",
    "T10n0293_038:0838c05": "佛剎清淨，一切眾生種種形色相好嚴身；七",
    "T10n0293_038:0838c06": "者、見一切佛剎清淨，諸莊嚴雲普覆其上；八",
    "T10n0293_038:0838c07": "者、見一切佛剎清淨，一切眾生互起慈心遞",
    "T10n0293_038:0838c08": "相利益；九者、見一切佛剎清淨，菩提道場形",
    "T10n0293_038:0838c09": "體莊嚴；十者、見一切佛剎清淨，一切眾生心",
    "T10n0293_038:0838c10": "常隨順憶念諸佛；是為十。又見十種大光明",
    "T10n0293_038:0838c11": "相，何等為十？一者、見一切世界所有極微一",
    "T10n0293_038:0838c12": "一塵中，出一切世界極微塵數如來光網雲，",
    "T10n0293_038:0838c13": "周遍照耀；二者、見一一塵中，出一切世界極",
    "T10n0293_038:0838c14": "微塵數如來圓光輪雲，無量無數，種種色相，",
    "T10n0293_038:0838c15": "周遍法界；三者、見一一塵中，出一切世界極",
    "T10n0293_038:0838c16": "微塵數種種如來寶影像雲，周遍法界；四者、",
    "T10n0293_038:0838c17": "見一一塵中，出一切世界極微塵數種種如",
    "T10n0293_038:0838c18": "來光焰輪雲，周遍法界；五者、見一一塵中，出",
    "T10n0293_038:0838c19": "一切世界極微塵數種種妙香、塗香、燒香、華鬘",
    "T10n0293_038:0838c20": "等雲，周遍十方一切法界，出大音聲，稱讚普",
    "T10n0293_038:0838c21": "賢一切行願大功德海；六者、見一一塵中，出",
    "T10n0293_038:0838c22": "一切世界極微塵數種種日月、星宿、光明雲，",
    "T10n0293_038:0838c23": "皆放普賢菩薩光明，遍滿法界；七者、見一一",
    "T10n0293_038:0838c24": "塵中，出一切世界極微塵數種種眾生形像",
    "T10n0293_038:0838c25": "燈雲，猶如佛光，遍照法界；八者、見一一塵中，",
    "T10n0293_038:0838c26": "出一切世界極微塵數種種如來身影像摩尼",
    "T10n0293_038:0838c27": "寶雲，周遍法界；九者、見一一塵中，出一切世",
    "T10n0293_038:0838c28": "界極微塵數種種如來影像光明身雲，如大",
    "T10n0293_038:0838c29": "雲雨，普說一切如來大願，及威德力；十者、見",
    "T10n0293_038:0839a01": "一一塵中，出一切世界極微塵數種種菩薩",
    "T10n0293_038:0839a02": "圓滿光明影像身雲，隨諸眾生種種變化，普",
    "T10n0293_038:0839a03": "令一切皆生愛樂，如是所作，周遍法界；是為",
    "T10n0293_038:0839a04": "十。爾時，善財童子見此十種光明相已，即作",
    "T10n0293_038:0839a05": "是念：「我今必見普賢菩薩。」於時，善財住自善",
    "T10n0293_038:0839a06": "根普光照力，住諸如來所護念力；能生佛法",
    "T10n0293_038:0839a07": "普智光明，於普賢行現前照了；於普賢願深",
    "T10n0293_038:0839a08": "入無際；於一切如來境界深心信解；於諸菩",
    "T10n0293_038:0839a09": "薩廣大境界得決定力，修集得見普賢之",
    "T10n0293_038:0839a10": "想，深入如來一切種智，普攝諸根令其寂靜，",
    "T10n0293_038:0839a11": "起大精進無有退轉，身心普現十方世界；即",
    "T10n0293_038:0839a12": "以普眼觀察十方一切諸佛、菩薩眾會諸莊",
    "T10n0293_038:0839a13": "嚴具；一切境界，皆作得見普賢之想；以智慧",
    "T10n0293_038:0839a14": "眼，觀察普賢從初發心所行之道，其心廣大",
    "T10n0293_038:0839a15": "猶如虛空，大悲堅固猶若金剛，威德加持",
    "T10n0293_038:0839a16": "盡未來際，願不捨離普賢菩薩，以平等心行",
    "T10n0293_038:0839a17": "普賢行，念念隨順清淨自在，常得安住如來",
    "T10n0293_038:0839a18": "境界，成就普賢種種智地。",
    "T10n0293_038:0839a19": "善財童子具足圓滿，如是觀已；即見普賢菩",
    "T10n0293_038:0839a20": "薩在於毘盧遮那如來、應、正等覺前，坐蓮華",
    "T10n0293_038:0839a21": "藏師子之座，諸菩薩眾所共圍遶；身相殊特，",
    "T10n0293_038:0839a22": "世無與等，智慧功德種種境界不可思議；一",
    "T10n0293_038:0839a23": "切菩薩微細觀察，無有邊際，與諸如來平等",
    "T10n0293_038:0839a24": "無二。善財童子見普賢身一一毛孔，念念",
    "T10n0293_038:0839a25": "中出一切世界極微塵數種種光明雲，遍法界、",
    "T10n0293_038:0839a26": "虛空界、一切世界，普光照耀，除滅一切眾生",
    "T10n0293_038:0839a27": "苦患；見一一毛孔，念念中出一切佛剎極微",
    "T10n0293_038:0839a28": "塵數種種色圓光雲，令一切菩薩速疾增長",
    "T10n0293_038:0839a29": "廣大歡喜；見普賢菩薩頂及兩肩一一毛孔，",
    "T10n0293_038:0839b01": "念念中出一切佛剎極微塵數種種色香焰雲，",
    "T10n0293_038:0839b02": "遍法界、虛空界、一切諸佛眾會道場，雨大香",
    "T10n0293_038:0839b03": "雨而以普熏；見一一毛孔，念念中出一切佛",
    "T10n0293_038:0839b04": "剎極微塵數種種華雲，遍法界、虛空界、一切",
    "T10n0293_038:0839b05": "如來眾會道場，雨眾妙華；見一一毛孔，念念",
    "T10n0293_038:0839b06": "中出一切佛剎極微塵數種種莊嚴香樹雲，",
    "T10n0293_038:0839b07": "遍法界、虛空界、一切如來眾會道場，雨於無",
    "T10n0293_038:0839b08": "盡塗香、末香、眾妙香藏；見一一毛孔，念念中",
    "T10n0293_038:0839b09": "出一切佛剎極微塵數種種衣服雲，遍法界、",
    "T10n0293_038:0839b10": "虛空界，雨眾妙衣，普覆莊嚴；見一一毛孔，",
    "T10n0293_038:0839b11": "念念中出一切佛剎極微塵數種種繒綵雲、",
    "T10n0293_038:0839b12": "種種雜寶瓔珞雲、種種如意寶雲，遍法界、虛",
    "T10n0293_038:0839b13": "空界、一切如來眾會道場，普雨一切瓔珞繒",
    "T10n0293_038:0839b14": "綵，令一切眾生成就愛樂；見一一毛孔，念念",
    "T10n0293_038:0839b15": "中出一切佛剎極微塵數種種寶樹雲，遍法",
    "T10n0293_038:0839b16": "界、虛空界，復從一切寶樹藏中，流散一切星",
    "T10n0293_038:0839b17": "宿光雲，種種莊嚴，於一切如來眾會道場，雨",
    "T10n0293_038:0839b18": "諸妙寶；見一一毛孔，念念中出一切佛剎極",
    "T10n0293_038:0839b19": "微塵數種種色界天眾身雲，遍法界、虛空",
    "T10n0293_038:0839b20": "界，歎菩提心；見一一毛孔，念念中出一切佛",
    "T10n0293_038:0839b21": "剎極微塵數種種梵天眷屬身雲，請諸如來",
    "T10n0293_038:0839b22": "轉妙法輪；見一一毛孔，念念中出一切佛剎",
    "T10n0293_038:0839b23": "極微塵數欲界天眾身雲，守護受持一切如",
    "T10n0293_038:0839b24": "來所說妙法；見一一毛孔，念念中出一切佛",
    "T10n0293_038:0839b25": "剎極微塵數三世一切諸佛剎雲，遍法界、虛",
    "T10n0293_038:0839b26": "空界，與諸眾生無依止者而作依止，無覆護",
    "T10n0293_038:0839b27": "者而作覆護，無歸趣者而作歸趣；見一一毛",
    "T10n0293_038:0839b28": "孔，念念中出一切佛剎極微塵數清淨佛剎",
    "T10n0293_038:0839b29": "雲，遍法界、虛空界，一切諸佛於中出現，菩薩",
    "T10n0293_038:0839c01": "眾會清淨道場，令一切眾生愛敬信樂，皆得",
    "T10n0293_038:0839c02": "清淨；見一一毛孔，念念中出一切佛剎極微",
    "T10n0293_038:0839c03": "塵數淨、不淨佛剎雲，遍法界、虛空界，令雜染",
    "T10n0293_038:0839c04": "眾生皆得清淨；見一一毛孔，念念中出一切",
    "T10n0293_038:0839c05": "佛剎極微塵數不淨、淨佛剎雲，遍法界、虛空",
    "T10n0293_038:0839c06": "界，令純染眾生皆得清淨；見一一毛孔，念念",
    "T10n0293_038:0839c07": "中出一切佛剎極微塵數眾生身雲，遍法界、",
    "T10n0293_038:0839c08": "虛空界，隨應教化一切眾生，令於阿耨多羅",
    "T10n0293_038:0839c09": "三藐三菩提而得成熟；見一一毛孔，念念",
    "T10n0293_038:0839c10": "中出一切佛剎極微塵數種種菩薩身雲，遍",
    "T10n0293_038:0839c11": "法界、虛空界，稱揚種種諸佛名號，令諸眾生",
    "T10n0293_038:0839c12": "增長善根；見一一毛孔，念念中出一切佛剎",
    "T10n0293_038:0839c13": "極微塵數種種菩薩身雲，遍法界、虛空界，宣",
    "T10n0293_038:0839c14": "揚顯示諸佛菩薩從初發意嚴淨佛剎所生",
    "T10n0293_038:0839c15": "善根；見一一毛孔，念念中出一切佛剎極微",
    "T10n0293_038:0839c16": "塵數種種菩薩身雲，遍法界、虛空界一切佛",
    "T10n0293_038:0839c17": "剎，一一剎中為欲清淨普賢妙行，宣揚一切",
    "T10n0293_038:0839c18": "菩薩願海；見一一毛孔，念念中出一切佛剎",
    "T10n0293_038:0839c19": "極微塵數普賢菩薩行雲，令一切眾生愛樂",
    "T10n0293_038:0839c20": "修習，速得圓滿一切智體；見一一毛孔，念念",
    "T10n0293_038:0839c21": "中出一切佛剎極微塵數正覺身雲，於一切",
    "T10n0293_038:0839c22": "佛剎現成正覺，顯示種智，令諸菩薩普集大",
    "T10n0293_038:0839c23": "法，速疾增長，現前覺悟。",
    "T10n0293_038:0839c24": "大方廣佛華嚴經卷第三十八"
}