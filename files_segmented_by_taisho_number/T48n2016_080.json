{
    "T48n2016_080:0856b17": "宗鏡錄卷第八十",
    "T48n2016_080:0856b19": "慧日永明寺主智覺禪師延壽集",
    "T48n2016_080:0856b20": "夫入此宗門。云何了一切法如化。答。以萬",
    "T48n2016_080:0856b21": "法無體。名相本空。無而忽有。名之曰化。如華",
    "T48n2016_080:0856b22": "嚴經十忍品云。佛子。云何為菩薩摩訶薩如",
    "T48n2016_080:0856b23": "化忍。佛子。此菩薩摩訶薩。知一切世間。皆悉",
    "T48n2016_080:0856b24": "如化。所謂一切眾生意業化。覺想所起故。一",
    "T48n2016_080:0856b25": "切世間諸行化。分別所起故。一切苦樂顛倒",
    "T48n2016_080:0856b26": "化。妄取所起故。一切世間不實法化。言說所",
    "T48n2016_080:0856b27": "現故。一切煩惱分別化。想念所起故。復有",
    "T48n2016_080:0856b28": "清淨調伏化。無分別所現故。於三世不轉化。",
    "T48n2016_080:0856b29": "無生平等故。菩薩願力化。廣大修行故。如來",
    "T48n2016_080:0856c01": "大悲化。方便示現故。轉法輪方便化。智慧無",
    "T48n2016_080:0856c02": "畏辯才所說故。菩薩如是了知世間出世間",
    "T48n2016_080:0856c03": "化。現證知。廣大知。無邊知。如事知。自在知。",
    "T48n2016_080:0856c04": "真實知。非虛妄見所能傾動。隨世所行。亦不",
    "T48n2016_080:0856c05": "失壞。譬如化不從心起。不從心法起。不從業",
    "T48n2016_080:0856c06": "起。不受果報。非世間生。非世間滅。不可隨",
    "T48n2016_080:0856c07": "逐。不可攬觸。非久住。非須臾住。非行世間。非",
    "T48n2016_080:0856c08": "離世間。不專繫一方。不普屬諸方。非有量。非",
    "T48n2016_080:0856c09": "無量。不厭不息。非不厭息。非凡非聖。非染非",
    "T48n2016_080:0856c10": "淨。非生非死。非智非愚。非見非不見。非依世",
    "T48n2016_080:0856c11": "間。非入法界。非黠慧。非遲鈍。非取非不取。非",
    "T48n2016_080:0856c12": "生死。非涅槃。非有非無。有菩薩如是善巧方",
    "T48n2016_080:0856c13": "便。行於世間。修菩薩道。了知世法。分身化往。",
    "T48n2016_080:0856c14": "不著世間。不取自身。於世於身。無所分別。不",
    "T48n2016_080:0856c15": "住世間。不離世間。不住於法。不離於法。以本",
    "T48n2016_080:0856c16": "願故。不棄捨一眾生界。不調伏少眾生界。不",
    "T48n2016_080:0856c17": "分別法。非不分別。知諸法性。無來無去。雖無",
    "T48n2016_080:0856c18": "所有。而滿足佛法。了法如化。非有非無。佛子。",
    "T48n2016_080:0856c19": "菩薩摩訶薩。如是安住如化忍時。悉能滿足",
    "T48n2016_080:0856c20": "一切諸佛菩提之道。利益眾生。是名菩薩摩訶",
    "T48n2016_080:0856c21": "薩第九如化忍。故知善不善法。從心化生。以",
    "T48n2016_080:0856c22": "無作之因。受忽有之果。故六祖云。思惡法。即",
    "T48n2016_080:0856c23": "化為地獄。思善法。化為天堂。毒害化為畜生。",
    "T48n2016_080:0856c24": "慈悲化為菩薩。乃至皆是自性變化。大智度",
    "T48n2016_080:0856c25": "論問云。若一切法皆空如化。何以故有種種",
    "T48n2016_080:0856c26": "說法別異。答曰。如佛所化。及餘人所化。雖不",
    "T48n2016_080:0856c27": "實。而有種種形像別異。夢中所見種種亦如",
    "T48n2016_080:0856c28": "是。人見夢中好惡事。有生喜者。有生怖者。如",
    "T48n2016_080:0856c29": "鏡中像。雖無實事。而隨本形。像有好醜。諸法",
    "T48n2016_080:0857a01": "亦如是。雖空而各各有因緣。如佛此中說。於",
    "T48n2016_080:0857a02": "是化法中。有聲聞變化。有辟支佛變化。有菩",
    "T48n2016_080:0857a03": "薩變化。有佛變化。有煩惱變化。有業變化。又",
    "T48n2016_080:0857a04": "云。如化者。化主無定物。但以心生。便有所作。",
    "T48n2016_080:0857a05": "皆無有實。人身亦如是。本無所因。但從先世",
    "T48n2016_080:0857a06": "心。生今世身。皆無有實。以是故諸法如化。問。",
    "T48n2016_080:0857a07": "不應言變化事空。何以故。變化心亦從修定",
    "T48n2016_080:0857a08": "得。從此心作種種變化。若人若法。是化有因",
    "T48n2016_080:0857a09": "有果。云何空。答。如佛說。觀無生從有生得",
    "T48n2016_080:0857a10": "脫。依無為從有為得脫。雖觀無生法無。而可",
    "T48n2016_080:0857a11": "作因緣。無為亦爾。變化雖空。亦能生心因緣。",
    "T48n2016_080:0857a12": "復次空不以不見為空。以其無實用故言空。",
    "T48n2016_080:0857a13": "以是故言諸法如化。故知一切法。皆從心生。",
    "T48n2016_080:0857a14": "悉如幻化。雖幻化不實。亦可作善惡之因緣。",
    "T48n2016_080:0857a15": "受昇沈之報應。不可生於斷見。但了體虛。",
    "T48n2016_080:0857a16": "莫生取捨。問。凡有相法。皆從變化。心無形",
    "T48n2016_080:0857a17": "相。云何化現。答。心本是化。理不思議。從心",
    "T48n2016_080:0857a18": "現心。如化起化。佛地論云。心化唯二。一自身",
    "T48n2016_080:0857a19": "相應。謂自心上化現種種心。及心法影像差",
    "T48n2016_080:0857a20": "別。二他身相應。謂令他心。亦現種種心。及",
    "T48n2016_080:0857a21": "心法影像差別。此並相分。似見分現。有義。定",
    "T48n2016_080:0857a22": "力能令自心解非分法。名化自心。加被有情。",
    "T48n2016_080:0857a23": "令愚昧者。解深細法。令失念者。得正憶念。名",
    "T48n2016_080:0857a24": "化他心。然心無化。無形質故。如論說言。心",
    "T48n2016_080:0857a25": "無形故。不可變化。又說化身無心心法。此就",
    "T48n2016_080:0857a26": "二乘。及諸異生定力而說。彼定力劣。不能化",
    "T48n2016_080:0857a27": "現無形質法。諸佛菩薩不思議定。皆能化現。",
    "T48n2016_080:0857a28": "若不爾者。云何如來現貪瞋等。云何聲聞",
    "T48n2016_080:0857a29": "及傍生等。知如來心。云何經說化無量類。皆",
    "T48n2016_080:0857b01": "令有心。云何此論說諸化意業。云何經說有",
    "T48n2016_080:0857b02": "依他心。但諸化色。同實色用。化根及心。但有",
    "T48n2016_080:0857b03": "相現。不同實用。又就下類。故作是說。若爾。云",
    "T48n2016_080:0857b04": "何不化非情。令心相現。非情已是心等相分。",
    "T48n2016_080:0857b05": "云何復令有心相現。若心相現。則名有情。非",
    "T48n2016_080:0857b06": "非情攝。是故化心。但說二種。一自身。二他身",
    "T48n2016_080:0857b07": "化等。問。此一心門。理無異轍。約機對法。教",
    "T48n2016_080:0857b08": "有多門。於一法中。名字差別。或名佛性。或稱",
    "T48n2016_080:0857b09": "如來藏。云何成藏義。云何名佛性。答。如來",
    "T48n2016_080:0857b10": "藏者。是真識心。是真心中。具有一切恒沙佛",
    "T48n2016_080:0857b11": "法。如妄心中。具有恒沙染法。是心與法。同一",
    "T48n2016_080:0857b12": "體性。故名如來藏。即一切眾生有如來藏。能",
    "T48n2016_080:0857b13": "為佛因。名有佛性。如睡心中有覺悟性。如黃",
    "T48n2016_080:0857b14": "石中有金性。白石中有銀性。如是一切世間法",
    "T48n2016_080:0857b15": "中。皆有涅槃性。此性即是眾生自實。故名為",
    "T48n2016_080:0857b16": "我。我即佛性。隱則名為如來藏。顯則名為法",
    "T48n2016_080:0857b17": "身。問。若眾生自實。名為佛性。覺此性故。名",
    "T48n2016_080:0857b18": "為佛者。但了一性。即契本原。云何教中。或說",
    "T48n2016_080:0857b19": "二三四五種等佛性不同。答。大涅槃經云。",
    "T48n2016_080:0857b20": "正因佛性。眾生心是也。又云佛性者。不名一",
    "T48n2016_080:0857b21": "法。不名十法。不名百法。不名千法。不名萬",
    "T48n2016_080:0857b22": "法。未得菩提時。一切善惡無記。皆名佛性。故",
    "T48n2016_080:0857b23": "知未得菩提時。一切諸法。尚非名數。豈況悟",
    "T48n2016_080:0857b24": "了。更說二三。然雖開合。一性無差。約本末因",
    "T48n2016_080:0857b25": "果。而分多種。佛性論云。佛性有三種。所謂",
    "T48n2016_080:0857b26": "三因。三種佛性。三因者。一應得因。二加行",
    "T48n2016_080:0857b27": "因。三圓滿因。此三因。前一因則以無為如理",
    "T48n2016_080:0857b28": "為體。後二因則以有為願行為體。三種佛性",
    "T48n2016_080:0857b29": "者。應得因中。具有三性。一住自性性。二引",
    "T48n2016_080:0857c01": "出性。三至得果性。此三性復成三藏。一所攝",
    "T48n2016_080:0857c02": "藏。二隱覆藏。三能攝藏。一所攝為藏者。佛",
    "T48n2016_080:0857c03": "說約住自性如如。一切眾生是如來藏。言如",
    "T48n2016_080:0857c04": "者。有二義。一如如智。二如如境。並不倒故名",
    "T48n2016_080:0857c05": "如如。言來者。約從自性來。來至至得。是名",
    "T48n2016_080:0857c06": "如來。故如來性。雖因名應得。果名至得。其體",
    "T48n2016_080:0857c07": "不二。但由清濁有異。在因時為違二空。故起",
    "T48n2016_080:0857c08": "無明。而為煩惱所雜。故名染濁。雖未即顯。必",
    "T48n2016_080:0857c09": "當可現。故名應得。若至果時。與二空合。無復",
    "T48n2016_080:0857c10": "惑累。煩惱不染。說名清淨。果已顯現。故名至",
    "T48n2016_080:0857c11": "得。所言藏者。一切眾生。悉在如來智內。故名",
    "T48n2016_080:0857c12": "為藏。以如如智。稱如如境故。一切眾生。決定",
    "T48n2016_080:0857c13": "無有出如如境者。並為如來之所攝持。故名",
    "T48n2016_080:0857c14": "所藏。眾生。為如來藏。二隱覆為藏者。如來自",
    "T48n2016_080:0857c15": "隱不現。故名為藏。言如來者。有二義。一者現",
    "T48n2016_080:0857c16": "如不顛倒義。由妄想故。名為顛倒。不妄想故。",
    "T48n2016_080:0857c17": "名之為如。二者現常住義。此如性。從住自性",
    "T48n2016_080:0857c18": "性。來至至得。如體不變異故。是常住義。如來",
    "T48n2016_080:0857c19": "性住道前時。為煩惱隱覆。眾生不見。故名為",
    "T48n2016_080:0857c20": "藏。三能攝為藏者。謂果地一切過恒沙數功",
    "T48n2016_080:0857c21": "德。住如來應得性時。攝之已盡。若至果時。方",
    "T48n2016_080:0857c22": "言得性者。此性便是無常。何以故。非如今得。",
    "T48n2016_080:0857c23": "故知本有。是故言常。雖說三因佛性。但是一",
    "T48n2016_080:0857c24": "性。何以故。正因是本有。以眾生不覺。故為客",
    "T48n2016_080:0857c25": "塵所蔽。如金在礦。金體不現。要假其功。方成",
    "T48n2016_080:0857c26": "金用。此正因佛性。亦復如是。在纏不現。處煩",
    "T48n2016_080:0857c27": "惱礦中。須先假了因智慧。知有開發。次藉緣",
    "T48n2016_080:0857c28": "因。方便助顯。方成大用。緣用雖分。體恒一味。",
    "T48n2016_080:0857c29": "不動眾生性。而成佛性矣。以住自性之理。在",
    "T48n2016_080:0858a01": "凡而即真。以引出性之事。成果而不虛。以",
    "T48n2016_080:0858a02": "應得之文。處染而何失。以至得之道。證聖而",
    "T48n2016_080:0858a03": "無疑。又因自性有。故能引出。應得至果。剋證",
    "T48n2016_080:0858a04": "非虛。如大涅槃經云。一闡提等。定當得成。阿",
    "T48n2016_080:0858a05": "耨多羅三藐三菩提故。善男子。譬如有人。家",
    "T48n2016_080:0858a06": "有乳酪。有人問言。汝有酥耶。答言。我有。酪實",
    "T48n2016_080:0858a07": "非酥。以巧方便。定當得故。故言有酥。眾生亦",
    "T48n2016_080:0858a08": "爾。悉皆有心。凡有心者。定當得成阿耨多羅",
    "T48n2016_080:0858a09": "三藐三菩提。以是義故。我常宣說。一切眾生。",
    "T48n2016_080:0858a10": "悉有佛性。又經論通明四種佛性。初因性。即",
    "T48n2016_080:0858a11": "染淨緣起。二因因性。即內熏發心。三果性。即",
    "T48n2016_080:0858a12": "始覺已圓。四果果性。即本覺已顯。又初隨緣",
    "T48n2016_080:0858a13": "隱顯。二徵起淨用。三染盡淨圓。四還原顯實。",
    "T48n2016_080:0858a14": "又初自性住性。即正因。二是引出佛性。即了",
    "T48n2016_080:0858a15": "因。三四皆是至得果性。即緣因。又初二因中",
    "T48n2016_080:0858a16": "理智。後二果中理智。因果雖異。智不殊理。契",
    "T48n2016_080:0858a17": "同無二。唯一心轉。絕相離言。無不包融。故名",
    "T48n2016_080:0858a18": "佛性。又涅槃疏云。涅槃正性有五。一正性。非",
    "T48n2016_080:0858a19": "因非因因。非果非果果。二因性。十二因緣。三",
    "T48n2016_080:0858a20": "因因性。十二因緣所生智慧。四果性。三藐三菩",
    "T48n2016_080:0858a21": "提。五果果性。大般涅槃。雖復分別。只是一法。",
    "T48n2016_080:0858a22": "又古釋有三種性。一理性。謂真如。二行性。謂",
    "T48n2016_080:0858a23": "無漏種子。三隱密性。即塵勞之疇。三性隱顯",
    "T48n2016_080:0858a24": "雖分。一體凡聖共有。又約常住隨緣。而分二",
    "T48n2016_080:0858a25": "種佛性。一常住義。經云。其藥本味。停留山中。",
    "T48n2016_080:0858a26": "如常不輕菩薩。敬四眾等。以此佛性。混煩惱",
    "T48n2016_080:0858a27": "而不污。顯菩提。而不淨。以常住不變故。所以",
    "T48n2016_080:0858a28": "菩薩。不敢輕一小眾生。以佛性不壞故。二隨",
    "T48n2016_080:0858a29": "緣義。經云。隨其流處。成種種味。如常慘菩薩。",
    "T48n2016_080:0858b01": "愍四眾等。以真心不守自性。舉體隨緣。而作",
    "T48n2016_080:0858b02": "人法。經云。法身流轉五道。號曰眾生。以眾生",
    "T48n2016_080:0858b03": "隨緣失性。不覺不知。所以菩薩。常生悲慘。又",
    "T48n2016_080:0858b04": "眾生佛性。皆有二義。一是所依佛性。如上二",
    "T48n2016_080:0858b05": "義。一是常住。二是隨緣。二能依雜染。一緣成",
    "T48n2016_080:0858b06": "似有義。二無性即空義。由染法有即空義故。",
    "T48n2016_080:0858b07": "所依佛性。常淨不變也。由染法有似有義故。",
    "T48n2016_080:0858b08": "所依佛性。隨緣成染也。故知以眾生無性即",
    "T48n2016_080:0858b09": "空故。在凡不凡。以法身隨緣故。處聖非聖。又",
    "T48n2016_080:0858b10": "以眾生緣成似有故。聖不是凡。以法身常住",
    "T48n2016_080:0858b11": "不變故。凡不是聖。則真俗一際。染淨恒分。凡",
    "T48n2016_080:0858b12": "聖兩途。生佛無異。如是鎔融。方明一心佛性。",
    "T48n2016_080:0858b13": "古德問。一切眾生。佛性常住。為現為當。答。",
    "T48n2016_080:0858b14": "三世皆常。問。若現常者。眾生即佛耶。答。如胎",
    "T48n2016_080:0858b15": "中子。豈不同父姓。若問父姓寧責耆少。又佛",
    "T48n2016_080:0858b16": "性非當現者。只見此理。不可推當。修道乃得。",
    "T48n2016_080:0858b17": "不可言現。只見此理。則約理無差。修道乃得。",
    "T48n2016_080:0858b18": "則隨事不濫。又涅槃經明六盲摸象。各說異",
    "T48n2016_080:0858b19": "端。雖說不諦。亦不離象。如各執五陰空大",
    "T48n2016_080:0858b20": "等六法為佛性。雖說不著。亦不離六法。如頭",
    "T48n2016_080:0858b21": "足之中。既無有象。不可即也。頭足之外。亦無",
    "T48n2016_080:0858b22": "別象。不可離也。非即非離。非內非外。而得言",
    "T48n2016_080:0858b23": "象。眾生佛性。亦復如是。非即六法。非離六法。",
    "T48n2016_080:0858b24": "非內非外。故名中道。名為佛性。若取六法為",
    "T48n2016_080:0858b25": "佛性者。乃是眾盲之佛性。若離六法為佛性",
    "T48n2016_080:0858b26": "者。如指虛空為佛性。如諸婆羅門所謗。為仙",
    "T48n2016_080:0858b27": "預所害。取不即不離中道為佛性者。如大王",
    "T48n2016_080:0858b28": "智臣。所見佛性。十地經云。眾生身中。有金剛",
    "T48n2016_080:0858b29": "佛性。猶如日輪。佛者是覺。人有靈知之覺。今",
    "T48n2016_080:0858c01": "第一義空。與之為性。故名佛性。非情無覺。但",
    "T48n2016_080:0858c02": "持自體。得稱為法。今真性與之為性。故名法",
    "T48n2016_080:0858c03": "性。故云假說能所。而實無差。云何無差。同一",
    "T48n2016_080:0858c04": "性故。外典亦云。天地萬物。同稟陰陽之元氣也。",
    "T48n2016_080:0858c05": "問。夫言佛性。境智俱收。故云菩提菩提斷。",
    "T48n2016_080:0858c06": "俱名為菩提。說智及智處。俱名為般若。云何",
    "T48n2016_080:0858c07": "教中云。在有情數中稱佛性。在無情數中稱",
    "T48n2016_080:0858c08": "法性。答。在心稱佛性。在境稱法性。從緣雖",
    "T48n2016_080:0858c09": "別。能所似分。約性本同。一體無異。如瓶貯醍",
    "T48n2016_080:0858c10": "醐。隨諸器而不等。猶水分江海。逐流處而得",
    "T48n2016_080:0858c11": "名。一味真心。亦復如是。凡聖境智。一際無差。",
    "T48n2016_080:0858c12": "所以法王經云。一切眾生。一心佛性平等。等",
    "T48n2016_080:0858c13": "諸法故。只為真心不守自性。隨緣轉動。於轉",
    "T48n2016_080:0858c14": "動處。立其異名。古德云。譬如珠。向月出水。向",
    "T48n2016_080:0858c15": "日出火。一珠未曾異。而得水火之名。以珠體",
    "T48n2016_080:0858c16": "是一。能應二緣。且如月為水緣時。月中未曾",
    "T48n2016_080:0858c17": "無火性。日為火緣時。日中未曾無水性。何以",
    "T48n2016_080:0858c18": "故。二性相冥故。但緣水火。事有優劣。故使二",
    "T48n2016_080:0858c19": "性。冥伏不現。各從自體。得水火名。非全無性。",
    "T48n2016_080:0858c20": "真如一心。亦復如是。在有情中名佛性。在無",
    "T48n2016_080:0858c21": "情中名法性。一如未曾異。而得法佛之名。以",
    "T48n2016_080:0858c22": "真如體一能應二緣。且如有情正為佛緣時。",
    "T48n2016_080:0858c23": "有情未曾無法性。無情正為法緣時。無情未",
    "T48n2016_080:0858c24": "曾無佛性。何以故。二性相冥故。但猶色心。事",
    "T48n2016_080:0858c25": "有優劣故。二性冥伏不現。各從自體。得法佛",
    "T48n2016_080:0858c26": "名。非全無性。清涼記云。法性即佛性者。故經",
    "T48n2016_080:0858c27": "云。知一切法。即心自性。若以心性為佛性者。",
    "T48n2016_080:0858c28": "無法非心性。則不隔內外。而體非內外。內外",
    "T48n2016_080:0858c29": "屬相。性不同相。何有內外。然迷一性。而變成",
    "T48n2016_080:0859a01": "外。外既唯心。何有非佛。所變無實。故說牆壁。",
    "T48n2016_080:0859a02": "言無佛性。以性說相。無非性矣。如煙因火。煙",
    "T48n2016_080:0859a03": "即是火。而煙欝火。依性起相。相翳於性。而相",
    "T48n2016_080:0859a04": "即性。如水成波。波即是水。境因心變。境不異",
    "T48n2016_080:0859a05": "心。心若有性。境寧非有。況心與。境皆即真性。",
    "T48n2016_080:0859a06": "真性不二心境豈乖。若以性從相。不妨內外。",
    "T48n2016_080:0859a07": "若以外境而例於心。令有覺知。修行作佛。即",
    "T48n2016_080:0859a08": "是邪見外道之法。故須常照。不即不離。不一不",
    "T48n2016_080:0859a09": "異。無所惑矣。故知佛性。非內非外。隨物迷悟。",
    "T48n2016_080:0859a10": "強說昇沈。又今為遮妄執一切無情有佛性義。",
    "T48n2016_080:0859a11": "就計此義。自有淺深。一謂精神化為土木金石。",
    "T48n2016_080:0859a12": "梟獍負塊。以成於子。情變非情。非情變情。斯",
    "T48n2016_080:0859a13": "為邪見。不異外道眾生。計生草木有命。故不",
    "T48n2016_080:0859a14": "可也。若說無情同一性故。則稍近宗。亦須得",
    "T48n2016_080:0859a15": "意。彼本立意。約於真如自體遍故。真實之性",
    "T48n2016_080:0859a16": "無有二故。涅槃經說。第一義空。為佛性故。一",
    "T48n2016_080:0859a17": "切法中有安樂性。攝境從心。無非心故。色性",
    "T48n2016_080:0859a18": "智性。體無二故。如是等文。諸經具有。今謂此",
    "T48n2016_080:0859a19": "釋。太即太過。失情無情。壞於性相。若以涅槃",
    "T48n2016_080:0859a20": "第一義空。該通心境。涅槃可以簡於瓦礫。言",
    "T48n2016_080:0859a21": "無性耶。今直顯正義。謂性與相。非一非異。情",
    "T48n2016_080:0859a22": "與非情。亦非一異。故應釋言。以性從緣。則情",
    "T48n2016_080:0859a23": "與非情異。一如涅槃簡去牆壁瓦礫等故。二",
    "T48n2016_080:0859a24": "無覺不覺者。真性之中。無心境故。三無非覺",
    "T48n2016_080:0859a25": "悟。以無情性。融覺性故。故起信論。問云。若諸",
    "T48n2016_080:0859a26": "佛法身離於色相者。云何能現種種色相。答",
    "T48n2016_080:0859a27": "曰。即此法身。是色體故。能現於色。所謂從本",
    "T48n2016_080:0859a28": "已來。色心不二。以色性即智故。色體無形。說",
    "T48n2016_080:0859a29": "名智身。以智性即色故。說名法身。遍一切處。",
    "T48n2016_080:0859b01": "今取二性。相即互融之義說耳。百門義海云。",
    "T48n2016_080:0859b02": "謂覺塵及一切法。從緣無性。名為佛性。經云。",
    "T48n2016_080:0859b03": "三世佛種。以無性為性。一切處隨了無性。即",
    "T48n2016_080:0859b04": "為佛性。不以有情故有。不以無情故無。今獨",
    "T48n2016_080:0859b05": "言有情者。遍世勸人為器。常於一毛一毫之",
    "T48n2016_080:0859b06": "處。明見一切理事。無非如來性。是開如來性",
    "T48n2016_080:0859b07": "起功德。名為佛性。是知六道四生。山河大地。",
    "T48n2016_080:0859b08": "情與非情。皆同一性。如世尊最後垂示。應盡",
    "T48n2016_080:0859b09": "還原品三告之。又經云。爾時世尊。如是逆順",
    "T48n2016_080:0859b10": "入。諸禪已。普告大眾。我以甚深般若。遍觀三",
    "T48n2016_080:0859b11": "界一切六道。諸山大海。大地含生。如是三界。根",
    "T48n2016_080:0859b12": "本性離。畢竟寂滅。同虛空相。無名無識。永斷",
    "T48n2016_080:0859b13": "諸有。本來平等。無高下想。無見無聞。無覺無",
    "T48n2016_080:0859b14": "知。不可繫縛。不可解脫。無眾生。無壽命。不生",
    "T48n2016_080:0859b15": "不起。不盡不滅。非世間。非非世間。涅槃生死。",
    "T48n2016_080:0859b16": "皆不可得。二際平等。等諸法故。閑居靜住。無",
    "T48n2016_080:0859b17": "所施為。究竟安置。必不可得。從無住法。法性",
    "T48n2016_080:0859b18": "施為。斷一切相。一無所有。法相如是。其知是",
    "T48n2016_080:0859b19": "者。名出世人。是事不知。名生死始。汝等大眾。",
    "T48n2016_080:0859b20": "應斷無明。滅生死始。又復告大眾。我以摩訶",
    "T48n2016_080:0859b21": "般若。遍觀三界有情無情。一切人法。悉皆究",
    "T48n2016_080:0859b22": "竟。無繫縛者。無解脫者。無主無依。不可攝持。",
    "T48n2016_080:0859b23": "不出三界。不入諸有。本來清淨。無垢。無煩惱。",
    "T48n2016_080:0859b24": "與虛空等。不平等。非不平等。盡諸動念。思想",
    "T48n2016_080:0859b25": "心息。如是法相。名大涅槃。真見此法。名為解",
    "T48n2016_080:0859b26": "脫。凡夫不知。名曰無明。作是語已。復入超禪。",
    "T48n2016_080:0859b27": "從初禪出。乃至入滅盡定。從滅盡定出。乃至",
    "T48n2016_080:0859b28": "入初禪。如是逆順。入超禪已。復告大眾。我以",
    "T48n2016_080:0859b29": "佛眼。遍觀三界一切諸法。無明本際。性本解",
    "T48n2016_080:0859c01": "脫。於十方求了不能得。根本無故。所因枝葉。",
    "T48n2016_080:0859c02": "皆悉解脫。無明解脫故。乃至老死皆得解脫。",
    "T48n2016_080:0859c03": "以是因緣。我今安住。常滅寂光。名大涅槃。如",
    "T48n2016_080:0859c04": "上真實慈父。廣大悲心。不可思議三告之文。",
    "T48n2016_080:0859c05": "或有偶斯教者。可以折骨為筆。剝皮為紙。刺",
    "T48n2016_080:0859c06": "血為墨。而書寫之。不可頃刻暫忘。剎那失",
    "T48n2016_080:0859c07": "照。且如第一文云。遍觀三界一切六道。諸山",
    "T48n2016_080:0859c08": "大海。大地含生。如是三界。根本性離。畢竟寂",
    "T48n2016_080:0859c09": "滅。第二文云。遍觀三界有情無情。一切人法。",
    "T48n2016_080:0859c10": "悉皆究竟。第三文云。遍觀三界一切諸法。無",
    "T48n2016_080:0859c11": "明本性。性本解脫。是以遍法界內。盡十方中。",
    "T48n2016_080:0859c12": "若有情。若無情。若有性。若無性。山河大地。草",
    "T48n2016_080:0859c13": "芥人畜。不在三界。不出三界。不隨生死。不住",
    "T48n2016_080:0859c14": "涅槃。皆同真如一心妙性。如是信解。頓入一",
    "T48n2016_080:0859c15": "乘。更無祕文。能出斯旨。離此有說。皆是權施。",
    "T48n2016_080:0859c16": "誘引提携。咸歸宗鏡。問。既云一切眾生。皆有",
    "T48n2016_080:0859c17": "佛性。云何涅槃經云。或有佛性闡提人有。善",
    "T48n2016_080:0859c18": "根人無等。答。一切眾生。實有佛性。經約善",
    "T48n2016_080:0859c19": "惡無記理果等。互說有無。薦福疏云。今准經",
    "T48n2016_080:0859c20": "明佛性。略有五種。謂善不善無記。及理果等。",
    "T48n2016_080:0859c21": "今言一闡提有。善根人無者。此是不善佛性",
    "T48n2016_080:0859c22": "也。然善根人。有其二種。一是離欲善根人。",
    "T48n2016_080:0859c23": "離欲斷一切不善故。二是五住已上。五住已",
    "T48n2016_080:0859c24": "上。無不善性故。此之二人。俱無不善性也。善",
    "T48n2016_080:0859c25": "根人有。闡提人無者。此是善佛性也。闡提斷",
    "T48n2016_080:0859c26": "一切善。故云無也。二人俱有者。理及無記",
    "T48n2016_080:0859c27": "也。二人俱無者。俱無果性故。涅槃經云。如",
    "T48n2016_080:0859c28": "來佛性。則有二種。一有。二無。有者。所謂三十",
    "T48n2016_080:0859c29": "二相。乃至無量三昧。是名為有。無者。所謂如",
    "T48n2016_080:0860a01": "來過未諸善不善無記業因果報煩惱。五陰十",
    "T48n2016_080:0860a02": "二因緣。是名為無。乃至闡提佛性亦爾。是則",
    "T48n2016_080:0860a03": "上從于佛。下至闡提。皆有有無二性。非全無",
    "T48n2016_080:0860a04": "性。是知但約三性及果。而論有無。若言理性。",
    "T48n2016_080:0860a05": "尚無凡聖。豈說有無。則約理無不具者。所以",
    "T48n2016_080:0860a06": "生法師云。夫稟質二儀。皆是涅槃正因。闡提",
    "T48n2016_080:0860a07": "含生之類。何得獨無佛性。蓋是此經度未盡",
    "T48n2016_080:0860a08": "耳。故生法師。忍死十年。以證斯旨。及涅槃後",
    "T48n2016_080:0860a09": "分到後。果有斯文。遂踞師子座。因而坐蛻。",
    "T48n2016_080:0860a10": "問。如上決定說一切眾生有佛性者。眾生既",
    "T48n2016_080:0860a11": "具。云何不免沈淪。答。眾生雖具正因。而無",
    "T48n2016_080:0860a12": "緣了。所以圓覺經云。未出輪迴而辯圓覺。彼",
    "T48n2016_080:0860a13": "圓覺性即同流轉。若免輪迴。無有是處。故先",
    "T48n2016_080:0860a14": "德頌云。圓成沈識海。流轉若飄蓬。是以真如",
    "T48n2016_080:0860a15": "本覺。不守自性。以無性故。但隨緣轉。如云法",
    "T48n2016_080:0860a16": "身流轉五道。故號眾生。應須以善巧方便。發",
    "T48n2016_080:0860a17": "之。以智照。助之。以良緣。了了見時。方逃境縛。",
    "T48n2016_080:0860a18": "如起信鈔云。且夫真之與妄。皆依一法界心",
    "T48n2016_080:0860a19": "所說。蓋以此心。本來有體有用。即用之體。則",
    "T48n2016_080:0860a20": "蕩然空寂。即體之用。則了然覺知。以無始時",
    "T48n2016_080:0860a21": "來迷故。於空寂之處。確然根身塵境。於覺知",
    "T48n2016_080:0860a22": "之處。則紛然分別緣念。故肇論云。法身隱於",
    "T48n2016_080:0860a23": "形[穀-禾+卵]之中。真智隱於緣慮之內。然其形[穀-禾+卵]緣",
    "T48n2016_080:0860a24": "念。元來體空。空寂覺知。元來不變。不變之真。",
    "T48n2016_080:0860a25": "元來隨緣。體空之妄。元來成事。非因造作。法",
    "T48n2016_080:0860a26": "爾如斯。眾生身心。現今若此。即約此義。以明",
    "T48n2016_080:0860a27": "染淨緣之義相也。大涅槃經云。佛告。善男子。",
    "T48n2016_080:0860a28": "如汝所言。若一闡提有佛性者。云何不遮地",
    "T48n2016_080:0860a29": "獄之罪。善男子。一闡提中。無有佛性。善男子。",
    "T48n2016_080:0860b01": "譬如有王。聞箜篌音。其聲清妙。心即耽著。喜",
    "T48n2016_080:0860b02": "樂愛念。情無捨離。即吉大臣。如是妙音。從何",
    "T48n2016_080:0860b03": "處出。大臣答言。如是妙音。從箜篌出。王復語",
    "T48n2016_080:0860b04": "言。持是聲來。爾時大臣。持箜篌置於王前。而",
    "T48n2016_080:0860b05": "作是言。大王當知。此即是聲。王語箜篌。出聲",
    "T48n2016_080:0860b06": "出聲。而箜篌聲亦不出。爾時大王。即斷其弦。",
    "T48n2016_080:0860b07": "聲亦不出。取其皮木。悉皆拆裂。推求其聲。了",
    "T48n2016_080:0860b08": "不能得。爾時大王。即嗔大臣。云。何乃作如是",
    "T48n2016_080:0860b09": "妄語。大臣白王。夫取聲者。法不如是。應以眾",
    "T48n2016_080:0860b10": "緣善巧方便。聲乃出耳。眾生佛性。亦復如是。",
    "T48n2016_080:0860b11": "無有住處。以善方便。故得可見。以可見故。得",
    "T48n2016_080:0860b12": "阿耨多羅三藐三菩提。一闡提輩。不見佛性。",
    "T48n2016_080:0860b13": "云何能遮三惡道罪。善男子。若一闡提。信有",
    "T48n2016_080:0860b14": "佛性。當知是人。不至三惡。是亦不名一闡提",
    "T48n2016_080:0860b15": "也。以不自信有佛性故。即墮三惡。故名一闡",
    "T48n2016_080:0860b16": "提。是知一切眾生。雖有正因。不得了緣枉沈",
    "T48n2016_080:0860b17": "生死。為不知故。甘稱下凡。為不聞故。不親善",
    "T48n2016_080:0860b18": "友。常迷智眼。豈有了因。恒習惡緣。何成善",
    "T48n2016_080:0860b19": "本。今為未聞者。廣搜祕藏。發起信心。為未知",
    "T48n2016_080:0860b20": "者。直指心原。了然無滯。為已聞者。智慧開發。",
    "T48n2016_080:0860b21": "萬善資熏。為已知者。一向保任理行成就。",
    "T48n2016_080:0860b22": "有斯深益。豈厭文繁。普望後賢。廣重傳授。",
    "T48n2016_080:0860b23": "問。佛性若定有無。即成斷常之見。如何體會。",
    "T48n2016_080:0860b24": "理合正因。答。非一非異。能契一乘之門。亦",
    "T48n2016_080:0860b25": "有亦無。不謗三因之性。如大涅槃經云。佛言。",
    "T48n2016_080:0860b26": "善男子。若有說言。一切眾生。定有佛性。常樂",
    "T48n2016_080:0860b27": "我淨。不作不生。煩惱因緣。故不可見。當知是",
    "T48n2016_080:0860b28": "人。謗佛法僧。若有說言。一切眾生。都無佛性。",
    "T48n2016_080:0860b29": "猶如兔角。從方便生。本無今有。已有還無。當",
    "T48n2016_080:0860c01": "知是人。謗佛法僧。若有說言。眾生非有如虛",
    "T48n2016_080:0860c02": "空。非無如兔角。何以故。虛空常故。兔角無故。",
    "T48n2016_080:0860c03": "是故得言。亦有亦無。有破兔角。無破虛空。如",
    "T48n2016_080:0860c04": "是說者。不謗三寶。問。教說一心佛性之理。",
    "T48n2016_080:0860c05": "有何因緣。獲何善利。答。佛眼諦觀。正理不",
    "T48n2016_080:0860c06": "謬。若人決定信受。則除五種過失。生五種功",
    "T48n2016_080:0860c07": "德。佛性論云。如來為除五種過失。生五種功",
    "T48n2016_080:0860c08": "德故。說一切眾生悉有佛性。除五過失者。一",
    "T48n2016_080:0860c09": "為令眾生離下劣心故。有諸眾生。未聞佛說",
    "T48n2016_080:0860c10": "有佛性理。不知自陰必當有得佛義故。於此",
    "T48n2016_080:0860c11": "身。起下劣想。不能發菩提心。二為離慢下品",
    "T48n2016_080:0860c12": "人故。若有人曾聞佛說眾生有佛性故。因此",
    "T48n2016_080:0860c13": "發心。既發心已。便謂我有佛性。故能發心。作",
    "T48n2016_080:0860c14": "輕慢意。謂他不能。為破此執。故佛說一切眾",
    "T48n2016_080:0860c15": "生。皆有佛性。三。為離虛妄執故。若人有此慢",
    "T48n2016_080:0860c16": "心。則於如理如量正智不得生顯。故起虛妄。",
    "T48n2016_080:0860c17": "虛妄者。是眾生過失。過失有二。一本無。二",
    "T48n2016_080:0860c18": "是客。一本無者。如如理中。本無人我。作人我",
    "T48n2016_080:0860c19": "執。此執本無。乃至故知能執。皆成虛妄。由於",
    "T48n2016_080:0860c20": "此執。所起無明。諸業果執。並是虛妄。無。受者",
    "T48n2016_080:0860c21": "作者。而於中執有是虛妄。故言本無。二是客",
    "T48n2016_080:0860c22": "者。有為諸法。皆念念滅。無停住義。則能罵所",
    "T48n2016_080:0860c23": "罵。二無所有。但初剎那為舊。次剎那為客。能",
    "T48n2016_080:0860c24": "罵所罵。起而即謝。是則初剎那是怨。次則非",
    "T48n2016_080:0860c25": "怨。以於客中。作於舊執。此執不實。故名虛",
    "T48n2016_080:0860c26": "妄。若起此執。正智不生。為除此執。故說佛性。",
    "T48n2016_080:0860c27": "佛性者。即是人法二空所顯真如。由真如故。",
    "T48n2016_080:0860c28": "無能所罵。通達此理。離虛空執。四為除誹",
    "T48n2016_080:0860c29": "謗真實法故。一切眾生過失之事。並是二空。",
    "T48n2016_080:0861a01": "由解此空故。所起清淨智慧功德。是名真實。",
    "T48n2016_080:0861a02": "言誹謗者。若不說佛性。則不了空。便執實有。",
    "T48n2016_080:0861a03": "違謗真如。淨智功德。皆不成就。五離我執故。",
    "T48n2016_080:0861a04": "若不見虛妄過失。真實功德。於眾生中。不起大",
    "T48n2016_080:0861a05": "悲。由聞佛說佛性故。知虛妄過失。真實功德。",
    "T48n2016_080:0861a06": "則於眾生中起大悲心。無有彼此。故除我執。",
    "T48n2016_080:0861a07": "為此五義因緣。佛說佛性生五種功德。一起",
    "T48n2016_080:0861a08": "正勤心。二生恭敬事。三生般若。四生闍那。",
    "T48n2016_080:0861a09": "五生大悲。由五功德。能翻五失。由正勤故。翻",
    "T48n2016_080:0861a10": "下劣心。由恭敬故。翻輕慢意。由般若故。翻妄",
    "T48n2016_080:0861a11": "想執。由生闍那俗智。能顯實智及諸功德故。",
    "T48n2016_080:0861a12": "翻謗真法。由大悲心。慈念平等故。翻我執。乃",
    "T48n2016_080:0861a13": "至由般若故。不捨涅槃。由大悲故。不捨生死。",
    "T48n2016_080:0861a14": "由般若故。成就佛法。由大悲故。成就眾生。",
    "T48n2016_080:0861a15": "是以若了一切眾生皆有佛性。自然不謗不",
    "T48n2016_080:0861a16": "慢。無失無違。何者。以眾生妙故。皆不可思議。",
    "T48n2016_080:0861a17": "如佛在竹林中說法。授白鴿鳥。劫國名號八",
    "T48n2016_080:0861a18": "相之記。諸大菩薩等。皆申懺悔。咸云。若智",
    "T48n2016_080:0861a19": "未齊如來。我等自此已後。更不敢稱量眾生。",
    "T48n2016_080:0861a20": "寶。堅和尚云。我。見老鵶在生槃上迴頭轉腦。",
    "T48n2016_080:0861a21": "便。全體見渠法身。又有俗官入寺。與盤山和",
    "T48n2016_080:0861a22": "尚登殿。問云。此雀兒還有佛性不。師云有。",
    "T48n2016_080:0861a23": "問。既有佛性。為甚麼向佛頭上阿。師云。是",
    "T48n2016_080:0861a24": "何不向鷂子頭上阿。問。佛性於五眼中。何",
    "T48n2016_080:0861a25": "眼能見。答。涅槃經云。佛眼見故。而得明了。",
    "T48n2016_080:0861a26": "以佛眼見一切美惡差別等事。悉皆不動。為",
    "T48n2016_080:0861a27": "見性故。維摩經云。善能分別諸法相。於第一",
    "T48n2016_080:0861a28": "義而不動。此是心鑒無礙為眼。非取根塵所",
    "T48n2016_080:0861a29": "對。是以肉眼見麁天眼觀細。慧眼明空。法眼",
    "T48n2016_080:0861b01": "辯有。佛眼觀不二相一實之理。華嚴經離世",
    "T48n2016_080:0861b02": "間品說十眼。所謂肉眼。見一切色故。天眼。見",
    "T48n2016_080:0861b03": "一切眾生心故。慧眼。見一切眾生諸根境界",
    "T48n2016_080:0861b04": "故。法眼。見一切法實相故。佛眼。見如來十力",
    "T48n2016_080:0861b05": "故。智眼。見諸法故。光明眼。見佛光明故。出",
    "T48n2016_080:0861b06": "生死眼。見涅槃故。無礙眼。所見無障故。一切",
    "T48n2016_080:0861b07": "智眼。見普門法界故。又慧眼所見。無法可見",
    "T48n2016_080:0861b08": "故名為見者。見法空故。名為慧眼。非獨慧眼",
    "T48n2016_080:0861b09": "能見。五眼俱現。如是五眼。照如千日。十方之",
    "T48n2016_080:0861b10": "中。無處不見。於一切處。地平如掌。無諸穢惡。",
    "T48n2016_080:0861b11": "若有可見。即是生盲。何以故。無所有故。當知",
    "T48n2016_080:0861b12": "無空。色空俱遣。又見一切塵全是眼。更不可",
    "T48n2016_080:0861b13": "見。聞一切聲全是耳。不復更聞。所以云。一切",
    "T48n2016_080:0861b14": "聲是佛聲。一切色是佛色。又云。離心之外。更",
    "T48n2016_080:0861b15": "無一法。縱見內外。但是自心所見。無別內外。",
    "T48n2016_080:0861b16": "此無過也。乃至若了塵時。塵。全是知也。終不",
    "T48n2016_080:0861b17": "以知知於塵。即有所知也。若知於無知。不異",
    "T48n2016_080:0861b18": "知也。今塵即知。不復更以知及不知。知於無",
    "T48n2016_080:0861b19": "知。但無能所之知。非無知也。此方顯無知",
    "T48n2016_080:0861b20": "也。經云。顯現一切法。各各不相知。見亦如是。",
    "T48n2016_080:0861b21": "又聞者。圓教明我。我即聞故。能聞所聞。皆法",
    "T48n2016_080:0861b22": "界故。故使我外更無別聞。是以若見若聞。若",
    "T48n2016_080:0861b23": "知若覺。皆一心故。華嚴經云。所見不可見。所",
    "T48n2016_080:0861b24": "聞不可聞。所知不可知。一心不思議。問。五",
    "T48n2016_080:0861b25": "眼凡聖共有。則眾生具佛眼。如來有肉眼。云",
    "T48n2016_080:0861b26": "何唯佛眼能觀。十住菩薩等。不見佛性。答。",
    "T48n2016_080:0861b27": "以十住菩薩。有行有住故。所以不了了見。若",
    "T48n2016_080:0861b28": "見性了了證實之時。不見。已外。更有菩提可",
    "T48n2016_080:0861b29": "行可住。以十住位。緣觀未盡故。心有所在。心",
    "T48n2016_080:0861c01": "有所在。故有所不在。是故不能覺一切法。至",
    "T48n2016_080:0861c02": "佛位息緣。真心平等。無處不在。無不在故。無",
    "T48n2016_080:0861c03": "有一法在於心外。亦無一心在於法外。心與",
    "T48n2016_080:0861c04": "法界。同體照明。故覺一切。又此心性。是真實",
    "T48n2016_080:0861c05": "了知義。遍照法界義。以本有為所照。以淨",
    "T48n2016_080:0861c06": "眼智明為能照。如涅槃經云。見性肉眼。即名",
    "T48n2016_080:0861c07": "佛眼。大涅槃經明二種見佛性。一相貌見。二",
    "T48n2016_080:0861c08": "了了見。相貌見者。謂登地菩薩。方便權智。識",
    "T48n2016_080:0861c09": "變似空。名相貌見。了了見者。謂地上菩薩。",
    "T48n2016_080:0861c10": "根本正智。親證真理。不變相緣。名了了見。即",
    "T48n2016_080:0861c11": "是親證。相貌見者。比量知。了了見者。現量",
    "T48n2016_080:0861c12": "得。問。既云佛眼能觀佛性。如何教中又言。",
    "T48n2016_080:0861c13": "我以五眼不見。三聚眾生。狂愚無目而言見",
    "T48n2016_080:0861c14": "耶。答。若約實相體。性遍法界。以實相無相",
    "T48n2016_080:0861c15": "故。則不可見。若論照用。相遍法界。以無相之",
    "T48n2016_080:0861c16": "相。亦可得見。又五眼圓照三諦之理。諸境",
    "T48n2016_080:0861c17": "分明。雖云洞鑒。未必是有。雖云不見。未必是",
    "T48n2016_080:0861c18": "無。斯乃無相之相。不觀之觀。當知相中無相。",
    "T48n2016_080:0861c19": "只勿相。觀中無觀。只勿觀。體萬物而自虛。同",
    "T48n2016_080:0861c20": "一道之清淨。豈同執實隨塵。作能所斷常之",
    "T48n2016_080:0861c21": "見耶。問。夫佛眼者。皆是圓修圓證方具。十",
    "T48n2016_080:0861c22": "住菩薩。尚未分明。云何無明。煩惱凡夫。尚未",
    "T48n2016_080:0861c23": "得天眼。云何得同佛眼。答。如來五眼。眾生",
    "T48n2016_080:0861c24": "悉具。非待證聖方有。涅槃經云。若學大乘",
    "T48n2016_080:0861c25": "人。雖是肉眼。而名佛眼。二乘雖具天眼。不名",
    "T48n2016_080:0861c26": "佛眼。又云。見如來性者。雖有煩惱。如無煩惱。",
    "T48n2016_080:0861c27": "若實明宗見性。即肉眼而明佛眼。以智照為",
    "T48n2016_080:0861c28": "眼故。台教約五。品初位中。以凡夫心。同佛所",
    "T48n2016_080:0861c29": "知。用所生眼。齊如來見。若論明味淺深。即",
    "T48n2016_080:0862a01": "落修證。今直論見性。即無前後。所以鴦崛摩",
    "T48n2016_080:0862a02": "羅經偈云。所謂彼眼根。於諸如來常。具足",
    "T48n2016_080:0862a03": "無減修。了了分明見者。止觀釋云。彼是九",
    "T48n2016_080:0862a04": "法界眼根也。於如來常者。九界自謂各各非",
    "T48n2016_080:0862a05": "真。如來觀之。即佛法界。無二無別。無減修者。",
    "T48n2016_080:0862a06": "觀諸眼即佛眼。一心三諦。圓因具足。無有缺",
    "T48n2016_080:0862a07": "減也。了了分明見者。照實為了了。照權為",
    "T48n2016_080:0862a08": "分明。三智一心中。五眼具足圓照。名為了了",
    "T48n2016_080:0862a09": "見佛性也。見論圓證。修論圓因。又具足修",
    "T48n2016_080:0862a10": "者。觀於眼根。捨二邊漏。名為檀。眼根不為二",
    "T48n2016_080:0862a11": "邊所傷。名為尸。眼根寂滅。不為二邊所動。名",
    "T48n2016_080:0862a12": "為羼提。眼根及識。自然流入薩婆若海。名為",
    "T48n2016_080:0862a13": "精進。觀眼實性。名為上定。以一切種智。照眼",
    "T48n2016_080:0862a14": "中道。名為智慧。是為眼根具足無減修。無減",
    "T48n2016_080:0862a15": "故。了了分明。見眼法界。乃至彼意根。於諸如",
    "T48n2016_080:0862a16": "來常。具足。無減修。了了分明見。於一一根。即",
    "T48n2016_080:0862a17": "空即假即中。三觀一心。名無減修。證慧眼法",
    "T48n2016_080:0862a18": "界。佛眼一心中得。名了了見。皆如上說。根既",
    "T48n2016_080:0862a19": "如此。塵亦復然。一切諸法。亦復如是。是為圓",
    "T48n2016_080:0862a20": "教調伏諸根。滿足六度。此則究竟調伏。究竟",
    "T48n2016_080:0862a21": "滿足。如是助道。助究竟道。當知六度。遍能調",
    "T48n2016_080:0862a22": "伏一切諸根也。又若論差別者。則諸天是報",
    "T48n2016_080:0862a23": "得。二乘是修得。我此宗門。非報非修。是發得。",
    "T48n2016_080:0862a24": "五眼。以本圓具故。若悟佛乘人。雖具煩惱性。",
    "T48n2016_080:0862a25": "能知如來祕密之藏。即肉眼而名佛眼。二乘",
    "T48n2016_080:0862a26": "人。雖證滅修道。具漏盡通。即天眼而為瞖眼。",
    "T48n2016_080:0862a27": "所以志公云。大士肉眼圓通。二乘天眼有瞖。",
    "T48n2016_080:0862a28": "融大師云。不取天眼等五通。造事外道。唯取",
    "T48n2016_080:0862a29": "入理凡夫耳。",
    "T48n2016_080:0862b01": "宗鏡錄卷第八十",
    "T48n2016_080:0862b02": "　　　　　　戊申歲分司大藏都監開板"
}