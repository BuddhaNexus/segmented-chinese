{
    "T48n2016_002:0421b16": "宗鏡錄卷第二",
    "T48n2016_002:0421b18": "慧日永明寺主智覺禪師延壽集",
    "T48n2016_002:0421b19": "夫諸佛境寂。眾生界空。有何因緣而興教迹。",
    "T48n2016_002:0421b20": "答。一實諦中。雖無起盡。方便門內。有大因緣。",
    "T48n2016_002:0421b21": "故法華經偈云。諸法常無性。佛種從緣起。以",
    "T48n2016_002:0421b22": "萬法常無性。無不性空時。法爾能隨緣。隨緣",
    "T48n2016_002:0421b23": "不失性。且夫起教所由。因緣無量。古德略標。",
    "T48n2016_002:0421b24": "有其十種。一由法爾故。二願力故。三機感故。",
    "T48n2016_002:0421b25": "四為本故。五顯德故。六現位故。七開發故。八",
    "T48n2016_002:0421b26": "見聞故。九成行故。十得果故。今諸大菩薩所",
    "T48n2016_002:0421b27": "集唯識論等。大意有其二種。一為達萬法之",
    "T48n2016_002:0421b28": "正宗。破二空之邪執。二為斷煩惱所知之障。",
    "T48n2016_002:0421b29": "證解脫菩提之門。斯則自證法原本覺真地。",
    "T48n2016_002:0421c01": "不在文字句義敷揚。今為後學慕道之人。方",
    "T48n2016_002:0421c02": "便纂集。又自有二意。用表本懷。一為好略之",
    "T48n2016_002:0421c03": "人撮其樞要。精通的旨免覽繁文。二為執總",
    "T48n2016_002:0421c04": "之人不明別理。微細開演。性相圓通。截二種",
    "T48n2016_002:0421c05": "生死之根。躡一味菩提之道。仰群經之大旨。",
    "T48n2016_002:0421c06": "直了自心。遵諸聖之微言。頓開覺藏。去彼依",
    "T48n2016_002:0421c07": "通之見。破其邪執之情。深信正宗。令知月不",
    "T48n2016_002:0421c08": "在指。迴光返照。使見性不徇文。唯證相應。斯",
    "T48n2016_002:0421c09": "為本意。不可橫生知解。沒溺見河。於無得觀",
    "T48n2016_002:0421c10": "中。懷趣向之意。就真空理上。興取捨之心。率",
    "T48n2016_002:0421c11": "自胸襟。疑誤後學。須親見性。方曉斯宗。",
    "T48n2016_002:0421c12": "問。既慮執指徇文。又何煩集教。",
    "T48n2016_002:0421c13": "答。為背己合塵。齊文作解者。恐封教滯情。故",
    "T48n2016_002:0421c14": "有此說。若隨詮了旨。即教明心者。則有何取",
    "T48n2016_002:0421c15": "捨。所以藏法師云。自有眾生。尋教得真。會理",
    "T48n2016_002:0421c16": "教無礙。常觀理而不礙持教。恒誦習而不礙",
    "T48n2016_002:0421c17": "觀空。則理教俱融。合成一觀。方為究竟傳通",
    "T48n2016_002:0421c18": "耳。斯乃教觀一如。詮旨同原矣。",
    "T48n2016_002:0421c19": "問。諸大經論。自成片段。科節倫序。句義分明。",
    "T48n2016_002:0421c20": "何假撮錄廣文。成其要略。",
    "T48n2016_002:0421c21": "答。但以教海弘深。窮之罔知其際。義天高廣。",
    "T48n2016_002:0421c22": "仰之不得其邊。今則以管窺天。將螺酌海。如",
    "T48n2016_002:0421c23": "掬滄溟之涓滴。似撮太華之一塵。本為義廣",
    "T48n2016_002:0421c24": "難周。情存厭怠。亦為不依一乘教之正理。唯",
    "T48n2016_002:0421c25": "徇不了義之因緣。罕窮橫竪之門。莫知起盡",
    "T48n2016_002:0421c26": "之處。所以刪繁簡異。採妙探玄。雖文不足而",
    "T48n2016_002:0421c27": "大義全。緣不備而正理顯。搜盡一乘之旨。抉",
    "T48n2016_002:0421c28": "開萬法之原。為般若之玄樞。作菩提之要路。",
    "T48n2016_002:0421c29": "則資糧易辦。速至大乘。證入無疑免迂小徑。",
    "T48n2016_002:0422a01": "所以馬鳴菩薩造起信論云。或有自無智力。",
    "T48n2016_002:0422a02": "因他廣論而得解義。亦有自無智力。怖於廣",
    "T48n2016_002:0422a03": "說。樂聞略論攝廣大義而正修行。我今為彼",
    "T48n2016_002:0422a04": "最後人故。略攝如來最勝甚深無邊之義而",
    "T48n2016_002:0422a05": "造此論。瑜伽論云。有二緣。故說此論。一為如",
    "T48n2016_002:0422a06": "來無上法教久住世故。二為平等利益安樂",
    "T48n2016_002:0422a07": "諸有情故。又為如來甘露聖教已隱沒者。憶",
    "T48n2016_002:0422a08": "念採集重開顯故。未隱沒者。問答決擇倍興",
    "T48n2016_002:0422a09": "盛故。又為攝益樂略言論勤修行者。採集眾",
    "T48n2016_002:0422a10": "經廣要法義。略分別故。今斯錄者。雖無廣大",
    "T48n2016_002:0422a11": "製造之功。微有一期述成之事。亦知鈔錄前",
    "T48n2016_002:0422a12": "後。文勢不全。所冀直取要詮。且明宗旨。如從",
    "T48n2016_002:0422a13": "石辯玉。似披沙揀金。於群藥中。但取阿陀之",
    "T48n2016_002:0422a14": "妙。向眾寶內。唯探如意之珠。舉一蔽諸。以本",
    "T48n2016_002:0422a15": "攝末。則一言無不略盡。殊說更無異途。亦望",
    "T48n2016_002:0422a16": "後賢。未垂嗤誚。所希斷疑生信。但以見道為",
    "T48n2016_002:0422a17": "懷。非徇虛名以邀世譽。願盡未來之際。遍窮",
    "T48n2016_002:0422a18": "法界之中。歷劫逾生。常弘斯道。凡有心者。皆",
    "T48n2016_002:0422a19": "入此宗。去執除疑。見聞獲益。承三寶力加被",
    "T48n2016_002:0422a20": "護持。誓報佛恩。廣濟含識。虛空可盡茲願匪",
    "T48n2016_002:0422a21": "移。法界可窮。斯文不墜。",
    "T48n2016_002:0422a22": "問。了義大乘。廣略周備。解一義具圓通之見。",
    "T48n2016_002:0422a23": "聞一偈有成佛之功。何假述成。仍煩解釋。",
    "T48n2016_002:0422a24": "答。上上根人。一聞千悟。性相雙辯。理事俱圓。",
    "T48n2016_002:0422a25": "若中下之徒。須假開演。莊嚴之道。讚飾之門。",
    "T48n2016_002:0422a26": "格量其功。不可為喻。所以法華經偈云。譬如",
    "T48n2016_002:0422a27": "優曇華。一切皆愛樂。天人所希有。時時乃一",
    "T48n2016_002:0422a28": "出。聞法歡喜讚。乃至發一言。則為已供養。",
    "T48n2016_002:0422a29": "一切三世佛。是人甚希有。過於優曇華。般若",
    "T48n2016_002:0422b01": "頌云。般若無壞相。過一切言語。適無所依止。",
    "T48n2016_002:0422b02": "誰能讚其德。般若雖叵讚。我今能得讚。雖未",
    "T48n2016_002:0422b03": "脫死地。則為已得出。又古聖云。若菩薩造論",
    "T48n2016_002:0422b04": "者。名莊嚴經。如蓮華未開。見雖生喜。不如已",
    "T48n2016_002:0422b05": "剖香氣芬馥。如金未用。見雖生喜。不如用之",
    "T48n2016_002:0422b06": "為莊嚴具。故知弘教一念之善。能報十方諸",
    "T48n2016_002:0422b07": "佛之恩。論希有。則如華擅優曇之名。說光揚。",
    "T48n2016_002:0422b08": "則似金作莊嚴之具。是以菩薩釋大乘密旨。",
    "T48n2016_002:0422b09": "聞於未聞。能斷深疑。成於圓信。法利何盡。功",
    "T48n2016_002:0422b10": "德無邊。如大般若經云。復次憍尸迦。置贍部",
    "T48n2016_002:0422b11": "洲諸有情類。若四大洲諸有情類。若小千界",
    "T48n2016_002:0422b12": "諸有情類。若中千界諸有情類。若大千界諸",
    "T48n2016_002:0422b13": "有情類。若復十方各如殑伽沙等世界諸有",
    "T48n2016_002:0422b14": "情類。皆於無上正等菩提。得不退轉。同作是",
    "T48n2016_002:0422b15": "言。我今欣樂。速證無上正等菩提。濟拔有情",
    "T48n2016_002:0422b16": "生死眾苦。令得殊勝畢竟安樂。有善男子善",
    "T48n2016_002:0422b17": "女人等。為成彼事。書深般若波羅蜜多。眾寶",
    "T48n2016_002:0422b18": "莊嚴。供養恭敬。尊重讚歎。普施與彼。受持讀",
    "T48n2016_002:0422b19": "誦。令善通利。如理思惟。於意云何。是善男子",
    "T48n2016_002:0422b20": "善女人等。由此因緣。得福多不。天帝釋言。甚",
    "T48n2016_002:0422b21": "多世尊。甚多善逝。爾時佛告天帝釋言。若善",
    "T48n2016_002:0422b22": "男子善女人等。書深般若波羅蜜多。眾寶莊",
    "T48n2016_002:0422b23": "嚴。供養恭敬。尊重讚歎。於彼眾中。隨施與一。",
    "T48n2016_002:0422b24": "受持讀誦。令善通利。如理思惟。以無量門巧",
    "T48n2016_002:0422b25": "妙文義。廣為解釋。分別義趣。令其解了。教授",
    "T48n2016_002:0422b26": "教誡。令勤修學。是善男子善女人等。所獲福",
    "T48n2016_002:0422b27": "聚。甚多於前。無量無邊。不可稱數。大涅槃經",
    "T48n2016_002:0422b28": "云。佛言。善男子。除一闡提。其餘眾生。聞是",
    "T48n2016_002:0422b29": "經已。悉皆能作菩提因緣。法聲光明入毛孔",
    "T48n2016_002:0422c01": "者。必定當得阿耨多羅三藐三菩提。何以故。",
    "T48n2016_002:0422c02": "若有人能供養恭敬無量諸佛。方乃得聞大",
    "T48n2016_002:0422c03": "涅槃經。薄福之人。則不得聞。故知得聞宗鏡",
    "T48n2016_002:0422c04": "所錄一心實相常住法門。皆是曩結深因。曾",
    "T48n2016_002:0422c05": "親佛會。甚為大事。非屬小緣。若未聞熏。曷由",
    "T48n2016_002:0422c06": "值遇。又大涅槃經云。佛告迦葉菩薩。諸善男",
    "T48n2016_002:0422c07": "子善女人。常當繫心修此二字。佛是常住。迦",
    "T48n2016_002:0422c08": "葉。若有善男子善女人。修此二字。當知是人。",
    "T48n2016_002:0422c09": "隨我所行。至我至處。是以信此法人。即凡即",
    "T48n2016_002:0422c10": "聖。修持契會。住佛所住之中。進止威儀。行佛",
    "T48n2016_002:0422c11": "所行之跡。釋摩訶衍論云。第一顯離疑信入",
    "T48n2016_002:0422c12": "功德門者。謂有眾生。聞此摩訶衍之甚深極",
    "T48n2016_002:0422c13": "妙廣大法門已。即其心中。亦不疑畏。亦不怯",
    "T48n2016_002:0422c14": "弱。亦不輕賤。亦不誹謗。發決定心。發堅固心。",
    "T48n2016_002:0422c15": "發尊重心。發愛信心。當知是人。真實佛子。不",
    "T48n2016_002:0422c16": "斷法種。不斷僧種。不斷佛種。常恒相續。轉轉",
    "T48n2016_002:0422c17": "增長。盡於未來。亦為諸佛親所授記。亦為一",
    "T48n2016_002:0422c18": "切無量菩薩之所護念。故如論云。若人聞是",
    "T48n2016_002:0422c19": "法已。不生怯弱。當知是人。定紹佛種。必為諸",
    "T48n2016_002:0422c20": "佛之所授記。第二比類對治示勝門者。謂若",
    "T48n2016_002:0422c21": "有人。能善攝化三千大千世界中遍滿眾生。",
    "T48n2016_002:0422c22": "皆悉無餘。令行十善。或有眾生於一食頃。於",
    "T48n2016_002:0422c23": "此甚深法觀察思量。若校量此二人功德。彼",
    "T48n2016_002:0422c24": "第一人。所得功德甚極微少。譬如芥子碎作",
    "T48n2016_002:0422c25": "百分之量。此第二人。所得功德甚極廣大。譬",
    "T48n2016_002:0422c26": "如碎十方世界微塵數量。故如論云。假使有",
    "T48n2016_002:0422c27": "人。能化三千大千世界滿中眾生。令行十善。",
    "T48n2016_002:0422c28": "不如有人於一食頃正思此法。過前功德。不",
    "T48n2016_002:0422c29": "可為喻。第三舉受持功讚揚門者。謂若有人。",
    "T48n2016_002:0423a01": "受持此論。觀察義理。若一日。若一夜。中間。所",
    "T48n2016_002:0423a02": "得功德無量無邊。不可言說。不可思量。若假",
    "T48n2016_002:0423a03": "使十方三世一切諸佛。十方三世一切諸菩",
    "T48n2016_002:0423a04": "薩。以十方世界微塵數舌。各各皆悉於十方",
    "T48n2016_002:0423a05": "世界微塵數之量。不可說劫。讚揚其人所有",
    "T48n2016_002:0423a06": "功德。亦不能盡。所以者何。法身真如之功德。",
    "T48n2016_002:0423a07": "等虛空界。無邊際故。何況凡夫二乘之人。能",
    "T48n2016_002:0423a08": "稱歎之。一日一夜不多。中間受持人。尚所得",
    "T48n2016_002:0423a09": "功德不可思議。何況若二日。若三日。若四日。",
    "T48n2016_002:0423a10": "乃至百日中。受持讀誦。思惟觀察。不可思議。",
    "T48n2016_002:0423a11": "不可說中不可說。故如論云。復次若人受持",
    "T48n2016_002:0423a12": "此論。觀察修行。若一日一夜。所有功德無量",
    "T48n2016_002:0423a13": "無邊。不可得說。假令十方諸佛。各於無量無",
    "T48n2016_002:0423a14": "邊阿僧祇劫。歎其功德。亦不能盡。何以故。謂",
    "T48n2016_002:0423a15": "法性功德。無有盡故。此人功德。亦復如是。無",
    "T48n2016_002:0423a16": "有邊際。故知信此心宗。成摩訶衍。同三世諸",
    "T48n2016_002:0423a17": "佛之所證。義理何窮。等十方菩薩之所乘。功",
    "T48n2016_002:0423a18": "德無盡。偶斯玄化。慶幸逾深。順佛旨而報佛",
    "T48n2016_002:0423a19": "恩。無先弘法。闡佛日而開佛眼。只在明心。此",
    "T48n2016_002:0423a20": "宗鏡中。若得一句入神。歷劫為種。況正言深",
    "T48n2016_002:0423a21": "奧。總一群經。此一乃無量中一。若染此法。即",
    "T48n2016_002:0423a22": "是圓頓之種。可謂甘露入頂。醍醐灌心。耀不",
    "T48n2016_002:0423a23": "二之慧燈。破情根之闇惑。注一味之智水。洗",
    "T48n2016_002:0423a24": "意地之妄塵。能令厚障深遮。若暴風之卷危",
    "T48n2016_002:0423a25": "葉。繁疑積滯。猶赫日之爍輕氷。猶如於諸王",
    "T48n2016_002:0423a26": "中。為金輪之王。於諸照中。為晨旭之照。於諸",
    "T48n2016_002:0423a27": "寶中。為摩尼之寶。於諸華中。為青蓮之華。於",
    "T48n2016_002:0423a28": "諸諦中為真空之門。於諸法中。為涅槃之宅。",
    "T48n2016_002:0423a29": "故金剛三昧經偈云。一味之法印。一乘之所",
    "T48n2016_002:0423b01": "成。能於一切眾生中。為首為師。為明為導。如",
    "T48n2016_002:0423b02": "勝天王般若經云。一切法中。心為上首。大智",
    "T48n2016_002:0423b03": "度論云。三世諸佛。皆以諸法實相為師。祖師",
    "T48n2016_002:0423b04": "云。一切明中。心明為上。法華經偈云。第一之",
    "T48n2016_002:0423b05": "導師。得是無上法。又若未入宗鏡。非唯不得",
    "T48n2016_002:0423b06": "見道。實乃理絕修行。即本立而道生。歸根方",
    "T48n2016_002:0423b07": "究竟。如觀本質。知畫像而非真。若了藏性。見",
    "T48n2016_002:0423b08": "塵境而為妄。故經偈云。非不證真如。而能了",
    "T48n2016_002:0423b09": "諸行。猶如幻事等。似有而非真。是以若得本。",
    "T48n2016_002:0423b10": "即得末。故華嚴經中海會菩薩。用法界微塵",
    "T48n2016_002:0423b11": "以為三昧。又出現品云。此法門。名為如來祕",
    "T48n2016_002:0423b12": "密之處。乃至名演說如來根本實性。不思議",
    "T48n2016_002:0423b13": "究竟法。故先德云。剖微塵之經卷。則念念",
    "T48n2016_002:0423b14": "果成。盡眾生之願門。則塵塵行滿。未悟宗鏡。",
    "T48n2016_002:0423b15": "焉信斯文。若暫信之。功力悉等。不易所習。盡",
    "T48n2016_002:0423b16": "具法門。即塞即通。即邪即正。所以昔人云。遇",
    "T48n2016_002:0423b17": "斯教者。應須自慶。其猶溺巨海而遇芳舟。墜",
    "T48n2016_002:0423b18": "長空而乘靈鶴矣。問。凡申弘教。開示化人。",
    "T48n2016_002:0423b19": "應須自行功圓。歷位親證。方酬本願。開方便",
    "T48n2016_002:0423b20": "門。則所利非虛。不違正教。今之所錄。有何證",
    "T48n2016_002:0423b21": "明。答。此但唯集祖佛菩薩言教。故稱曰錄。",
    "T48n2016_002:0423b22": "設有問答解釋。皆依古德大意。傍讚勸修。述",
    "T48n2016_002:0423b23": "成至教。豈敢輒稱開示。妄有指陳。且夫祖佛",
    "T48n2016_002:0423b24": "正宗。則真唯識性。纔有信處。皆可為人。若論",
    "T48n2016_002:0423b25": "修證之門。諸方皆云。功未齊於諸聖。且教中",
    "T48n2016_002:0423b26": "所許。初心菩薩皆可比知。亦許約教而會。先",
    "T48n2016_002:0423b27": "以聞解信入。後以無思契同。若入信門。便登",
    "T48n2016_002:0423b28": "祖位。今集此宗鏡。證驗無邊。應念皆通。寓目",
    "T48n2016_002:0423b29": "咸是。今且現約世間之事。於眾生界中。第一",
    "T48n2016_002:0423c01": "比知。第二現知。第三約教而知。第一比知者。",
    "T48n2016_002:0423c02": "且如即今有漏之身。夜皆有夢。夢中所見好",
    "T48n2016_002:0423c03": "惡境界。憂喜宛然。覺來床上安眠。何曾是實。",
    "T48n2016_002:0423c04": "並是夢中意識思想所為。則可比知。覺時所",
    "T48n2016_002:0423c05": "見之事。皆如夢中無實。夫過去未來現在三",
    "T48n2016_002:0423c06": "世境界。元是第八阿賴耶識親相分。唯本識",
    "T48n2016_002:0423c07": "所變。若現在之境。是明了意識分別。若過去",
    "T48n2016_002:0423c08": "未來之境。是獨散暗意識思惟。夢覺之境雖",
    "T48n2016_002:0423c09": "殊。俱不出於意識。則唯心之旨。比況昭然。第",
    "T48n2016_002:0423c10": "二現知者。即是對事分明。不待立。況且如現",
    "T48n2016_002:0423c11": "見青白物時。物本自虛。不言我青我白。皆是",
    "T48n2016_002:0423c12": "眼識見分自性任運分別。與同時明了意識。",
    "T48n2016_002:0423c13": "計度分別為青為白。以意辯為色。以言說為",
    "T48n2016_002:0423c14": "青。皆是意言自妄安置。且如六塵鈍故。體不",
    "T48n2016_002:0423c15": "自立。名不自呼。一色既然。萬法咸爾。皆無自",
    "T48n2016_002:0423c16": "性。悉是意言。故云萬法本閑而人自鬧。是以",
    "T48n2016_002:0423c17": "若有心起時。萬境皆有。若空心起處。萬境皆",
    "T48n2016_002:0423c18": "空。則空不自空。因心故空。有不自有。因心故",
    "T48n2016_002:0423c19": "有。既非空非有。則唯識唯心。若無於心。萬法",
    "T48n2016_002:0423c20": "安寄。又如過去之境。何曾是有。隨念起處。忽",
    "T48n2016_002:0423c21": "然現前。若想不生。境終不現。此皆是眾生日",
    "T48n2016_002:0423c22": "用。可以現知。不待功成。豈假修得。凡有心者。",
    "T48n2016_002:0423c23": "並可證知。故先德云。如大根人。知唯識者。恒",
    "T48n2016_002:0423c24": "觀自心。意言為境。此初觀時。雖未成聖。分知",
    "T48n2016_002:0423c25": "意言。則是菩薩。第三約教而知者。經云。三界",
    "T48n2016_002:0423c26": "唯心。萬法唯識。此是所證本理。能詮正宗。廣",
    "T48n2016_002:0423c27": "在下文。誠證非一。如成實論云。佛說內外中",
    "T48n2016_002:0423c28": "間之言。遂即入定。時有五百羅漢。各釋此言。",
    "T48n2016_002:0423c29": "佛出定後。同問世尊。誰當佛意。佛言。並非我",
    "T48n2016_002:0424a01": "意。又白佛言。既不當佛意。將無得罪。佛言。",
    "T48n2016_002:0424a02": "雖非我意。各順正理。堪為聖教。有福無罪。且",
    "T48n2016_002:0424a03": "如說小乘自證法門。尚順正理。何況純引一",
    "T48n2016_002:0424a04": "乘。唯談佛旨乎。六行法云。諸大智人。欲學道",
    "T48n2016_002:0424a05": "者。莫問大小。皆依理教。若見權教。雖是佛說。",
    "T48n2016_002:0424a06": "知非實語。即不依從。若見凡人說有理者。雖",
    "T48n2016_002:0424a07": "非佛語。亦即依行。以有智人學佛法者。善解",
    "T48n2016_002:0424a08": "如來。教有權實。依佛實教。宣說道理。則過凡",
    "T48n2016_002:0424a09": "愚謬執權者。是以智人若有所說。人雖是凡。",
    "T48n2016_002:0424a10": "法則同佛。如瓶傳水。寫置餘瓶。瓶雖有異。所",
    "T48n2016_002:0424a11": "寫水一。是故凡夫結雖未盡。不妨有解。能說",
    "T48n2016_002:0424a12": "實義。但使解理心數。思量。此初觀理。則異餘",
    "T48n2016_002:0424a13": "凡。謂思人空。則是二乘。若觀法空。則是菩薩。",
    "T48n2016_002:0424a14": "故攝論云。初修觀則是凡夫菩薩。以此文證。",
    "T48n2016_002:0424a15": "初學觀者。雖未斷結。即是菩薩。以能解理同",
    "T48n2016_002:0424a16": "大聖故。說則合理。一一可依。寶篋經云。猶如",
    "T48n2016_002:0424a17": "迦陵頻伽鳥王卵中鳥子。其嘴未現。便出迦陵",
    "T48n2016_002:0424a18": "頻伽妙聲。佛法卵中諸菩薩等。未壞我見。未",
    "T48n2016_002:0424a19": "出三界。然能演出佛法妙音。謂空無相無作",
    "T48n2016_002:0424a20": "行音。迦陵頻伽。至孔雀群。終不鳴呼。還至迦",
    "T48n2016_002:0424a21": "陵頻伽鳥中。乃須鳴呼。菩薩若至一切聲聞",
    "T48n2016_002:0424a22": "緣覺眾中。終不演說不可思議諸佛之法。至",
    "T48n2016_002:0424a23": "菩薩眾。爾乃演說。以此文證。凡夫地中。過雖",
    "T48n2016_002:0424a24": "未盡。不妨深解。說有理者。皆可信受。但諸凡",
    "T48n2016_002:0424a25": "夫說有理者。皆是宿習。非今始學。若非宿習。",
    "T48n2016_002:0424a26": "今學至老。唯謂他語。自仍迷理。以迷理故。雖",
    "T48n2016_002:0424a27": "得多言。未解權實。說則乖理。若解理者。不揀",
    "T48n2016_002:0424a28": "尊幼。但求道不求事。依法不依人。如阿濕婆",
    "T48n2016_002:0424a29": "恃。因舍利弗見之求法。即偈答言。我年既幼",
    "T48n2016_002:0424b01": "稚。學日又初淺。豈能宣至真。廣說如來義。舍",
    "T48n2016_002:0424b02": "利弗言。可略說其要。便說偈言。諸法因緣生。",
    "T48n2016_002:0424b03": "是法說因緣。是法因緣盡。大師如是說。舍利",
    "T48n2016_002:0424b04": "弗一聞即獲初果。轉教目連。再說得道。以此",
    "T48n2016_002:0424b05": "證知。智人求法。唯重他德。不恥下就。不同凡",
    "T48n2016_002:0424b06": "愚我慢自高。雖知他勝。恥不肯學。凡夫無始",
    "T48n2016_002:0424b07": "不能入道。多皆由此不能求法。故諸愚人。迷",
    "T48n2016_002:0424b08": "實教者。未能自悟。唯應訪德。以迷理者。雖有",
    "T48n2016_002:0424b09": "世智。若無勝友。常迷道故。如勝天王般若經",
    "T48n2016_002:0424b10": "云。如生盲人不能見色。如是煩惱盲諸眾生。",
    "T48n2016_002:0424b11": "不能見法。如人有眼。無外光明。不能見色。行",
    "T48n2016_002:0424b12": "人如是。雖有智慧。無善知識。不能見法。以此",
    "T48n2016_002:0424b13": "證知。人雖有智。未能自悟。要須良友。故付法",
    "T48n2016_002:0424b14": "藏經云。善知識者。即是得道全分因緣。佛自",
    "T48n2016_002:0424b15": "勸人。逐善知識。不合守愚。一生虛過。是故",
    "T48n2016_002:0424b16": "諸佛有遺旨。但令依法不依人。依義不依語。",
    "T48n2016_002:0424b17": "菩薩尚變身作畜生。為人說法。顯此奇異。令",
    "T48n2016_002:0424b18": "聞者信受。皆令悟道。入平等法。豈令心生高",
    "T48n2016_002:0424b19": "下耶。故華嚴演義。難云。此旨微密。極位方知。",
    "T48n2016_002:0424b20": "何以凡情。輒窺大教。釋云。依憑教理。聖教許",
    "T48n2016_002:0424b21": "故。涅槃經云。具縛凡夫。能知如來祕密之藏。",
    "T48n2016_002:0424b22": "毘盧遮那品頌云。如因日光照。還見於日輪。",
    "T48n2016_002:0424b23": "以佛智慧光。見佛所行道。即因佛教能了教",
    "T48n2016_002:0424b24": "也。今宗鏡中。始終引佛智慧之教光。顯佛所",
    "T48n2016_002:0424b25": "行之道跡。若深信者。則是以眾生之心光。見",
    "T48n2016_002:0424b26": "眾生之行跡。若難云。凡夫不合知者。斯乃邪",
    "T48n2016_002:0424b27": "見不信人耳。故大集經云。若有人言。我異佛",
    "T48n2016_002:0424b28": "異。當知是人。即魔弟子。又云。了了見者。知一",
    "T48n2016_002:0424b29": "切法無二相也。又云。觀諸法等。名之為佛。所",
    "T48n2016_002:0424c01": "以學人問忠國師云。如來說般若。即非般若。",
    "T48n2016_002:0424c02": "是名般若。既盡是非。云何是般若。答。能見非",
    "T48n2016_002:0424c03": "名者是般若。問。佛亦如是說。答。古今不異。",
    "T48n2016_002:0424c04": "得則千佛等心。萬聖同轍。",
    "T48n2016_002:0424c05": "問。諸佛方便教門。皆依眾生根起。根性不等。",
    "T48n2016_002:0424c06": "法乃塵沙。三十七品助道之門。五十二位修",
    "T48n2016_002:0424c07": "行之路。云何唯立一心以為宗鏡。",
    "T48n2016_002:0424c08": "答。此一心法。理事圓備。是大悲父。般若母。法",
    "T48n2016_002:0424c09": "寶藏。萬行原。以一切法界。十方諸佛。諸大菩",
    "T48n2016_002:0424c10": "薩。緣覺聲聞。一切眾生皆同此心。諸佛已覺。",
    "T48n2016_002:0424c11": "眾生不知。今為未知者。方便直指。以本具故",
    "T48n2016_002:0424c12": "不虛。以應得故非謬。故華嚴經頌云。譬如世",
    "T48n2016_002:0424c13": "間人。聞有寶藏處。以其可得故。心生大歡喜。",
    "T48n2016_002:0424c14": "寶藏處者。即眾生心。纔入信門。自然顯現。方",
    "T48n2016_002:0424c15": "悟從來具足。豈假功成。始知本性無差。非因",
    "T48n2016_002:0424c16": "行得。可謂最靈之物。至道之原。絕妙之門。精",
    "T48n2016_002:0424c17": "實之義。為凡聖根本。作迷悟元由。如萬物得",
    "T48n2016_002:0424c18": "地而發生。萬行證理而成就。諸門競入。眾德",
    "T48n2016_002:0424c19": "攸歸。作千聖趣道之基。為諸佛出世之眼。是",
    "T48n2016_002:0424c20": "以若了自心。頓成佛慧。可謂會百川為一濕。",
    "T48n2016_002:0424c21": "摶眾塵為一丸。融鐶釧為一金。變酥酪為一",
    "T48n2016_002:0424c22": "味。如華嚴經頌云。不能了自心。焉能知佛慧。",
    "T48n2016_002:0424c23": "阿差末經云。但正自心。不尚餘學。禪要經云。",
    "T48n2016_002:0424c24": "內照開解。即大乘門。見自心性。謂之曰照。眾",
    "T48n2016_002:0424c25": "聖所遊。謂之曰門。入楞伽經偈云。心具於法",
    "T48n2016_002:0424c26": "藏。離無我見垢。世尊說諸行。內心所知法。月",
    "T48n2016_002:0424c27": "燈三昧經偈云。若有受持是一法。能順菩薩",
    "T48n2016_002:0424c28": "正修行。因此一法功德故。速得成於無上道。",
    "T48n2016_002:0424c29": "勝鬘經云。世尊。我見攝受正法。有斯大力。如",
    "T48n2016_002:0425a01": "來以此為眼。為法根本。為引導法。為通達法。",
    "T48n2016_002:0425a02": "釋曰。所言正法者。即第一義心也。心外妄計。",
    "T48n2016_002:0425a03": "理外別求皆墮邊邪。迷於正見。所以得為如",
    "T48n2016_002:0425a04": "來正眼。攝盡十方之際。照窮法界之邊。總歸",
    "T48n2016_002:0425a05": "一心。是名攝受正法。起信論云。復次真如自",
    "T48n2016_002:0425a06": "體相者。一切凡夫。聲聞緣覺。菩薩諸佛。無有",
    "T48n2016_002:0425a07": "增減。非前際生。非後際滅。常恒究竟。從無始",
    "T48n2016_002:0425a08": "來。本性具足一切功德。謂大智慧光明義。遍",
    "T48n2016_002:0425a09": "照法界義。如實了知義。本性清淨心義。常樂",
    "T48n2016_002:0425a10": "我淨義。寂靜不變自在義。如是等過恒沙數。",
    "T48n2016_002:0425a11": "非同非異。不思議佛法。無有斷絕。依此義故。",
    "T48n2016_002:0425a12": "名如來藏。亦名法身。問。上說真如離一切相。",
    "T48n2016_002:0425a13": "云何今說具足一切功德相。答。雖實具有一",
    "T48n2016_002:0425a14": "切功德。然無差別相。彼一切法。皆同一味一",
    "T48n2016_002:0425a15": "真。離分別相。無二性故。以依業識等生滅相。",
    "T48n2016_002:0425a16": "而立彼一切差別之相。此云何立。以一切法。",
    "T48n2016_002:0425a17": "本來唯心。實無分別。以不覺故。分別心起。見",
    "T48n2016_002:0425a18": "有境界。名為無明。心性本淨。無明不起。即於",
    "T48n2016_002:0425a19": "真如。立大智慧光明義。若心生見境。則有不",
    "T48n2016_002:0425a20": "見之相。心性無見。則無不見。即於真如。立遍",
    "T48n2016_002:0425a21": "照法界義。若心有動。則非真了知。非本性清",
    "T48n2016_002:0425a22": "淨。非常樂我淨。非寂靜。是變異。不自在。由是",
    "T48n2016_002:0425a23": "具起過於恒沙虛妄雜染。以心性無動故。即",
    "T48n2016_002:0425a24": "立真實了知義。乃至過於恒沙清淨功德相",
    "T48n2016_002:0425a25": "義。若心有起。見有餘境可分別求。則於內法",
    "T48n2016_002:0425a26": "有所不足。以無邊功德。即一心自性。不見有",
    "T48n2016_002:0425a27": "餘法而可更求。是故滿足過於恒沙非一非",
    "T48n2016_002:0425a28": "異不可思議諸佛之法。無有斷絕。故說真如",
    "T48n2016_002:0425a29": "名如來藏。亦復名為如來法身。然此一心。非",
    "T48n2016_002:0425b01": "同凡夫。妄認緣慮能推之心。決定執在色身",
    "T48n2016_002:0425b02": "之內。今遍十方世界。皆是妙明真心。如入法",
    "T48n2016_002:0425b03": "界品云。華藏世界海中。無問若山若河。大地",
    "T48n2016_002:0425b04": "虛空。草木叢林。塵毛等處。無不咸稱真法界。",
    "T48n2016_002:0425b05": "具無邊德。故先德云。元亨利貞。乾之德也。始",
    "T48n2016_002:0425b06": "於一氣。常樂我淨。佛之德也。本乎一心。專一",
    "T48n2016_002:0425b07": "氣而致柔。修一心而成道。心也者。沖虛粹",
    "T48n2016_002:0425b08": "妙。炳煥靈明。無去無來。冥通三際。非中非",
    "T48n2016_002:0425b09": "外。朗徹十方。不滅不生。豈四山之可害。離性",
    "T48n2016_002:0425b10": "離相。奚五色之能盲。處生死流。驪珠獨耀於",
    "T48n2016_002:0425b11": "滄海。踞涅槃岸。桂輪孤朗於碧天。大矣哉。萬",
    "T48n2016_002:0425b12": "法資始也。萬法虛偽。緣會而生。生法本無。一",
    "T48n2016_002:0425b13": "切唯識。識如幻夢。但是一心。心寂而知。目之",
    "T48n2016_002:0425b14": "圓覺。彌滿清淨。中不容他。故德用無邊。皆同",
    "T48n2016_002:0425b15": "一性。性起為相。境智歷然。相得性融。身心廓",
    "T48n2016_002:0425b16": "爾。方之海印。越彼太虛。恢恢焉。晃晃焉。逈",
    "T48n2016_002:0425b17": "出思議之表也。又先德云。如來藏者。即一心",
    "T48n2016_002:0425b18": "之異名。何謂一心。謂真妄染淨一切諸法無",
    "T48n2016_002:0425b19": "二之性。故名為一。此無二處。諸法中實。不同",
    "T48n2016_002:0425b20": "虛空。性自神解。故名為心。是以若於外別求。",
    "T48n2016_002:0425b21": "從他妄學者。猶如鑽氷覓火。壓沙出油。以氷",
    "T48n2016_002:0425b22": "砂非油火之正因。欲求濟用。徒勞功力。又若",
    "T48n2016_002:0425b23": "但修漸行。空住權乘。則似畫無膠。如坏未鍛。",
    "T48n2016_002:0425b24": "以坏畫非堅牢之器。欲求究竟。無有是處。若",
    "T48n2016_002:0425b25": "能諦了自心。不妄外求者。如從木出火。從麻",
    "T48n2016_002:0425b26": "出油。不壞正因。速得成辦。又如畫得膠。如坏",
    "T48n2016_002:0425b27": "經火。堪成器用。事不唐捐。凡有施為。悉皆究",
    "T48n2016_002:0425b28": "竟。若未信入。取捨萬端。隨境生迷。為法所害。",
    "T48n2016_002:0425b29": "不觀空以遣累。但取空而廢善。不達有以興",
    "T48n2016_002:0425c01": "慈。但著有而起罪。皆為不了空有一心。致茲",
    "T48n2016_002:0425c02": "得失。若入宗鏡。纔發心時。非唯行成。理即頓",
    "T48n2016_002:0425c03": "具。便同古佛。一際無差。如大涅槃經云。拘尸",
    "T48n2016_002:0425c04": "那城。有旃陀羅。名曰歡喜。佛記是人。由一發",
    "T48n2016_002:0425c05": "心。當於此界千佛數中。速成無上正真之道。",
    "T48n2016_002:0425c06": "法華玄義云。心法者。前所明法。豈得異心。但",
    "T48n2016_002:0425c07": "眾生法太廣。佛法太高。於初學為難。然心佛",
    "T48n2016_002:0425c08": "及眾生。是三無別者。但自觀己心則為易。涅",
    "T48n2016_002:0425c09": "槃經云。一切眾生。具足三定。上定者。謂佛性",
    "T48n2016_002:0425c10": "也。能觀心性。名為上定。上能兼下。即攝得眾",
    "T48n2016_002:0425c11": "生法也。華嚴經云。遊心法界如虛空。則知諸",
    "T48n2016_002:0425c12": "佛之境界。法界即中也。虛空即空也。心佛即",
    "T48n2016_002:0425c13": "假也。三種即佛境界也。是為觀心。仍具佛法。",
    "T48n2016_002:0425c14": "又遊心法界者。觀根塵相對。一念心起。於十",
    "T48n2016_002:0425c15": "界中。必屬一界。若屬一界。即具百界千法。於",
    "T48n2016_002:0425c16": "一念中。悉皆備足。此心幻師。於一日夜。常造",
    "T48n2016_002:0425c17": "種種眾生。種種五陰。種種國土。所謂地獄界。",
    "T48n2016_002:0425c18": "假實國土。乃至佛界。假實國土。行人當自選",
    "T48n2016_002:0425c19": "擇。何道可從。又如虛空者。觀心自生心。不須",
    "T48n2016_002:0425c20": "藉緣。有心。心無生力。心無生力。緣亦無生。心",
    "T48n2016_002:0425c21": "緣名無。合云何有。合尚叵得。離則不生。尚",
    "T48n2016_002:0425c22": "無一生。況有百界千法耶。以心空故。從心",
    "T48n2016_002:0425c23": "所生。一切皆空。此空亦空。若空。非空。點空。",
    "T48n2016_002:0425c24": "設假。假亦非假。無假無空。畢竟清淨。豈止三",
    "T48n2016_002:0425c25": "觀。萬行。乃至十方虛空。尚從心變。豈況空中",
    "T48n2016_002:0425c26": "所生物像。如首楞嚴經頌云。空生大覺中。如",
    "T48n2016_002:0425c27": "海一漚發。所以華嚴疏云。空有二法。俱稱真",
    "T48n2016_002:0425c28": "之理。則有與空皆性空也。鈔釋云。空有稱真",
    "T48n2016_002:0425c29": "之理者。此空是外空。若以理空對外空。外空",
    "T48n2016_002:0426a01": "離法。是斷滅空。理空即名為真空。若以外空",
    "T48n2016_002:0426a02": "亦心現。亦由對色。滅色方顯。則此斷空。從緣",
    "T48n2016_002:0426a03": "無性。即性空也。故十八空中明大者。謂十方",
    "T48n2016_002:0426a04": "空。即十方虛空。亦是性空矣。所以千聖付囑。",
    "T48n2016_002:0426a05": "難遇機緣。若對上根。豁然可驗。如寒山子詩",
    "T48n2016_002:0426a06": "云。自古多少聖。語路苦叮嚀。人根性不等。高",
    "T48n2016_002:0426a07": "下有利鈍。真佛不肯信。置功抂受困。不如",
    "T48n2016_002:0426a08": "心淨明。便是心王印。先德云。欲知法要。心是",
    "T48n2016_002:0426a09": "十二部經之根本。入道要門。此心門者。三世",
    "T48n2016_002:0426a10": "之佛祖。唯此一事實。餘二即非真。唯有一乘",
    "T48n2016_002:0426a11": "法。無二亦無三。一乘法者。一心是。但守一心。",
    "T48n2016_002:0426a12": "即心真如門。一切諸法。無有缺少。一切法行。",
    "T48n2016_002:0426a13": "不出自心。唯心自知。更無別心。心無形色。無",
    "T48n2016_002:0426a14": "根無住。無生無滅。亦無覺觀可行。若有可觀",
    "T48n2016_002:0426a15": "行者。即是受想行識。非是本心。皆是有為功",
    "T48n2016_002:0426a16": "用。諸祖只是以心傳心。達者印可。更無別法。",
    "T48n2016_002:0426a17": "如華嚴經中。文殊童子。化五百童子。發菩提",
    "T48n2016_002:0426a18": "心。唯一人。善財童子。達本心原。遊一百一十",
    "T48n2016_002:0426a19": "城。問菩提萬行。所學三昧門。皆如幻化而無",
    "T48n2016_002:0426a20": "實體。故知從心所生。皆同幻化。但直了真心。",
    "T48n2016_002:0426a21": "自然真實。如唯識樞要云。依境教理行果。五",
    "T48n2016_002:0426a22": "唯識中。此論有義。但明境唯識。捨離心外取",
    "T48n2016_002:0426a23": "境。一切境不離心故。有義。但說教唯識。成論",
    "T48n2016_002:0426a24": "本教。釋彼說故。有義。但取理唯識。成立本教",
    "T48n2016_002:0426a25": "所說之理。分別唯識性相故。有義。但取行唯",
    "T48n2016_002:0426a26": "識。明五位修唯識行故。有義。但取果唯識。求",
    "T48n2016_002:0426a27": "大果故。安樂解脫身。大牟尼名法故。乃至今",
    "T48n2016_002:0426a28": "釋彼說。唯取教理。說。依教理。成彼性相。性相",
    "T48n2016_002:0426a29": "即攝一切盡故。一切皆取。於理為勝。是知唯",
    "T48n2016_002:0426b01": "識之理。成佛正宗。但以理該羅。無法不是。故",
    "T48n2016_002:0426b02": "云萬法唯識。述宗鏡之正意。窮祖佛之本懷。",
    "T48n2016_002:0426b03": "唯以一法逗一機。更無別旨。故法華經云。十",
    "T48n2016_002:0426b04": "方佛土中。唯有一乘法。大涅槃經云。師子吼",
    "T48n2016_002:0426b05": "者。是決定說。一切眾生。悉有佛性。又云。眾生",
    "T48n2016_002:0426b06": "亦爾。悉皆有心。凡有心者。悉皆當得阿耨多",
    "T48n2016_002:0426b07": "羅三藐三菩提。問。三界唯心。萬法唯識者。",
    "T48n2016_002:0426b08": "此該萬法。應別立真如為宗。答。真如是識",
    "T48n2016_002:0426b09": "性。識既該萬法。即是有為無為諸法平等之",
    "T48n2016_002:0426b10": "性。故經云。未曾有一法。而出於法性。司馬彪",
    "T48n2016_002:0426b11": "云。性者。人之本也。蔡邕云。性者。心之本也。",
    "T48n2016_002:0426b12": "故古師云。唯識論。是十支中高建法幢支。何",
    "T48n2016_002:0426b13": "法而不收。何宗而不立。唯以簡為義。識以了",
    "T48n2016_002:0426b14": "為義。離識之外。無別唯體。即識。有遮心外之",
    "T48n2016_002:0426b15": "用。故名為唯。唯之名獨。性相俱收。真如是識",
    "T48n2016_002:0426b16": "性。依他相分色等是識相。心所。以識為主。皆",
    "T48n2016_002:0426b17": "不離識故。總名唯識。又問。三界是有漏法。由",
    "T48n2016_002:0426b18": "屬三界愛結所繫。故名三界。其無為無漏法。",
    "T48n2016_002:0426b19": "不為三界愛結所繫。即不名三界法。經何故",
    "T48n2016_002:0426b20": "但言三界唯心。即不攝無為無漏等法。此豈",
    "T48n2016_002:0426b21": "非唯識。而但言三界耶。答。三界所治。迷亂之",
    "T48n2016_002:0426b22": "法。尚名唯識。無為無漏法。性是能治。體非迷",
    "T48n2016_002:0426b23": "亂。不說自成。故但言三界唯心也。又諸部總",
    "T48n2016_002:0426b24": "句。有為無為。染淨諸法。皆心為本。薩婆多等",
    "T48n2016_002:0426b25": "云。無為由心故顯。有為由心故起。由心起染",
    "T48n2016_002:0426b26": "淨法。勢用緣強故。說心為本。問。立心為宗。",
    "T48n2016_002:0426b27": "具幾功德之門。能起見聞之信。答。真心自",
    "T48n2016_002:0426b28": "體。非言所詮。湛如無際之虛空。瑩若圓明之",
    "T48n2016_002:0426b29": "淨鏡。毀讚不及。義理難通。以功德過患二門。",
    "T48n2016_002:0426c01": "絕對待故。今依先德。約相分別心。略有五義。",
    "T48n2016_002:0426c02": "一遠離所取差別之相。二解脫能取分別之",
    "T48n2016_002:0426c03": "執。三遍三際無所不等。四等虛空界無所不",
    "T48n2016_002:0426c04": "遍。五不墮有無一異等邊。超心行處。過言語",
    "T48n2016_002:0426c05": "道。又此無住之心。雙泯二諦。故無出俗入真",
    "T48n2016_002:0426c06": "之異。既無出入。不在空有。故經言。心處無在。",
    "T48n2016_002:0426c07": "無在之處。唯是一心。一心之體。本來寂滅。不",
    "T48n2016_002:0426c08": "可以有無處所窮其幽迹。不可以識智詮量",
    "T48n2016_002:0426c09": "談其妙體。唯有入者。只在心知。如擣萬種而",
    "T48n2016_002:0426c10": "為香丸。爇一塵而具足眾氣。似入大海水中",
    "T48n2016_002:0426c11": "浴。掬微滴而已用百川。執礫而盡成真金。攬",
    "T48n2016_002:0426c12": "草而無非妙藥。空器悉盈甘露之味。滿室唯",
    "T48n2016_002:0426c13": "聞薝蔔之香。眾義同歸。若太虛包含於萬像。",
    "T48n2016_002:0426c14": "千途競入。猶多影靡礙於澄潭。若論一心性",
    "T48n2016_002:0426c15": "起功德。無盡無邊。豈以有量之心。讚無為之",
    "T48n2016_002:0426c16": "德。任盡神力。未述一毫。以信入之人。悉皆現",
    "T48n2016_002:0426c17": "證。即凡即聖。感應非虛。堅信不移。法空之虛",
    "T48n2016_002:0426c18": "聲自息。明誠可驗。靈潤之野焰俄停。豈假神",
    "T48n2016_002:0426c19": "通。心魔頓絕。匪憑他術。識火自消。除不肖人。",
    "T48n2016_002:0426c20": "焉明斯旨。如昔人云。依智不依識者。謂識現",
    "T48n2016_002:0426c21": "行。隨塵分別。眼色耳聲。耽迷不覺。大聖示教。",
    "T48n2016_002:0426c22": "境是自心。下愚氷執。塵為識外。今人口誦其",
    "T48n2016_002:0426c23": "空。心未亡有。騰空不起。入火逾難。俱是心相",
    "T48n2016_002:0426c24": "封迷故爾。後得通達。隨心轉用。豈不同鳥之",
    "T48n2016_002:0426c25": "遊空。自常如是。布之火浣。不足怪也。但群生",
    "T48n2016_002:0426c26": "識性不同。致令大聖隨情別說。然據至道。但",
    "T48n2016_002:0426c27": "是自心。故經云。三界上下。法義唯心。此就世",
    "T48n2016_002:0426c28": "界依報以明心。又云。如如與真際。涅槃及法",
    "T48n2016_002:0426c29": "界。種種意生身。我說為心量。此據出世法體",
    "T48n2016_002:0427a01": "以明心。終窮至實。畢到斯原。隨流感果。還宗",
    "T48n2016_002:0427a02": "了義。問。一心為宗。可稱綱要者。教中何故。",
    "T48n2016_002:0427a03": "廣談諸道。各立經宗。答。種種諸法雖多。但",
    "T48n2016_002:0427a04": "是一心所作。於一聖道。立無量名。如一火因",
    "T48n2016_002:0427a05": "然。得草火木火種種之號。猶一水就用。得或",
    "T48n2016_002:0427a06": "羹或酒多多之名。此一心門。亦復如是。對小",
    "T48n2016_002:0427a07": "機而稱小法。逗大量而號大乘。大小雖分。真",
    "T48n2016_002:0427a08": "性無隔。若決定執佛說有多法。即謗法輪。成",
    "T48n2016_002:0427a09": "兩舌之過。故經云。心不離道。道不離心。如大",
    "T48n2016_002:0427a10": "涅槃經云。爾時世尊。讚迦葉菩薩。善哉善哉。",
    "T48n2016_002:0427a11": "善男子。汝今欲知菩薩大乘微妙經典所有",
    "T48n2016_002:0427a12": "祕密。故作是問。善男子。如是諸經。悉入道諦。",
    "T48n2016_002:0427a13": "善男子。如我先說。若有信道。如是信道。是信",
    "T48n2016_002:0427a14": "根本。是能佐助菩提之道。是故我說。無有錯",
    "T48n2016_002:0427a15": "謬。善男子。如來善知無量方便。欲化眾生。故",
    "T48n2016_002:0427a16": "作如是種種說法。善男子。譬如良醫。識諸眾",
    "T48n2016_002:0427a17": "生種種病原。隨其所患。而為合藥。并藥所禁。",
    "T48n2016_002:0427a18": "唯水一種。不在禁例。或服薑水。或甘草水。或",
    "T48n2016_002:0427a19": "細辛水。或黑石蜜水。或阿摩勒水。或尼婆羅",
    "T48n2016_002:0427a20": "水。或鉢晝羅水。或服冷水。或服熱水。或蒲萄",
    "T48n2016_002:0427a21": "水。或安石榴水。善男子。如是良醫。善知眾生",
    "T48n2016_002:0427a22": "所患種種。藥雖多禁。水不在例。如來亦爾。善",
    "T48n2016_002:0427a23": "知方便。於一法相。隨諸眾生。分別廣說種種",
    "T48n2016_002:0427a24": "名相。彼諸眾生。隨所說受。受已修習。除斷煩",
    "T48n2016_002:0427a25": "惱。如彼病人。隨良醫教。所患得除。復次善男",
    "T48n2016_002:0427a26": "子。如有一人。善解眾語。在大眾中。是諸大眾。",
    "T48n2016_002:0427a27": "熱渴所逼。咸發聲言。我欲飲水。我欲飲水。是",
    "T48n2016_002:0427a28": "人即時以清冷水。隨其種類。說言是水。或言",
    "T48n2016_002:0427a29": "波尼。或言欝持。或言娑利藍。或言婆利。或",
    "T48n2016_002:0427b01": "言波耶。或言甘露。或言牛乳。以如是等無量",
    "T48n2016_002:0427b02": "水名。為大眾說。善男子。如來亦爾。以一聖道。",
    "T48n2016_002:0427b03": "為諸聲聞種種演說。從信根等。至八聖道。復",
    "T48n2016_002:0427b04": "次善男子。譬如金師。以一種金。隨意造作種",
    "T48n2016_002:0427b05": "種瓔珞。所謂鉗鎖鐶釧。釵鐺天冠臂印。雖有",
    "T48n2016_002:0427b06": "如是差別不同。然不離金。善男子。如來亦爾。",
    "T48n2016_002:0427b07": "以一佛道。隨諸眾生。種種分別。而為說之。或",
    "T48n2016_002:0427b08": "說一種。所謂諸佛一道無二。復說二種。所謂",
    "T48n2016_002:0427b09": "定慧。復說三種。謂見慧智。復說四種。所謂",
    "T48n2016_002:0427b10": "見道修道無學道佛道。乃至復說二十道。所",
    "T48n2016_002:0427b11": "謂十力四無所畏。大慈大悲。念佛三昧。三正念",
    "T48n2016_002:0427b12": "處。善男子。是道一體。如來昔日為眾生故。種",
    "T48n2016_002:0427b13": "種分別。復次善男子。譬如一火。因所然故。得",
    "T48n2016_002:0427b14": "種種名。所謂木火草火。糠火䴰火。牛馬糞火。",
    "T48n2016_002:0427b15": "善男子。佛道亦爾。一而無二。為眾生故。種種",
    "T48n2016_002:0427b16": "分別。復次善男子。譬如一識。分別說六。若至",
    "T48n2016_002:0427b17": "於眼。則名眼識。乃至意識。亦復如是。善男",
    "T48n2016_002:0427b18": "子。道亦如是。一而無二。如來為化諸眾生故。",
    "T48n2016_002:0427b19": "種種分別。復次善男子。譬如一色。眼所見者。",
    "T48n2016_002:0427b20": "則名為色。耳所聞者。則名為聲。鼻所嗅者。則",
    "T48n2016_002:0427b21": "名為香。舌所甞者。則名為味。身所覺者。則名",
    "T48n2016_002:0427b22": "為觸。善男子。道亦如是。一而無二。如來為",
    "T48n2016_002:0427b23": "欲化眾生故。種種分別。善男子。以是義故。以",
    "T48n2016_002:0427b24": "八聖道分。名道聖諦。善男子。是四聖諦。諸佛",
    "T48n2016_002:0427b25": "世尊次第說之。以是因緣。無量眾生得度生",
    "T48n2016_002:0427b26": "死。又云。若言十善十惡。可作不可作。善道惡",
    "T48n2016_002:0427b27": "道。白法黑法。凡夫謂二。智者了達其性無二。",
    "T48n2016_002:0427b28": "無二之性。即是實性。陀羅尼經。云無有一切",
    "T48n2016_002:0427b29": "諸法。是名一字法門。又經云。佛言。三世諸佛",
    "T48n2016_002:0427c01": "所說之法。吾今四十九年不加一字。故知此",
    "T48n2016_002:0427c02": "一心門。能成至道。若上根直入者。終不立餘",
    "T48n2016_002:0427c03": "門。為中下未入者。則權分諸道。是以祖佛同",
    "T48n2016_002:0427c04": "指。賢聖冥歸。雖名異而體同。乃緣分而性合。",
    "T48n2016_002:0427c05": "般若唯言無二。法華但說一乘。淨名無非道",
    "T48n2016_002:0427c06": "場。涅槃咸歸祕藏。天台專勤三觀。江西舉體",
    "T48n2016_002:0427c07": "全真。馬祖即佛是心。荷澤直指知見。又教有",
    "T48n2016_002:0427c08": "二種說。一顯了說。二祕密說。顯了說者。如楞",
    "T48n2016_002:0427c09": "伽密嚴等經。起信唯識等論。祕密說者。各據",
    "T48n2016_002:0427c10": "經宗。立其異號。如維摩經以不思議為宗。金",
    "T48n2016_002:0427c11": "剛經以無住為宗。華嚴經以法界為宗。涅槃",
    "T48n2016_002:0427c12": "經以佛性為宗。任立千途。皆是一心之別義。",
    "T48n2016_002:0427c13": "何者。以真心妙體。不在有無。智不能知。言不",
    "T48n2016_002:0427c14": "可及。非情識思量之境界。故號不思議。體虛",
    "T48n2016_002:0427c15": "相寂。絕待靈通。現法界而無生。超三世而絕",
    "T48n2016_002:0427c16": "跡。故號之無住。竪徹三際。橫亘十方。無有界",
    "T48n2016_002:0427c17": "量。邊表不可得。故稱法界。為萬物之根。由作",
    "T48n2016_002:0427c18": "群生之元始。在凡不減。處聖非增。靈覺昭然。",
    "T48n2016_002:0427c19": "常如其體。故曰佛性。乃至或名靈臺妙性。寶",
    "T48n2016_002:0427c20": "藏神珠。悉是一心。隨緣別稱。經云。三阿僧祇",
    "T48n2016_002:0427c21": "百千名號。皆是如來之異名。只為不知諸佛",
    "T48n2016_002:0427c22": "方便。迷名著相。隨解成差。但了斯宗豁然空",
    "T48n2016_002:0427c23": "寂。有何名相。可得披陳。如龍王一味之雨。隨",
    "T48n2016_002:0427c24": "人天善惡之業。所雨不同。各見差別。華嚴經",
    "T48n2016_002:0427c25": "云。譬如娑竭羅龍王。欲現龍王。大自在力。饒",
    "T48n2016_002:0427c26": "益眾生。咸令歡喜。從四天下。乃至他化自在",
    "T48n2016_002:0427c27": "天處。及於地上。於一切處。所雨不同。所謂於",
    "T48n2016_002:0427c28": "大海中雨清冷水。名為無斷絕。於他化自在",
    "T48n2016_002:0427c29": "天雨簫笛等種。種樂音。名為美妙。於化樂天",
    "T48n2016_002:0428a01": "雨大摩尼寶。名為放大光明。於兜率天雨大",
    "T48n2016_002:0428a02": "莊嚴具。名為垂髻。於夜摩天雨大妙華。名為",
    "T48n2016_002:0428a03": "種種莊嚴具。於三十三天雨眾妙香。名為悅",
    "T48n2016_002:0428a04": "意。於四天王天雨天寶衣。名為覆蓋。於龍王",
    "T48n2016_002:0428a05": "宮雨赤真珠。名為踊出光明。於阿脩羅宮雨",
    "T48n2016_002:0428a06": "諸兵仗。名為降伏怨敵。於北欝單越雨種種",
    "T48n2016_002:0428a07": "華。名曰開敷。餘三天下。悉亦如是。然各隨其",
    "T48n2016_002:0428a08": "處。所雨不同。雖彼龍王。其心平等。無有彼此。",
    "T48n2016_002:0428a09": "但以眾生善根異故。雨有差別。是以龍王一",
    "T48n2016_002:0428a10": "味之雨。隨諸天感處不同。猶如諸佛一心法",
    "T48n2016_002:0428a11": "門。逐眾生見時有別。",
    "T48n2016_002:0428a12": "宗鏡錄卷第二",
    "T48n2016_002:0428a13": "　　　　　　丙午歲分司大藏都監開板"
}