{
    "T01n0026_009:0477b20": "中阿含經卷第九",
    "T01n0026_009:0477b22": "東晉罽賓三藏瞿曇僧伽提婆譯",
    "T01n0026_009:0477b23": "（三六）未曾有法品地動經第五(初一日誦)",
    "T01n0026_009:0477b24": "我聞如是：一時，佛遊金剛國，城名曰地。爾",
    "T01n0026_009:0477b25": "時，彼地大動，地大動時，四面大風起，四方彗",
    "T01n0026_009:0477b26": "星出，屋舍牆壁皆崩壞盡。於是，尊者阿難見",
    "T01n0026_009:0477b27": "地大動，地大動時，四面大風起，四方彗星出，",
    "T01n0026_009:0477b28": "屋舍牆壁皆崩壞盡。尊者阿難見已恐怖，舉",
    "T01n0026_009:0477b29": "身毛竪，往詣佛所，稽首禮足，却住一面，白",
    "T01n0026_009:0477c01": "曰：「世尊！今地大動，地大動時，四面大風起，四",
    "T01n0026_009:0477c02": "方彗星出，屋舍牆壁皆崩壞盡。」於是，世尊語",
    "T01n0026_009:0477c03": "尊者阿難曰：「如是，阿難！今地大動。如是，阿",
    "T01n0026_009:0477c04": "難！地大動時，四面大風起，四方彗星出，屋舍",
    "T01n0026_009:0477c05": "牆壁皆崩壞盡。」尊者阿難白曰：「世尊！有幾因",
    "T01n0026_009:0477c06": "緣令地大動，地大動時，四面大風起，四方彗",
    "T01n0026_009:0477c07": "星出，屋舍牆壁皆崩壞盡？」世尊答曰：「阿難！",
    "T01n0026_009:0477c08": "有三因緣令地大動，地大動時，四面大風",
    "T01n0026_009:0477c09": "起，四方彗星出，屋舍牆壁皆崩壞盡。云何為",
    "T01n0026_009:0477c10": "三？阿難！此地止水上，水止風上，風依於空。",
    "T01n0026_009:0477c11": "阿難！有時空中大風起，風起則水擾，水擾則",
    "T01n0026_009:0477c12": "地動，是謂第一因緣令地大動，地大動時，",
    "T01n0026_009:0477c13": "四面大風起，四方彗星出，屋舍牆壁皆崩壞盡。",
    "T01n0026_009:0477c14": "「復次，阿難！比丘有大如意足，有大威德，有",
    "T01n0026_009:0477c15": "大福祐，有大威神，心自在如意足。彼於地",
    "T01n0026_009:0477c16": "作小想，於水作無量想，彼因是故，此地隨",
    "T01n0026_009:0477c17": "所欲、隨其意，擾復擾，震復震。護比丘天亦",
    "T01n0026_009:0477c18": "復如是，有大如意足，有大威德，有大福祐，",
    "T01n0026_009:0477c19": "有大威神，心自在如意足。彼於地作小想，",
    "T01n0026_009:0477c20": "於水作無量想，彼因是故，此地隨所欲、隨",
    "T01n0026_009:0477c21": "其意，擾復擾，震復震，是謂第二因緣令地",
    "T01n0026_009:0477c22": "大動，地大動時，四面大風起，四方彗星出，屋",
    "T01n0026_009:0477c23": "舍牆壁皆崩壞盡。「復次，阿難！若如來不久過",
    "T01n0026_009:0477c24": "三月已當般涅槃，由是之故，令地大動，地",
    "T01n0026_009:0477c25": "大動時，四面大風起，四方彗星出，屋舍牆壁",
    "T01n0026_009:0477c26": "皆崩壞盡，是謂第三因緣令地大動，地大動",
    "T01n0026_009:0477c27": "時，四面大風起，四方彗星出，屋舍牆壁皆崩",
    "T01n0026_009:0477c28": "壞盡。」於是，尊者阿難聞是語已，悲泣涕零，",
    "T01n0026_009:0477c29": "叉手向佛，白曰：「世尊！甚奇！甚特！如來、無所著、",
    "T01n0026_009:0478a01": "等正覺成就功德，得未曾有法。所以者何？",
    "T01n0026_009:0478a02": "謂如來不久過三月已當般涅槃，是時令",
    "T01n0026_009:0478a03": "地大動，地大動時，四面大風起，四方彗星出，",
    "T01n0026_009:0478a04": "屋舍牆壁皆崩壞盡。」世尊語尊者阿難曰：「如",
    "T01n0026_009:0478a05": "是，阿難！如是，阿難！甚奇！甚特！如來、無所著、",
    "T01n0026_009:0478a06": "等正覺成就功德，得未曾有法。所以者何？",
    "T01n0026_009:0478a07": "謂如來不久過三月已當般涅槃，是時令",
    "T01n0026_009:0478a08": "地大動，地大動時，四面大風起，四方彗星出，",
    "T01n0026_009:0478a09": "屋舍牆壁皆崩壞盡。「復次，阿難！我往詣無量",
    "T01n0026_009:0478a10": "百千剎利眾，共坐談論，令可彼意，共坐定",
    "T01n0026_009:0478a11": "已，如彼色像，我色像亦然；如彼音聲，我音",
    "T01n0026_009:0478a12": "聲亦然；如彼威儀禮節，我威儀禮節亦然；若",
    "T01n0026_009:0478a13": "彼問義，我答彼義。復次，我為彼說法，勸發",
    "T01n0026_009:0478a14": "渴仰，成就歡喜，無量方便為彼說法，勸發渴",
    "T01n0026_009:0478a15": "仰，成就歡喜已，即彼處沒，我既沒已，彼不知",
    "T01n0026_009:0478a16": "誰，為人，為非人？阿難！如是甚奇！甚特！如來、",
    "T01n0026_009:0478a17": "無所著、等正覺成就功德，得未曾有法。如",
    "T01n0026_009:0478a18": "是梵志眾、居士眾、沙門眾。「阿難！我往詣無量",
    "T01n0026_009:0478a19": "百千四王天眾，共坐談論，令可彼意，共坐定",
    "T01n0026_009:0478a20": "已，如彼色像，我色像亦然；如彼音聲，我音",
    "T01n0026_009:0478a21": "聲亦然；如彼威儀禮節，我威儀禮節亦然；若",
    "T01n0026_009:0478a22": "彼問義，我答彼義。復次，我為彼說法，勸發",
    "T01n0026_009:0478a23": "渴仰，成就歡喜，無量方便為彼說法，勸發渴",
    "T01n0026_009:0478a24": "仰，成就歡喜已，即彼處沒，我既沒已，彼不知",
    "T01n0026_009:0478a25": "誰，為天，為異天？阿難！如是甚奇！甚特！如來、",
    "T01n0026_009:0478a26": "無所著、等正覺成就功德，得未曾有法。如",
    "T01n0026_009:0478a27": "是三十三天、[火*僉]摩天、兜率哆天、化樂天、他化樂",
    "T01n0026_009:0478a28": "天、梵身天、梵富樓天、少光天、無量光天、晃昱",
    "T01n0026_009:0478a29": "天、少淨天、無量淨天、遍淨天、無罣礙天、受福天、",
    "T01n0026_009:0478b01": "果實天、無煩天、無熱天、善見天、善現天。「阿",
    "T01n0026_009:0478b02": "難！我往詣無量百千色究竟天眾，共坐談論，",
    "T01n0026_009:0478b03": "令可彼意，共坐定已，如彼色像，我色像亦",
    "T01n0026_009:0478b04": "然；如彼音聲，我音聲亦然；如彼威儀禮節，",
    "T01n0026_009:0478b05": "我威儀禮節亦然；若彼問義，我答彼義。復次，",
    "T01n0026_009:0478b06": "我為彼說法，勸發渴仰，成就歡喜，無量方便",
    "T01n0026_009:0478b07": "為彼說法，勸發渴仰，成就歡喜已，即彼處沒，",
    "T01n0026_009:0478b08": "我既沒已，彼不知誰，為天，為異天？阿難！",
    "T01n0026_009:0478b09": "如是甚奇！甚特！如來、無所著、等正覺成就功",
    "T01n0026_009:0478b10": "德，得未曾有法。」佛說如是。尊者阿難及諸",
    "T01n0026_009:0478b11": "比丘，聞佛所說，歡喜奉行。",
    "T01n0026_009:0478b12": "地動經第五竟(一千二百三十三字)",
    "T01n0026_009:0478b13": "（三七）中阿含未曾有法品瞻波經第六(初",
    "T01n0026_009:0478b14": "一日誦)",
    "T01n0026_009:0478b15": "我聞如是：一時，佛遊瞻波，在恒伽池邊。爾",
    "T01n0026_009:0478b16": "時，世尊月十五日說從解脫時，於比丘眾",
    "T01n0026_009:0478b17": "前敷座而坐。世尊坐已，即便入定，以他心",
    "T01n0026_009:0478b18": "智觀察眾心，觀眾心已，至初夜竟，默然而",
    "T01n0026_009:0478b19": "坐。於是，有一比丘即從坐起，偏袒著衣，叉",
    "T01n0026_009:0478b20": "手向佛，白曰：「世尊！初夜已訖，佛及比丘眾集",
    "T01n0026_009:0478b21": "坐來久，唯願世尊說從解脫。」爾時，世尊默然",
    "T01n0026_009:0478b22": "不答。於是，世尊復至中夜默然而坐。彼一",
    "T01n0026_009:0478b23": "比丘再從坐起，偏袒著衣，叉手向佛，白曰：",
    "T01n0026_009:0478b24": "「世尊！初夜已過，中夜將訖，佛及比丘眾集坐",
    "T01n0026_009:0478b25": "來久，唯願世尊說從解脫。」世尊亦再默然不",
    "T01n0026_009:0478b26": "答。於是，世尊復至後夜默然而坐。彼一比",
    "T01n0026_009:0478b27": "丘三從坐起，偏袒著衣，叉手向佛，白曰：「世",
    "T01n0026_009:0478b28": "尊！初夜既過，中夜復訖，後夜垂盡，將向欲",
    "T01n0026_009:0478b29": "明，明出不久，佛及比丘眾集坐極久，唯願世",
    "T01n0026_009:0478c01": "尊說從解脫。」爾時，世尊告彼比丘：「於此眾",
    "T01n0026_009:0478c02": "中，有一比丘已為不淨。」彼時尊者大目乾",
    "T01n0026_009:0478c03": "連亦在眾中，於是，尊者大目乾連便作是",
    "T01n0026_009:0478c04": "念：「世尊為何比丘而說此眾中有一比丘已",
    "T01n0026_009:0478c05": "為不淨？我寧可入如其像定，以如其像定",
    "T01n0026_009:0478c06": "他心之智，觀察眾心。」尊者大目乾連即入",
    "T01n0026_009:0478c07": "如其像定，以如其像定他心之智，觀察眾",
    "T01n0026_009:0478c08": "心，尊者大目乾連便知世尊所為比丘說，",
    "T01n0026_009:0478c09": "此眾中有一比丘已為不淨。於是，尊者大",
    "T01n0026_009:0478c10": "目乾連即從定起，至彼比丘前，牽臂將出，",
    "T01n0026_009:0478c11": "開門置外：「癡人遠去，莫於此住，不復得",
    "T01n0026_009:0478c12": "與比丘眾會，從今已去，非是比丘。」閉門下",
    "T01n0026_009:0478c13": "鑰，還詣佛所，稽首佛足，却坐一面，白曰：「世",
    "T01n0026_009:0478c14": "尊所為比丘說，此眾中有一比丘已為不",
    "T01n0026_009:0478c15": "淨，我已逐出。世尊！初夜既過，中夜復訖，後夜",
    "T01n0026_009:0478c16": "垂盡，將向欲明，明出不久，佛及比丘眾集",
    "T01n0026_009:0478c17": "坐極久，唯願世尊說從解脫。」世尊告曰：「大目",
    "T01n0026_009:0478c18": "乾連！彼愚癡人當得大罪，觸嬈世尊及比",
    "T01n0026_009:0478c19": "丘眾。大目乾連，若使如來在不淨眾說從",
    "T01n0026_009:0478c20": "解脫者，彼人則便頭破七分。是故大目乾連！",
    "T01n0026_009:0478c21": "汝等從今已後說從解脫，如來不復說從",
    "T01n0026_009:0478c22": "解脫。所以者何？大目乾連！如彼大海，從下",
    "T01n0026_009:0478c23": "至上，周迴漸廣，均調轉上，以成於岸，其水常",
    "T01n0026_009:0478c24": "滿，未曾流出。大目乾連！我正法、律亦復如是，",
    "T01n0026_009:0478c25": "漸作漸學，漸盡漸教。大目乾連！若我正法、律",
    "T01n0026_009:0478c26": "漸作漸學，漸盡漸教者，是謂我正法、律中未",
    "T01n0026_009:0478c27": "曾有法。「復次，大目乾連！如大海潮，未曾失",
    "T01n0026_009:0478c28": "時。大目乾連！我正法、律亦復如是，為比丘、比",
    "T01n0026_009:0478c29": "丘尼、優婆塞、優婆私施設禁戒，諸族姓子",
    "T01n0026_009:0479a01": "乃至命盡，終不犯戒。大目乾連！若我正法、",
    "T01n0026_009:0479a02": "律為比丘、比丘尼、優婆塞、優婆私施設禁",
    "T01n0026_009:0479a03": "戒，諸族姓子乃至命盡，終不犯戒者，是謂",
    "T01n0026_009:0479a04": "我正法、律中未曾有法。「復次，大目乾連！如大",
    "T01n0026_009:0479a05": "海水，甚深無底，極廣無邊。大目乾連！我正法、",
    "T01n0026_009:0479a06": "律亦復如是，諸法甚深，甚深無底，極廣無邊。",
    "T01n0026_009:0479a07": "大目乾連！若我正法、律諸法甚深，甚深無底，",
    "T01n0026_009:0479a08": "極廣無邊者，是謂我正法、律中未曾有法。「復",
    "T01n0026_009:0479a09": "次，大目乾連！如海水鹹，皆同一味。大目乾連！",
    "T01n0026_009:0479a10": "我正法、律亦復如是，無欲為味，覺味、息味及",
    "T01n0026_009:0479a11": "道味。大目乾連！若我正法、律無欲為味，覺",
    "T01n0026_009:0479a12": "味、息味及道味者，是謂我正法、律中未曾有",
    "T01n0026_009:0479a13": "法。「復次，大目乾連！如大海中多有珍寶，無",
    "T01n0026_009:0479a14": "量璝異，種種珍奇，充滿其中，珍寶名者，謂",
    "T01n0026_009:0479a15": "金、銀、水精、琉璃、摩尼、真珠、碧玉、白珂、車璩、珊",
    "T01n0026_009:0479a16": "瑚、虎珀、馬瑙、瑇瑁、赤石、琁珠。大目乾連！我",
    "T01n0026_009:0479a17": "正法、律亦復如是，多有珍寶，無量璝異，種",
    "T01n0026_009:0479a18": "種珍琦，充滿其中。珍寶名者，謂四念處、四正",
    "T01n0026_009:0479a19": "勤、四如意足、五根、五力、七覺支、八支聖道。大目",
    "T01n0026_009:0479a20": "乾連！若我正法、律多有珍寶，無量璝異，種",
    "T01n0026_009:0479a21": "種珍奇，充滿其中，珍寶名者，謂四念處、四正",
    "T01n0026_009:0479a22": "勤、四如意足、五根、五力、七覺支、八支聖道者，是",
    "T01n0026_009:0479a23": "謂我正法、律中未曾有法。「復次，大目乾連！",
    "T01n0026_009:0479a24": "如大海中，大神所居，大神名者，謂阿修羅、",
    "T01n0026_009:0479a25": "乾沓惒、羅剎、魚摩竭、龜、鼉、婆留泥、帝麑、帝麑",
    "T01n0026_009:0479a26": "伽羅、提帝麑伽羅。復次，大海中甚奇甚特，眾",
    "T01n0026_009:0479a27": "生身體有百由延，有二百由延，有三百由",
    "T01n0026_009:0479a28": "延，有至七百由延，身皆居海中。大目乾",
    "T01n0026_009:0479a29": "連！我正法、律亦復如是，聖眾大神皆居其",
    "T01n0026_009:0479b01": "中。大神名者，謂阿羅訶、向阿羅訶、阿那含、",
    "T01n0026_009:0479b02": "向阿那含、斯陀含、向斯陀含、須陀洹、向須",
    "T01n0026_009:0479b03": "陀洹。大目乾連！若我正法、律聖眾大神皆",
    "T01n0026_009:0479b04": "居其中，大神名者，謂阿羅訶、向阿羅訶、阿那",
    "T01n0026_009:0479b05": "含、向阿那含，斯陀含、向斯陀含、須陀洹、向須",
    "T01n0026_009:0479b06": "陀洹者，是謂我正法、律中未曾有法。「復次，",
    "T01n0026_009:0479b07": "大目乾連！如大海清淨，不受死屍。若有",
    "T01n0026_009:0479b08": "命終者，過夜風便吹著岸上。大目乾連！我",
    "T01n0026_009:0479b09": "正法、律亦復如是，聖眾清淨，不受死屍。若",
    "T01n0026_009:0479b10": "有不精進人惡生，非梵行稱梵行，非沙門",
    "T01n0026_009:0479b11": "稱沙門，彼雖隨在聖眾之中，然去聖眾",
    "T01n0026_009:0479b12": "遠，聖眾亦復去離彼遠。大目乾連！若我正",
    "T01n0026_009:0479b13": "法、律聖眾清淨，不受死屍。若有不精進人惡",
    "T01n0026_009:0479b14": "生，非梵行稱梵行，非沙門稱沙門，彼雖隨",
    "T01n0026_009:0479b15": "在聖眾之中，然去聖眾遠，聖眾亦復去離",
    "T01n0026_009:0479b16": "彼遠者，是謂我正法、律中未曾有法。「復次，大",
    "T01n0026_009:0479b17": "目乾連！如彼大海閻浮洲中有五大河，一",
    "T01n0026_009:0479b18": "曰恒伽，二曰搖尤那，三曰舍牢浮，四曰阿夷",
    "T01n0026_009:0479b19": "羅婆提，五曰摩企，皆入大海，及大海中龍",
    "T01n0026_009:0479b20": "水從空雨墮，渧如車釧，是一切水不能",
    "T01n0026_009:0479b21": "令大海有增減也。大目乾連！我正法、律亦",
    "T01n0026_009:0479b22": "復如是，剎利種族姓子剃除鬚髮，著袈裟",
    "T01n0026_009:0479b23": "衣，至信、捨家、無家、學道，不移動心解脫，自作",
    "T01n0026_009:0479b24": "證成就遊。大目乾連！不移動心解脫，於我",
    "T01n0026_009:0479b25": "正法、律中無增無減，如是梵志種、居士種、",
    "T01n0026_009:0479b26": "工師種族姓子剃除鬚髮，著袈裟衣，至信、",
    "T01n0026_009:0479b27": "捨家、無家、學道，不移動心解脫，自作證成就",
    "T01n0026_009:0479b28": "遊。大目乾連！不移動心解脫，於我正法、律",
    "T01n0026_009:0479b29": "中無增無減。大目乾連！若我正法、律剎利",
    "T01n0026_009:0479c01": "種族姓子剃除鬚髮，著袈裟衣，至信、捨家、無",
    "T01n0026_009:0479c02": "家、學道，不移動心解脫，自作證成就遊。大目",
    "T01n0026_009:0479c03": "乾連！不移動心解脫，於我正法、律中無增",
    "T01n0026_009:0479c04": "無減，如是梵志種、居士種、工師種族姓子",
    "T01n0026_009:0479c05": "剃除鬚髮，著袈裟衣，至信、捨家、無家、學道，",
    "T01n0026_009:0479c06": "不移動心解脫，自作證成就遊。大目乾連！",
    "T01n0026_009:0479c07": "不移動心解脫，於我正法、律中無增無減者，",
    "T01n0026_009:0479c08": "是謂我正法、律中未曾有法。」佛說如是。尊者",
    "T01n0026_009:0479c09": "大目乾連及諸比丘聞佛所說，歡喜奉行。",
    "T01n0026_009:0479c10": "瞻波經第六竟(一千八百一十四字)",
    "T01n0026_009:0479c11": "（三八）中阿含未曾有法品郁伽長者經第七",
    "T01n0026_009:0479c12": "(初一日誦)",
    "T01n0026_009:0479c13": "我聞如是：一時，佛遊鞞舍離，住大林中。",
    "T01n0026_009:0479c14": "爾時，郁伽長者唯婦女侍從，在諸女前從鞞",
    "T01n0026_009:0479c15": "舍離出，於鞞舍離大林中間唯作女妓，娛",
    "T01n0026_009:0479c16": "樂如王。於是郁伽長者飲酒大醉，捨諸婦",
    "T01n0026_009:0479c17": "女，至大林中，郁伽長者飲酒大醉，遙見世",
    "T01n0026_009:0479c18": "尊在林樹間，端正姝好，猶星中月，光耀暐",
    "T01n0026_009:0479c19": "曄，晃若金山，相好具足，威神巍巍，諸根寂定，",
    "T01n0026_009:0479c20": "無有蔽礙，成就調御，息心靜默。彼見佛已，即",
    "T01n0026_009:0479c21": "時醉醒，郁伽長者醉既醒已，便往詣佛，稽首",
    "T01n0026_009:0479c22": "禮足，却坐一面。爾時，世尊為彼說法，勸發渴",
    "T01n0026_009:0479c23": "仰，成就歡喜，無量方便為彼說法，勸發渴仰，",
    "T01n0026_009:0479c24": "成就歡喜已。如諸佛法先說端正法，聞者",
    "T01n0026_009:0479c25": "歡悅，謂說施、說戒、說生天法，毀呰欲為災",
    "T01n0026_009:0479c26": "患，生死為穢，稱歎無欲為妙，道品白淨。世",
    "T01n0026_009:0479c27": "尊為彼說如是法已，佛知彼有歡喜心、具",
    "T01n0026_009:0479c28": "足心、柔軟心、堪耐心、勝上心、一向心、無疑心、",
    "T01n0026_009:0479c29": "無蓋心，有能、有力堪受正法，謂如諸佛",
    "T01n0026_009:0480a01": "說正法要。世尊即為彼說苦、習、滅、道，彼時",
    "T01n0026_009:0480a02": "郁伽長者即於坐中見四聖諦苦、習、滅、道，",
    "T01n0026_009:0480a03": "猶如白素，易染為色，郁伽長者亦復如是，",
    "T01n0026_009:0480a04": "即於坐中見四聖諦苦、習、滅、道。於是，郁伽",
    "T01n0026_009:0480a05": "長者已見法得法，覺白淨法，斷疑度惑，更",
    "T01n0026_009:0480a06": "無餘尊，不復從他，無有猶豫，已住果證，",
    "T01n0026_009:0480a07": "於世尊法得無所畏，即從坐起，為佛作禮，",
    "T01n0026_009:0480a08": "白曰：「世尊！我今自歸於佛、法及比丘眾，唯願",
    "T01n0026_009:0480a09": "世尊受我為優婆塞，從今日始，終身自歸，",
    "T01n0026_009:0480a10": "乃至命盡。世尊！我從今日，從世尊自盡形",
    "T01n0026_009:0480a11": "壽，梵行為首，受持五戒。」郁伽長者從世尊",
    "T01n0026_009:0480a12": "自盡形壽，梵行為首，受持五戒已，稽首佛",
    "T01n0026_009:0480a13": "足，繞三匝而去。還歸其家，即集諸婦人，集",
    "T01n0026_009:0480a14": "已，語曰：「汝等知不？我從世尊自盡形壽，梵",
    "T01n0026_009:0480a15": "行為首，受持五戒，汝等欲得住於此者，",
    "T01n0026_009:0480a16": "便可住此，行施作福，若不欲住者，各自還",
    "T01n0026_009:0480a17": "歸，若汝欲得嫁者，我當嫁汝。」於是，最大夫",
    "T01n0026_009:0480a18": "人白郁伽長者：「若尊從佛自盡形壽，梵行",
    "T01n0026_009:0480a19": "為首，受持五戒者，便可以我與彼某甲。」郁",
    "T01n0026_009:0480a20": "伽長者即為呼彼人，以左手執大夫人臂，",
    "T01n0026_009:0480a21": "右手執金澡罐，語彼人曰：「我今以大夫人",
    "T01n0026_009:0480a22": "與汝作婦。」彼人聞已，便大恐怖，身毛皆竪，白",
    "T01n0026_009:0480a23": "郁伽長者：「長者！欲殺我耶？欲殺我耶？」長",
    "T01n0026_009:0480a24": "者答曰：「我不殺汝，然我從佛自盡形壽，梵行",
    "T01n0026_009:0480a25": "為首，受持五戒。是故我以最大夫人與汝",
    "T01n0026_009:0480a26": "作婦耳。」郁伽長者已與大夫人，當與、與時",
    "T01n0026_009:0480a27": "都無悔心。是時，世尊無量百千大眾圍繞，於",
    "T01n0026_009:0480a28": "中咨嗟稱歎郁伽長者，郁伽長者有八未曾",
    "T01n0026_009:0480a29": "有法。於是，有一比丘過夜平旦，著衣持鉢，",
    "T01n0026_009:0480b01": "往詣郁伽長者家，郁伽長者遙見比丘來，即",
    "T01n0026_009:0480b02": "從坐起，偏袒著衣，叉手向比丘白曰：「尊者",
    "T01n0026_009:0480b03": "善來！尊者久不來此，願坐此床。」彼時，比丘",
    "T01n0026_009:0480b04": "即坐其床，郁伽長者禮比丘足，却坐一面。",
    "T01n0026_009:0480b05": "比丘告曰：「長者！汝有善利，有大功德。所以",
    "T01n0026_009:0480b06": "者何？謂世尊為汝無量百千大眾圍繞，於",
    "T01n0026_009:0480b07": "中咨嗟稱歎，郁伽長者有八未曾有法。長",
    "T01n0026_009:0480b08": "者！汝有何法？」郁伽長者答比丘曰：「尊者！世",
    "T01n0026_009:0480b09": "尊初不說異，然我不知世尊為何因說？但",
    "T01n0026_009:0480b10": "尊者聽，謂我有法。一時，世尊遊鞞舍離，住",
    "T01n0026_009:0480b11": "大林中。尊者！我於爾時唯婦女侍從，我最在",
    "T01n0026_009:0480b12": "前出鞞舍離，於鞞舍離大林中間唯作女",
    "T01n0026_009:0480b13": "妓，娛樂如王。尊者！我於爾時飲酒大醉，捨",
    "T01n0026_009:0480b14": "諸婦女，至大林中。尊者！我時大醉，遙見世",
    "T01n0026_009:0480b15": "尊在林樹間，端正姝好，猶星中月，光耀暐",
    "T01n0026_009:0480b16": "曄，晃若金山，相好具足，威神巍巍，諸根寂定，",
    "T01n0026_009:0480b17": "無有蔽礙，成就調御，息心靜默，我見佛已，",
    "T01n0026_009:0480b18": "即時醉醒。尊者！我有是法。」比丘歎曰：「長者！",
    "T01n0026_009:0480b19": "若有是法，甚奇！甚特！」「尊者！我不但有是法，",
    "T01n0026_009:0480b20": "復次，尊者！我醉醒已，便往詣佛，稽首禮足，却",
    "T01n0026_009:0480b21": "坐一面。世尊為我說法，勸發渴仰，成就歡喜，",
    "T01n0026_009:0480b22": "無量方便為我說法，勸發渴仰，成就歡喜已。",
    "T01n0026_009:0480b23": "如諸佛法先說端正法，聞者歡悅，謂說施、",
    "T01n0026_009:0480b24": "說戒、說生天法，毀呰欲為災患，生死為穢，",
    "T01n0026_009:0480b25": "稱歎無欲為妙，道品白淨。世尊為我說如",
    "T01n0026_009:0480b26": "是法已，佛知我有歡喜心、具足心、柔軟心、堪",
    "T01n0026_009:0480b27": "耐心、勝上心、一向心、無疑心、無蓋心，有能、有",
    "T01n0026_009:0480b28": "力堪受正法。謂如諸佛說正法要，世尊即",
    "T01n0026_009:0480b29": "為我說苦、習、滅、道。我爾時即於坐中見四",
    "T01n0026_009:0480c01": "聖諦苦、習、滅、道，猶如白素，易染為色，尊者！",
    "T01n0026_009:0480c02": "我亦如是，即於坐中見四聖諦苦、習、滅、道，",
    "T01n0026_009:0480c03": "尊者！我有是法。」比丘歎曰：「長者！若有是法，",
    "T01n0026_009:0480c04": "甚奇！甚特！」「尊者！我不但有是法。復次，尊者！",
    "T01n0026_009:0480c05": "我見法得法，覺白淨法，斷疑度惑，更無餘",
    "T01n0026_009:0480c06": "尊，不復從他，無有猶豫，已住果證，於世",
    "T01n0026_009:0480c07": "尊法得無所畏。尊者！我爾時即從坐起，稽",
    "T01n0026_009:0480c08": "首佛足：『世尊！我今自歸於佛、法及比丘眾，唯",
    "T01n0026_009:0480c09": "願世尊受我為優婆塞，從今日始，終身自",
    "T01n0026_009:0480c10": "歸，乃至命盡。世尊！我從今日，從世尊自盡",
    "T01n0026_009:0480c11": "形壽，梵行為首，受持五戒。』尊者！若我從世",
    "T01n0026_009:0480c12": "尊自盡形壽，梵行為首，受持五戒，未曾知",
    "T01n0026_009:0480c13": "己犯戒。尊者！我有是法。」比丘歎曰：「長者！若",
    "T01n0026_009:0480c14": "有是法，甚奇！甚特！」「尊者！我不但有是法。復",
    "T01n0026_009:0480c15": "次，尊者！我爾時從世尊自盡形壽，梵行為",
    "T01n0026_009:0480c16": "首，受持五戒已，稽首佛足，繞三匝而去，還歸",
    "T01n0026_009:0480c17": "其家，集諸婦女，集已，語曰：『汝等知不？我從",
    "T01n0026_009:0480c18": "世尊自盡形壽，梵行為首，受持五戒，汝等",
    "T01n0026_009:0480c19": "欲得住於此者，便可住此，行施作福，若",
    "T01n0026_009:0480c20": "不欲住者，各自還歸，若汝欲得嫁者，我當",
    "T01n0026_009:0480c21": "嫁汝。』於是，最大夫人來白我曰：『若尊從佛",
    "T01n0026_009:0480c22": "自盡形壽，梵行為首，受持五戒者，便可以",
    "T01n0026_009:0480c23": "我與彼某甲。』尊者！我爾時即為呼彼人，以",
    "T01n0026_009:0480c24": "左手執大夫人臂，右手執金澡罐，語彼",
    "T01n0026_009:0480c25": "人曰：『我今以大夫人與汝作婦。』彼人聞已，",
    "T01n0026_009:0480c26": "便大恐怖，身毛皆竪，而白我曰：『長者欲殺",
    "T01n0026_009:0480c27": "我耶？長者欲殺我耶？』尊者！我語彼曰：『不欲",
    "T01n0026_009:0480c28": "殺汝，然我從佛自盡形壽，梵行為首，受持",
    "T01n0026_009:0480c29": "五戒。是故我以最大夫人與汝作婦耳。』尊",
    "T01n0026_009:0481a01": "者！我已與大夫人，當與、與時都無悔心。尊",
    "T01n0026_009:0481a02": "者！我有是法。」比丘歎曰：「長者！若有是法，甚",
    "T01n0026_009:0481a03": "奇！甚特！」「尊者！我不但有是法。復次，尊者！我",
    "T01n0026_009:0481a04": "詣眾園時，若初見一比丘，便為作禮，若彼",
    "T01n0026_009:0481a05": "比丘經行者，我亦隨經行，若彼坐者，我亦於一",
    "T01n0026_009:0481a06": "面坐，坐已聽法。彼尊為我說法，我亦為",
    "T01n0026_009:0481a07": "彼尊說法，彼尊問我事，我亦問彼尊事，彼",
    "T01n0026_009:0481a08": "尊答我事，我亦答彼尊事。尊者！我未曾憶",
    "T01n0026_009:0481a09": "輕慢上中下長老上尊比丘。尊者！我有是",
    "T01n0026_009:0481a10": "法。」比丘歎曰：「長者！若有是法，甚奇！甚特！」「尊",
    "T01n0026_009:0481a11": "者！我不但有是法。復次，尊者！我在比丘眾",
    "T01n0026_009:0481a12": "行布施時，天住虛空而告我曰：『長者！此是",
    "T01n0026_009:0481a13": "阿羅訶，此是向阿羅訶，此是阿那含，此是向",
    "T01n0026_009:0481a14": "阿那含，此是斯陀含，此是向斯陀含，此是須",
    "T01n0026_009:0481a15": "陀洹，此是向須陀洹，此精進，此不精進。』尊者！",
    "T01n0026_009:0481a16": "我施比丘眾時，未曾憶有分別意。尊者！我",
    "T01n0026_009:0481a17": "有是法。」比丘歎曰：「長者！若有是法，甚奇！甚",
    "T01n0026_009:0481a18": "特！」「尊者！我不但有是法。復次，尊者！我在比",
    "T01n0026_009:0481a19": "丘眾行布施時，有天住虛空中而告我",
    "T01n0026_009:0481a20": "曰：『長者！有如來、無所著、等正覺、世尊善說法，",
    "T01n0026_009:0481a21": "如來聖眾善趣向。』尊者！我不從彼天信，不",
    "T01n0026_009:0481a22": "從彼欲樂，不從彼所聞，但我自有淨智，知",
    "T01n0026_009:0481a23": "有如來、無所著、等正覺、世尊善說法，如來聖",
    "T01n0026_009:0481a24": "眾善趣向。尊者！我有是法。」比丘歎曰：「長者！",
    "T01n0026_009:0481a25": "若有是法，甚奇！甚特！」「尊者！我不但有是法。",
    "T01n0026_009:0481a26": "復次，尊者！謂佛所說五下分結，貪欲、瞋恚、身",
    "T01n0026_009:0481a27": "見、戒取、疑、我見此五，無一不盡令縛我還",
    "T01n0026_009:0481a28": "此世間，入於胎中。尊者！我有是法。」比丘歎",
    "T01n0026_009:0481a29": "曰：「長者！若有是法，甚奇！甚特！」郁伽長者白",
    "T01n0026_009:0481b01": "比丘曰：「願尊在此食。」比丘為郁伽長者故，",
    "T01n0026_009:0481b02": "默然受請。郁伽長者知彼比丘默然受已，",
    "T01n0026_009:0481b03": "即從坐起，自行澡水，以極淨美種種豐饒食",
    "T01n0026_009:0481b04": "噉含消，自手斟酌，令得飽滿，食訖收器，行",
    "T01n0026_009:0481b05": "澡水竟，持一小床，別坐聽法。比丘為長者",
    "T01n0026_009:0481b06": "說法，勸發渴仰，成就歡喜，無量方便為彼說",
    "T01n0026_009:0481b07": "法，勸發渴仰，成就歡喜已，從坐起去，往詣佛",
    "T01n0026_009:0481b08": "所，稽首禮足，却坐一面，謂與郁伽長者本",
    "T01n0026_009:0481b09": "所共論，盡向佛廣說。於是，世尊告諸比",
    "T01n0026_009:0481b10": "丘：「我以是故，咨嗟稱歎郁伽長者有八",
    "T01n0026_009:0481b11": "未曾有法。」佛說如是。彼諸比丘聞佛所說，",
    "T01n0026_009:0481b12": "歡喜奉行。郁伽長者經第七竟(二千三百二十九字)",
    "T01n0026_009:0481b13": "（三九）中阿含未曾有法品郁伽長者經第八",
    "T01n0026_009:0481b14": "(初一日誦)",
    "T01n0026_009:0481b15": "我聞如是：一時，佛般涅槃後不久，眾多上尊",
    "T01n0026_009:0481b16": "長老比丘遊鞞舍離，在獼猴水邊高樓臺",
    "T01n0026_009:0481b17": "觀。爾時，郁伽長者施設如是大施，謂與遠",
    "T01n0026_009:0481b18": "來客食，與行人、病人、瞻病者食，常設粥食，",
    "T01n0026_009:0481b19": "常設飯食，供給守僧園人，常請二十眾食，",
    "T01n0026_009:0481b20": "五日都請比丘眾食，施設如是大施；復於",
    "T01n0026_009:0481b21": "海中有一舶船，載滿貨還，價直百千，一時",
    "T01n0026_009:0481b22": "沒失。眾多上尊長老比丘聞郁伽長者施設",
    "T01n0026_009:0481b23": "如是大施，謂與遠來客食，與行人、病人、瞻",
    "T01n0026_009:0481b24": "病者食，常設粥食，常設飯食，供給守僧園",
    "T01n0026_009:0481b25": "人，常請二十眾食，五日都請比丘眾食，聞",
    "T01n0026_009:0481b26": "已共作是議：「諸賢！誰能往語郁伽長者：『長者",
    "T01n0026_009:0481b27": "可止！勿復布施。長者後自當知。』彼作是",
    "T01n0026_009:0481b28": "念：『尊者阿難是佛侍者，受世尊教，佛所稱",
    "T01n0026_009:0481b29": "譽及諸智梵行人，尊者阿難欲往語郁伽",
    "T01n0026_009:0481c01": "長者：「長者可止！勿復布施，長者後自當知。」』",
    "T01n0026_009:0481c02": "諸賢！我等共往詣尊者阿難所，說如此事。」",
    "T01n0026_009:0481c03": "於是，眾多上尊長老比丘往詣尊者阿難所，",
    "T01n0026_009:0481c04": "共相問訊，却坐一面，語曰：「賢者阿難知不？郁",
    "T01n0026_009:0481c05": "伽長者施設如是大施，謂與遠來客食，與",
    "T01n0026_009:0481c06": "行人、病人、瞻病者食，常設粥食，常設飯食，",
    "T01n0026_009:0481c07": "供給守僧園人，常請二十眾食，五日都請",
    "T01n0026_009:0481c08": "比丘眾食，施設如是大施；復於海中有一",
    "T01n0026_009:0481c09": "舶船，載滿貨還，價直百千，一時沒失。我等共",
    "T01n0026_009:0481c10": "作是議，誰能往語郁伽長者而作是語：『長",
    "T01n0026_009:0481c11": "者可止！勿復布施，長者後自當知。』復作是",
    "T01n0026_009:0481c12": "念：『尊者阿難是佛侍者，受世尊教，佛所稱",
    "T01n0026_009:0481c13": "譽及諸智梵行人，尊者阿難能往語郁伽長",
    "T01n0026_009:0481c14": "者：「長者可止！勿復布施，長者後自當知。」』賢",
    "T01n0026_009:0481c15": "者阿難可往詣郁伽長者而語彼曰：『長者",
    "T01n0026_009:0481c16": "可止！勿復布施，長者後自當知。』」尊者阿難",
    "T01n0026_009:0481c17": "白諸長老上尊比丘曰：「諸尊！郁伽長者其性",
    "T01n0026_009:0481c18": "嚴整，若我自為語者，儻能致大不喜。諸尊！",
    "T01n0026_009:0481c19": "我為誰語？」諸長老上尊比丘答曰：「賢者！稱",
    "T01n0026_009:0481c20": "比丘眾語，稱比丘眾語已，彼無所言。」尊者",
    "T01n0026_009:0481c21": "阿難便默然受諸長老上尊比丘命。於是，諸",
    "T01n0026_009:0481c22": "長老上尊比丘知尊者阿難默然許已，即從",
    "T01n0026_009:0481c23": "坐起，繞尊者阿難，各自還去。尊者阿難過",
    "T01n0026_009:0481c24": "夜平旦，著衣持鉢，往詣郁伽長者家。郁伽",
    "T01n0026_009:0481c25": "長者遙見尊者阿難來，即從坐起，偏袒著",
    "T01n0026_009:0481c26": "衣，叉手向尊者阿難，白曰：「善來！尊者阿難！",
    "T01n0026_009:0481c27": "尊者阿難久不來此，願坐此床。」尊者阿難即",
    "T01n0026_009:0481c28": "坐其床，郁伽長者禮尊者阿難足，却坐一",
    "T01n0026_009:0481c29": "面。尊者阿難告曰：「長者知不？長者施設如是",
    "T01n0026_009:0482a01": "大施，與遠來客食，與行人、病人、瞻病者食，",
    "T01n0026_009:0482a02": "常設粥食，常設飯食，供給守僧園人，常請",
    "T01n0026_009:0482a03": "二十眾食，五日都請比丘眾食，施設如是",
    "T01n0026_009:0482a04": "大施；復於海中有一舶船，載滿貨還，價直",
    "T01n0026_009:0482a05": "百千，一時沒失。長者可止！勿復布施，長者",
    "T01n0026_009:0482a06": "後自當知。」長者白曰：「尊者阿難！為是誰語？」",
    "T01n0026_009:0482a07": "尊者阿難答曰：「長者！我宣比丘眾語。」長者白",
    "T01n0026_009:0482a08": "曰：「若尊者阿難宣比丘眾語者，無所復論，",
    "T01n0026_009:0482a09": "若自語者，或能致大不喜。尊者阿難！若我如",
    "T01n0026_009:0482a10": "是捨與，如是惠施，一切財物皆悉竭盡，但使",
    "T01n0026_009:0482a11": "我願滿，如轉輪王願。」尊者阿難問曰：「長者云",
    "T01n0026_009:0482a12": "何轉輪王願？」長者答曰：「尊者阿難！村中貧人",
    "T01n0026_009:0482a13": "作是念：『令我於村中最富！』即是彼願。村中",
    "T01n0026_009:0482a14": "富人作是念：『令我於邑中最富！』即是彼願。",
    "T01n0026_009:0482a15": "邑中富人作是念：『令我於城中最富！』即是",
    "T01n0026_009:0482a16": "彼願。城中富人作是念：『令我於城中作宗",
    "T01n0026_009:0482a17": "正！』即是彼願。城中宗正作是念：『令我作國",
    "T01n0026_009:0482a18": "相！』即是彼願。國相作是念：『令我作小王！』即",
    "T01n0026_009:0482a19": "是彼願。小王作是念：『令我作轉輪王！』即是",
    "T01n0026_009:0482a20": "彼願。轉輪王作是念：『令我如族姓子所為，",
    "T01n0026_009:0482a21": "剃除鬚髮，著袈裟衣，至信、捨家、無家、學道",
    "T01n0026_009:0482a22": "者，謂無上梵行訖，令我於現法中自知自覺，",
    "T01n0026_009:0482a23": "自作證成就遊，生已盡，梵行已立，所作已辦，",
    "T01n0026_009:0482a24": "不更受有，知如真。』即是彼願。尊者阿難！若",
    "T01n0026_009:0482a25": "我如是捨與，如是惠施，一切財物皆悉竭盡，但",
    "T01n0026_009:0482a26": "使我願滿，如轉輪王願。尊者阿難！我有是",
    "T01n0026_009:0482a27": "法。」尊者阿難歎曰：「長者！若有是法，甚奇！甚",
    "T01n0026_009:0482a28": "持！」「復次，尊者阿難！我不但有是法。尊者阿",
    "T01n0026_009:0482a29": "難！我詣僧園時，若初見一比丘，便為作禮，",
    "T01n0026_009:0482b01": "若彼比丘經行者，我亦隨經行，若彼坐者，我",
    "T01n0026_009:0482b02": "亦於一面坐，坐已聽法，彼尊為我說法，我亦",
    "T01n0026_009:0482b03": "為彼尊說法，彼尊問我事，我亦問彼尊事，",
    "T01n0026_009:0482b04": "彼尊答我事，我亦答彼尊事。尊者阿難！我",
    "T01n0026_009:0482b05": "未曾憶輕慢上中下長老上尊比丘。尊者阿",
    "T01n0026_009:0482b06": "難！我有是法。」尊者阿難歎曰：「長者！若有是",
    "T01n0026_009:0482b07": "法，甚奇，甚持。」「復次，尊者阿難！我不但有是",
    "T01n0026_009:0482b08": "法。尊者阿難！我在比丘眾行布施時，天住",
    "T01n0026_009:0482b09": "虛空而告我曰：『長者！此是阿羅訶，此是向阿",
    "T01n0026_009:0482b10": "羅訶，此是阿那含，此是向阿那含，此是斯陀",
    "T01n0026_009:0482b11": "含，此是向斯陀含，此是須陀洹，此是向須陀",
    "T01n0026_009:0482b12": "洹，此是精進，此不精進。』尊者阿難！我施比",
    "T01n0026_009:0482b13": "丘眾時未曾憶有分別意。尊者阿難！我有",
    "T01n0026_009:0482b14": "是法。」尊者阿難歎曰：「長者！若有是法，甚奇！",
    "T01n0026_009:0482b15": "甚特！」「復次，尊者阿難！我不但有是法。尊者",
    "T01n0026_009:0482b16": "阿難！我在比丘眾行布施時，天住虛空",
    "T01n0026_009:0482b17": "而告我曰：『長者！有如來、無所著、等正覺、世尊",
    "T01n0026_009:0482b18": "善說法，如來聖眾善趣向。』我不從彼天信，",
    "T01n0026_009:0482b19": "不從彼欲樂，不從彼所聞，但我自有淨智，",
    "T01n0026_009:0482b20": "知有如來、無所著、等正覺、世尊善說法，如來",
    "T01n0026_009:0482b21": "聖眾善趣向。尊者阿難！我有是法。」尊者阿難",
    "T01n0026_009:0482b22": "歎曰：「長者！若有是法，甚奇！甚特！」「復次，尊者",
    "T01n0026_009:0482b23": "阿難！我不但有是法，尊者阿難！我離欲、離",
    "T01n0026_009:0482b24": "惡不善之法，至得第四禪成就遊。尊者阿",
    "T01n0026_009:0482b25": "難！我有是法。」尊者阿難歎曰：「長者！若有是",
    "T01n0026_009:0482b26": "法，甚奇！甚特！」於是，郁伽長者白曰：「尊者阿",
    "T01n0026_009:0482b27": "難！願在此食。」尊者阿難為郁伽長者故，默",
    "T01n0026_009:0482b28": "然受請。郁伽長者知尊者阿難默然受已，",
    "T01n0026_009:0482b29": "即從坐起，自行澡水，以極淨美種種豐饒食",
    "T01n0026_009:0482c01": "噉含消，自手斟酌，令得飽滿，食訖收器，行",
    "T01n0026_009:0482c02": "澡水已，取一小床，別坐聽法。尊者阿難為",
    "T01n0026_009:0482c03": "彼說法，勸發渴仰，成就歡喜，無量方便為彼",
    "T01n0026_009:0482c04": "說法，勸發渴仰，成就歡喜已，從坐起去。尊者",
    "T01n0026_009:0482c05": "阿難所說如是。郁伽長者聞尊者阿難所說，",
    "T01n0026_009:0482c06": "歡喜奉行。郁伽長者經第八竟(一千七百四十八字)",
    "T01n0026_009:0482c07": "（四〇）中阿含未曾有法品手長者經第九",
    "T01n0026_009:0482c08": "(初一日誦)",
    "T01n0026_009:0482c09": "我聞如是：一時，佛遊阿邏鞞伽邏，在惒",
    "T01n0026_009:0482c10": "林中。爾時，手長者與五百大長者俱，往詣",
    "T01n0026_009:0482c11": "佛所，稽首禮足，却坐一面，五百長者亦禮",
    "T01n0026_009:0482c12": "佛足，却坐一面。世尊告曰：「手長者！汝今有",
    "T01n0026_009:0482c13": "此極大眾，長者！汝以何法攝此大眾？」彼時",
    "T01n0026_009:0482c14": "手長者白曰：「世尊！謂有四事攝，如世尊說，",
    "T01n0026_009:0482c15": "一者惠施，二者愛言，三者以利，四者等利。世",
    "T01n0026_009:0482c16": "尊！我以此攝於大眾，或以惠施，或以愛",
    "T01n0026_009:0482c17": "言，或以利，或以等利。」世尊歎曰：「善哉！善哉！",
    "T01n0026_009:0482c18": "手長者！汝能以如法攝於大眾，又以如門",
    "T01n0026_009:0482c19": "攝於大眾，以如因緣攝於大眾。手長者！若",
    "T01n0026_009:0482c20": "過去有沙門、梵志以如法攝大眾者，彼一",
    "T01n0026_009:0482c21": "切即此四事攝於中或有餘。手長者！若有",
    "T01n0026_009:0482c22": "未來沙門、梵志以如法攝大眾者，彼一切",
    "T01n0026_009:0482c23": "即此四事攝，於中或有餘。手長者！若有現",
    "T01n0026_009:0482c24": "在沙門、梵志以如法攝大眾者，彼一切即",
    "T01n0026_009:0482c25": "此四事攝於中或有餘。」於是，世尊為手長",
    "T01n0026_009:0482c26": "者說法，勸發渴仰，成就歡喜，無量方便為",
    "T01n0026_009:0482c27": "彼說法，勸發渴仰，成就歡喜已，默然而住。",
    "T01n0026_009:0482c28": "於是，手長者佛為說法，勸發渴仰，成就歡喜",
    "T01n0026_009:0482c29": "已，即從坐起，為佛作禮，繞三匝而去，還歸",
    "T01n0026_009:0483a01": "其家。到外門已，若有人者，盡為說法，勸發渴",
    "T01n0026_009:0483a02": "仰，成就歡喜；中門、內門及入在內，若有人者",
    "T01n0026_009:0483a03": "盡為說法，勸發渴仰，成就歡喜已，昇堂敷床，",
    "T01n0026_009:0483a04": "結跏趺坐，心與慈俱，遍滿一方成就遊。如是",
    "T01n0026_009:0483a05": "二三四方、四維上下，普周一切，心與慈俱，無結無",
    "T01n0026_009:0483a06": "怨，無恚無諍，極廣甚大，無量善修，遍滿一切",
    "T01n0026_009:0483a07": "世間成就遊。如是悲、喜心與捨俱，無結無怨，",
    "T01n0026_009:0483a08": "無恚無諍，極廣甚大，無量善修，遍滿一切世",
    "T01n0026_009:0483a09": "間成就遊。爾時，三十三天集在法堂，咨嗟稱歎",
    "T01n0026_009:0483a10": "手長者：「諸賢！手長者有大善利，有大功德。",
    "T01n0026_009:0483a11": "所以者何？彼手長者，佛為說法，勸發渴仰，成",
    "T01n0026_009:0483a12": "就歡喜已，即從坐起，為佛作禮，繞三匝而",
    "T01n0026_009:0483a13": "去，還歸其家。到外門已，若有人者盡為說",
    "T01n0026_009:0483a14": "法，勸發渴仰，成就歡喜；中門、內門及入在內，",
    "T01n0026_009:0483a15": "若有人者盡為說法，勸發渴仰，成就歡喜已，",
    "T01n0026_009:0483a16": "昇堂敷床，結加趺坐，心與慈俱，遍滿一方",
    "T01n0026_009:0483a17": "成就遊。如是二三四方、四維上下，普周一切，心",
    "T01n0026_009:0483a18": "與慈俱，無結無怨，無恚無諍，極廣甚大，無量",
    "T01n0026_009:0483a19": "善修，遍滿一切世間成就遊。如是悲、喜心與",
    "T01n0026_009:0483a20": "捨俱，無結無怨，無恚無諍，極廣甚大，無量善",
    "T01n0026_009:0483a21": "修，遍滿一切世間成就遊。」於是，毘沙門大天",
    "T01n0026_009:0483a22": "王色像巍巍，光耀暐曄，夜將向旦，往詣手",
    "T01n0026_009:0483a23": "長者家，告曰：「長者！汝有善利，有大功德。所",
    "T01n0026_009:0483a24": "以者何？今三十三天為長者集在法堂，咨",
    "T01n0026_009:0483a25": "嗟稱歎：『手長者有大善利，有大功德。所以",
    "T01n0026_009:0483a26": "者何？諸賢！彼手長者，佛為說法，勸發渴仰，成",
    "T01n0026_009:0483a27": "就歡喜已，即從坐起，為佛作禮，繞三匝而",
    "T01n0026_009:0483a28": "去，還歸其家。到外門已，若有人者盡為說",
    "T01n0026_009:0483a29": "法，勸發渴仰，成就歡喜；中門、內門及入在內，",
    "T01n0026_009:0483b01": "若有人者盡為說法，勸發渴仰，成就歡喜已，",
    "T01n0026_009:0483b02": "昇堂敷床，結加趺坐，心與慈俱，遍滿一方成",
    "T01n0026_009:0483b03": "就遊。如是二三四方、四維上下，普周一切，心",
    "T01n0026_009:0483b04": "與慈俱，無結無怨，無恚無諍，極廣甚大，無量",
    "T01n0026_009:0483b05": "善修，遍滿一切世間成就遊。如是悲、喜心與",
    "T01n0026_009:0483b06": "捨俱，無結無怨，無恚無諍，極廣甚大，無量善",
    "T01n0026_009:0483b07": "修，遍滿一切世間成就遊。』」是時，手長者默然",
    "T01n0026_009:0483b08": "不語，不觀、不視毘沙門大天王。所以者何？",
    "T01n0026_009:0483b09": "以尊重定，守護定故。爾時，世尊於無量百千",
    "T01n0026_009:0483b10": "眾中，咨嗟稱歎手長者：「手長者有七未曾",
    "T01n0026_009:0483b11": "有法。彼手長者，我為說法，勸發渴仰，成就歡",
    "T01n0026_009:0483b12": "喜已，即從坐起，為我作禮，繞三匝而去，還",
    "T01n0026_009:0483b13": "歸其家。到外門已，若有人者盡為說法，勸",
    "T01n0026_009:0483b14": "發渴仰，成就歡喜；中門、內門及入在內，若有",
    "T01n0026_009:0483b15": "人者盡為說法，勸發渴仰，成就歡喜已，昇堂",
    "T01n0026_009:0483b16": "敷床，結加趺坐，心與慈俱，遍滿一方成就",
    "T01n0026_009:0483b17": "遊。如是二三四方、四維上下，普周一切，心與",
    "T01n0026_009:0483b18": "慈俱，無結無怨，無恚無諍，極廣甚大，無量善",
    "T01n0026_009:0483b19": "修，遍滿一切世間成就遊。如是悲、喜心與捨",
    "T01n0026_009:0483b20": "俱，無結無怨，無恚無諍，極廣甚大，無量善修，",
    "T01n0026_009:0483b21": "遍滿一切世間成就遊。「今三十三天為彼集",
    "T01n0026_009:0483b22": "在法堂，咨嗟稱歎：『手長者有大善利，有大",
    "T01n0026_009:0483b23": "功德。所以者何？諸賢！彼手長者，佛為說法，勸",
    "T01n0026_009:0483b24": "發渴仰，成就歡喜已，即從坐起，為佛作禮，",
    "T01n0026_009:0483b25": "繞三匝而去，還歸其家。到外門已，若有人",
    "T01n0026_009:0483b26": "者盡為說法，勸發渴仰，成就歡喜；中門、內門",
    "T01n0026_009:0483b27": "及入在內，若有人者盡為說法，勸發渴仰，成",
    "T01n0026_009:0483b28": "就歡喜已，昇堂敷床，結加趺坐，心與慈俱，",
    "T01n0026_009:0483b29": "遍滿一方成就遊。如是二三四方、四維上下，",
    "T01n0026_009:0483c01": "普周一切，心與慈俱，無結無怨，無恚無諍，極",
    "T01n0026_009:0483c02": "廣甚大，無量善修，遍滿一切世間成就遊。如",
    "T01n0026_009:0483c03": "是悲、喜心與捨俱，無結無怨，無恚無諍，極廣",
    "T01n0026_009:0483c04": "甚大，無量善修，遍滿一切世間成就遊。』「今毘",
    "T01n0026_009:0483c05": "沙門大天王色像巍巍，光曜暐曄，夜將向旦，",
    "T01n0026_009:0483c06": "詣手長者家，告曰：『長者！汝有善利，有大功",
    "T01n0026_009:0483c07": "德。所以者何？今三十三天為長者集在法",
    "T01n0026_009:0483c08": "堂，咨嗟稱歎：「手長者有大善利，有大功德。",
    "T01n0026_009:0483c09": "所以者何？諸賢！彼手長者，佛為說法，勸發渴",
    "T01n0026_009:0483c10": "仰，成就歡喜已，即從坐起，為佛作禮，繞三",
    "T01n0026_009:0483c11": "匝而去，還歸其家。到外門已，若有人者盡",
    "T01n0026_009:0483c12": "為說法，勸發渴仰，成就歡喜；中門、內門及入",
    "T01n0026_009:0483c13": "在內，若有人者盡為說法，勸發渴仰，成就",
    "T01n0026_009:0483c14": "歡喜已，昇堂敷床，結加趺坐，心與慈俱，遍",
    "T01n0026_009:0483c15": "滿一方成就遊。如是二三四方、四維上下，普",
    "T01n0026_009:0483c16": "周一切，心與慈俱，無結無怨，無恚無諍，極廣",
    "T01n0026_009:0483c17": "甚大，無量善修，遍滿一切世間成就遊。如是",
    "T01n0026_009:0483c18": "悲、喜心與捨俱，無結無怨，無恚無諍，極廣甚",
    "T01n0026_009:0483c19": "大，無量善修，遍滿一切世間成就遊。」』」於是，",
    "T01n0026_009:0483c20": "有一比丘過夜平旦，著衣持鉢，往詣手長",
    "T01n0026_009:0483c21": "者家，手長者遙見比丘來，即從坐起，叉手",
    "T01n0026_009:0483c22": "向比丘白曰：「尊者善來！尊者久不來此，",
    "T01n0026_009:0483c23": "願坐此床。」彼時比丘即坐其床，手長者禮",
    "T01n0026_009:0483c24": "比丘足，却坐一面。比丘告曰：「長者！汝有",
    "T01n0026_009:0483c25": "善利，有大功德。所以者何？世尊為汝於",
    "T01n0026_009:0483c26": "無量百千眾中，咨嗟稱歎手長者：『手長者",
    "T01n0026_009:0483c27": "有七未曾有法，手長者我為說法，勸發渴仰，",
    "T01n0026_009:0483c28": "成就歡喜已，即從坐起，為我作禮，繞三匝",
    "T01n0026_009:0483c29": "而去，還歸其家。到外門已，若有人者盡為",
    "T01n0026_009:0484a01": "說法，勸發渴仰，成就歡喜；中門、內門及入在",
    "T01n0026_009:0484a02": "內，若有人者盡為說法，勸發渴仰，成就歡喜",
    "T01n0026_009:0484a03": "已，昇堂敷床，結加趺坐，心與慈俱，遍滿一",
    "T01n0026_009:0484a04": "方成就遊。如是二三四方、四維上下，普周一切，",
    "T01n0026_009:0484a05": "心與慈俱，無結無怨，無恚無諍，極廣甚大，無",
    "T01n0026_009:0484a06": "量善修，遍滿一切世間成就遊。如是悲、喜心",
    "T01n0026_009:0484a07": "與捨俱，無結無怨，無恚無諍，極廣甚大，無量",
    "T01n0026_009:0484a08": "善修，遍滿一切世間成就遊。「『今三十三天為彼",
    "T01n0026_009:0484a09": "集在法堂，咨嗟稱歎：「手長者有大善利，有",
    "T01n0026_009:0484a10": "大功德。所以者何？諸賢！彼手長者，佛為說法，",
    "T01n0026_009:0484a11": "勸發渴仰，成就歡喜已，即從坐起，為佛作",
    "T01n0026_009:0484a12": "禮，繞三匝而去，還歸其家。到外門已，若有",
    "T01n0026_009:0484a13": "人者盡為說法，勸發渴仰，成就歡喜；中門、內",
    "T01n0026_009:0484a14": "門及入在內，若有人者盡為說法，勸發渴仰，",
    "T01n0026_009:0484a15": "成就歡喜已，昇堂敷床，結加趺坐，心與慈",
    "T01n0026_009:0484a16": "俱，遍滿一方成就遊，如是二三四方、四維上",
    "T01n0026_009:0484a17": "下，普周一切，心與慈俱，無結無怨，無恚無諍，",
    "T01n0026_009:0484a18": "極廣甚大，無量善修，遍滿一切世間成就遊。",
    "T01n0026_009:0484a19": "如是悲、喜心與捨俱，無結無怨無恚無諍，極",
    "T01n0026_009:0484a20": "廣甚大，無量善修，遍滿一切世間成就遊。」「『於",
    "T01n0026_009:0484a21": "是，毘沙門大天王色像巍巍，光耀暐曄，夜將",
    "T01n0026_009:0484a22": "向旦，詣手長者家，告曰：「長者！汝有善利，",
    "T01n0026_009:0484a23": "有大功德。所以者何？今三十三天為手長者",
    "T01n0026_009:0484a24": "集在法堂，咨嗟稱歎：『手長者有大善利，有",
    "T01n0026_009:0484a25": "大功德。所以者何？諸賢！彼手長者，佛為說法，",
    "T01n0026_009:0484a26": "勸發渴仰，成就歡喜已，即從坐起，為佛作",
    "T01n0026_009:0484a27": "禮，繞三匝而去，還歸其家。到外門已，若有",
    "T01n0026_009:0484a28": "人者盡為說法，勸發渴仰，成就歡喜；中門、內",
    "T01n0026_009:0484a29": "門及入在內，若有人者盡為說法，勸發渴仰，",
    "T01n0026_009:0484b01": "成就歡喜已，昇堂敷床，結加趺坐，心與慈",
    "T01n0026_009:0484b02": "俱，遍滿一方成就遊。如是二三四方、四維上下，",
    "T01n0026_009:0484b03": "普周一切，心與慈俱，無結無怨，無恚無諍，極",
    "T01n0026_009:0484b04": "廣甚大，無量善修，遍滿一切世間成就遊。如",
    "T01n0026_009:0484b05": "是悲、喜心與捨俱，無結無怨，無恚無諍，極廣",
    "T01n0026_009:0484b06": "甚大，無量善修，遍滿一切世間成就遊。』」是時，",
    "T01n0026_009:0484b07": "手長者默然不語，亦不觀視毘沙門大天王。",
    "T01n0026_009:0484b08": "所以者何？以尊重定、守護定故。』」於是，手長",
    "T01n0026_009:0484b09": "者白比丘曰：「尊者！是時無白衣耶？」比丘答",
    "T01n0026_009:0484b10": "曰：「無白衣也。」又問曰：「若有白衣者，當有",
    "T01n0026_009:0484b11": "何咎？」長者答曰：「尊者！或有不信世尊語者，",
    "T01n0026_009:0484b12": "彼當長夜不義不忍，生極惡處，受苦無量。",
    "T01n0026_009:0484b13": "若有信佛語者，彼因此事故，便能尊重恭",
    "T01n0026_009:0484b14": "敬禮事我。尊者！我亦不欲令爾也。尊者！願",
    "T01n0026_009:0484b15": "在此食。」彼比丘為手長者故，默然受請。手",
    "T01n0026_009:0484b16": "長者知彼比丘默然受已，即從坐起，自行",
    "T01n0026_009:0484b17": "澡水，以極淨美種種豐饒食噉含消，自手斟",
    "T01n0026_009:0484b18": "酌，令得飽滿，食訖收器，行澡水已，取一小",
    "T01n0026_009:0484b19": "床，別坐聽法。彼比丘為手長者說法，勸發",
    "T01n0026_009:0484b20": "渴仰，成就歡喜，無量方便為彼說法，勸發渴",
    "T01n0026_009:0484b21": "仰，成就歡喜已，從坐起去，往詣佛所，稽首",
    "T01n0026_009:0484b22": "禮足，却坐一面，謂與手長者本所共論盡",
    "T01n0026_009:0484b23": "向佛說。於是，世尊告諸比丘：「我以是故，稱",
    "T01n0026_009:0484b24": "說手長者有七未曾有法。復次汝等當知，手",
    "T01n0026_009:0484b25": "長者復有第八未曾有法，手長者無求無欲。」",
    "T01n0026_009:0484b26": "佛說如是。彼諸比丘聞佛所說，歡喜奉行。",
    "T01n0026_009:0484b27": "手長者經第九竟(二千六百五十八字)",
    "T01n0026_009:0484b28": "（四一）中阿含未曾有法品手長者經第十",
    "T01n0026_009:0484b29": "(初一日誦)",
    "T01n0026_009:0484c01": "我聞如是：一時，佛遊阿邏鞞伽邏，在惒",
    "T01n0026_009:0484c02": "林中。爾時，世尊告諸比丘：「手長者有八未曾",
    "T01n0026_009:0484c03": "有法。云何為八？手長者有少欲、有信、有慚、",
    "T01n0026_009:0484c04": "有愧、有精進、有念、有定、有慧。手長者有",
    "T01n0026_009:0484c05": "少欲者，此何因說？手長者自少欲，不欲令",
    "T01n0026_009:0484c06": "他知我少欲，有信、有慚、有愧、有精進、有",
    "T01n0026_009:0484c07": "念、有定、有慧，手長者自有慧，不欲令他",
    "T01n0026_009:0484c08": "知我有慧。手長者有少欲者，因此故說。「手",
    "T01n0026_009:0484c09": "長者有信者，此何因說？手長者得信堅固，深",
    "T01n0026_009:0484c10": "著如來，信根已立，終不隨外沙門、梵志、若",
    "T01n0026_009:0484c11": "天、魔、梵及餘世間。手長者有信者，因此故說。",
    "T01n0026_009:0484c12": "「手長者有慚者，此何因說？手長者常行慚耻，",
    "T01n0026_009:0484c13": "可慚知慚，惡不善法、穢污煩惱受諸惡報，",
    "T01n0026_009:0484c14": "造生死本。手長者有慚者，因此故說。「手長",
    "T01n0026_009:0484c15": "者有愧者，此何因說？手長者常行羞愧，可",
    "T01n0026_009:0484c16": "愧知愧，惡不善法，穢污煩惱受諸惡報，造",
    "T01n0026_009:0484c17": "生死本。手長者有愧者，因此故說。「手長者",
    "T01n0026_009:0484c18": "有精進者，此何因說？手長者常行精進，除",
    "T01n0026_009:0484c19": "惡不善，修諸善法，恒自起意，專一堅固，為",
    "T01n0026_009:0484c20": "諸善本，不捨方便。手長者有精進者，因此",
    "T01n0026_009:0484c21": "故說。「手長者有念者，此何因說？手長者觀內",
    "T01n0026_009:0484c22": "身如身，觀內覺、心、法如法。手長者有念者，",
    "T01n0026_009:0484c23": "因此故說。「手長者有定者，此何因說？手長者",
    "T01n0026_009:0484c24": "離欲、離惡不善之法，至得第四禪成就遊。",
    "T01n0026_009:0484c25": "手長者有定者，因此故說。「手長者有慧者，此",
    "T01n0026_009:0484c26": "何因說？手長者修行智慧，觀興衰法，得如",
    "T01n0026_009:0484c27": "此智，聖慧明達，分別曉了，以正盡苦。手長者",
    "T01n0026_009:0484c28": "有慧者，因此故說。手長者有八未曾有法",
    "T01n0026_009:0484c29": "者，因此故說。」佛說如是。彼諸比丘聞佛所",
    "T01n0026_009:0485a01": "說，歡喜奉行。",
    "T01n0026_009:0485a02": "手長者經第十竟(四百七十三字)",
    "T01n0026_009:0485a03": "中阿含經卷第九(一萬二千八十八字)",
    "T01n0026_009:0485a04": "中阿含未曾有法品第四竟(一萬九百四十六字)(初一日誦)"
}