{
    "X88n1657_002:0410b01": "善女人傳卷下",
    "X88n1657_002:0410b03": "明仁孝徐皇后中山王達長女也。幼貞靜。好讀書。稱",
    "X88n1657_002:0410b04": "女諸生。太祖聞其賢。為王子棣聘焉。洪武九年。冊為",
    "X88n1657_002:0410b05": "燕王妃。從王之藩。居高皇后喪三年。蔬食如禮。靖難",
    "X88n1657_002:0410b06": "兵起。王往大甯。李景隆攻城急。后親率將校妻。擐甲",
    "X88n1657_002:0410b07": "冑。挾矢石。登陴拒守。景隆卒不能破。建文四年七月。",
    "X88n1657_002:0410b08": "王即帝位。十一月。冊為皇后。嘗言南北累年戰鬥。兵",
    "X88n1657_002:0410b09": "民疲敝。宜與休息。又言當世賢才。皆高皇帝所遺。不",
    "X88n1657_002:0410b10": "宜以新閒舊。又言帝堯施仁自親始。帝輒嘉納焉。居",
    "X88n1657_002:0410b11": "常尊重大法。熏修無閒。常夢觀世音菩薩授佛說第",
    "X88n1657_002:0410b12": "一希有功德經。自為之序。曰。洪武三十一年。春正月",
    "X88n1657_002:0410b13": "朔旦。吾焚香靜坐閣中。閱古經典。心神凝定。忽有紫",
    "X88n1657_002:0410b14": "金光聚。彌滿四周。恍惚若睡。夢見觀世音菩薩。於空",
    "X88n1657_002:0410b15": "中現大悲像。足躡千葉寶蓮華。手持七寶數珠。在吾",
    "X88n1657_002:0410b16": "前行。吾不覺乘翠雲軿。張五色寶葢。珠旛寶幢。紛陳",
    "X88n1657_002:0410b17": "前迎。飄颻悠揚。莫知所底。少焉行至一門。高敞弘麗。",
    "X88n1657_002:0410b18": "非人間有。黃金題額。曰耆闍崛境。入門。羣山環擁。翠",
    "X88n1657_002:0410b19": "色凝黛。蒼崖丹壁。巉然峭削。嵌巖嶔崟。參差[山*集]嶪。一",
    "X88n1657_002:0410b20": "溪縈迴。盤繞山麓。沿溪曲折。數十餘里。溪流澄湛。泓",
    "X88n1657_002:0410b21": "渟寒碧。洞見毫髮。瓊華瑤草芝蘭芙蕖牡丹芍藥荼",
    "X88n1657_002:0410b22": "䕷麗春。含滋發暉路漸窮。轉度一橋。墄以黃金玻瓈",
    "X88n1657_002:0410b23": "[王*車]璖白玉。有屋數十楹。覆於橋上。沈香為柱。栴檀為",
    "X88n1657_002:0410b24": "梁。綵色繪畫極其華美。上榜曰般若之橋。黃金大書。",
    "X88n1657_002:0410c01": "橋長數十丈。其高稱是。度橋。紆折數十里。遙見三峰",
    "X88n1657_002:0410c02": "靚秀。屹立相向。上摩雲霄。樹林蓊蔚。烟霞掩映。樓殿",
    "X88n1657_002:0410c03": "隱隱。迥出林杪。更行數里許。復見一門。其上題金字",
    "X88n1657_002:0410c04": "曰。耆闍崛第一道場。入門。布路皆瑠璃黃金珊瑚瑪",
    "X88n1657_002:0410c05": "瑙。雜諸寶貝。叢篁茂樹。枝葉繁盛。婀娜敷榮。葳蕤蔽",
    "X88n1657_002:0410c06": "蔭。異葩奇卉。穠豔綽約。芬芳條暢。嘉果美實殷紅青",
    "X88n1657_002:0410c07": "紫。的爍下垂。孔雀鸚鵡鵷鸞鴻鵠。飛舞鏘鳴。復有異",
    "X88n1657_002:0410c08": "鳥。音作梵聲。清韻相和。路傍有廣池。湧出五色千葉",
    "X88n1657_002:0410c09": "蓮華。大如車輪。香氣浡浡。其下有鳧鷖鴈鶩鴛鴦鷗",
    "X88n1657_002:0410c10": "鷺鵁鶄鸂鷘。游泳翱翔。漸至山半。有羣女衣雜綵繒",
    "X88n1657_002:0410c11": "衣。分列兩行。前秉旛幢。後列鼓吹。法樂具奏。韶韵鏗",
    "X88n1657_002:0410c12": "鍧。青獅白象。蹌蹌率舞。香華童子。金盤綵籃。參獻徘",
    "X88n1657_002:0410c13": "徊。上至山頂。觀世音導吾升七寶蓮臺。臺上宮殿巍",
    "X88n1657_002:0410c14": "峩。廊廡深邃。層樓疊閣。萬戶千門。金碧煇煌。華彩鮮",
    "X88n1657_002:0410c15": "麗。雕甍繡闥。珠栱鏤楹。寶窗玲瓏。寶網羃歷。闌干柱",
    "X88n1657_002:0410c16": "礎皆羅眾寶。種種寶華。妝飾絢麗。纓絡旛幢。璿璣錯",
    "X88n1657_002:0410c17": "落。天華輕盈。乍墜乍揚。異香馥郁。熏蒸播溢寶光凝",
    "X88n1657_002:0410c18": "聚。煜然炫爛。成千百色。遠覧太空。浩無端倪。俯凌倒",
    "X88n1657_002:0410c19": "景。羣山在下。覩茲勝妙。歎未曾有。吾自念德本菲薄。",
    "X88n1657_002:0410c20": "積何善因。而得至此。觀世音微笑而言。此佛說法菩",
    "X88n1657_002:0410c21": "提場。惟契如來道者。方得登此。后妃德稟至善。特為",
    "X88n1657_002:0410c22": "接引以脫塵勞。如來常說第一希有大功德經。為諸",
    "X88n1657_002:0410c23": "經之冠。可以消弭眾災。誦持一年。精意不懈。可得須",
    "X88n1657_002:0410c24": "陀洹果。二年得斯陀含果。三年。得阿那含果。四年。得",
    "X88n1657_002:0411a01": "阿羅漢果。五年。成菩薩道。世人福德淺薄。歷劫未聞。",
    "X88n1657_002:0411a02": "后妃將為天下母。福器深厚。覺性圓明。妙堪付囑。以",
    "X88n1657_002:0411a03": "拔濟生靈。乃以淨缾甘露水。起灌吾頂。但覺心身清",
    "X88n1657_002:0411a04": "涼。萬慮俱寂憶念明了。無所遺忘。遂出經一卷。令吾",
    "X88n1657_002:0411a05": "隨口誦之。即第一希有大功德經也。吾誦一徧。大義",
    "X88n1657_002:0411a06": "麤通。誦二徧。了然開悟。三徧。記憶無遺。觀世音言。後",
    "X88n1657_002:0411a07": "十年更相會。對吾猶若有所言。吾聳耳而聽。忽聞宮",
    "X88n1657_002:0411a08": "中人聲。遽焉驚悟。且喜且異。悚然歎曰。此夢何其神",
    "X88n1657_002:0411a09": "耶。亟取筆札書。所授經呪。不遺一字。但覺口有異香。",
    "X88n1657_002:0411a10": "閣中香氣絪縕。七日不散。天雨空華。三日乃止。由是",
    "X88n1657_002:0411a11": "日夜持誦是經不輟。三十二年秋。難果作。皇上提兵",
    "X88n1657_002:0411a12": "禦侮於外。城中數受危困。吾持誦是經益力。恬無怖",
    "X88n1657_002:0411a13": "畏。皇上承天地眷佑。神明協相。荷皇考太祖高皇帝。",
    "X88n1657_002:0411a14": "皇妣孝慈高皇后。盛德大福之所垂蔭。三十五年。平",
    "X88n1657_002:0411a15": "定禍難。奠安宗社。撫臨大統。吾正位中宮。自揆德薄",
    "X88n1657_002:0411a16": "能鮮。弗勝贊助。深惟昔日夢感佛說第一希有大功",
    "X88n1657_002:0411a17": "德經。一字一句。皆具實理奧義。微妙不可思議。葢曠",
    "X88n1657_002:0411a18": "劫來人未得聞。佛以慈悲濟渡。顯示密因。有待其時。",
    "X88n1657_002:0411a19": "今不敢自祕。用鋟梓廣施。為濟苦之津梁。覺途之捷",
    "X88n1657_002:0411a20": "徑。作廣大方便。利益世間。夫道不遠人。人自離道。有",
    "X88n1657_002:0411a21": "志於學佛者。誠能於斯究竟妙旨。則心融萬法。了悟",
    "X88n1657_002:0411a22": "真乘。超般若於剎那。取泥洹於彈指。脫離凡塵。即登",
    "X88n1657_002:0411a23": "正覺。姑述為序。翼贊流通。以示妙道於無窮焉。時永",
    "X88n1657_002:0411a24": "樂元年正月也。至五年七月。無疾坐逝。年四十六。遺",
    "X88n1657_002:0411b01": "言勸帝愛惜百姓。廣求賢才。恩禮宗室。毋驕蓄外家。",
    "X88n1657_002:0411b02": "帝大悲慟。為后薦大齋於靈谷天禧二寺。諡曰仁孝",
    "X88n1657_002:0411b03": "皇后。后嘗採女憲女誡。作內訓二十篇。又類編古人",
    "X88n1657_002:0411b04": "嘉言善行。作勸善書。下令頒行。天下誦之(明史第一希有功德",
    "X88n1657_002:0411b05": "經序)。",
    "X88n1657_002:0411b06": "夏雲英山東莒州人。幼聰慧。五歲能誦孝經。七歲讀",
    "X88n1657_002:0411b07": "佛經。法華楞嚴。皆能成熟。年十三。選為周世子宮人。",
    "X88n1657_002:0411b08": "世子即位。是為憲王。元妃呂氏薨。遂專內政。國有大",
    "X88n1657_002:0411b09": "事。多與裁決。憲王嘗令作詩咏鶻。雲英以箴進。勸王",
    "X88n1657_002:0411b10": "推廣德心。勿畜此以傷生類也。年二十二。有疾。求為",
    "X88n1657_002:0411b11": "尼。受菩薩戒。習金剛密乘。永樂十六年六月。作偈示",
    "X88n1657_002:0411b12": "眾。吉祥而逝。有法華經讚七篇。及清端閣詩卷行世",
    "X88n1657_002:0411b13": "(詩人傳)。",
    "X88n1657_002:0411b14": "周氏女者梓潼周曉師女也。生而長齋。好誦佛經。年",
    "X88n1657_002:0411b15": "十九。遂辟穀。日餐柏葉。成化五年。別父母。往江村口",
    "X88n1657_002:0411b16": "白馬寺。父母送之。至寺。登樓。趺坐而化。越數日。色身",
    "X88n1657_002:0411b17": "儼然。寺僧為龕奉之。香火不絕。其後天啟中。有裴應",
    "X88n1657_002:0411b18": "舉女者。亦梓潼人也。幼好趺坐。寡言笑。食惟柏葉。年",
    "X88n1657_002:0411b19": "十三坐化。縣人建剎奉之。屢現五色光云(隴蜀餘聞)。",
    "X88n1657_002:0411b20": "王安人張氏南京武選郎中山陰王畿之妻也。畿從",
    "X88n1657_002:0411b21": "王文成公學。傳致良知之教。當世號為龍溪先生。安",
    "X88n1657_002:0411b22": "人少通詩易。明大義。既歸龍溪。多所匡助。龍溪所善",
    "X88n1657_002:0411b23": "同年友陳讓。官紹興司理。時方奉詔變賣廢產以實",
    "X88n1657_002:0411b24": "公儲。司理擇廢寺上田百餘畝。書一帖。以遺龍溪。龍",
    "X88n1657_002:0411c01": "溪謀諸友。皆曰不求而得。受之何傷。安人獨諫曰。君",
    "X88n1657_002:0411c02": "平生所講何學。無故受人田。恐亦非子孫之利也。龍",
    "X88n1657_002:0411c03": "溪悚然。還其帖。中年無子。遂為夫置妾。已而連舉八",
    "X88n1657_002:0411c04": "九子。或謂安人。奈非己出何。安人笑曰。太姒百斯男。",
    "X88n1657_002:0411c05": "豈出一己耶。居常信奉佛法。虔事觀音大士。埽一室。",
    "X88n1657_002:0411c06": "日誦金剛經普門品。出入必禱。夢寐間屢獲神應。嘗",
    "X88n1657_002:0411c07": "問龍溪致良知之教。與佛說為同為異。龍溪曰。良知",
    "X88n1657_002:0411c08": "者心之覺。佛是覺義。即心是佛。致良知即是開佛知",
    "X88n1657_002:0411c09": "見。同異非所論也。又問大士度一切苦厄。有諸。曰。此",
    "X88n1657_002:0411c10": "事全憑念力。一念覺時。即名見佛。苦厄頓消。所謂自",
    "X88n1657_002:0411c11": "性自度也。又問因果及輪回之理。曰。一念善因。終成",
    "X88n1657_002:0411c12": "善果。一念惡因。終成惡果。止惡修善。不昧因果。是謂",
    "X88n1657_002:0411c13": "修行。一念萬年。無有生滅。即無輪回。安人恍然有悟。",
    "X88n1657_002:0411c14": "年近七十。有疾。囑付家事怡然而逝。龍溪傷之。私諡",
    "X88n1657_002:0411c15": "之曰純懿(龍溪集)。",
    "X88n1657_002:0411c16": "陶氏紹興王德用妻也。平生不信佛法。無善行。一日",
    "X88n1657_002:0411c17": "病篤。見二鬼卒語云。汝陽壽已絕。當墮惡道。須臾地",
    "X88n1657_002:0411c18": "獄現前。陶氏大懼。忽憶鄰寺僧誦經。有金剛般若波",
    "X88n1657_002:0411c19": "羅密七字。遂盡力誦持。至數千徧。地獄遂隱。俄有五",
    "X88n1657_002:0411c20": "色光從口中出。空中隱隱有聲曰。陶善女已生善趣",
    "X88n1657_002:0411c21": "矣。事在隆慶三年(金剛新異錄)。",
    "X88n1657_002:0411c22": "薛氏武塘世家女也。母夢長庚八懷。而薛氏生。後歸",
    "X88n1657_002:0411c23": "周。生子五人而寡。專心淨業。好施不倦。室中供觀音",
    "X88n1657_002:0411c24": "大士。香烟吐蘂。結成蓮華。人皆見之。萬歷十五年五",
    "X88n1657_002:0412a01": "月得疾。醫進乳糜。却之。遂斷食。至九月六日。延僧禮",
    "X88n1657_002:0412a02": "懺。曰四日足。吾事畢矣。設西方佛像。晝夜繫念。令諸",
    "X88n1657_002:0412a03": "子同唱佛名。婦女毋得入。至第五日晨起。索水盥手。",
    "X88n1657_002:0412a04": "誦甘露真言。著新淨衣。戴誌公帽。長跪佛前。唱然香",
    "X88n1657_002:0412a05": "讚佛偈。及三自歸依。禮三拜。誦佛名一百八聲。方午。",
    "X88n1657_002:0412a06": "趺跏結印而化。神氣熙然。家人聞蓮華香。滿室中。遺",
    "X88n1657_002:0412a07": "令具龕。毋用棺槨。毋迎眚神。毋燒紙錢。毋殺牲以祭。",
    "X88n1657_002:0412a08": "諸子皆從之(往生集)。",
    "X88n1657_002:0412a09": "方氏桐城諸生吳應賓妻也。年三十而寡。秉節自誓。",
    "X88n1657_002:0412a10": "專修淨土。一老嫗亦持戒。晨夕隨侍。萬歷十三年。方",
    "X88n1657_002:0412a11": "氏年五十矣。有小疾。呼老嫗相對唱佛名。晨夕無閒。",
    "X88n1657_002:0412a12": "既而具浴更衣。晨起然香禮佛。還坐一榻。泊然而化。",
    "X88n1657_002:0412a13": "子用先。官至薊遼總督。亦篤信佛法。師事紫柏老人。",
    "X88n1657_002:0412a14": "葢母教使然也(徃生集)。",
    "X88n1657_002:0412a15": "陶氏長水居士張守約之繼室也。居士精修淨土。一",
    "X88n1657_002:0412a16": "蔬一飯。泊如也。陶氏自歸張。亦課誦無閒。居士詣普",
    "X88n1657_002:0412a17": "陀禮大士。陶氏謂二子曰。吾平日參是心作佛。是心",
    "X88n1657_002:0412a18": "是佛。乃今始悟。娑婆緣盡。吾其行矣。剋期端坐而逝。",
    "X88n1657_002:0412a19": "次日。居士歸。成殮。俄而棺上出青蓮華其數五(徃生集)。",
    "X88n1657_002:0412a20": "徐氏嘉定陸生妻也。夫亡。篤志淨業。舊有千金貸人。",
    "X88n1657_002:0412a21": "焚劵不問。篋中服物。悉用布施。朝夕佛前禮誦。如是",
    "X88n1657_002:0412a22": "十年。一夕忽呼侍者曰。看東方光發否。吾往生時至",
    "X88n1657_002:0412a23": "矣。遂高聲唱佛。合掌而逝(徃生集)。",
    "X88n1657_002:0412a24": "許氏婦杭州人。為人謹厚。日課佛名。久而彌篤。一日",
    "X88n1657_002:0412b01": "呼家人與訣曰。吾將去矣。著淨衣端坐。取天目白華",
    "X88n1657_002:0412b02": "簪之。安然而逝(徃生集)。",
    "X88n1657_002:0412b03": "于媼昌平于貴之母也。專修淨業。至老彌篤。一日取",
    "X88n1657_002:0412b04": "所著衣。浣濯甚潔。謂其子曰。將以某日往生淨土。子",
    "X88n1657_002:0412b05": "未之信。及期。置几庭中坐几上化去。空中隱隱有天",
    "X88n1657_002:0412b06": "樂聲。鄉人皆聞之(往生集)。",
    "X88n1657_002:0412b07": "王氏名桂。德州人。諸生韓承業妻也。承業早死。桂絕",
    "X88n1657_002:0412b08": "水漿七日。欲以身殉。其母力阻之。乃復食。遂長齋。斷",
    "X88n1657_002:0412b09": "諸鹽味。寂處一室。泊如也。如是十餘年。承業將葬。桂",
    "X88n1657_002:0412b10": "夜起嚴裝。作書置几上。明辭世之志。從容出庭前。布",
    "X88n1657_002:0412b11": "席東隅。面西趺坐。戒家人勿譁。須臾。口鼻間出三昧",
    "X88n1657_002:0412b12": "火焚焉。異香彌旬。骨體聳植若鐵。有蓮華承趺。其席",
    "X88n1657_002:0412b13": "不爇。取席下土以療疾。無弗愈者。其舅韓紳殮之。與",
    "X88n1657_002:0412b14": "承業合葬於城東。事在萬歷十八年(居易錄)。",
    "X88n1657_002:0412b15": "潘氏名廣潭。工部主事餘杭李陽春之妻也。工部故",
    "X88n1657_002:0412b16": "好施。晚常誦西方佛名。既逝。踰年。見神於潘氏。登樓",
    "X88n1657_002:0412b17": "啟窗。作洪語曰。要修行。要修行。潘氏通古今。初好排",
    "X88n1657_002:0412b18": "觝釋教。晚而歸禮雲棲。斷葷血。習禪定。夜常跏趺達",
    "X88n1657_002:0412b19": "旦。兼修諸功德。散錢粟不訾。萬歷三十九年冬。得疾。",
    "X88n1657_002:0412b20": "明年正月。自知不起。遺囑家財。已而謂人曰。吾三世",
    "X88n1657_002:0412b21": "梵僧。今且偕大士而西矣。稱佛名不絕口。屈三指而",
    "X88n1657_002:0412b22": "化。及斂。支體輕軟。貌如生(虞德園集)。",
    "X88n1657_002:0412b23": "朱氏仁和諸生孫標妻也。平生奉持齋戒。專修淨土。",
    "X88n1657_002:0412b24": "嘗然燈禮佛。燈光爛然。化成五彩。有佛跏趺其上。及",
    "X88n1657_002:0412c01": "將終。端坐合掌。稱佛名不輟。及斂。貌如生(學佛考訓)。",
    "X88n1657_002:0412c02": "葉氏女德州人。其父賣菜傭也。女生而知書。明麗若",
    "X88n1657_002:0412c03": "神。及長。富貴家爭欲聘之。女堅拒不許。日課女紅以",
    "X88n1657_002:0412c04": "給父母。時注目天際。端躬若思。人莫測也。一日晨起。",
    "X88n1657_002:0412c05": "嚴飾。趨父母前肅拜。問其故。不答。但頻視日景。及午。",
    "X88n1657_002:0412c06": "忽入室闔戶。手結印。跏趺西向。若入定者。母心動就",
    "X88n1657_002:0412c07": "視之。則已逝矣。事在萬歷四十六年。工部程先貞作",
    "X88n1657_002:0412c08": "火蓮行紀之(居易錄)。",
    "X88n1657_002:0412c09": "彭山聖姑者四川敘州彭山縣人也。不詳其姓氏。生",
    "X88n1657_002:0412c10": "而端潔。志慕空宗。嘗欲捨俗出家。父母不許。嫁之前",
    "X88n1657_002:0412c11": "村人家。既成昏。每夜燈滅後。其夫輒覺牀中湧起牆",
    "X88n1657_002:0412c12": "壁。不得近。如是經月。聞於姑。姑因伴宿。驗之而信。遽",
    "X88n1657_002:0412c13": "驚起。以詰聖姑。聖姑笑曰。安有是。是君家心有窒礙",
    "X88n1657_002:0412c14": "故耳。如是又兩月。夫族目之為妖。訴於縣。縣遣吏按",
    "X88n1657_002:0412c15": "問。無異辭。命錮之山洞中。洞方廣不喻丈。甚黝黑。既",
    "X88n1657_002:0412c16": "送聖姑入。即運磚塞洞門。止留一竇。僅寸許。不通飲",
    "X88n1657_002:0412c17": "食。隔數日探之。端坐無所苦。母兄憐之。遺以棗栗。聖",
    "X88n1657_002:0412c18": "姑曰。吾腹中充然。不思食也。因謝去。越三月。其兄復",
    "X88n1657_002:0412c19": "至。啟竇則容光爛然。天華滿席。不知所從來也。其兄",
    "X88n1657_002:0412c20": "問曰。汝住此。豈有天人供養乎。當以何時得出。聖姑",
    "X88n1657_002:0412c21": "曰。遇桓而開。於是遠近傳詫。聖姑之名。自此始矣。既",
    "X88n1657_002:0412c22": "三年。適有山陰人徐桓。分巡西川。臨其地。聞而入山",
    "X88n1657_002:0412c23": "訪之。聖姑曰。令郎君有大厄。方避讎丹陽道中。已而",
    "X88n1657_002:0412c24": "使至。果然。時徐夫人崇信佛道。遂下令毀洞門。迎聖",
    "X88n1657_002:0413a01": "姑。聖姑辭曰。罪謫未滿。不可出也。徐曰。何時當滿。曰。",
    "X88n1657_002:0413a02": "遇甯而滿。徐不敢強。塞洞門如故。久之。徐以遷去。尋",
    "X88n1657_002:0413a03": "病歸山陰。居四年。又有甯瑞鯉者。分巡浙江。繇敘州",
    "X88n1657_002:0413a04": "經此山。聞其事。親往見之。乞一言指示。聖姑曰。無他",
    "X88n1657_002:0413a05": "指示。但為我寄一信與徐副使可也。甯既入浙。過山",
    "X88n1657_002:0413a06": "陰訪徐。道其事。徐頓憶前語。急遣人入川迎聖姑。出",
    "X88n1657_002:0413a07": "之洞中計其入洞時。已十有八年矣。抵浙之日。為萬",
    "X88n1657_002:0413a08": "歷三十九年。明年春。浙江布政使。吳用先迎聖姑至",
    "X88n1657_002:0413a09": "官舍。供養三月。噉蔬果如常人。唯不矢溺而已。問以",
    "X88n1657_002:0413a10": "禍福。輒奇中。尋送還徐氏。緇白趨附。從而過江者。千",
    "X88n1657_002:0413a11": "人。又一年。忽示微疾。語徐曰。吾將逝矣。當製一桶。坐",
    "X88n1657_002:0413a12": "我其中。外加銅箍數圍。三年箍斷。歸骨西川可也。徐",
    "X88n1657_002:0413a13": "與諸眷屬悲戀頗切。聖姑笑曰。死生去住。亦細故耳。",
    "X88n1657_002:0413a14": "經畫既定。聖姑沐浴更衣。便入桶中。有來送者。令各",
    "X88n1657_002:0413a15": "念摩訶般若波羅密。遂合掌安坐而逝。常熟錢希言",
    "X88n1657_002:0413a16": "客用先幕。審其事。又遇西川旅泊和尚。敘聖姑生平",
    "X88n1657_002:0413a17": "甚核。因為書而傳之(獪園)。",
    "X88n1657_002:0413a18": "毛鈺龍麻城人。雲南按察司僉事鳳韶女也。適劉莊",
    "X88n1657_002:0413a19": "襄公孫守蒙夫亡。事姑。居一小樓。足不踰閾六十餘",
    "X88n1657_002:0413a20": "年。好讀書。工詩。老而奉佛。崇戒律。李卓吾講學龍湖。",
    "X88n1657_002:0413a21": "欲要一見。不可。欲通書講道。亦不可。鄉人稱曰。文貞",
    "X88n1657_002:0413a22": "夫人(維風集明詩綜)。",
    "X88n1657_002:0413a23": "黃淑德字柔卿。檇李人。少通文史。解音律。適屠氏。夫",
    "X88n1657_002:0413a24": "亡。長齋奉佛。坐臥一小樓。年三十四。遘疾。合掌稱佛",
    "X88n1657_002:0413b01": "號而逝(維風集)。",
    "X88n1657_002:0413b02": "王素娥山陰人。適吏曹胡節。夫亡。篤志佛法。嘗有詩",
    "X88n1657_002:0413b03": "曰。禮佛焚香易。修行定性難。古來成道者。把鐵鑄心",
    "X88n1657_002:0413b04": "肝。年四十一卒(維風集明詩綜)。",
    "X88n1657_002:0413b05": "施氏長洲尤錫綬之妻也。善事舅姑。兼持齋戒。萬歷",
    "X88n1657_002:0413b06": "三十五年忽病隔。日益尫瘵。諸醫罔措。一日薄暮。強",
    "X88n1657_002:0413b07": "起倚閭。俄有道姑從東來。過其門。數目施氏。從之乞",
    "X88n1657_002:0413b08": "茶。施氏延入門。授以茶。問從何方來曰。南海因謂施",
    "X88n1657_002:0413b09": "氏曰。娘子災重。恐不久長。施氏以病告。道姑曰。此關",
    "X88n1657_002:0413b10": "倉隔也。法不治。以汝夙有善根。吾當治之。即於衣帶",
    "X88n1657_002:0413b11": "間取一黑丸子授之。令於臥時服。因問娘子年幾何",
    "X88n1657_002:0413b12": "矣。曰三十二。問持齋乎。曰十三歲持齋。至二十二歲",
    "X88n1657_002:0413b13": "而開。二十四歲復持。復七年而開。道姑曰。此是魔來",
    "X88n1657_002:0413b14": "嬈汝耳。病愈後。當復持之。勿再開也。遂出朱筆袖中。",
    "X88n1657_002:0413b15": "向施氏眉心書一小符。曰。從此籲不至矣。施氏禮謝。",
    "X88n1657_002:0413b16": "因問他日訪師。家在何處。道姑曰。汝過南海。問妙海",
    "X88n1657_002:0413b17": "道人。當自知之。即辭出門。轉盼間已不見矣。錫綬歸。",
    "X88n1657_002:0413b18": "施氏語之。錫綬驚曰。得非觀世音菩薩乎。其夕取丸",
    "X88n1657_002:0413b19": "服之明日脫然愈。進飲食如常。明年。遂請其姑劉氏",
    "X88n1657_002:0413b20": "偕至補陀山。入寺門。見金書妙海宮三字榜。益信菩",
    "X88n1657_002:0413b21": "薩慈悲救苦。真實不虗矣。其年秋。施氏飯罷。坐中堂。",
    "X88n1657_002:0413b22": "又見一道姑。排戶入。手持棕拂子。合掌問訊云。匄我",
    "X88n1657_002:0413b23": "齋糧半升。施氏合掌答之延之坐。道姑問娘子。能受",
    "X88n1657_002:0413b24": "戒乎。施氏曰。我固持齋人也。又問能念佛乎。曰時念",
    "X88n1657_002:0413c01": "阿彌陀佛。道姑因說偈曰。聲聲口裏念彌陀。不識彌",
    "X88n1657_002:0413c02": "陀怎奈何。這句彌陀參不透。輪回那得出娑婆。施氏",
    "X88n1657_002:0413c03": "問姑從何來。曰湖廣人。住枯松塔裏修行。自己功行",
    "X88n1657_002:0413c04": "雖圓。尚有度人心未了。問娘子年多少。答三十三矣。",
    "X88n1657_002:0413c05": "道姑曰。觀汝相法。不當壽。遂出袖間一冊。啟之。皆篆",
    "X88n1657_002:0413c06": "文靛色。謂施氏曰。汝算止二十九。因昔曾行三善事",
    "X88n1657_002:0413c07": "故得有今日。一者。汝於十五年前。捐資鑄金像一軀。",
    "X88n1657_002:0413c08": "一者。嘗施經板一片。一者。某年月日見路旁飢人。捨",
    "X88n1657_002:0413c09": "飯一甌。有此三善。獲延三載。又曾遇肉身菩薩。點化",
    "X88n1657_002:0413c10": "來。故幸免短折。施氏以妙海因緣告之。心計此道姑",
    "X88n1657_002:0413c11": "容飾異前。而眸子炯然無別。因合掌下拜。哀求拯度。",
    "X88n1657_002:0413c12": "道姑曰。能從我枯松塔裏修行乎。施氏曰。舅姑且老。",
    "X88n1657_002:0413c13": "不能也。道姑命取一甌淨水。用拂子梢灑其坐處。出",
    "X88n1657_002:0413c14": "一竹籃。中有三足鼎。如蜀山窰色。高七八寸許。鼎中",
    "X88n1657_002:0413c15": "復有一小爐。撥之中有奇香茀鬱。贮淨水鼎中。插花",
    "X88n1657_002:0413c16": "四種。杏梅芙蕖紫萸。高四寸許。花上有燕雛蛺蜨飛",
    "X88n1657_002:0413c17": "鳴其間。施氏異之。道姑曰。此鼎乃兜率宮中寶。非世",
    "X88n1657_002:0413c18": "閒物也。於是命施氏名曰本賢。受以三戒。一斷絕夫",
    "X88n1657_002:0413c19": "妻恩愛。二破除無明煩惱。三割棄資生業緣。仍令籲",
    "X88n1657_002:0413c20": "天。立誓施氏口占發願文數十言。既畢。道姑舉手掠",
    "X88n1657_002:0413c21": "施氏髮際。抽得青絲一簇。綰作小髻付之。曰汝夫歸。",
    "X88n1657_002:0413c22": "以此髮遺之。前緣已了。努力修行可也。施氏拜謝。方",
    "X88n1657_002:0413c23": "舉頭頃。道姑已滅。爐香花鳥都無有矣。施氏數其髮。",
    "X88n1657_002:0413c24": "得十五莖。葢自歸施氏。至是年為十五年也。施氏自",
    "X88n1657_002:0414a01": "是奉法益虔。吳門父老。皆傳道其事(獪園)。",
    "X88n1657_002:0414a02": "常氏女者常州農家女也。生而喪母。年十二。父病且",
    "X88n1657_002:0414a03": "殆。撫之曰。吾不及見汝成人矣。奈何。女悲父言。誓不",
    "X88n1657_002:0414a04": "嫁。買地半畝。葬父畢。築草舍墓旁以居。供觀音大士",
    "X88n1657_002:0414a05": "像。日焚香獻華。誦西方佛名。以度亡者。暇則紡績。易",
    "X88n1657_002:0414a06": "薪米自給。弟無行。鬻墓地與人。女出錢贖之。已而復",
    "X88n1657_002:0414a07": "鬻與人。女復贖之。如是者三。歲大饑。盜入其室。劫以",
    "X88n1657_002:0414a08": "刃。女被創委地。俄而光明照身。創痛頓平。尋光所起。",
    "X88n1657_002:0414a09": "葢自大士像云。女仍守墓不去。為人決休咎屢驗。人",
    "X88n1657_002:0414a10": "或傳其得道。尚書孫慎行家居。往謁之。麻衣斬然。如",
    "X88n1657_002:0414a11": "初喪時。時年八十餘矣。晚度女弟子二人為尼。女既",
    "X88n1657_002:0414a12": "歿。尼嗣守其廬。里人名之曰貞孝庵。事在萬歷中(息庵",
    "X88n1657_002:0414a13": "剩言)。",
    "X88n1657_002:0414a14": "張氏秀水錢永明之妻也。奉佛誠篤。日織布一匹。隨",
    "X88n1657_002:0414a15": "誦金剛經十卷。以為常。一日方織。誦至不於一佛二",
    "X88n1657_002:0414a16": "佛。三四五佛而種善根。已於無量千萬佛所種諸善",
    "X88n1657_002:0414a17": "根。忽停梭合掌。家人覺其異。呼之。則已瞑目坐脫矣。",
    "X88n1657_002:0414a18": "事在萬歷四十八年(金剛新異錄)。",
    "X88n1657_002:0414a19": "祝氏公安龔仲湻婦也。甥袁宏道兄弟。好談佛法。祝",
    "X88n1657_002:0414a20": "氏聞淨土法門。信之。遂專持佛名。兼誦金剛經。一日",
    "X88n1657_002:0414a21": "語諸子曰。佛言三日後當來迎我。及期。沐浴坐堂上。",
    "X88n1657_002:0414a22": "諸眷屬皆拱列。良久自言佛至。眉間放白毫光。長數",
    "X88n1657_002:0414a23": "丈。又言見一僧相好莊嚴。自稱須菩提。俄化為百餘",
    "X88n1657_002:0414a24": "僧。或從旁謂曰。經中凡一百三十八須菩提。即此是",
    "X88n1657_002:0414b01": "也。諸眷屬共焚香誦佛名。祝氏微笑而逝。閣中一九",
    "X88n1657_002:0414b02": "歲婢方臥地。忽大呼起立。言見數金甲巨人。執旛幢",
    "X88n1657_002:0414b03": "為夫人導。其幢柄拂面過。不覺痛失聲。察之。傷痕宛",
    "X88n1657_002:0414b04": "然。既殮。棺中時發異香。其姒陳氏。為人慈善。里中呼",
    "X88n1657_002:0414b05": "為女聖。持五十三佛名甚謹。一日取經。命家僮別書",
    "X88n1657_002:0414b06": "一紙。所置案不潔。僮復嗜飲。書未半。日方午。忽猛風",
    "X88n1657_002:0414b07": "起。一黑衣神入室攫經。至陳氏所居樓前。已而排空",
    "X88n1657_002:0414b08": "直上。作霹靂聲。市中人望見。若匹練然。已有人自郊",
    "X88n1657_002:0414b09": "外至。相去十餘里。猶望見之。宏道母龔氏。亦日誦金",
    "X88n1657_002:0414b10": "剛經。一日誦經將半。梁間忽懸一巨蛛。繞經數匝。蹲",
    "X88n1657_002:0414b11": "而伏。龔氏祝之曰。汝欲聽經耶。遂終一卷。至六如偈。",
    "X88n1657_002:0414b12": "蛛忽蠕動。若作禮狀。視之。已蛻去矣。因為小龕。以僧",
    "X88n1657_002:0414b13": "法葬之(袁中郎集金剛新異錄)。",
    "X88n1657_002:0414b14": "張太宜人金氏綿州人。普安知府張懷麓妻也。家世",
    "X88n1657_002:0414b15": "貴盛。而自奉甚薄。中年失偶。教諸子有法度。子正道",
    "X88n1657_002:0414b16": "正學。皆以科名顯。太宜人晚得淨土書。讀之。遂注心",
    "X88n1657_002:0414b17": "極樂。晨夕禮誦。一夕戒諸孫曰。爾輩好讀祖父書。吾",
    "X88n1657_002:0414b18": "其去矣。呼侍女焚香。端坐而逝。數日後。見夢於孫曰。",
    "X88n1657_002:0414b19": "適從西方路來。始知太宜人實生淨土云(白蘇齋集)。",
    "X88n1657_002:0414b20": "黃氏僕母者常熟罟里村人也。平居持齋念佛。無他",
    "X88n1657_002:0414b21": "異。萬歷四十二年秋。疾篤。將逝。曝舊藍裠於庭。其裠",
    "X88n1657_002:0414b22": "十二幅。忽現觀音像十二面。面各不同。竹林鸚鵡參",
    "X88n1657_002:0414b23": "錯其間。經一晝夜。乃滅。遂瞑。年六十五(獪園)。",
    "X88n1657_002:0414b24": "楊選一妻南昌人。客居南京。年三十生子。即與夫別",
    "X88n1657_002:0414c01": "居。聽夫置妾。自是長齋念佛。閱十五年。其年八月。疽",
    "X88n1657_002:0414c02": "發於背。痛入骨。見一惡鬼持刀逼之。有大力神驅之",
    "X88n1657_002:0414c03": "去。其痛頓息。旋謂夫曰。吾將行矣。有童子四人相迎。",
    "X88n1657_002:0414c04": "可以清茶供之。問將何往。曰往。西方。合掌唱佛名而",
    "X88n1657_002:0414c05": "逝(淨土晨鍾)。",
    "X88n1657_002:0414c06": "鍾氏仁和張後溪繼室也年四十喪夫。遂長齋。日誦",
    "X88n1657_002:0414c07": "西方佛名。歷四十餘載。居常每聞天樂鳴空。及唱佛",
    "X88n1657_002:0414c08": "聲。泰昌元年十二月。臥病數日。日飲湯一盞。明年元",
    "X88n1657_002:0414c09": "旦。為家人言。蓮華布地。幡葢懸空。爾曹亦見之乎。口",
    "X88n1657_002:0414c10": "中唱佛名不輟。及暮。吉祥而逝(淨土全書)。",
    "X88n1657_002:0414c11": "吳氏女太倉人。生時趺坐而下。稍長。歸心佛乘。事親",
    "X88n1657_002:0414c12": "孝。不願有家。人或勸之。輒指天為誓。初從昆弟析諸",
    "X88n1657_002:0414c13": "字義。已而誦佛經。悉通曉大意。朝夕禮拜甚虔。俄夢",
    "X88n1657_002:0414c14": "神授以梵書準提呪。有病瘧者。以梵字治之立愈。嘗",
    "X88n1657_002:0414c15": "於夢中得通宿命。自言曾為宋高僧。此來專為父母。",
    "X88n1657_002:0414c16": "年二十三。當成道果。崇禎四年。年二十三矣。閉關一",
    "X88n1657_002:0414c17": "室。專修淨土。仲冬之末。示微疾。作偈辭世。勉親堅修",
    "X88n1657_002:0414c18": "勿懈。日方午。索玉戒指佩之右脅而逝。將斂。紅光溢",
    "X88n1657_002:0414c19": "於面。母為理髮。異香從頂中出。達於戶外。經夕不散。",
    "X88n1657_002:0414c20": "居四年茶毗。骨瑩如玉。頂作黃金色。為起塔以奉之",
    "X88n1657_002:0414c21": "(續往生集)。",
    "X88n1657_002:0414c22": "盧氏名福智。徽州程季清妻也。晚遷湖州。季清奉佛",
    "X88n1657_002:0414c23": "甚虔。力修福業。盧氏竭資為助。長齊。日課佛名二三",
    "X88n1657_002:0414c24": "萬。約己惠下。未嘗詈人。崇禎五年。得危疾。請古德法",
    "X88n1657_002:0415a01": "師授五戒。咨淨土法要。遂一意西歸。季清為誦華嚴",
    "X88n1657_002:0415a02": "經。至入法界品五十三門。為一一講說。盧氏悉領解。",
    "X88n1657_002:0415a03": "季清復策之曰。百劫千生。在此一舉。努力直往。毋猶",
    "X88n1657_002:0415a04": "豫也。遂高聲唱佛。夜以繼晝。如是半月。其母及女來",
    "X88n1657_002:0415a05": "問視。悉謝遣之。曰毋亂人意。十一月八日。忽覩蓮華",
    "X88n1657_002:0415a06": "現前。化佛垂手。身心踴躍。急索香水沐浴。西向叉手。",
    "X88n1657_002:0415a07": "連稱佛名。古脅而逝。時方午。及暮捫其頂。熱可灼手。",
    "X88n1657_002:0415a08": "年三十九。蕅益法師為之傳。系以贊曰。哀哉三界。愛",
    "X88n1657_002:0415a09": "欲為根。根株不拔。奚望西生。蓮華國土。永離塵情。此",
    "X88n1657_002:0415a10": "緣能斷。彼質斯成。勇矣智福。女中之英。一日一夜。淨",
    "X88n1657_002:0415a11": "念功殷。華臺接引。眼識分明。子母恩愛。枯木寒冰。吉",
    "X88n1657_002:0415a12": "祥善逝。長辭苦輪。我今隨喜。願共羣倫。頓除愛網。證",
    "X88n1657_002:0415a13": "入元門(靈峰宗論)。",
    "X88n1657_002:0415a14": "葉小鸞字瓊章。吳江人。工部郎中葉紹袁之季女也。",
    "X88n1657_002:0415a15": "母沈氏。名宜修。伯姊名紈紈。俱工詞翰。紈紈嫁趙田",
    "X88n1657_002:0415a16": "袁氏。日誦佛經。年二十三。得疾。危坐唱佛名而逝。小",
    "X88n1657_002:0415a17": "鸞四歲能誦楚辭。十二歲能詩。稍長能鼓琴。好臨子",
    "X88n1657_002:0415a18": "敬洛神賦。及藏真帖。焚香宴坐。灑如也。年十七字於",
    "X88n1657_002:0415a19": "張生。行有日矣。俄而有疾。佛聲朗然。須臾化去。七日",
    "X88n1657_002:0415a20": "就木。舉體輕軟。事在崇禎五年。吳門有神降於乩。自",
    "X88n1657_002:0415a21": "言天台泐子。在陳隋間為智者大師弟子。已而轉女",
    "X88n1657_002:0415a22": "人身。墮鬼神道。遇大師接引。頓悟宿因。遂借乩示現。",
    "X88n1657_002:0415a23": "闡天台止觀法門。時紹袁甚念小鸞。遂迎泐師至家。",
    "X88n1657_002:0415a24": "以。小鸞問。師曰。此月府侍書女也。其名寒簧。問今在",
    "X88n1657_002:0415b01": "何處。曰。緱山仙府。問可招之至乎。師初不可。再三請",
    "X88n1657_002:0415b02": "而後許之。小鸞至。紹袁問以去來事。小鸞曰。菩薩有",
    "X88n1657_002:0415b03": "變易生死。眾生有分段生死。兒猶在分段中。去時但",
    "X88n1657_002:0415b04": "見金童玉女。建紫金幢。赤珊瑚節。大紅流蘇結為臺",
    "X88n1657_002:0415b05": "閣。赤猊駕橋。赤虬驂乘。爾時殊樂。不知苦也。問答未",
    "X88n1657_002:0415b06": "竟。師曰。無明緣行。行緣識。識緣名色。名色緣六入。六",
    "X88n1657_002:0415b07": "入緣觸。觸緣受。受緣愛。愛緣取。取緣有有緣生。生緣",
    "X88n1657_002:0415b08": "老死憂悲苦惱。君諦聽之。我當細講。停乩良久。師曰。",
    "X88n1657_002:0415b09": "善哉。割愛第一。小鸞作詩呈師曰。弱水安能制毒龍。",
    "X88n1657_002:0415b10": "竿頭一轉拜師功。從今別却芙蓉主。永侍猊牀沐下",
    "X88n1657_002:0415b11": "風。且曰。願從大師受記。不復往仙府矣。師因為審戒。",
    "X88n1657_002:0415b12": "問。曾犯殺否。答。曾犯。師問如何。答。曾呼小玉除花蝨。",
    "X88n1657_002:0415b13": "也遣輕紈壞蜨衣。問曾犯盜否。答。曾犯。不知新綠誰",
    "X88n1657_002:0415b14": "家樹。怪底清簫何處聲。問曾犯淫否。答。曾犯。晚鏡偷",
    "X88n1657_002:0415b15": "窺眉曲曲。春裠親繡鳥雙雙。問曾犯妄言否。答。曾犯。",
    "X88n1657_002:0415b16": "自謂前生歡喜地。詭云今坐辯才天。問曾犯綺語否。",
    "X88n1657_002:0415b17": "答。曾犯。團香製就夫人字。鏤雪裝成幼婦詞。問。曾犯",
    "X88n1657_002:0415b18": "兩舌否。答。曾犯。對月意添愁喜句。拈花評出短長謠。",
    "X88n1657_002:0415b19": "問曾犯惡口否。答。曾犯。生怕簾開譏燕子。為憐花謝",
    "X88n1657_002:0415b20": "罵東風。問曾犯貪否。答。曾犯。經營緗帙成千軸。辛苦",
    "X88n1657_002:0415b21": "鶯花滿一庭。問曾犯嗔否。答。曾犯。怪他道蘊敲枯硯。",
    "X88n1657_002:0415b22": "薄彼崔徽撲玉。釵問曾犯癡否。答。曾犯。勉弃珠環收",
    "X88n1657_002:0415b23": "漢玉。戲捐粉盒葬花魂。師曰。善哉。子所犯者。獨綺語",
    "X88n1657_002:0415b24": "一戒耳。遂與之戒。名曰智斷。小鸞問何謂智。師曰。有",
    "X88n1657_002:0415c01": "道種智。一切智。一切種智又問何謂斷。師曰。斷見思",
    "X88n1657_002:0415c02": "惑。斷塵沙惑。斷無明惑。三智應修。三惑應斷。菩薩有",
    "X88n1657_002:0415c03": "智德。有斷德。智斷者。菩薩之二德也。小鸞曰。菩薩以",
    "X88n1657_002:0415c04": "無所得。故得。應以無所斷故斷。師驚曰。吾不敢以神",
    "X88n1657_002:0415c05": "仙待子也。可謂逈絕無際矣。遂字之曰絕際。其年秋",
    "X88n1657_002:0415c06": "沈宜人亦逝。明年四月。紹袁再邀師。師引沈氏及紈",
    "X88n1657_002:0415c07": "紈小鸞偕至。時師開無葉堂。度諸女人夙有慧根者。",
    "X88n1657_002:0415c08": "沈宜人母子俱從師修淨業。注生西方。既至。聯吟古",
    "X88n1657_002:0415c09": "詩一首。紹袁問小鸞在緱山。有詩作否。答曰。世法無",
    "X88n1657_002:0415c10": "常。念念滅盡。如石火水沫。我甯為其動搖哉。倘到處",
    "X88n1657_002:0415c11": "留迹。不已勞乎。將別。復告父曰。父還要眼明手快。倩",
    "X88n1657_002:0415c12": "種愁苗。乃八獄之本。一刀割絕。立地清涼。遂去。紹袁",
    "X88n1657_002:0415c13": "敘其事。名曰窈聞(午夢堂集)。",
    "X88n1657_002:0415c14": "唐氏湖州唐時從女。海甯楊雲妻也。雲早逝。家落。唐",
    "X88n1657_002:0415c15": "氏依從父以居。崇禎初。隨至鳳陽官舍。有老妾馬氏",
    "X88n1657_002:0415c16": "者。善繡佛。唐氏既長齋。因發願繡金剛經。未果。一夕",
    "X88n1657_002:0415c17": "忽暴卒。至天將曉。復蘇。云我要繡。馬氏在旁問故。唐",
    "X88n1657_002:0415c18": "氏云黃昏就枕時。覺徧體流血。僵臥於地。忽金甲大",
    "X88n1657_002:0415c19": "神振錫一聲。問我云。汝還能記繡經之願否。答曰。能",
    "X88n1657_002:0415c20": "記。又振錫一聲。問云。汝能繡經否。答云。我要繡。遂得",
    "X88n1657_002:0415c21": "醒。乃繡金剛經一部。閱二年始完。精巧密緻點畫釐",
    "X88n1657_002:0415c22": "然。唐氏體素羸。至是諸病悉除(巾馭乘續集)。",
    "X88n1657_002:0415c23": "費氏湖州雙林鎮沈春郊妻也。少寡。織紡自饍。持齋",
    "X88n1657_002:0415c24": "四十年。供養三世佛畫像。及檀香大士。日誦金剛經",
    "X88n1657_002:0416a01": "一卷。佛名千聲。寒暑不輟。崇禎十一年。大疫。壻張世",
    "X88n1657_002:0416a02": "茂迎費氏往居其家。止攜大士以行。費氏居一樓。日",
    "X88n1657_002:0416a03": "課回向。祝願此香。直達佛所。如是三載忽空中有香。",
    "X88n1657_002:0416a04": "繞樓數日。粉牆上湧現三世佛像。莊嚴精妙。遠邇詫",
    "X88n1657_002:0416a05": "傳。瞻禮日眾。或以淨巾擦之。色愈光明。又四年。一日",
    "X88n1657_002:0416a06": "告壻曰。吾欲返故居。入門。即灑掃焚香。參佛誦經。至",
    "X88n1657_002:0416a07": "第三日早。沐浴更衣。端坐念佛。午刻。大呼佛來也。我",
    "X88n1657_002:0416a08": "行矣。別眾而逝。年七十有三(巾馭乘續集)。",
    "X88n1657_002:0416a09": "李氏劉道隆之母也。年四十。長齋奉佛。除靜室一間。",
    "X88n1657_002:0416a10": "供奉觀音大士。朝夕禮拜。唱佛名千聲。雖大寒暑不",
    "X88n1657_002:0416a11": "輟。刻金剛經以施人。每遇誕日。誡子婦毋置酒。惟禮",
    "X88n1657_002:0416a12": "懺一日。或三日。如是二十五年。將終前一歲。延僧誦",
    "X88n1657_002:0416a13": "經七晝夜。夢所奉大士持素珠一串示之曰。以此授",
    "X88n1657_002:0416a14": "汝。珠數乃汝往生淨土之期。數之。得五十三。覺而識",
    "X88n1657_002:0416a15": "之。至明年五月十三日。忽告家人曰。吾今日往西方",
    "X88n1657_002:0416a16": "矣。可為我同聲唱佛名。助我西行。子婦輩圍坐榻前",
    "X88n1657_002:0416a17": "齊聲唱佛名。李氏面西端坐而逝。道隆述其事。為世",
    "X88n1657_002:0416a18": "勸焉(金剛持驗記)。",
    "X88n1657_002:0416a19": "嚴氏工部郎譚貞默母也。家世貴盛。布衣蔬食。以金",
    "X88n1657_002:0416a20": "剛法華二經為常課。晚歲兼持華嚴。日必一卷。時為",
    "X88n1657_002:0416a21": "子婦講說大意。崇禎五年得疾。自知將終。方暑月。晨",
    "X88n1657_002:0416a22": "起。更衣沐浴。向佛前祝曰。某一生奉佛。果有佛緣。當",
    "X88n1657_002:0416a23": "令遺體不聞穢氣。即跏趺端坐而逝。逝後七日。顏色",
    "X88n1657_002:0416a24": "如生。異香拂然。飛蠅遠避。弔奠之眾。莫不嗟歎。貞默",
    "X88n1657_002:0416b01": "作傳紀之(金剛持驗記)。",
    "X88n1657_002:0416b02": "黃太宜人李氏者南京儀制主事建昌黃端伯之母",
    "X88n1657_002:0416b03": "也。賢明仁慈。信樂佛法。晚歲誦金剛經地藏經日虔。",
    "X88n1657_002:0416b04": "一夕夢趺坐山巔。佛光照身。覺謂其子曰。西方之期",
    "X88n1657_002:0416b05": "至矣。無何示微疾。端坐而逝。南京破。端伯不降。見殺。",
    "X88n1657_002:0416b06": "其妾范氏以喪歸。已而薙染。結庵麻姑山巔。老焉(建昌",
    "X88n1657_002:0416b07": "志懸榻編)。",
    "X88n1657_002:0416b08": "劉淑者廬陵劉忠烈鐸之女也。生之夕。香氣滿室。竟",
    "X88n1657_002:0416b09": "夜不散。數月。即能端坐。不苟啼笑。四五歲。能誦孝經",
    "X88n1657_002:0416b10": "論語。七歲。忠烈知揚州府。遘璫禍。被逮北上。母蕭恭",
    "X88n1657_002:0416b11": "人從淑涕泣請偕。既至京。刺血寫表。將擊登聞鼓入",
    "X88n1657_002:0416b12": "奏。為母所抑。乃止。已而忠烈死東市。淑引刀欲自剄。",
    "X88n1657_002:0416b13": "為乳媼所持。得免。喪歸既葬。遂發父遺書徧讀之。好",
    "X88n1657_002:0416b14": "天竺書。旁及孫吳兵法擊劍之術。長歸同縣諸生王",
    "X88n1657_002:0416b15": "次諧。生一子。而次諧夭。崇禎十七年張獻忠陷湖南。",
    "X88n1657_002:0416b16": "江西戒嚴。明年李自成陷京師。淑乃散家財募死士。",
    "X88n1657_002:0416b17": "得數百人。合家丁為一隊。悉以司馬法部署之。將渡",
    "X88n1657_002:0416b18": "江而北。為國討賊。顧念孤軍寡援。而諸節鎮率怯懦。",
    "X88n1657_002:0416b19": "不足恃。會有張帥者。統師自雲南至。淑往見。出千金",
    "X88n1657_002:0416b20": "犒其軍。激以大義。共圖恢復。而張帥心持兩端。議不",
    "X88n1657_002:0416b21": "合。淑怒。即筵閒㧞劍。將斬張。一軍皆譁。咸被甲。為左",
    "X88n1657_002:0416b22": "右所排解。乃罷去。淑知事不就。遂跨馬出營門。而盡",
    "X88n1657_002:0416b23": "散所募卒。使歸田里。自闢一小庵。手書曰蓮舫。捨田",
    "X88n1657_002:0416b24": "百畝。供僧度亡。長齋。誦佛經。以終身焉(鄒漪所撰傳)。",
    "X88n1657_002:0416c01": "吳氏濟甯人。歸唐氏。客居松江。初性暴。不能容人。年",
    "X88n1657_002:0416c02": "四十三。歸依冰鎧禪師。遂持長齋。日誦金剛經。不下",
    "X88n1657_002:0416c03": "小樓者六載。至四十九。忽告人曰。吾某日去矣。經云。",
    "X88n1657_002:0416c04": "金剛不壞身。吾去後可留身三年。方驗經言不虗也。",
    "X88n1657_002:0416c05": "說偈曰。風捲雲霧散。明月碧團圓。了然無罣礙。池內",
    "X88n1657_002:0416c06": "現金蓮。遂薙髮。趺坐而逝。越三年。啟龕。身果不壞。頂",
    "X88n1657_002:0416c07": "髮長半寸。提督梁公為漆身建庵。額曰坐化。今在府",
    "X88n1657_002:0416c08": "學側(現果隨錄)。",
    "X88n1657_002:0416c09": "聞氏女無錫甘露里人。聞見之季女也。五歲持齋。七",
    "X88n1657_002:0416c10": "歲誦佛經。晨昏不輟。稍長刺繡文。易錢以供父母喜",
    "X88n1657_002:0416c11": "施。能急人之困。母疾。禱於佛前。割股以療母。病尋愈。",
    "X88n1657_002:0416c12": "字比鄰華氏。而華生夭。女請於父。將奔喪。父不許。以",
    "X88n1657_002:0416c13": "死自誓。而後許之。遂如華氏。時女年十六矣。自是不",
    "X88n1657_002:0416c14": "窺鏡。不臨庭欄。言不見齒。久之。其幼弟病亟。女曰。吾",
    "X88n1657_002:0416c15": "父甚愛幼子。吾弟死。父不獨生。死吾分也。遲之十年",
    "X88n1657_002:0416c16": "矣。遂絕食三日。禱於佛前。願代弟死。其弟果愈。遂不",
    "X88n1657_002:0416c17": "復食。居三日。起坐。具櫛沐。自定終制。取經卷數珠納",
    "X88n1657_002:0416c18": "懷中。復致語辭姑。微笑而逝。年二十六(居易堂集)。",
    "X88n1657_002:0416c19": "陳嫗常熟人。居於城南。以紡為業。篤信佛法。隨紡車",
    "X88n1657_002:0416c20": "聲唱阿彌陀佛。終日不絕口。如是三十年。一日忽向",
    "X88n1657_002:0416c21": "其子曰。而不見空中寶葢幢幡乎。因拍手大笑。取湯",
    "X88n1657_002:0416c22": "沐浴竟。合掌化去。事在順治十年。翁尚書叔元方微",
    "X88n1657_002:0416c23": "時。聞其事。親往視之。見嫗凝然危坐。室中香氣襲人。",
    "X88n1657_002:0416c24": "晚著淨土約說。書其事以證篤(淨土約說書後)。",
    "X88n1657_002:0417a01": "呂童女者名化顯江南鹽城人也。其叔父子權。嘗往",
    "X88n1657_002:0417a02": "揚州上方禪智寺。問法於碩揆和尚。有省。歸以告其",
    "X88n1657_002:0417a03": "母靈月道人。道人喜。亦往上方請法。女年九歲。請與",
    "X88n1657_002:0417a04": "祖母偕行。不許。啼泣數晝夜。不食。不得已許之。先是",
    "X88n1657_002:0417a05": "兩年前。女照鏡。忽自疑云。有這箇臭皮囊。便有箇影",
    "X88n1657_002:0417a06": "子。倘沒有這箇臭皮囊。畢竟說話的是那一箇。至是",
    "X88n1657_002:0417a07": "道人舉白和尚。和尚笑摩女頂曰。你是那一箇。女應",
    "X88n1657_002:0417a08": "云。你是那一箇。和尚云。我是上方和尚。畢竟你說話",
    "X88n1657_002:0417a09": "的是那一箇。女直豎一指。已而道人謂曰。脫一把火",
    "X88n1657_002:0417a10": "燒了你。將甚麼舉。女云。燒了正好舉。和尚復問云。畢",
    "X88n1657_002:0417a11": "竟將甚麼。舉女乃拊和尚胸前三掌。適天甯和尚至。",
    "X88n1657_002:0417a12": "舉前話。天甯謂女云。你豎一指。是甚麼道理。女叉手",
    "X88n1657_002:0417a13": "向前。走兩步。罷去已而和尚復問女云。畢竟你豎一",
    "X88n1657_002:0417a14": "指。是甚麼道理。女云。與和尚相見了也。和尚甚異之。",
    "X88n1657_002:0417a15": "一日。和尚拈起篦子云。是甚麼。女云。和尚道看。和尚",
    "X88n1657_002:0417a16": "拋下云。會麼。女云。和尚今日瞥地。和尚云。道得也三",
    "X88n1657_002:0417a17": "十棒。道不得也三十棒。女便喝。和尚便打。女問如何",
    "X88n1657_002:0417a18": "是西來意。和尚云。腦後眉毛。頷下鼻子。會麼。女云。鼇",
    "X88n1657_002:0417a19": "魚眨眼地翻身。和尚云。甚處得這消息來。女喝。和尚",
    "X88n1657_002:0417a20": "亦喝。女禮拜。一日。其祖母問曰。你恁地會說。為甚得",
    "X88n1657_002:0417a21": "箇女身。女自指云。莊嚴觀世音菩薩。祖母云。你道觀",
    "X88n1657_002:0417a22": "世音菩薩。是甚麼面嘴。女以手作捋鬚勢云。聻絡顋",
    "X88n1657_002:0417a23": "胡子。嘗隨祖母入佛殿。祖母指羅漢云。你是那一尊。",
    "X88n1657_002:0417a24": "女努目齩牙。擎兩拳。作鼓翼勢云。你道我是那一尊。",
    "X88n1657_002:0417b01": "僧問如何是西來意。女云。道過了也。僧云。我要你道",
    "X88n1657_002:0417b02": "箇新鮮句子。女拈一莖草示之。僧無語。女掉臂而去。",
    "X88n1657_002:0417b03": "一俗人問歸依道教好。歸依釋教好。女云。釋教好。俗",
    "X88n1657_002:0417b04": "人云。釋教有甚麼好。女云。腦後看。居頃之隨其祖母",
    "X88n1657_002:0417b05": "還家。子權閱。其問答機緣內一則。有云。諸佛機。祖師",
    "X88n1657_002:0417b06": "機。箭鋒機。因問曰。畢竟是三箇。是一箇。女云。一箇。子",
    "X88n1657_002:0417b07": "權云。明明三箇。如何說一箇。女云。仔細脚下眉毛。子",
    "X88n1657_002:0417b08": "權云。眉毛在眼上。因甚道脚下。女云。你鼻孔撩天。也",
    "X88n1657_002:0417b09": "還不知。其季父子愚問。如何是父母未生前本來面",
    "X88n1657_002:0417b10": "目。不答。強之。女云。不是我不道。只怕你不信。子愚曰。",
    "X88n1657_002:0417b11": "安肯不信。因再舉前問。女云。戒酒除葷。子愚咤曰。亂",
    "X88n1657_002:0417b12": "談亂談。女云。我原說你不信。未幾。子權死。一日子愚",
    "X88n1657_002:0417b13": "思其兄。忽大哭。女在旁大笑。子愚瞋之曰。笑甚麼。女",
    "X88n1657_002:0417b14": "云。你哭甚麼。子愚不顧。又大哭。女云。丈夫有淚不輕",
    "X88n1657_002:0417b15": "彈。子愚云。只因未到傷心處。女雙手搥胸云。蒼天蒼",
    "X88n1657_002:0417b16": "天。其父故儒者。不甚信佛法。嘗為子弟講中庸。女問",
    "X88n1657_002:0417b17": "云。道在何處。何謂率性。父云。道在五倫。此五倫者。稟",
    "X88n1657_002:0417b18": "於生初。非從外得。了此五倫。是謂率性。一有不了。於",
    "X88n1657_002:0417b19": "性有虧。是為外道。女云。如父言。何故又道。道也者。不",
    "X88n1657_002:0417b20": "可須臾離也。可離。非道也。君之與臣。父之與子。果能",
    "X88n1657_002:0417b21": "一刻不離否。一刻有離。如何便說不是道。父不能答。",
    "X88n1657_002:0417b22": "女云。父欲求道。須恁取不可離者。畢竟是甚麼。已而",
    "X88n1657_002:0417b23": "和尚遣人至。問近日水牯牛作麼生。女云。怎瞞得和",
    "X88n1657_002:0417b24": "尚。逾年。再往問云。向來水牯牛。山僧已知之。此一年",
    "X88n1657_002:0417c01": "內。又作何行業。女云。聖人無兩心。未幾示微疾。索浴。",
    "X88n1657_002:0417c02": "浴已。薙髮。易僧衣冠。登榻危坐。笑謂其父母曰。吾往",
    "X88n1657_002:0417c03": "上方去也。便脫去。年十一(碩揆禪師語錄)。",
    "X88n1657_002:0417c04": "龔氏廬州儒家女。正黃旂金光前妻也。光前起身戎",
    "X88n1657_002:0417c05": "伍。不妄淫殺。龔氏少遭兵亂。即歸心大法。日誦佛經。",
    "X88n1657_002:0417c06": "光前亦從而化焉。順治十年。光前從軍福建。與龔氏",
    "X88n1657_002:0417c07": "偕行。過杭州。聞具德和尚說法靈隱。俱往參問。受念",
    "X88n1657_002:0417c08": "佛法門。十八年還京。駐錢塘江上。光前忽示疾。龔氏",
    "X88n1657_002:0417c09": "欲延醫。光前曰。吾昔與汝親叩靈隱。今正欲作轉身",
    "X88n1657_002:0417c10": "計。求和尚證明耳。何以醫為。龔氏笑曰。不意吾夫乃",
    "X88n1657_002:0417c11": "能若此。遂移寓崇聖庵。命匠造二棺。謂光前曰。公先",
    "X88n1657_002:0417c12": "往。吾徐行矣。光前即合掌而逝。龔氏遣使造靈隱。求",
    "X88n1657_002:0417c13": "和尚為兩人舉火。飯僧修懺者七日。遂屏食飲。晝夜。",
    "X88n1657_002:0417c14": "唱佛名。又七日晡時倦劇。倚棺而寐少頃。瞿然覺曰。",
    "X88n1657_002:0417c15": "時至矣。端坐念佛。而化(淨土全書)。",
    "X88n1657_002:0417c16": "徐氏餘姚人。烏山胡振嶽妻也。年四十餘。喪夫。以家",
    "X88n1657_002:0417c17": "事委諸子。每日晨起盥潄畢。入淨室禮佛。唱阿彌陀",
    "X88n1657_002:0417c18": "佛千聲。如是二十餘年。一日忽謂家人曰。有金童玉",
    "X88n1657_002:0417c19": "女。執持幡葢。下來迎我。越三日行矣。及三日之夕。集",
    "X88n1657_002:0417c20": "家人與訣。無他言。屬以念佛而已。端坐而逝(淨土全書)。",
    "X88n1657_002:0417c21": "張寡婦常熟人。居小東門外。安貧守節。專持佛號。不",
    "X88n1657_002:0417c22": "擇淨穢。未嘗少閒。以下痢終。遺一破裙。臭不可近。弃",
    "X88n1657_002:0417c23": "之中流。忽見蓮華交發。五色爛然。散布水面。見者驚",
    "X88n1657_002:0417c24": "異。乃取裙還。送一庵。作佛座前案圍。事在順治間(果報",
    "X88n1657_002:0418a01": "聞見錄)。",
    "X88n1657_002:0418a02": "陸寡婦常熟人。年二十。夫亡。持齋念佛。與人無競。至",
    "X88n1657_002:0418a03": "六十七而終。焚其衫裙。火氣既絕。忽見金光迸出。灰",
    "X88n1657_002:0418a04": "中儼然有佛像在焉。其數十。閭巷聚觀。皆焚香膜拜。",
    "X88n1657_002:0418a05": "事在康熙三年(果報聞見錄)。",
    "X88n1657_002:0418a06": "楊氏張秩斯之妻也。父次弁。虞山嚴氏出。嚴家世學",
    "X88n1657_002:0418a07": "佛。故楊氏自幼即歸心大法。既適張。尋禮僧德真。受",
    "X88n1657_002:0418a08": "三歸五戒。斷除愛慾。年二十七。病劇。發願求生西方。",
    "X88n1657_002:0418a09": "室中供接引佛像。高唱佛名。五日。室中聞栴檀香。至",
    "X88n1657_002:0418a10": "七日。瞑目。頃之。見觀音大士謂曰。蓮池種子。已有半",
    "X88n1657_002:0418a11": "功。其半看汝手段。問從何處著力。答云撒手便行。即",
    "X88n1657_002:0418a12": "合掌唱佛。趺坐而逝(續徃生集)。",
    "X88n1657_002:0418a13": "江氏餘杭嚴訒公繼室也。訒公故雲棲弟子。奉西方",
    "X88n1657_002:0418a14": "之教。江氏自歸嚴。奉教甚篤。雞鳴起。跪佛前唱佛千",
    "X88n1657_002:0418a15": "聲。次及諸經呪。凡爇香炳燭盥飲之事。胥自為之。不",
    "X88n1657_002:0418a16": "以役侍婢。康熈七年三月六日晨課畢。俄而體憊。復",
    "X88n1657_002:0418a17": "就寢移時。忽大聲曰。觀世音菩薩來矣。趣具湯洗沐",
    "X88n1657_002:0418a18": "畢。就枕而逝。及殮。顏色紅潤。手足柔輭。若委蛻者然。",
    "X88n1657_002:0418a19": "(淨土全書)。",
    "X88n1657_002:0418a20": "超一子者揚州殷氏女也。早寡。掩關學道。三年坐蛻。",
    "X88n1657_002:0418a21": "遺詩偈一卷。其一詩云。靜中無箇事。反覆弄虗空。地",
    "X88n1657_002:0418a22": "老天荒後。魂飛魄喪中。有師開道統。無法度愚蒙。忽",
    "X88n1657_002:0418a23": "底虗空碎。夕陽依舊紅。又有看花詩云。土來澆灌水",
    "X88n1657_002:0418a24": "來栽。顛倒工夫任我來。滿院春風花自語。不將顏色",
    "X88n1657_002:0418b01": "向人開(池北偶談)。",
    "X88n1657_002:0418b02": "胡氏杭州潘生妻也。生故長齋。既婚。胡氏亦長齋。未",
    "X88n1657_002:0418b03": "幾。生疾卒胡氏屏棄華飾。日惟買豆腐一錢啖之。虔",
    "X88n1657_002:0418b04": "奉觀音大士。晨夕梵誦。為女紅。得錢輒以施僧。禮靈",
    "X88n1657_002:0418b05": "峰寺僧為弟子。年四十一。預置一龕。其年六月既望。",
    "X88n1657_002:0418b06": "移龕至家。具香湯。浴畢。入龕趺坐。手拈香三炷。請靈",
    "X88n1657_002:0418b07": "峰僧為舉火。俄頃火及龕。頂出五色光。香氣四達。男",
    "X88n1657_002:0418b08": "女送者數百人。莫不歎異。事在康熈三十年(曠園雜志)。",
    "X88n1657_002:0418b09": "徐太宜人錢塘徐浩軒之母也。平生奉佛甚謹。誦西",
    "X88n1657_002:0418b10": "方佛名。繪像為圖。旁累數千圈。記所誦數。每一圖畢。",
    "X88n1657_002:0418b11": "即納黃布囊中。如是數歲。康熈三十四年卒。卒之日。",
    "X88n1657_002:0418b12": "家人焚囊於盆。忽聞盆內爆然。視之見五色光起。布",
    "X88n1657_002:0418b13": "成緇色。其上現樓閣欄楯。重疊周匝。中湧蓮華數十。",
    "X88n1657_002:0418b14": "華上各有一佛。合掌趺坐。復現諸天女。恭敬圍繞。一",
    "X88n1657_002:0418b15": "一皆如粉色畫本。見者莫不驚歎。明日。掇灰。視囊背",
    "X88n1657_002:0418b16": "所現諸形象。與囊面無異。惟佛後又有一老母。執拂",
    "X88n1657_002:0418b17": "隨行。浩軒為之記如此(信徵錄)。",
    "X88n1657_002:0418b18": "王氏吳江。費元亮之母也。中年喪夫。信奉佛法。喜布",
    "X88n1657_002:0418b19": "施。子元亮。中歲無子。王氏詣杭州天竺。禱於觀世音。",
    "X88n1657_002:0418b20": "遂有子。晚以家事委子婦。屏居一室。自爨為食。留田",
    "X88n1657_002:0418b21": "四。百畝。收其所入。以供施予。常苦不足。有來乞者。雖",
    "X88n1657_002:0418b22": "乏少。必有以濟之。或探其囊以去。亦弗問也。時攜杖",
    "X88n1657_002:0418b23": "至門首。鄉鄰老婦輒近前訴所苦。王氏時脫簪珥為",
    "X88n1657_002:0418b24": "助。年九十二。歲除得疾。語人曰。明朝是元日。不可令",
    "X88n1657_002:0418c01": "兒孫輩有哭泣聲。過是日可矣。及元日。既夕。沐浴更",
    "X88n1657_002:0418c02": "衣。方二鼓。諸眷屬圍繞。王氏命啟窗云。空中旛葢降",
    "X88n1657_002:0418c03": "臨。吾其行矣。遂取念佛珠繫頸。稱阿彌陀佛數聲而",
    "X88n1657_002:0418c04": "逝。事在乾隆十二年(此傳至末皆聞見所及可徵信者)。",
    "X88n1657_002:0418c05": "凌氏法名善益。吳人張廷表之妻也。母葉氏。長齋四",
    "X88n1657_002:0418c06": "十年。禮古潭和尚為師。日拜大方廣佛華嚴經周而",
    "X88n1657_002:0418c07": "復始者三。年八十一。夢羅漢現金色身。遂逝。凌氏年",
    "X88n1657_002:0418c08": "四十餘。亦長齋。禮古潭為師。日夜六時行大悲懺法。",
    "X88n1657_002:0418c09": "拜華嚴經凡再周。常以五更起。入佛堂。廷表為煑湯",
    "X88n1657_002:0418c10": "果餉之。晚而專誦大悲呪阿彌陀佛號。求生西方。一",
    "X88n1657_002:0418c11": "日見觀音大士現像。遂示疾。謂其女曰。佛光滿室。吾",
    "X88n1657_002:0418c12": "其行矣。遂逝。年六十九。事在乾隆三十四年。女適朱",
    "X88n1657_002:0418c13": "氏。奉法亦虔。課法華經。持西方佛號。其家人多從而",
    "X88n1657_002:0418c14": "化焉。",
    "X88n1657_002:0418c15": "余媼徐州宗氏女。昭月和尚之母也。和尚既主揚州",
    "X88n1657_002:0418c16": "高旻寺。迎媼至寺。闢一室居之。媼初入室。思家頗切。",
    "X88n1657_002:0418c17": "與和尚言。輒道家事。和尚為說苦空無常無我之法。",
    "X88n1657_002:0418c18": "勸母一心念佛。求生西方。弗省。和尚遂匿弗見。媼召",
    "X88n1657_002:0418c19": "之亦弗往。媼無可奈何。遂勉強持佛名。苦不能繼。居",
    "X88n1657_002:0418c20": "三年。稍益熟。遂發深信心。受菩薩戒。晨夕禮拜甚虔。",
    "X88n1657_002:0418c21": "和尚往見媼。問頗思家否。媼曰。念佛好。不思家也。一",
    "X88n1657_002:0418c22": "日。坐庭前。面塔唱佛名。忽心開。見金色世界。光耀無",
    "X88n1657_002:0418c23": "際。牆璧樹林。廓然摧滅。媼大喜。踴身即之。倏無所覩。",
    "X88n1657_002:0418c24": "自此六根悄然。動靜起居。不生二念。久之。夢至一人",
    "X88n1657_002:0419a01": "家。有婦坐草。媼驚曰。何為至此。吾方求生西方。八胎",
    "X88n1657_002:0419a02": "出胎。大可畏也。急走出。瞿然而覺。晨起以告和尚曰。",
    "X88n1657_002:0419a03": "吾生緣殆盡矣。其為我集僧唱佛名。送我西行。從之。",
    "X88n1657_002:0419a04": "遂西向坐逝。事在乾隆二十七年。",
    "X88n1657_002:0419a05": "謝貞女者長洲諸生謝有煇之女也。字同縣顧長源。",
    "X88n1657_002:0419a06": "貞女年十八。而長源夭。泣涕請於父母。願歸壻家。父",
    "X88n1657_002:0419a07": "母從其請。遂往。八門拜繼姑。行廟見禮。既殮成服。自",
    "X88n1657_002:0419a08": "是長齋奉。佛日有程課。布衣操作以度朝夕。繼姑授",
    "X88n1657_002:0419a09": "之田二十四畝。辭曰。吾家兩世喪未葬。叔年幼。請以",
    "X88n1657_002:0419a10": "為公田。從之。已而會田所入。佐以私財。葬舅姑與其",
    "X88n1657_002:0419a11": "夫而撫叔之子為己子。乾隆十一年　詔旌其門至",
    "X88n1657_002:0419a12": "年七十生日。其子欲延賓為壽。不許尋得疾。臥牀月",
    "X88n1657_002:0419a13": "餘。忽語其子曰。治後事。後三日逝矣。及期。盥沐令侍",
    "X88n1657_002:0419a14": "者焚香佛前。合掌稱西方佛號而終。事在乾隆二十",
    "X88n1657_002:0419a15": "九年。",
    "X88n1657_002:0419a16": "顧天瑞妻陸氏蘇州城西大村人也。天瑞中年長齋。",
    "X88n1657_002:0419a17": "偕里中翁媼為念佛會。陸氏亦長齋。日課佛名甚虔。",
    "X88n1657_002:0419a18": "年六十三。得微疾。預知將終。沐浴易衣就寢。其姒俞",
    "X88n1657_002:0419a19": "氏別室居。夜半。忽聞陸氏遙語云。吾先去。姆早晚好",
    "X88n1657_002:0419a20": "來也。俞氏亟遣子視之。逝矣。俞氏故長齋。修淨業。居",
    "X88n1657_002:0419a21": "半載。無疾而逝。年七十二。天瑞後數年。別諸親故。沐",
    "X88n1657_002:0419a22": "浴唱佛名。亦無疾而逝。天瑞歿時在乾隆三十五年。",
    "X88n1657_002:0419a23": "其鄰金南溟親見之。為予道其事。",
    "X88n1657_002:0419a24": "曹氏常州柏萬安之母也。年六十四。病熱。萬安自蘇",
    "X88n1657_002:0419b01": "州馳歸。視母氣已絕。唯胸前微溫。家人治棺衾悉具。",
    "X88n1657_002:0419b02": "萬安悲慟。禱於白衣大士。誦白衣呪一萬二千。願減",
    "X88n1657_002:0419b03": "己壽一紀以益母。涕泪并下。其明日。索飲。閱數日。病",
    "X88n1657_002:0419b04": "起。言始死時。為兩吏所引。歷土地城隍諸司。尋詣東",
    "X88n1657_002:0419b05": "岳府。府君言。汝有子。為汝誠禱。仗大士力。貸汝死。命",
    "X88n1657_002:0419b06": "吏引出放還。萬安遂勤母修淨業。除一室。供佛像。曹",
    "X88n1657_002:0419b07": "氏遂長齋。日以初中後分入室。搯數珠。誦西方佛名",
    "X88n1657_002:0419b08": "輒千萬計。居十二年。年七十六。九月既望。晨興。謂其",
    "X88n1657_002:0419b09": "子曰。吾將去矣。可召諸親屬為別。明日親屬畢至。曹",
    "X88n1657_002:0419b10": "氏悉與款語。戒諸子女。臨去明勿哭。日飲湯四五盞。",
    "X88n1657_002:0419b11": "至第三日昧旦。起坐。洗沐畢。易衣就枕而逝。事在乾",
    "X88n1657_002:0419b12": "隆三十三年。",
    "X88n1657_002:0419b13": "楊媼杭州人。居北門外石灰壩。年五十餘。得風疾。僵",
    "X88n1657_002:0419b14": "臥。呻吟徹晝夜。有旅亭師者。自京師還天目。過其居",
    "X88n1657_002:0419b15": "其子為設齋。請入視母。媼頻顣曰。病甚。師莫有好方",
    "X88n1657_002:0419b16": "能愈我否。師曰。有之。恐汝不肯服耳。媼曰。誠有之。安",
    "X88n1657_002:0419b17": "肯不服。師曰病從身起。身從假合。汝能捨身。病自去",
    "X88n1657_002:0419b18": "矣。媼曰。捨身奈何。師曰。汝但將身放下。一心西向。繫",
    "X88n1657_002:0419b19": "念阿彌陀佛。阿彌陀佛是大醫王。能除一切眾生之",
    "X88n1657_002:0419b20": "病。但能至誠念佛者。阿彌陀佛。自來救汝。媼曰。佛果",
    "X88n1657_002:0419b21": "來乎。師曰。來。但患汝念不切耳。既別去。媼遂持佛名。",
    "X88n1657_002:0419b22": "默觀西方。日益懇至。居五月。語其子曰。阿彌陀佛至",
    "X88n1657_002:0419b23": "矣四日後。吾當西歸。為我請旅亭師作別。師時在天",
    "X88n1657_002:0419b24": "目。不至。及期。別請僧十人。共唱佛名。媼起坐。向西而",
    "X88n1657_002:0419c01": "化。事在乾隆三十六年。",
    "X88n1657_002:0419c02": "施貞女者吳縣人。年十餘。喪父依母兄以居。好清淨。",
    "X88n1657_002:0419c03": "不樂有家。木瀆有王氏者。兄弟三人俱好道。事純陽",
    "X88n1657_002:0419c04": "真人謹。嘗構乙雲山房。習長生術。其少者曰志曾。既",
    "X88n1657_002:0419c05": "長。亦不願娶。其兄強為擇婦。得貞女焉。居二年。志曾",
    "X88n1657_002:0419c06": "歿。時貞女年二十。未嫁也。訃聞。遂毀容變服。長齋奉",
    "X88n1657_002:0419c07": "佛。習女紅自活。居六年。聞其姑卒。遂肩輿入王家。哭",
    "X88n1657_002:0419c08": "拜。成服。頃之復還兄居。又八年。始辭兄詣王家。闢老",
    "X88n1657_002:0419c09": "屋三間。自爨為食。日常扃戶。家中人時聞經聲。罕覩",
    "X88n1657_002:0419c10": "其面。歲餘有疾。其兄省之。貞女謂曰。兄少住吾將行",
    "X88n1657_002:0419c11": "矣。已而疾少間。家人為好語慰之。貞女曰。吾不復過",
    "X88n1657_002:0419c12": "今日矣。頃之。遂逝。年三十七。事在乾隆四十一年。",
    "X88n1657_002:0419c13": "陶善字慶餘。予兄子希洛婦也。父馮翼。長洲貢生。母",
    "X88n1657_002:0419c14": "馮氏。奉佛甚虔。善年十餘。從學於吳江任純仁。穎敏。",
    "X88n1657_002:0419c15": "善彊記。通等韻之學。為詩。語多秀出。與妹仁同塾。晨",
    "X88n1657_002:0419c16": "夕酬倡。家有別墅在。靈巖山下。因園為墳。春秋祭畢。",
    "X88n1657_002:0419c17": "輒留旬日。性愛蕭寂。遇佳山水。一往有遺世志。時見",
    "X88n1657_002:0419c18": "於詩。妹仁。字無錫嵆氏。壻夭。復許他氏。仁聞。怫鬱久",
    "X88n1657_002:0419c19": "之。得羸疾以歿。善痛妹之逝。益薄世味。輟詩不復為。",
    "X88n1657_002:0419c20": "讀大報恩經。感如來往昔苦行因緣。遂發大願。願證",
    "X88n1657_002:0419c21": "無生法忍。手書是經。及金剛彌陀諸經。楷法端整。年",
    "X88n1657_002:0419c22": "二十三。將嫁。猶日誦西方佛名不輟。著慚愧吟數十",
    "X88n1657_002:0419c23": "首。多近裏之言。既嫁。日與家人說苦空無常之法。欲",
    "X88n1657_002:0419c24": "以童身自全。已而家人皆大譁。乃修婦道。治生產。有",
    "X88n1657_002:0420a01": "身矣。晨興仍課淨業。以次閱法華楞嚴華嚴諸大乘",
    "X88n1657_002:0420a02": "經。信解益利。其年秋。和予閉關詩十首。理事交融。深",
    "X88n1657_002:0420a03": "心迴向。居然現大家身而說法矣。其一云。無相光中",
    "X88n1657_002:0420a04": "自有真。慈風披拂四時春。而今一著通消息。回向蓮",
    "X88n1657_002:0420a05": "邦稽首頻。其二云。原來無實亦無虗。論道談禪事也",
    "X88n1657_002:0420a06": "餘。一句彌陀空自性。孰為是我孰為渠。其三云。冰泮",
    "X88n1657_002:0420a07": "波塘水影定。照空萬象慧光圓。須知行滿功成後。鳥",
    "X88n1657_002:0420a08": "語花香也自然。其四云。亭俯清流屋倚山。綠蘿陰裹",
    "X88n1657_002:0420a09": "掩松闕。閒來好辨歸家路。免得臨時無處攀。其五云。",
    "X88n1657_002:0420a10": "淨域神遊明似日。杖頭何用夜然藜。漫論十萬八千",
    "X88n1657_002:0420a11": "路。樓閣虗空更在西。其六云。行樹何殊七寶林。枝頭",
    "X88n1657_002:0420a12": "也得聽靈禽。自然說法東風裏。演出百千微妙音。其",
    "X88n1657_002:0420a13": "七云。夙夜惺惺徹底看。幾番生滅總無端。前村雪後",
    "X88n1657_002:0420a14": "梅花放。露出春光不可瞞。其八云。九十風光易寂寥",
    "X88n1657_002:0420a15": "然燈朗照度春宵。烹茶非為清香味。適興何妨一飲",
    "X88n1657_002:0420a16": "瓢。其九云。此土結得蓮社盟。八功德水蓮花生。一心",
    "X88n1657_002:0420a17": "不亂超凡品。定向樂邦淨處行。其十云。勘破重關觸",
    "X88n1657_002:0420a18": "處真。從今不入舊迷津輪回六字無終始。流水行雲",
    "X88n1657_002:0420a19": "總是春。冬十二月免身。得一男。已而感疾。自知不起。",
    "X88n1657_002:0420a20": "時誦西方佛名。歿之前。請母為別。已而曰。大和尚來。",
    "X88n1657_002:0420a21": "吾去矣。侍者曰。如老人何。善曰。西方好。吾他日當迓",
    "X88n1657_002:0420a22": "老人去也。時為乾隆四十五年正月辛丑。年二十有",
    "X88n1657_002:0420a23": "五。予既為文祭之。復為之傳。以附諸善女人之後云。",
    "X88n1657_002:0420a24": "知歸子曰。予讀華嚴寶積法華維摩諸經。其閒現身",
    "X88n1657_002:0420b01": "女人者。莫不具足智慧。成就莊嚴。超過一切諸聲聞",
    "X88n1657_002:0420b02": "道。葢眾生根器。不可思議如此。至如大教東流。閨閣",
    "X88n1657_002:0420b03": "英賢。後先輩出。不獨五燈所錄。照耀宗門。其一心淨",
    "X88n1657_002:0420b04": "業。勇脫苦輪者。皆韋提希之亞匹也。予故備錄之。有",
    "X88n1657_002:0420b05": "志斯道者。慎毋以女人自畫哉。",
    "X88n1657_002:0420b07": "善女人傳卷下(終)"
}