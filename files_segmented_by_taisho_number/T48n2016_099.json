{
    "T48n2016_099:0947b10": "宗鏡錄卷第九十九",
    "T48n2016_099:0947b12": "慧日永明寺主智覺禪師延壽集",
    "T48n2016_099:0947b13": "夫製論釋經。傍申佛意。或法身大士。垂迹闡",
    "T48n2016_099:0947b14": "助化之門。或得旨高人。依教弘法施之道。乃",
    "T48n2016_099:0947b15": "至義疏章鈔。銘訣讚序等。與宗鏡相應者。皆",
    "T48n2016_099:0947b16": "當引證。是以眾生言論。悉法界之所流。外道",
    "T48n2016_099:0947b17": "經書。盡諸佛之所說。大智度論云。論法入",
    "T48n2016_099:0947b18": "佛心中。唯一寂滅。一三昧門。攝無量三昧。如",
    "T48n2016_099:0947b19": "牽衣一角。舉衣皆得。亦如得蜜蜂王。餘蜂盡",
    "T48n2016_099:0947b20": "攝。又頌云。佛法相雖空。亦復不斷滅。雖生亦",
    "T48n2016_099:0947b21": "非常。諸行業不失。諸法如芭蕉。一切從心生。",
    "T48n2016_099:0947b22": "若知法無實。是心亦復空。毘婆沙論云。善",
    "T48n2016_099:0947b23": "覺長者。為那伽。說四韋陀典曰。若人心生而",
    "T48n2016_099:0947b24": "不起。若人心起而不滅。心起而起。心滅而滅。",
    "T48n2016_099:0947b25": "又云。若離初發心。則不成無上道。所以云。一",
    "T48n2016_099:0947b26": "切功德。皆在初心。大乘攝論云。問。何以故。",
    "T48n2016_099:0947b27": "此識取此識為境。答。無有法能取餘法。雖不",
    "T48n2016_099:0947b28": "能取。此識。變生。顯現如塵。譬如依面見面。謂",
    "T48n2016_099:0947b29": "我見影。此影顯現。相似異面。顯揚論云。由",
    "T48n2016_099:0947c01": "所依所緣力而得建立。由所依力者。謂立",
    "T48n2016_099:0947c02": "眼識。乃至意識。由所緣力者。謂立色識。乃至",
    "T48n2016_099:0947c03": "法識。青識黃識。乃至苦識樂識。發菩提心",
    "T48n2016_099:0947c04": "論云。過去已滅。未來未至。現在不住。雖如是",
    "T48n2016_099:0947c05": "觀心心數法生滅散壞。而常不捨聚集善根",
    "T48n2016_099:0947c06": "助菩提法。是名菩薩觀三世方便。大乘阿毘",
    "T48n2016_099:0947c07": "達磨雜集論云。如契經等法。如理作意。發三",
    "T48n2016_099:0947c08": "摩地。依止定心。思惟定中所知影像。觀此影",
    "T48n2016_099:0947c09": "像。不異定心。依此影像。捨外境想。唯定觀",
    "T48n2016_099:0947c10": "察。自想影像。爾時菩薩。了知諸法唯自心故。",
    "T48n2016_099:0947c11": "內住其心。知一切種。所取境界。皆無所有。所",
    "T48n2016_099:0947c12": "取無故。一切能取亦非真實。故次了知。能取",
    "T48n2016_099:0947c13": "非有。次復於內。捨離所得二種自性。證無所",
    "T48n2016_099:0947c14": "得。依此道理。佛薄伽梵。妙善宣說偈云。菩薩",
    "T48n2016_099:0947c15": "依靜定。觀心所現影。捨離外塵想。唯定觀自",
    "T48n2016_099:0947c16": "想。如是內安心。知所取非有。次觀能取空。",
    "T48n2016_099:0947c17": "後觸二無得。依者。謂轉依。捨離一切麁重。得",
    "T48n2016_099:0947c18": "清淨轉依。故十二門論偈云。眾緣所生法。",
    "T48n2016_099:0947c19": "是即無自性。若無自性者。云何有是法。釋曰。",
    "T48n2016_099:0947c20": "故知萬法。從心所生。皆無自性。所依之心尚",
    "T48n2016_099:0947c21": "空。能依之法何有。入大乘論云。若離眾生。",
    "T48n2016_099:0947c22": "則無有得菩提道者。從眾生界。出生一切諸",
    "T48n2016_099:0947c23": "佛菩提。如尊者龍樹所說偈云。不從虛空有。",
    "T48n2016_099:0947c24": "亦非地種生。但從煩惱中。而證成菩提。故知",
    "T48n2016_099:0947c25": "從心證道。不假他緣。能成無師自然之智。",
    "T48n2016_099:0947c26": "俱舍論云。眼所現見。名為所見。從他傳聞。名",
    "T48n2016_099:0947c27": "為所聞。自運己心。諸所思構名為所覺。自內",
    "T48n2016_099:0947c28": "所受。及自所證。名為所知。佛地論云。現見",
    "T48n2016_099:0947c29": "虛空。雖與種種色相相應。而無諸色種種相",
    "T48n2016_099:0948a01": "故。如煙霧等共相應故。有時見空有種種",
    "T48n2016_099:0948a02": "相。由虛妄分別力故。但見煙等有種種相。非",
    "T48n2016_099:0948a03": "見虛空。以虛空性。不可見故。乃至心淨法界。",
    "T48n2016_099:0948a04": "離名言故。一切名言。皆用分別所起為境。然",
    "T48n2016_099:0948a05": "諸法教。亦不唐捐。是證法界展轉因故。如見",
    "T48n2016_099:0948a06": "字書。解所說義。由此法教。是諸如來大悲所",
    "T48n2016_099:0948a07": "流。能展轉說。離言說義。如以眾彩。彩畫虛空。",
    "T48n2016_099:0948a08": "甚為希有。若以言說。說離言義。復過於彼。",
    "T48n2016_099:0948a09": "般若論云。須菩提言。如來無所說。此義云何。",
    "T48n2016_099:0948a10": "無有一法。唯獨如來說。餘佛不說。謂佛所說。",
    "T48n2016_099:0948a11": "但是傳述古佛之教。非自製作。釋曰。故知此",
    "T48n2016_099:0948a12": "法。過去佛已說。今佛現說。未來佛當說。所以",
    "T48n2016_099:0948a13": "一佛說時。十方佛同證。乃至智慧剎土。真俗",
    "T48n2016_099:0948a14": "等法。凡聖等性。皆同無二。以唯共一心故。終",
    "T48n2016_099:0948a15": "無異旨。如華嚴經佛不思議品。一佛子。諸",
    "T48n2016_099:0948a16": "佛世尊。有十種無二行自在法。何等為十。所",
    "T48n2016_099:0948a17": "謂一切諸佛。悉能善說授記言辭。決定無二。",
    "T48n2016_099:0948a18": "一切諸佛。悉能隨順眾生心念。令其意滿。決",
    "T48n2016_099:0948a19": "定無二。一切諸佛。悉能現覺一切諸法。演說",
    "T48n2016_099:0948a20": "其義。決定無二。一切諸佛。悉能具足去來今",
    "T48n2016_099:0948a21": "世。諸佛智慧。決定無二。一切諸佛。悉知三世",
    "T48n2016_099:0948a22": "一切剎那。即一剎那。決定無二。一切諸佛。悉",
    "T48n2016_099:0948a23": "知三世一切佛剎。入一佛剎。決定無二。一切",
    "T48n2016_099:0948a24": "諸佛。悉知三世一切佛語。即一佛語。決定無",
    "T48n2016_099:0948a25": "二。一切諸佛。悉知三世一切諸佛。與其所化",
    "T48n2016_099:0948a26": "一切眾生。體性平等。決定無二。一切諸佛。悉",
    "T48n2016_099:0948a27": "知世法。及諸佛法。性無差別。決定無二。一",
    "T48n2016_099:0948a28": "切諸佛。悉知三世一切諸佛。所有善根。同一善",
    "T48n2016_099:0948a29": "根。決定無二。是為十。又信心銘云。要急",
    "T48n2016_099:0948b01": "相應。唯言不二。可成堅信。永斷纖疑。則宗鏡",
    "T48n2016_099:0948b02": "之文。傳光不朽矣。廣百論云。覺慧等諸心",
    "T48n2016_099:0948b03": "心法。非隨實有諸法轉變。但隨串習成熟種",
    "T48n2016_099:0948b04": "子。及心所現眾緣勢力。變生種種境界差別。",
    "T48n2016_099:0948b05": "外道等。隨其自心。變生種種諸法性相。若",
    "T48n2016_099:0948b06": "法性相是實有者。豈可如是隨心轉變。諸",
    "T48n2016_099:0948b07": "有智者。不應許彼所執現在實法有生。以必",
    "T48n2016_099:0948b08": "不從去來二世。更無第三可從生故。滅必隨",
    "T48n2016_099:0948b09": "生。生既非有。滅亦定無。乃至三世行。皆相待",
    "T48n2016_099:0948b10": "立。如長短等。何有實性。又頌云。眼中無色",
    "T48n2016_099:0948b11": "識。識中無色眼。色內二俱無。何能令見色。依",
    "T48n2016_099:0948b12": "他起性。即是心心法。從緣起時。變似種種相",
    "T48n2016_099:0948b13": "名等塵。應知有心心法。但無心外所執諸",
    "T48n2016_099:0948b14": "塵。云何定知。諸法唯識故。佛告善現。無毛端",
    "T48n2016_099:0948b15": "量實物可依。寶藏論云。夫天地之內宇宙",
    "T48n2016_099:0948b16": "之間。中有一寶。祕在形山。識物靈照。內外",
    "T48n2016_099:0948b17": "空然。寂寞難見。其謂玄玄。巧出紫微之表。用",
    "T48n2016_099:0948b18": "在虛無之間。端化不動。獨而無雙。聲出妙響。",
    "T48n2016_099:0948b19": "色吐華容。窮觀無所。寄號空空。唯留其聲。不",
    "T48n2016_099:0948b20": "見其形。唯留其功。不見其容。幽顯朗照。物理",
    "T48n2016_099:0948b21": "玄通。森羅寶印。萬像真宗。乃至其寶也。煥煥",
    "T48n2016_099:0948b22": "煌煌。朗照十方。隱寂無物。圓應堂堂。應聲應",
    "T48n2016_099:0948b23": "色。應陰應陽。奇物無根。妙用常存。眴目不見。",
    "T48n2016_099:0948b24": "側耳不聞。其本也冥。其化也形。其為也聖。",
    "T48n2016_099:0948b25": "其用也靈。可謂大道之真精。其精甚靈。萬有",
    "T48n2016_099:0948b26": "之因。凝然常住。與道同倫。故經云。隨其心淨。",
    "T48n2016_099:0948b27": "即佛土淨。任用森羅。其名曰聖。釋摩訶衍",
    "T48n2016_099:0948b28": "論云。一切諸法一心量。無心外法。以無心外",
    "T48n2016_099:0948b29": "法故。豈一心法與一心法作障礙事。亦一心",
    "T48n2016_099:0948c01": "法與一心法作解脫事。無有障礙。無有解脫。",
    "T48n2016_099:0948c02": "一心之法。一即是心。心即是一。無一別心。無",
    "T48n2016_099:0948c03": "心別一。一切諸法。平等一味。一相無相。作一",
    "T48n2016_099:0948c04": "種光明心地之海。寶生論偈云。微笑降伏",
    "T48n2016_099:0948c05": "大魔軍。明智覺了除眾欲。於此大乘能善住。",
    "T48n2016_099:0948c06": "深識愛原唯自心。寶性論偈云。如空遍一",
    "T48n2016_099:0948c07": "切。而空無分別。自性無垢心。亦遍無分別。",
    "T48n2016_099:0948c08": "金剛三昧論云。一切心相。本來無本。本無本",
    "T48n2016_099:0948c09": "處。空寂無生。若心無生。即入空寂。空寂心地。",
    "T48n2016_099:0948c10": "即得心空。善男子。無相之心。無心無我。一切",
    "T48n2016_099:0948c11": "法相。亦復如是者。一切心相。種子為本。求此",
    "T48n2016_099:0948c12": "本種。永無所得。若是現在。則與果俱。無本末",
    "T48n2016_099:0948c13": "異。如牛兩角。若已過去。則無作因。無體性故。",
    "T48n2016_099:0948c14": "猶如兔角。如是道理。本來法爾。故言本來無",
    "T48n2016_099:0948c15": "本。又生滅心生。必依本處。本處既無。則不得",
    "T48n2016_099:0948c16": "生。當知心相本來無生。故言空寂無生。所",
    "T48n2016_099:0948c17": "入空寂。即是一心。一切所依。名之為地。故言",
    "T48n2016_099:0948c18": "即入空寂之心地。分別功德論云。有論沙",
    "T48n2016_099:0948c19": "門。行諸禪觀。或在塚間。或在樹下。時在塚",
    "T48n2016_099:0948c20": "間。觀於死屍。夜見餓鬼打一死屍。沙門問",
    "T48n2016_099:0948c21": "曰。何以打此死屍耶。答曰。此死屍困我如是。",
    "T48n2016_099:0948c22": "是以打之。道人曰。何以不打汝心。打此死屍。",
    "T48n2016_099:0948c23": "當復何益也。於須臾頃。復有一天。以天曼陀",
    "T48n2016_099:0948c24": "羅華。散一臭屍。沙門問曰。何為散華此臭屍",
    "T48n2016_099:0948c25": "耶。答曰。由我此屍。得生天上。此屍即是我之",
    "T48n2016_099:0948c26": "善友。故來散華。報往昔恩。道人答曰。何以不",
    "T48n2016_099:0948c27": "散華汝心中。乃散臭屍。夫為善惡之本。皆心",
    "T48n2016_099:0948c28": "所為。乃捨本求末耶。思益論云。不見一切",
    "T48n2016_099:0948c29": "諸法。是菩提相。不證一法。而證諸法。是故說",
    "T48n2016_099:0949a01": "為應正遍知。金剛論云。教中譬如星宿。為",
    "T48n2016_099:0949a02": "日所映。有而不現。能見心法。亦復如是。釋曰。",
    "T48n2016_099:0949a03": "此有二解。一若迷心為境。如日爍眼光。入室",
    "T48n2016_099:0949a04": "不見自物。如被外境所換。不見自心。亦復如",
    "T48n2016_099:0949a05": "是。二若以悟境是心。則萬法如星宿。一心如",
    "T48n2016_099:0949a06": "日光。心光遍爍時。無法可披露。法性論云。",
    "T48n2016_099:0949a07": "蓋聞之先覺曰。體空入寂。莫先於見法。尋法",
    "T48n2016_099:0949a08": "窮原。莫妙於得性。得性則照本。照本則達自",
    "T48n2016_099:0949a09": "然。達自然見緣起。見緣起斯見法也。將窮其",
    "T48n2016_099:0949a10": "原。必存其要。要而在用者。其唯心法乎。心",
    "T48n2016_099:0949a11": "法者。神明之營魄。精識之丹譽。其運轉也。彌",
    "T48n2016_099:0949a12": "綸於萬行。其感物也。會通於群數。統極而言。",
    "T48n2016_099:0949a13": "則無不在矣。顯性論云。一念見性者。見性",
    "T48n2016_099:0949a14": "是凡聖之本體。普遍一切。而不為一切之所",
    "T48n2016_099:0949a15": "傾動。在染不染。而能辯染。在淨不淨。而能辯",
    "T48n2016_099:0949a16": "淨。其性不在一切法。而能遍一切法。若觀一",
    "T48n2016_099:0949a17": "法。即不見性。若不觀一法。亦不見性。其性不",
    "T48n2016_099:0949a18": "在觀。不在不觀。於一眾生身中見心性時。",
    "T48n2016_099:0949a19": "一切眾生悉皆見。於一微塵中。見心性時。一",
    "T48n2016_099:0949a20": "切微塵悉皆見。以性遍凡聖善惡故。凡處",
    "T48n2016_099:0949a21": "徹聖處。聖處徹凡處。善惡相徹。本性自爾。以",
    "T48n2016_099:0949a22": "一切法。並不得取。並不可捨。性相自爾。自性",
    "T48n2016_099:0949a23": "淨故。終日說不得一說。終日聞不得一聞。終",
    "T48n2016_099:0949a24": "日見不得一見。終日知不得一知。並非凡聖",
    "T48n2016_099:0949a25": "之所安立。是故經云。若我出世及不出世。此",
    "T48n2016_099:0949a26": "法常然。顯宗論云。我此禪門一乘妙旨。以",
    "T48n2016_099:0949a27": "無念為宗。無住為本。真空為體。妙有為用。",
    "T48n2016_099:0949a28": "夫真如無念。非念想能知。實相無生。豈色心",
    "T48n2016_099:0949a29": "能見。真如無念。念者即念真如。實相無生。生",
    "T48n2016_099:0949b01": "者即生實相。無住而住。常住涅槃。無行而行。",
    "T48n2016_099:0949b02": "能超彼岸。如如不動。動用無窮。念念無求常",
    "T48n2016_099:0949b03": "求無念。用而常空。空而常用。用而不有。即是",
    "T48n2016_099:0949b04": "真空。空而不無。便成妙有。妙有即摩訶般若。",
    "T48n2016_099:0949b05": "真空即清淨涅槃。般若無見。能見涅槃。涅槃",
    "T48n2016_099:0949b06": "無生。能生般若。西天諸祖。共傳無住之心。同",
    "T48n2016_099:0949b07": "說如來知見。顯正論云。問。欲顯何義。名為",
    "T48n2016_099:0949b08": "顯正。答。欲顯明一切眾生本原清淨無生心",
    "T48n2016_099:0949b09": "體。即是諸佛之正性也。所以者何。一切萬法。",
    "T48n2016_099:0949b10": "心為其本。然其心性。都無所依。體自圓融。不",
    "T48n2016_099:0949b11": "礙萬法。雖應現萬法。而性自常真。無住無依。",
    "T48n2016_099:0949b12": "不可取捨。勝天王經云。清淨心性。為諸法",
    "T48n2016_099:0949b13": "本。自性無本。虛妄煩惱。皆從邪念顛倒而生。",
    "T48n2016_099:0949b14": "當知此心。即是最勝清淨第一義諦。一切諸佛",
    "T48n2016_099:0949b15": "證知所歸。問曰。定以何法為心體。答曰。不應",
    "T48n2016_099:0949b16": "求心之定體。何以故。心非所緣。無無相故。亦",
    "T48n2016_099:0949b17": "云非能所。絕相待故。體不可染。性常淨故。非",
    "T48n2016_099:0949b18": "合非散。自性離故。不礙緣起。性虛融故。不可",
    "T48n2016_099:0949b19": "說示。名字空故。諸法虛淨。緣相離故。靈照",
    "T48n2016_099:0949b20": "不竭。用無盡故。果報不同。作業異故。因果宛",
    "T48n2016_099:0949b21": "然。不斷絕故。亦非真實。業性如幻故。又不",
    "T48n2016_099:0949b22": "斷絕。現施為故。亦不可取。畢竟空故。諸法平",
    "T48n2016_099:0949b23": "等。一相如故。境智無差。離分別故。萬法即",
    "T48n2016_099:0949b24": "空。性無生故。是以一切分別。不離自心。一切",
    "T48n2016_099:0949b25": "諸境。不離名相。若了萬法。不了自心。分別無",
    "T48n2016_099:0949b26": "由能絕。乃至楞伽經云。若彼心滅盡。無乘及",
    "T48n2016_099:0949b27": "乘者。無有乘建立。我說為一乘。彼心者。即取",
    "T48n2016_099:0949b28": "相所得心也。一乘者。即離相清淨無生心也。",
    "T48n2016_099:0949b29": "此心悉能包含運載一切諸法。故名一乘。",
    "T48n2016_099:0949c01": "法苑珠林云。夫擁其流者。未若杜其源。揚",
    "T48n2016_099:0949c02": "其湯者。未若撲其火。何者。源出於水。源未",
    "T48n2016_099:0949c03": "杜而水不窮。火沸於湯。火未撲而湯詎息。故",
    "T48n2016_099:0949c04": "有杜源之客。不擁流而自乾。撲火之人。不",
    "T48n2016_099:0949c05": "揚湯而自止。故知心為源。境為流。不察本心",
    "T48n2016_099:0949c06": "源。但隨諸法轉。意如火。事如湯。不制自意地。",
    "T48n2016_099:0949c07": "唯從境界流。斯皆失本迷。源隨流徇末。若能",
    "T48n2016_099:0949c08": "頓明意地。直了心源。不求脫於諸塵。不繫縛",
    "T48n2016_099:0949c09": "於一法。可謂究末遇本。尋流得源矣。遂乃無",
    "T48n2016_099:0949c10": "功而自辦。無作而自成。顯此一心。萬法如鏡。",
    "T48n2016_099:0949c11": "歸心論云。夫論心性者。若別說。一一生佛。皆",
    "T48n2016_099:0949c12": "以法界為身。一一摩耶胎內。亦如是。廣狹",
    "T48n2016_099:0949c13": "皆等。不相妨礙。若總說。一一生佛。同在胎內。",
    "T48n2016_099:0949c14": "十方諸如來。同共一法身。互隱互顯。互存互",
    "T48n2016_099:0949c15": "奪。重重互現。皆不思議法界。說時不增。不",
    "T48n2016_099:0949c16": "說時不減。性海如是。豈可言盡不盡耶。六妙",
    "T48n2016_099:0949c17": "門云。此為大根人善識法要。不由次第。懸照",
    "T48n2016_099:0949c18": "諸法之原。所謂眾生心也。一切法由心而起。",
    "T48n2016_099:0949c19": "若能反觀心性。不得心原。即知萬法皆無根",
    "T48n2016_099:0949c20": "本。頓教五位門云。第一識心者。語是心。見",
    "T48n2016_099:0949c21": "是心。聞是心。覺是心。知是心。此是第一悟。",
    "T48n2016_099:0949c22": "一一能知。如許多心。皆是一心。一心能遍一",
    "T48n2016_099:0949c23": "切處。第一知身。同無情。身不知痛痒。好惡。",
    "T48n2016_099:0949c24": "一切皆是心。不干身事。心能作人畜。心能作",
    "T48n2016_099:0949c25": "魚鳥。第三破四大身。身即是空。空即是無生。",
    "T48n2016_099:0949c26": "空無內外中間。離一切相。第四破五陰。色",
    "T48n2016_099:0949c27": "陰若有。四陰不虛。色陰若無。四陰何有。第五",
    "T48n2016_099:0949c28": "見性成佛。湛然常住。十住經序云。以靈照",
    "T48n2016_099:0949c29": "故。統名一心。以所緣故。總號一法。若夫名",
    "T48n2016_099:0950a01": "隨數變。則浩然無際。統以心法。則未始非二。",
    "T48n2016_099:0950a02": "十二門論序云。論之者。欲以窮其心原。盡其",
    "T48n2016_099:0950a03": "至理也。若一理之不盡。則眾異紛然。有惑趣",
    "T48n2016_099:0950a04": "之乖。一原之不窮。則眾途扶疎。有殊致之迹。",
    "T48n2016_099:0950a05": "殊致之不夷。乖趣之不泯。大士之憂也。般",
    "T48n2016_099:0950a06": "若燈論序云。始夫萬物非有。一心如幻。心如",
    "T48n2016_099:0950a07": "幻故。雖動而恒寂。物非有故。雖起而無生。是",
    "T48n2016_099:0950a08": "以聖人說如幻之心。鑒非有之物。了物非物。",
    "T48n2016_099:0950a09": "則物物性空。知心無心。則心心體寂。達觀之",
    "T48n2016_099:0950a10": "士。得其會歸。而忘其所寄。於是分別戲論。不",
    "T48n2016_099:0950a11": "待遣而自除。無得觀門。弗假修而已入。蕩蕩",
    "T48n2016_099:0950a12": "焉。不出不在。無住無依者也。華嚴論云。猶",
    "T48n2016_099:0950a13": "如大海有清淨德。而能影現七金山等。眾生",
    "T48n2016_099:0950a14": "心海。影現六道四生。分明顯現山河大地。色",
    "T48n2016_099:0950a15": "空明闇等。緣生論云。元是一心。積為三界。",
    "T48n2016_099:0950a16": "凡則迷而起妄。聖則悟以通真。陀羅尼三",
    "T48n2016_099:0950a17": "昧法門偈云。是法法中高。猶如須彌山。是法",
    "T48n2016_099:0950a18": "法中海。眾源所共歸。是法法中明。猶如星中",
    "T48n2016_099:0950a19": "月。是法法中燈。能破無邊闇。是法法中地。荷",
    "T48n2016_099:0950a20": "載遍十方。是法法中母。出生諸佛種。法華演",
    "T48n2016_099:0950a21": "祕云。事理圓融者。即種種事稱理而遍。以真",
    "T48n2016_099:0950a22": "如理為洪鑪。融萬事為大冶。鐵汁洋溢。無異",
    "T48n2016_099:0950a23": "相也。若開權顯實一切唯心者。亦先融為本。",
    "T48n2016_099:0950a24": "事事無礙也。重重交映。如地獄苦報。身各",
    "T48n2016_099:0950a25": "自遍。難思妙事。本自如此。佛佛自覺。眾生不",
    "T48n2016_099:0950a26": "知。今解。此知。即眾生心是佛智也。即事玄妙。",
    "T48n2016_099:0950a27": "入心成觀。法華玄贊疏云。如經中說。一時",
    "T48n2016_099:0950a28": "者。即是唯識時。說聽二徒心識之上。變作三",
    "T48n2016_099:0950a29": "時相狀而起。實是現在。隨心分限。變作短長。",
    "T48n2016_099:0950b01": "事緒終訖。總名一時。如夢所見。謂有多生。覺",
    "T48n2016_099:0950b02": "位唯心。都無實境。聽者心變三世亦爾。唯意",
    "T48n2016_099:0950b03": "所緣。是。不相應行蘊法界法處所攝。此言一",
    "T48n2016_099:0950b04": "時。一則不定約剎那。二則不定約相續。三則",
    "T48n2016_099:0950b05": "不定約四時六時。八時。十二時等。四則不定",
    "T48n2016_099:0950b06": "約成道已後年數時節。名為一時。但是聽者",
    "T48n2016_099:0950b07": "根熟。感佛為說。說者慈悲。應機為談。說聽",
    "T48n2016_099:0950b08": "事訖。總名為一時。不定約剎那等者。聽法之",
    "T48n2016_099:0950b09": "徒。根器或鈍。說時雖短。聽解時長。或說者時",
    "T48n2016_099:0950b10": "長。聽者亦久。於一剎那。猶未能解。故非剎那。",
    "T48n2016_099:0950b11": "亦不定約相續者。猶能說者得陀羅尼。說一",
    "T48n2016_099:0950b12": "字義。一切皆了。或能聽者得淨耳意。聞一字",
    "T48n2016_099:0950b13": "時。一切能解。故非相續。由於一會聽者。根機",
    "T48n2016_099:0950b14": "有利有鈍。如來神力。或延短念為長劫。或促",
    "T48n2016_099:0950b15": "多劫為短念。亦不定故。總約說聽究竟名時。",
    "T48n2016_099:0950b16": "亦不定約四時六時八時十二時者。一日一",
    "T48n2016_099:0950b17": "月。照四天下。長短暄寒。近遠晝夜。諸方不定。",
    "T48n2016_099:0950b18": "恒二天下同起用故。又除已下。上諸天等。無",
    "T48n2016_099:0950b19": "此四時及八時等。經擬上地諸方流通。若說",
    "T48n2016_099:0950b20": "四時等。流行不遍故。亦不定約成道已後年",
    "T48n2016_099:0950b21": "數時節者。三乘凡聖所見佛身報化。年歲短",
    "T48n2016_099:0950b22": "長。成道已來。近遠各不同故。釋曰。上所說不",
    "T48n2016_099:0950b23": "定約剎那時。及相續時。與四時六時八時十",
    "T48n2016_099:0950b24": "二時等。及約成道已後年數時節。名為一時",
    "T48n2016_099:0950b25": "者。以長短不定。前後無憑。但說唯心之一時。",
    "T48n2016_099:0950b26": "可為定量。無諸過失。事理相當。既亡去取",
    "T48n2016_099:0950b27": "之情。又絕斷常之見。不唯一時作唯識解。實",
    "T48n2016_099:0950b28": "乃萬義皆歸一心。則稱可教宗。深諧祕旨。",
    "T48n2016_099:0950b29": "能開正見。永滅群疑。所以經云。一切諸法。以",
    "T48n2016_099:0950c01": "實際為定量。又云。但以大乘而為解說。令得",
    "T48n2016_099:0950c02": "一切種智。故知但說大無過。夫言大乘者。即",
    "T48n2016_099:0950c03": "是一心之乘。乘是運載義。若論運載。豈越心",
    "T48n2016_099:0950c04": "耶。又夫不識心人。若聽法看經。但隨名相。不",
    "T48n2016_099:0950c05": "得經旨。如僧崖云。今聞經語。句句與心相應。",
    "T48n2016_099:0950c06": "又釋法聰。因聽慧敏法師說法。得自於心。蕩",
    "T48n2016_099:0950c07": "然無累。乃至見一切境。亦復如是。若不觀心。",
    "T48n2016_099:0950c08": "盡隨物轉。是故大乘入道安心法云。若以有",
    "T48n2016_099:0950c09": "是為是。有所不是。若以無是為是。則無所不",
    "T48n2016_099:0950c10": "是。一智慧門。入百千智慧門。見柱作柱解。得",
    "T48n2016_099:0950c11": "柱相。不作柱解。觀心是柱法。無柱相。是故見",
    "T48n2016_099:0950c12": "柱即得柱法。一切形色。亦復如是。故華嚴",
    "T48n2016_099:0950c13": "經頌云。世間一切法。但以為心主。隨解取眾",
    "T48n2016_099:0950c14": "相。顛倒不如實。又古人云。六道群蒙。自此門",
    "T48n2016_099:0950c15": "出。歷千劫而不返。一切痛哉。是知因心得道。",
    "T48n2016_099:0950c16": "如出必由戶。何所疑乎。百法鈔云。大乘一",
    "T48n2016_099:0950c17": "切。皆是心所變。故離心之外。更無有法。即萬",
    "T48n2016_099:0950c18": "般造作。皆不離心。千種起言。豈超心外。法",
    "T48n2016_099:0950c19": "界觀序云。法界者。一切眾生身心之本體也。",
    "T48n2016_099:0950c20": "從本已來。靈明廓徹。廣大虛寂。唯一真之境",
    "T48n2016_099:0950c21": "而已。無有形貌。而森羅大千。無有邊際。而含",
    "T48n2016_099:0950c22": "容萬有。昭昭於心目之間。而相不可覩。晃晃",
    "T48n2016_099:0950c23": "於色塵之內。而理不可分。非徹法之慧目。離",
    "T48n2016_099:0950c24": "念之明智。不能見自心如此之靈通也。於是",
    "T48n2016_099:0950c25": "稱法界性。說華嚴經。令一切眾生自於身中。",
    "T48n2016_099:0950c26": "得見如來廣大智慧。而證法界也。乃至故",
    "T48n2016_099:0950c27": "佛身一毛端。則遍一切含一切也。世界爾。眾",
    "T48n2016_099:0950c28": "生爾。塵塵爾。念念爾。法法爾。無有一法定",
    "T48n2016_099:0950c29": "有自體而獨立者。提婆傳云。提婆菩薩。博",
    "T48n2016_099:0951a01": "識淵覽。才辯絕倫。誕名天竺。為諸國所推。所",
    "T48n2016_099:0951a02": "愧以為所不盡者。唯以人不信用其言為憂。",
    "T48n2016_099:0951a03": "其國中有大天。神驗。黃金像之。坐身二丈。號",
    "T48n2016_099:0951a04": "曰大自在天。人有求願。能令現世如意。提婆",
    "T48n2016_099:0951a05": "詣廟求入拜見。主廟者言。天像至神。人有見",
    "T48n2016_099:0951a06": "者。既不敢正視。又令人退後失守百日。汝但",
    "T48n2016_099:0951a07": "詣門求願。何須見耶。提婆言。若神必能如汝",
    "T48n2016_099:0951a08": "所說。乃從令我見之。若不如是。豈是吾之",
    "T48n2016_099:0951a09": "所欲見耶。時人奇其志氣。伏其明正。隨入廟",
    "T48n2016_099:0951a10": "者。數千萬人。提婆既入。天像挺動其眼。怒目",
    "T48n2016_099:0951a11": "視之。提婆問。天神則神矣。何其小也。當以",
    "T48n2016_099:0951a12": "精靈感人。智德伏物。而假黃金以目。多動玻",
    "T48n2016_099:0951a13": "璃以熒惑。非所望也。即便登梯。鑿出其眼。",
    "T48n2016_099:0951a14": "時諸觀者。咸有疑意。大自在天。何為一。小婆",
    "T48n2016_099:0951a15": "羅門所困。將無名過其實。理屈其詞耶。提",
    "T48n2016_099:0951a16": "婆曉眾人言。神明遠大。故以近事試我。我得",
    "T48n2016_099:0951a17": "其心。故登金聚。出玻璃。令汝等知神不假",
    "T48n2016_099:0951a18": "質。精不託形。吾既不慢。神亦不辱也。言已而",
    "T48n2016_099:0951a19": "出。即以其夜求諸供備。明日清旦。敬祠天神。",
    "T48n2016_099:0951a20": "提婆先名既重。加以智參。神契。其所發言。聲",
    "T48n2016_099:0951a21": "之所及。無不響應。一夜之中。供具精饌。有物",
    "T48n2016_099:0951a22": "必備。大自在天。貫一肉形。數高四丈。左眼枯",
    "T48n2016_099:0951a23": "沒。而來在坐。歷觀供饌。歎未曾有。嘉其德力。",
    "T48n2016_099:0951a24": "能有所致。而告之言。汝得我心。人得我形。汝",
    "T48n2016_099:0951a25": "以心供。人以質饋。知而敬我者。汝畏而誣我",
    "T48n2016_099:0951a26": "者人。汝所供饌。盡善盡美矣。唯無我之所須。",
    "T48n2016_099:0951a27": "能以見與。真上施也。提婆言。神鑒我心。惟命",
    "T48n2016_099:0951a28": "是從。神言。我所乏者左眼。能與我者。便可",
    "T48n2016_099:0951a29": "出之。提婆言。敬如天命。即以左手。出眼與之。",
    "T48n2016_099:0951b01": "天神力故。出而隨生。索之不已。從旦終朝。出",
    "T48n2016_099:0951b02": "眼數萬。天神讚曰。善哉摩納。真上施也。欲求",
    "T48n2016_099:0951b03": "何願。必如汝意。提婆言。我稟明於心。不假外",
    "T48n2016_099:0951b04": "也。唯恨悠悠童蒙。不知信受我言。神賜我願。",
    "T48n2016_099:0951b05": "必當令我言不虛設。唯此為請。他無所須。神",
    "T48n2016_099:0951b06": "言。必如所難。於是而退。詣寺。受出家法。剃髮",
    "T48n2016_099:0951b07": "法服。周遊揚化。於天竺大國之都。四衢道中。",
    "T48n2016_099:0951b08": "敷高座。作三論言。一切諸聖中。佛聖最第一。",
    "T48n2016_099:0951b09": "一切諸法中。佛法正第一。一切救世眾。佛僧",
    "T48n2016_099:0951b10": "為第一。八方諸論士。有能壞此語者。我當斬",
    "T48n2016_099:0951b11": "首以謝其屈。所以者何。立理不明。是為愚癡。",
    "T48n2016_099:0951b12": "愚癡之頭。非我所須。斬以謝屈。甚不惜也。八",
    "T48n2016_099:0951b13": "方論士。既聞此言。亦各來集。而立誓言。我",
    "T48n2016_099:0951b14": "等不如。亦當斬首。愚癡之頭。亦所不惜。提婆",
    "T48n2016_099:0951b15": "言。我所修法。仁活萬物。要不如者。當剃汝鬚",
    "T48n2016_099:0951b16": "髮。以為弟子。不斬首也。立此要已。各撰名理。",
    "T48n2016_099:0951b17": "建無方論。而與酬酢。智淺情近者。一言便屈。",
    "T48n2016_099:0951b18": "智深情遠者。極至二日。則辭理俱匱。即皆下",
    "T48n2016_099:0951b19": "髮。如是日日。王家送衣鉢。終竟三月。度十餘",
    "T48n2016_099:0951b20": "萬人。釋曰。稟明於心。不假外者。審如斯語。何",
    "T48n2016_099:0951b21": "往不從。故能德動明神。鑿大自在天之眼。化",
    "T48n2016_099:0951b22": "諧人意。度十萬外道之心。可謂救世良醫。度",
    "T48n2016_099:0951b23": "人妙術。不得斯旨。悲願何成。自利利他。理窮",
    "T48n2016_099:0951b24": "於此。天台無量壽佛疏云。就一字說者。釋",
    "T48n2016_099:0951b25": "論云。所行如所說。所說即是教。如即是理。行",
    "T48n2016_099:0951b26": "即是行。佛即是法身。觀即般若。無量壽即解",
    "T48n2016_099:0951b27": "脫。當知即一達三即三達一。一中解無量。無",
    "T48n2016_099:0951b28": "量中解一。於一字上達無量義。況諸字。況一",
    "T48n2016_099:0951b29": "題。況一經。況一切經耶。故經云。若聞首題名",
    "T48n2016_099:0951c01": "字。所得功德。不可限量。若不如上解者。安獲",
    "T48n2016_099:0951c02": "無限功德耶。釋云。若不歸一心解。安獲無限",
    "T48n2016_099:0951c03": "功德。以無量功德。即一心具足。若離心。所見",
    "T48n2016_099:0951c04": "皆不圓滿。悉成邪倒。設具行門。皆成分限。",
    "T48n2016_099:0951c05": "起信疏云。夫真心寥廓。絕言像於筌罤。沖漠",
    "T48n2016_099:0951c06": "希夷。亡境智於能所。非生非滅。四相之所不",
    "T48n2016_099:0951c07": "遷。無去無來。三際莫之能易。但以無住為性。",
    "T48n2016_099:0951c08": "隨派分岐。逐迷悟而昇沈。任因緣而起滅。雖",
    "T48n2016_099:0951c09": "繁興鼓躍。未始動於心原。靜鑒虛凝。未甞",
    "T48n2016_099:0951c10": "乖於業果。故使不變性而緣起。染淨恒分。不",
    "T48n2016_099:0951c11": "捨緣而即真。凡聖一致。其猶波無異水之動。",
    "T48n2016_099:0951c12": "故即水以辯於波。水無異動之濕。故即波以",
    "T48n2016_099:0951c13": "明於水。是則動靜交徹。真俗雙融。生死涅槃。",
    "T48n2016_099:0951c14": "夷齊同貫。安樂集云。問。何因一念佛之力。",
    "T48n2016_099:0951c15": "能斷一切諸障。答。如經云。譬如有人。用師子",
    "T48n2016_099:0951c16": "筋以為琴絃。音聲一奏。一切餘絃悉皆斷壞。",
    "T48n2016_099:0951c17": "若人菩提心中。行念佛三昧者。一切煩惱。一",
    "T48n2016_099:0951c18": "切諸障。悉皆斷滅。亦如有人搆取牛羊驢馬",
    "T48n2016_099:0951c19": "一切諸乳。置一器中。若將師子乳一渧投之。",
    "T48n2016_099:0951c20": "直過無難。一切諸乳。悉皆破壞。變為清水。",
    "T48n2016_099:0951c21": "若人但能菩提心中。行念佛三昧者。一切惡",
    "T48n2016_099:0951c22": "魔諸障。直過無難。寶藏論注云。實此非彼。",
    "T48n2016_099:0951c23": "實彼非此。鳥跡空文。奇特現矣者。破彼此也。",
    "T48n2016_099:0951c24": "諸法如幻。比鳥跡空文。皆從心生。奇特現矣。",
    "T48n2016_099:0951c25": "又云。光超日月。德越太清。萬物無作。一切無",
    "T48n2016_099:0951c26": "名。轉變天地。自在縱橫者。萬物不能自立。人",
    "T48n2016_099:0951c27": "為作名。皆自心起。轉變天地。了一切唯心。則",
    "T48n2016_099:0951c28": "萬法無累其神明。即所向自由。即自在縱橫。",
    "T48n2016_099:0951c29": "天台涅槃疏云。煩惱與身一時者。除彼所",
    "T48n2016_099:0952a01": "計之一時。若是所解言一時者。此是前後而",
    "T48n2016_099:0952a02": "一時。一時而前後。只於一時義中。說有前後。",
    "T48n2016_099:0952a03": "即煩惱為前。身屬於後。何以故。因果無二。",
    "T48n2016_099:0952a04": "色心體一。三道三德。一念無乖。五陰五脫。",
    "T48n2016_099:0952a05": "剎那理等。貴在破執。執已。了性同空。空無",
    "T48n2016_099:0952a06": "前後。如炷與明一時有。要因炷有明。煩惱與",
    "T48n2016_099:0952a07": "身亦然。故知前後一心。一心前後。如是解者。",
    "T48n2016_099:0952a08": "有何差別。只恐心外取法。而自異耳。杜順",
    "T48n2016_099:0952a09": "和尚攝境歸心真空觀云。謂三界所有法。唯",
    "T48n2016_099:0952a10": "是一心。心外更無一法可得。故曰歸心。謂",
    "T48n2016_099:0952a11": "一切分別。但由自心。曾無心外境。能與心為",
    "T48n2016_099:0952a12": "緣。何以故。由心不起。外境本空。論云。由依",
    "T48n2016_099:0952a13": "唯識故。境本無體。真空義成故。以塵無有故。",
    "T48n2016_099:0952a14": "本識即不生。由此方知。由心現境。由境顯心。",
    "T48n2016_099:0952a15": "心不至境。境不入心。常作此觀。智慧甚深。",
    "T48n2016_099:0952a16": "唯識序云。離心之境克湮。即識之塵斯在。帶",
    "T48n2016_099:0952a17": "數之名攸顯。唯識之稱兆彰。故得一心之旨。",
    "T48n2016_099:0952a18": "永傳而不窮。八識之燈。恒然而無盡。",
    "T48n2016_099:0952a19": "宗鏡錄卷第九十九"
}