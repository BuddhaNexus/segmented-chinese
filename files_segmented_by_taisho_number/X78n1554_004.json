{
    "X78n1554_004:0608b10": "五家正宗贊卷第四",
    "X78n1554_004:0608b12": "雲門宗",
    "X78n1554_004:0608b13": "雲門匡真禪師",
    "X78n1554_004:0608b14": "師嗣雪峯。諱文偃。秀州人。俗姓張。空王寺受業。聽四",
    "X78n1554_004:0608b15": "分律。棄見睦州。州纔見。便掩門拶折師足曰。秦時[車*度]",
    "X78n1554_004:0608b16": "轢鑽。師大悟。州指見雪峯。師至峯莊。見僧。問。上座上",
    "X78n1554_004:0608b17": "山去那。僧曰。是。師曰。寄一則語問堂頭和尚。不得道",
    "X78n1554_004:0608b18": "是別人語。僧曰。諾。師曰。上座到寺。見和尚上堂。眾集。",
    "X78n1554_004:0608b19": "便出握腕立地曰。者老漢項上鐵枷何不脫却。其僧",
    "X78n1554_004:0608b20": "依師教。峯見者僧與麼道。便下座攔胸把住曰。速道。",
    "X78n1554_004:0608b21": "速道。僧無語。峯拓開曰。不是汝語。僧曰。是某語。峯曰。",
    "X78n1554_004:0608b22": "侍者將繩棒來。僧曰。不是某語。是莊上一浙中上座",
    "X78n1554_004:0608b23": "教某來道。峯曰。大眾。去莊上迎取五百人善知識來",
    "X78n1554_004:0608b24": "師次日上山。峯一見便曰。因甚得到與麼。師以手拭",
    "X78n1554_004:0608c01": "目趍出。峯奇之。靈樹二十年不請首座。一日師至。即",
    "X78n1554_004:0608c02": "命之。不辭就職。劉王每入寺。樹不接。王欲撿其過。樹",
    "X78n1554_004:0608c03": "已知之。遂入寂。王至。眾言之。王曰。有何言句。眾曰。和",
    "X78n1554_004:0608c04": "尚去時封一合子。待王至自開。王開。見一小帖云。人",
    "X78n1554_004:0608c05": "天眼目。堂中首座。王即命師繼席。前世之因。劉王乃",
    "X78n1554_004:0608c06": "鬻香人。入寺涕唾僧堂中。樹為堂司。偶而叱之曰。如",
    "X78n1554_004:0608c07": "唾面上。爭之不休。師諫之而去。師有[(厂@((既-旡)-日+口))*頁]鑑一字關。紅",
    "X78n1554_004:0608c08": "旗橫骨宗旨。臨示寂。遺表曰。困風霜於十七年間。涉",
    "X78n1554_004:0608c09": "南北於數千里外。",
    "X78n1554_004:0608c10": "贊曰。",
    "X78n1554_004:0608c11": "　菰蒲生異材　　浩氣吞雲漢",
    "X78n1554_004:0608c12": "　出空王寺　　無心繫四分葛藤樁",
    "X78n1554_004:0608c13": "　跨睦州門　　折脚悟秦時[車*度]轢鑽",
    "X78n1554_004:0608c14": "　果經霜熟　　軒知靈樹明窓下安排",
    "X78n1554_004:0608c15": "　金繞指柔　　更入雪嶠洪爐中烹煅",
    "X78n1554_004:0608c16": "　見劉王憶僧堂唾面未乾",
    "X78n1554_004:0608c17": "　友玄沙笑漁舟通身紅爛",
    "X78n1554_004:0608c18": "　放洞山三頓棒　　徹底老婆心",
    "X78n1554_004:0608c19": "　竪雲門一字關　　瞎却宗師眼",
    "X78n1554_004:0608c20": "　水上紅旗立未収　　暗中橫骨抽何限",
    "X78n1554_004:0608c21": "　雖十七年困風霜於逆旅途間",
    "X78n1554_004:0608c22": "　然數百世策奇勛於瘴煙城畔",
    "X78n1554_004:0608c23": "僧鳳兮人龍。繄誰奏九成。攪重淵。使來儀奮飛於祖",
    "X78n1554_004:0608c24": "庭秋晚。",
    "X78n1554_004:0609a01": "香林遠禪師",
    "X78n1554_004:0609a02": "師嗣雲門。諱澄遠。漢州人。姓上官。師為侍者。將紙衣",
    "X78n1554_004:0609a03": "錄門語句。後歸蜀。於水晶宮接待往來茶湯。僧問。美",
    "X78n1554_004:0609a04": "味醍醐為甚變成毒藥。曰。導江紙貴。僧問。如何是室",
    "X78n1554_004:0609a05": "內一椀燈。曰。三人證龜成鱉。僧問。如何是衲衣下事",
    "X78n1554_004:0609a06": "曰。臘月火燒山。僧問。如何是香林一脉泉。曰。念無間",
    "X78n1554_004:0609a07": "斷。曰。飲者如何。曰。隨方斗秤。師謂眾曰。老僧四十年",
    "X78n1554_004:0609a08": "方打成一片。將示寂。辭知府宋公璫曰。老僧行脚去",
    "X78n1554_004:0609a09": "通判曰。者僧風狂。八十歲行脚去那裏。宋曰。大善知",
    "X78n1554_004:0609a10": "識去住自由。遠錄公探雲門宗入蜀。見師人面山。",
    "X78n1554_004:0609a11": "贊曰。",
    "X78n1554_004:0609a12": "　頂峭五峯　　眼生三角",
    "X78n1554_004:0609a13": "　韶石象龍羣裏　　奪得犀牛",
    "X78n1554_004:0609a14": "　岷峨山水窟中　　奮飛鸑鷟",
    "X78n1554_004:0609a15": "　紙衣錄他人語句　　認魚目作明珠",
    "X78n1554_004:0609a16": "　沙瓶煮待客湯茶　　翻醍醐成毒藥",
    "X78n1554_004:0609a17": "　水晶宮冷香浮篆　　倚圓蒲宴霽月光風",
    "X78n1554_004:0609a18": "　人面山高翠列屏　　尾瘦笻訪青猿野鶴",
    "X78n1554_004:0609a19": "　證龜成鱉　　室內燈減却光明",
    "X78n1554_004:0609a20": "　臘火燒山　　衣下事恐難提掇",
    "X78n1554_004:0609a21": "　四十年打成一片　　明皎皎暗昏昏",
    "X78n1554_004:0609a22": "　八十歲行脚諸方　　峭巍巍活潑潑",
    "X78n1554_004:0609a23": "　探鑒咦宗旨　　引遠錄公走得脚皮穿",
    "X78n1554_004:0609a24": "　起落賴門風　　聽祚智門喫些辛苦著",
    "X78n1554_004:0609b01": "香林一脉泉。間斷多時。若要隨方。斗秤上自宜斟",
    "X78n1554_004:0609b02": "酌。",
    "X78n1554_004:0609b03": "洞山初禪師",
    "X78n1554_004:0609b04": "師嗣雲門。諱守初。鳳翔傅氏子。初參雲門。門曰。近離",
    "X78n1554_004:0609b05": "甚處。曰。查渡。曰。夏在甚處。曰。湖南報慈。曰。幾時離彼",
    "X78n1554_004:0609b06": "曰。八月二十五。曰。放汝三頓棒。次日。師上問訊曰。昨",
    "X78n1554_004:0609b07": "蒙和尚放三頓棒。不知過在甚麼處。曰。飯袋子。江西．",
    "X78n1554_004:0609b08": "湖南便恁麼去。師大悟。遂曰。他後向無人烟處卓箇",
    "X78n1554_004:0609b09": "庵子。不畜一粒米。不種一莖菜。接待十方往來。盡與",
    "X78n1554_004:0609b10": "他抽釘拔楔。拈却炙脂帽。脫却鶻臭衫。教伊洒洒地",
    "X78n1554_004:0609b11": "作箇無事衲僧去。豈不快哉。門云。儞身如椰子大。開",
    "X78n1554_004:0609b12": "得許大口。示眾云。言無展事。語不投機。承言者喪。滯",
    "X78n1554_004:0609b13": "句者迷。還得麼。儞衲僧分上。到者裡須具擇法眼始",
    "X78n1554_004:0609b14": "得。只如洞山恁麼道。也有一場過。且道過在什麼處",
    "X78n1554_004:0609b15": "僧問。文殊．普賢來參時如何。曰。趂向水牯牛欄裏著",
    "X78n1554_004:0609b16": "曰。和尚入地獄如箭射。曰。全憑子力。問。師登師子座。",
    "X78n1554_004:0609b17": "請師唱道情。曰。晴乾開水道。無事設曹司。曰。恁麼則",
    "X78n1554_004:0609b18": "謝師指示。曰。賣鞋老婆脚。[起-巳+歷]趚。問。離却心機意識。請",
    "X78n1554_004:0609b19": "師一句。曰。道士著黃瓮裏坐。問。大眾雲臻。請師撮其",
    "X78n1554_004:0609b20": "樞要。略舉大綱。曰。水上浮漚呈五色。海底蝦蟇呌月",
    "X78n1554_004:0609b21": "明。問。蓮花未出水時如何。曰。楚山頭倒卓。曰。出水後",
    "X78n1554_004:0609b22": "如何。曰。漢水正東流。問。如何是佛。曰。麻三斤。問僧。甚",
    "X78n1554_004:0609b23": "處來。曰。汝州。曰。此去多少。曰。七百里。曰。蹈破幾緉草",
    "X78n1554_004:0609b24": "鞋。曰。三緉。曰。甚處得錢買。曰。打笠子。曰。參堂去。僧應",
    "X78n1554_004:0609c01": "喏。",
    "X78n1554_004:0609c02": "贊曰。",
    "X78n1554_004:0609c03": "　間世賢　　真法器",
    "X78n1554_004:0609c04": "　離報慈未出常情　　見雲門方始瞥地",
    "X78n1554_004:0609c05": "　鳳生萬壑　　虎豹子氣已食牛",
    "X78n1554_004:0609c06": "　電掣傾城　　龍馬駒足應展驥",
    "X78n1554_004:0609c07": "　視渾身如椰子　　能有幾長",
    "X78n1554_004:0609c08": "　開大口似紡車　　略無少愧",
    "X78n1554_004:0609c09": "　於先師會中問有何過　　合喫幾藤條",
    "X78n1554_004:0609c10": "　向無人烟處接待往來　　不畜一粒米",
    "X78n1554_004:0609c11": "　酒粧公子面　　把黃頭碧眼倒卓屎坑頭",
    "X78n1554_004:0609c12": "　花插美人頭　　將文殊普賢趁向牛欄裏",
    "X78n1554_004:0609c13": "　賣鞋老婆脚[起-巳+歷]趚　　唱道情蠻子打鄉談",
    "X78n1554_004:0609c14": "　著瓮道士坐嵬堆　　雜意識波斯入閙市",
    "X78n1554_004:0609c15": "　大海浮漚蝦蟇呌月　　錯稱提韶石綱宗",
    "X78n1554_004:0609c16": "　楚山倒卓漢水東流　　謾塗糊蓮花出水",
    "X78n1554_004:0609c17": "　問僧此去路多少　　蹈破幾緉草鞋",
    "X78n1554_004:0609c18": "　答佛亂撮麻三斤　　渾沒星兒臭氣",
    "X78n1554_004:0609c19": "言無展事。語不投機。說道理即不無。望少室門風",
    "X78n1554_004:0609c20": "白雲萬里。",
    "X78n1554_004:0609c21": "智門祚禪師",
    "X78n1554_004:0609c22": "師嗣香林。諱光祚。隨州人。上堂云。山僧記得在母胎",
    "X78n1554_004:0609c23": "時有一則語。今日舉似大眾。諸人不得作道理商量。",
    "X78n1554_004:0609c24": "還有人商量得麼。僧問。金剛眼中著得箇甚麼。曰。一",
    "X78n1554_004:0610a01": "把沙。曰。為甚麼如此。曰。非公境界。問。荷花未出水時",
    "X78n1554_004:0610a02": "如何。曰。蓮花。曰。出水後如何。曰。荷葉。上堂云。汝等諸",
    "X78n1554_004:0610a03": "人橫擔拄杖。出一叢林。入一叢林。儞道叢林有幾種。",
    "X78n1554_004:0610a04": "或有旃檀叢林。旃檀圍繞。或有荊棘叢林。荊棘圍繞。",
    "X78n1554_004:0610a05": "或有荊棘叢林。旃檀圍繞。或有旃檀叢林。荊棘圍繞。",
    "X78n1554_004:0610a06": "只如四種叢林。是汝諸人在阿那箇叢林安身立命。",
    "X78n1554_004:0610a07": "若無安身立命處。虗踏破草鞋。閻羅王徵儞草鞋錢",
    "X78n1554_004:0610a08": "有日在。上堂。東家李四婆。西家來乞火。門外立少時。",
    "X78n1554_004:0610a09": "嗔他停滯我。惡發走歸家。虗心屋裏坐。可憐羣小兒。",
    "X78n1554_004:0610a10": "終日受飢餓。有眼不點睛。空鎻髑髏破。僧問。如何是",
    "X78n1554_004:0610a11": "般若躰。曰。蚌含明月。曰。如何是般若用。曰。兔子懷胎",
    "X78n1554_004:0610a12": "問。如何是佛。曰。蹈破草鞋赤脚走。如何是佛向上事",
    "X78n1554_004:0610a13": "曰。拄杖頭上挑日月。問。曹溪路上還有俗談也無。曰。",
    "X78n1554_004:0610a14": "六祖是盧行者。問。古鏡未磨時如何。曰。也只是箇銅",
    "X78n1554_004:0610a15": "片。曰。磨後如何。曰。且収取。雪竇見師。問曰。不起一念。",
    "X78n1554_004:0610a16": "云何有過。師召竇近前來。竇纔近前。師以拂子驀口",
    "X78n1554_004:0610a17": "打。竇擬開口。師又打。竇大悟。",
    "X78n1554_004:0610a18": "贊曰。",
    "X78n1554_004:0610a19": "　舌本瀾翻　　胸襟無物",
    "X78n1554_004:0610a20": "　滄海親生翫月犀　　香林放出遼天鶻",
    "X78n1554_004:0610a21": "　母胎中一則語　　鋒鋩簇簇誰肯商量",
    "X78n1554_004:0610a22": "　金剛眼一把砂　　翳膜重重如何洗刮",
    "X78n1554_004:0610a23": "　荷葉蓮花後先出水　　不當截流機",
    "X78n1554_004:0610a24": "　旃檀荊棘圍繞叢林　　活貶無生國",
    "X78n1554_004:0610b01": "　少時立門外　　知李四婆來乞丙丁童",
    "X78n1554_004:0610b02": "　一念未生前　　要顯闍梨痛喫龜毛拂",
    "X78n1554_004:0610b03": "　兔子懷胎蚌含明月　　將般若體用沈埋",
    "X78n1554_004:0610b04": "　鯉魚喫棒雨似傾盆　　把韶石家財籍沒",
    "X78n1554_004:0610b05": "　拄杖頭邊挑日月　　老瞿曇的的被揶揄",
    "X78n1554_004:0610b06": "　曹溪路上有俗談　　盧行者惺惺成淈[泳-永+盾]",
    "X78n1554_004:0610b07": "拈出古鏡。將謂是一片頑銅。放下手。元來却是箇",
    "X78n1554_004:0610b08": "木榾。",
    "X78n1554_004:0610b09": "雪竇明覺禪師",
    "X78n1554_004:0610b10": "師嗣智門。諱重顯。遂州人。姓李氏。初住翠峯。次住雪",
    "X78n1554_004:0610b11": "竇。法道大行。遂號雲門中興。舊嘗典賓大陽。與客論",
    "X78n1554_004:0610b12": "栢樹子話。時韓大伯倚旁匿笑。客去。師謂曰。汝何笑",
    "X78n1554_004:0610b13": "耶。韓曰。笑知客有定古今舌。無定古今眼。師曰。豈有",
    "X78n1554_004:0610b14": "說乎。對以偈曰。一兔橫身當古路。蒼鷹一見便生擒",
    "X78n1554_004:0610b15": "後來獵犬無靈驗。空向枯樁舊處尋。師異之。乃結為",
    "X78n1554_004:0610b16": "友。李殿院甞訪福嚴雅禪師。時師為藏主。與李論話",
    "X78n1554_004:0610b17": "間。忽道士秀才至。李曰。三教中那教最尊。師起側立",
    "X78n1554_004:0610b18": "李曰。有口何不道。師曰。對夫子難言。李曰。休。休。便起",
    "X78n1554_004:0610b19": "師曰。適來造次。師頌大龍堅固法身公案。問曾不知。",
    "X78n1554_004:0610b20": "答還不會。月冷風高。古巖寒檜。堪咲路逢達道人。不",
    "X78n1554_004:0610b21": "將語默對。手把白玉鞭。驪珠盡擊碎。不擊碎。增瑕。纇",
    "X78n1554_004:0610b22": "國有憲章。三千條罪。頌忠國師無縫塔公案。無縫塔。",
    "X78n1554_004:0610b23": "見還難。澄潭不許蒼龍蟠。層落落。影團團。千古萬古",
    "X78n1554_004:0610b24": "與人看。自贊。上下三指。彼此七馬。拈花未曾微笑。何",
    "X78n1554_004:0610c01": "也。石謂玉兮器必分。水凌虗兮月非下。不知誰是旁",
    "X78n1554_004:0610c02": "觀者。送重郜禪者。春雨如膏。春雲如鶴。忽此忽彼。乍",
    "X78n1554_004:0610c03": "休乍作。枯荄離離。維風太遲。幽石片片。遼空亦危。一",
    "X78n1554_004:0610c04": "花五葉兮不相似。獨運孤明兮還自知。還自知。歷魏",
    "X78n1554_004:0610c05": "遊梁徒爾為。晦跡自貽。圖畫當年愛洞庭。波心七十",
    "X78n1554_004:0610c06": "二峯青。如今高臥思前事。添得盧公倚石屏。",
    "X78n1554_004:0610c07": "贊曰。",
    "X78n1554_004:0610c08": "　隋侯照乘珠　　趙國連城璧",
    "X78n1554_004:0610c09": "　奪岷峨秀　　形眉宇精華",
    "X78n1554_004:0610c10": "　分涇渭流　　在心源絡繹",
    "X78n1554_004:0610c11": "　披剝萬象　　擅蘇翰林擒錦繡之才",
    "X78n1554_004:0610c12": "　褒貶五宗　　富魯司寇作春秋之筆",
    "X78n1554_004:0610c13": "　與遂府鉢盂安柄　　笑黃梅半夜未是的傳",
    "X78n1554_004:0610c14": "　見冷泉屎橛放光　　信韶石一言所供詣實",
    "X78n1554_004:0610c15": "　白玉鞭擊驪珠不增瑕纇　　光皎皎冷如灰",
    "X78n1554_004:0610c16": "　無縫塔要澄潭不臥蒼龍　　影團團黑似漆",
    "X78n1554_004:0610c17": "　無定古今眼　　被韓太伯蒼鷹當路生擒",
    "X78n1554_004:0610c18": "　立分儒釋尊　　使李殿院老虎通身汗出",
    "X78n1554_004:0610c19": "　多子塔前不曾拈花微咲　　三指七馬何用掛唇",
    "X78n1554_004:0610c20": "　少林雪裏初無斷臂安心　　五葉一花徒勞指的",
    "X78n1554_004:0610c21": "　住翠峯好住雪竇好　　狗舐熱油鐺",
    "X78n1554_004:0610c22": "　說祖師禪說文字禪　　蝸篆新泥壁",
    "X78n1554_004:0610c23": "　噴飛雪一千餘丈成瀑布　　流出胸襟",
    "X78n1554_004:0610c24": "　愛洞庭七十二峯和石屏　　収歸圖籍",
    "X78n1554_004:0611a01": "高風逸韻古來今。只許一人如北斗。泰山仰之彌",
    "X78n1554_004:0611a02": "高。望之不及。",
    "X78n1554_004:0611a03": "洞山聦禪師",
    "X78n1554_004:0611a04": "師嗣文殊真。諱曉聦。韶州杜氏子。初見文殊示眾云。",
    "X78n1554_004:0611a05": "直鈎釣驪龍。曲鈎釣蝦蟇蚯蚓。還有龍麼。良久。云。勞",
    "X78n1554_004:0611a06": "而無功。乃有省。師在雲居作燈頭。見僧說泗洲大聖",
    "X78n1554_004:0611a07": "近在楊州出現。有設問曰。即是泗洲大聖。為什麼却",
    "X78n1554_004:0611a08": "向楊州出現。師曰。君子愛財。取之有道。後僧舉似蓮",
    "X78n1554_004:0611a09": "華峯祥庵主。主大驚曰。雲門兒孫猶在。中夜望雲居",
    "X78n1554_004:0611a10": "拜之。上堂。舉。寒山云。井底生紅塵。高峯起白浪。石女",
    "X78n1554_004:0611a11": "生石兒。龜毛寸寸長。若要學菩提。但看此模樣。良久。",
    "X78n1554_004:0611a12": "云。還知落處也無。若也不知落處。看看。菩提入僧堂",
    "X78n1554_004:0611a13": "去也。久立。僧問。達磨未傳心地印。釋迦未解髻中珠。",
    "X78n1554_004:0611a14": "此時若問西來意。還有西來意也無。曰。六月雨淋淋。",
    "X78n1554_004:0611a15": "寬其萬姓心。曰。恁麼則雲散家家月。春來處處花。曰",
    "X78n1554_004:0611a16": "脚跟下到金剛水際是多少。僧無語。乃曰。祖師西來。",
    "X78n1554_004:0611a17": "特唱此事。自是上座不薦。所以從門入者。不是家珍。",
    "X78n1554_004:0611a18": "認影迷頭。豈非大錯。既是祖師西來。特唱此事。又何",
    "X78n1554_004:0611a19": "必更對眾忉忉。珍重。上堂。晨雞報曉靈。粥後天便明。",
    "X78n1554_004:0611a20": "燈籠猶瞌睡。露柱却惺惺。復曰。惺惺直是惺惺。歷歷",
    "X78n1554_004:0611a21": "直是歷歷。明朝後日莫認奴作郎。珍重。示眾。天晴蓋",
    "X78n1554_004:0611a22": "却屋。趂閑刈却禾。輸納王粗了。鼓腹自高歌。僧問。德",
    "X78n1554_004:0611a23": "山入門便棒。猶是起模畫樣。臨濟入門便喝。未免揑",
    "X78n1554_004:0611a24": "目生花。離此二途。未審洞山如何為人。師曰。天晴久",
    "X78n1554_004:0611b01": "無雨。近日有雲騰。曰。他日若有人問洞山宗旨。教學",
    "X78n1554_004:0611b02": "人如何舉似。曰。園蔬枯槁甚。擔水潑菠稜。僧問。如何",
    "X78n1554_004:0611b03": "是離聲色句。曰。南贍部洲。北鬱單越。曰。恁麼則學人",
    "X78n1554_004:0611b04": "知恩不昧也。日。四大海深多少。師一日不安。上堂辭",
    "X78n1554_004:0611b05": "眾。述法身頌曰。參禪學道莫茫茫。問透法身北斗藏",
    "X78n1554_004:0611b06": "余今老倒尫羸甚。見人無力得商量。唯有钁頭知我",
    "X78n1554_004:0611b07": "道。種松時復上金剛。言訖而寂。",
    "X78n1554_004:0611b08": "贊曰。",
    "X78n1554_004:0611b09": "　絕羅籠　　沒巴鼻",
    "X78n1554_004:0611b10": "　立玄關於新豐洞前",
    "X78n1554_004:0611b11": "　闡化機於筠陽城裏",
    "X78n1554_004:0611b12": "　就文殊鈎頭脫去　　入獰龍窟宅誰敢保明伊",
    "X78n1554_004:0611b13": "　答泗洲轉語顢頇　　作雲門兒孫未暇打得儞",
    "X78n1554_004:0611b14": "　和塵磨古鏡　　黃鶴樓前鸚鵡洲",
    "X78n1554_004:0611b15": "　入水見長人　　瞎驢脚下金剛際",
    "X78n1554_004:0611b16": "　學菩提看石女生兒",
    "X78n1554_004:0611b17": "　辨奴郎要燈籠瞌睡",
    "X78n1554_004:0611b18": "　蓋屋輸官都了辨　　唱歌鼓腹恣樂昇平",
    "X78n1554_004:0611b19": "　參禪學道莫商量　　荷钁栽松且圖遊戲",
    "X78n1554_004:0611b20": "　翻身藏北斗　　未是良謀",
    "X78n1554_004:0611b21": "　擔水潑菠稜　　錯明宗旨",
    "X78n1554_004:0611b22": "離聲色句。謾云北鬱單越。南瞻部洲。直饒謾得者",
    "X78n1554_004:0611b23": "僧。難謾自己。",
    "X78n1554_004:0611b24": "雲居舜禪師",
    "X78n1554_004:0611c01": "師諱曉舜。嗣洞山。瑞州人。姓胡氏。初參洞山。一日。武",
    "X78n1554_004:0611c02": "昌行乞。首謁劉居士。士高行。為時所敬。意所與奪。莫",
    "X78n1554_004:0611c03": "不從之。師時年少。不知其飽參。頗易之。士曰。老漢有",
    "X78n1554_004:0611c04": "一問。若相契。則開疏。如不契。請還山。遂問。古鏡未磨",
    "X78n1554_004:0611c05": "時如何。曰。黑似漆。磨後如何。曰。照天照地。士長揖曰。",
    "X78n1554_004:0611c06": "且請上人還山。拂袖入宅。師懡[怡-台+羅]而回。山問。師言其",
    "X78n1554_004:0611c07": "事。山曰。儞問我。與儞道。師理前問。山曰。此去漢陽不",
    "X78n1554_004:0611c08": "遠。師進後語。山曰。黃鶴樓前鸚鵡洲。師有省。師住廬",
    "X78n1554_004:0611c09": "山栖賢。槐都官守南康因私忿民其衣。大覺璉曾入",
    "X78n1554_004:0611c10": "師室。聞師還俗。遣人取至淨因。以正寢居之。覺處偏",
    "X78n1554_004:0611c11": "室。仁宗數召覺入內。竟不言師事。偶一日。嘉王取旨。",
    "X78n1554_004:0611c12": "出淨因飯僧。見覺侍師旁甚恭。回奏。仁宗召對便殿。",
    "X78n1554_004:0611c13": "見之。歎曰。道韻奇偉。真山林達士。於扇上書曰。賜曉",
    "X78n1554_004:0611c14": "舜依舊為僧。特旨再住栖賢。仍賜紫衣．銀鉢。師退栖",
    "X78n1554_004:0611c15": "賢。時以二力舁轎。至羅漢寺。二力曰。既不是我院長",
    "X78n1554_004:0611c16": "老。不能遠去。弃轎而回。暨師再住。令人先慰二夫曰",
    "X78n1554_004:0611c17": "儞當時做得是。但安心。不必疑懼。師入院。上堂曰。無",
    "X78n1554_004:0611c18": "端被譖枉遭迍。半年有餘作俗人。今日再歸三峽寺。",
    "X78n1554_004:0611c19": "幾多懽喜幾多嗔。上堂。舉。夾山道。閙市門頭識取天",
    "X78n1554_004:0611c20": "子。百草頭上薦取老僧。雲居即不然。婦搖機軋軋。兒",
    "X78n1554_004:0611c21": "弄口喎喎。師常譏天衣說葛藤禪。一日。懷遷化。師於",
    "X78n1554_004:0611c22": "法堂上曰。且喜葛藤樁子倒了也。秀圓通在會中作",
    "X78n1554_004:0611c23": "維那。每見呵罵。謂同列曰。我須與者老漢理會一上。",
    "X78n1554_004:0611c24": "及夜參。又罵。秀厲聲出眾曰。豈不見圓覺經中道。師",
    "X78n1554_004:0612a01": "遽曰。久立大眾。伏惟珍重。便歸方丈。秀曰。者老漢通",
    "X78n1554_004:0612a02": "身是眼。罵得懷和尚也。上堂。諸方有弄虵頭。撥虎尾。",
    "X78n1554_004:0612a03": "跳大海。劒刃裏藏身。雲居者裏。寒天熱水洗脚。夜間",
    "X78n1554_004:0612a04": "脫襪打睡。早朝旋繫行纏。風吹籬倒。喚人夫劈篾縛",
    "X78n1554_004:0612a05": "起。上堂。唯一堅密身。一切塵中現。蝦蟇蚯蚓各有窟",
    "X78n1554_004:0612a06": "穴。烏鵲鳩鴿亦有窠巢。正當與麼時。為甚麼人說法。",
    "X78n1554_004:0612a07": "良久。云。方以類聚。物以羣分。上堂。雲居不會禪。洗脚",
    "X78n1554_004:0612a08": "上床眠。冬瓜直儱侗。瓠子曲彎彎。師一日舉鹽官和",
    "X78n1554_004:0612a09": "尚喚侍者。將犀牛扇子來因緣。拈曰。三伏當時正須",
    "X78n1554_004:0612a10": "扇子。為侍者不了事。雖然如是。鹽官太絮。何不大家",
    "X78n1554_004:0612a11": "割捨。侍者當時若見鹽官道。扇子既破。還我犀牛兒",
    "X78n1554_004:0612a12": "來。便向道。已颺在榼[木*(天/韭)]堆頭了也。",
    "X78n1554_004:0612a13": "贊曰。",
    "X78n1554_004:0612a14": "　艱棘中來　　靈明不昧",
    "X78n1554_004:0612a15": "　凌霄漢深院脩筠　　傲雪霜古巖寒檜",
    "X78n1554_004:0612a16": "　身歸三峽寺　　添五老畿多嗔",
    "X78n1554_004:0612a17": "　脚跨鸚鵡洲　　撲古鏡百雜碎",
    "X78n1554_004:0612a18": "　婦搖機軋軋　　閙市頭識天子未真",
    "X78n1554_004:0612a19": "　兒弄口喎喎　　百草上薦老僧不會",
    "X78n1554_004:0612a20": "　通身是眼　　喜天衣懷倒了葛藤樁",
    "X78n1554_004:0612a21": "　平地生堆　　笑槐都官枉入民衣罪",
    "X78n1554_004:0612a22": "　洗脚脫襪打睡　　初無出格生涯",
    "X78n1554_004:0612a23": "　喚人劈篾縛籬　　也是尋常家計",
    "X78n1554_004:0612a24": "　鳥鵲巢窠蝦蟇窟穴　　堅密身出現塵中",
    "X78n1554_004:0612b01": "　冬瓜儱侗瓠子曲彎　　祖師禪逈超言外",
    "X78n1554_004:0612b02": "　弄虵頭撥虎尾　　聽諸方劒刃裏露影藏身",
    "X78n1554_004:0612b03": "　破扇子潑犀牛　　謂鹽官糞堆頭成團作塊",
    "X78n1554_004:0612b04": "道韻奇偉。得山林達士之名。合浦珠還走蛟盤。了",
    "X78n1554_004:0612b05": "無瑕纇。",
    "X78n1554_004:0612b06": "大覺璉禪師",
    "X78n1554_004:0612b07": "師嗣泐潭。諱懷璉。漳州陳氏子。母夢僧伽而生。因小",
    "X78n1554_004:0612b08": "字泗洲。師造泐潭法席。投機印可。師事之十餘年。去",
    "X78n1554_004:0612b09": "遊廬山。掌記圓通訥處。仁宗召訥。訥倦。奏師代。有旨",
    "X78n1554_004:0612b10": "住淨因。召對化成殿。問佛法大意。稱旨。賜大覺。後遣",
    "X78n1554_004:0612b11": "中使問曰。才去竪拂。人立難當。師以頌回奏曰。有節",
    "X78n1554_004:0612b12": "非干竹。三星繞月宮。一人居日下。弗與眾人同。帝覧",
    "X78n1554_004:0612b13": "大悅。又召對便殿。賜羅扇。題元寂頌與師問答詩頌。",
    "X78n1554_004:0612b14": "書以賜之。凡十七篇。至和中。乞歸老山中。進頌曰。六",
    "X78n1554_004:0612b15": "載皇都唱祖機。兩曾金殿奉天威。青山隱去忻何得。",
    "X78n1554_004:0612b16": "滿篋唯將御頌歸。帝和頌不允。宣諭曰。山即如如體",
    "X78n1554_004:0612b17": "也。將安歸乎。再住京國。且興佛法。師再進頌謝曰。中",
    "X78n1554_004:0612b18": "使宣傳出禁圍。再令臣住此禪扉。青山未許藏千拙。",
    "X78n1554_004:0612b19": "白髮將何補萬機。霄露恩輝方湛湛。林泉情味苦依",
    "X78n1554_004:0612b20": "依。堯仁況是如天闊。應任孤雲自在飛。帝賜龍腦鉢",
    "X78n1554_004:0612b21": "師謝恩了。捧鉢曰。吾法以壞色衣。以瓦鐵器。此鉢非",
    "X78n1554_004:0612b22": "法。遂焚之。中使回奏。上加歎不已。僧問。聖君御頌親",
    "X78n1554_004:0612b23": "頒賜。和尚將何報此恩。師以手托地曰。恁麼則一人",
    "X78n1554_004:0612b24": "有慶。兆民賴之。曰。半尋拄杖攪黃河。開堂。僧問。諸佛",
    "X78n1554_004:0612c01": "出世。利濟羣生。猊座師登。將何拯濟。曰。山高水闊。曰。",
    "X78n1554_004:0612c02": "花發無根樹。魚跳萬仞峯。曰。新羅國裏。曰。慈舟不棹",
    "X78n1554_004:0612c03": "清波上。劒峽徒勞放木鵝。曰。脫却衣裳臥荊棘。曰。人",
    "X78n1554_004:0612c04": "將語試。曰。慣得其便。僧撫掌曰。更[跳-兆+孛]跳。上堂。文殊寶",
    "X78n1554_004:0612c05": "劒得者為尊。乃拈拄杖曰。淨因今日恁麼。直得千聖",
    "X78n1554_004:0612c06": "路絕。雖然如是。猶是矛盾相攻。不犯鋒鋩。如何運用。",
    "X78n1554_004:0612c07": "良久。曰。野蒿自發空臨水。江燕初歸不見人。參。治平",
    "X78n1554_004:0612c08": "中。上疏乞歸。進頌曰。千簇雲山萬壑流。歸心終老此",
    "X78n1554_004:0612c09": "峯頭。餘生願祝無疆壽。一炷清香滿石樓。英宗留之",
    "X78n1554_004:0612c10": "不可。詔許自便。師渡江留金山西湖。四明守以育王",
    "X78n1554_004:0612c11": "迎至韶九峯。作勸請疏。四明人相與出力建閣。藏所",
    "X78n1554_004:0612c12": "賜詩頌。榜曰宸奎。東坡知杭。以書問師曰。承要作宸",
    "X78n1554_004:0612c13": "奎閣碑。謹以撰成。衰朽廢學。不知堪上石否。見參寥",
    "X78n1554_004:0612c14": "說師出京。英廟賜手詔。其略曰任性住持者。不知果",
    "X78n1554_004:0612c15": "有否。如有。切請錄示全文。欲添此一節。師終藏而不",
    "X78n1554_004:0612c16": "出。逮委順後。獲於篋笥。師以佛國白造蒙堂處之。後",
    "X78n1554_004:0612c17": "世叢林因取法焉。師住育王。作逸老堂。",
    "X78n1554_004:0612c18": "贊曰。",
    "X78n1554_004:0612c19": "　家近榑桑國　　波斯耳帶環",
    "X78n1554_004:0612c20": "　謂漳泉匾頭　　灼然心毒",
    "X78n1554_004:0612c21": "　說泗洲入夢　　莫被人謾",
    "X78n1554_004:0612c22": "　羅萬象於胸中　　風雷陟頓",
    "X78n1554_004:0612c23": "　吐片言於舌上　　錦繡斕班",
    "X78n1554_004:0612c24": "　㧞澄散聖虎頭關　　笑収虎尾",
    "X78n1554_004:0613a01": "　焚銀璫使龍腦鉢　　喜動龍顏",
    "X78n1554_004:0613a02": "　拈將拄杖攪黃河　　報恩有分",
    "X78n1554_004:0613a03": "　脫却衣裳臥荊棘　　濟物何慳",
    "X78n1554_004:0613a04": "　尊道德不忘韋布之交　　讓舜老夫身居正寢",
    "X78n1554_004:0613a05": "　為佛法代赴紫泥之詔　　使訥圓通名播塵寰",
    "X78n1554_004:0613a06": "　江燕初歸不見人　　文殊劒鋒鋩太露",
    "X78n1554_004:0613a07": "　野蒿自發空臨水　　千聖路蹈斷應難",
    "X78n1554_004:0613a08": "　錦帳鋪花　　得蘇內翰雄文壯觀宸奎閣",
    "X78n1554_004:0613a09": "　囊錐脫頴　　為韶九峯一疏來住育王山",
    "X78n1554_004:0613a10": "　屋縛歎根椽　　令大地人蒙居養正",
    "X78n1554_004:0613a11": "　雲披三事衲　　學住山翁逸老投閑",
    "X78n1554_004:0613a12": "　就梅影肱枕胡床　　斫額望明月",
    "X78n1554_004:0613a13": "　破竹陰屨穿苔徑　　倚檻看狂瀾",
    "X78n1554_004:0613a14": "青出藍青於藍。欲窮端的意。幽鳥語綿蠻。",
    "X78n1554_004:0613a15": "天衣懷禪師",
    "X78n1554_004:0613a16": "師諱義懷。嗣雪竇。永嘉陳氏子。世以漁為業。母夢星",
    "X78n1554_004:0613a17": "隕于屋除。及產。多吉祥。兒稚坐父船尾。漁得魚。付師",
    "X78n1554_004:0613a18": "貫。師不忍。私投江中。父怒笞詬。甘甜之。不以介意。長",
    "X78n1554_004:0613a19": "遊京師。依景德寺為童行。天聖中。試經得度。謁金鑾",
    "X78n1554_004:0613a20": "善．葉縣省。皆不契。由洛抵龍門。復至都下。欲繼宗風。",
    "X78n1554_004:0613a21": "意有未決。忽遇言法華。撫師背曰。雲門．臨濟。去。東遊",
    "X78n1554_004:0613a22": "至姑蘇。禮明覺於翠峯。入室次。覺曰。恁麼也不得。不",
    "X78n1554_004:0613a23": "恁麼也不得。恁麼不恁麼總不得。師擬議。覺打出。如",
    "X78n1554_004:0613a24": "是者數四。尋為水頭。因汲水檐折。忽悟。作投機頌曰",
    "X78n1554_004:0613b01": "一二三四五六七。萬仞峯前獨足立。奪得驪龍頷下",
    "X78n1554_004:0613b02": "珠。一言勘破維摩詰。覺捬几稱善。出世鐵佛。上堂。譬",
    "X78n1554_004:0613b03": "如鴈過長空。影沈寒水。鴈無遺蹤之意。水無留影之",
    "X78n1554_004:0613b04": "心。若能如是。方解異類中行。不用續鳧截鶴。夷岳盈",
    "X78n1554_004:0613b05": "壑。放行也。百醜千拙。収來也。攣攣拳拳。用之。則敢與",
    "X78n1554_004:0613b06": "八大龍王鬪富。不用。都不直半文錢。參次。住平江薦",
    "X78n1554_004:0613b07": "福。接冲本秀夫。後榜方丈。曰烹金爐。楊無為贊曰。冲",
    "X78n1554_004:0613b08": "本秀夫。四碧眼胡。中間坐者。烹金之爐。上堂。夫為宗",
    "X78n1554_004:0613b09": "師。須是驅耕夫之牛。奪飢人之食。遇賤即貴。遇貴即",
    "X78n1554_004:0613b10": "賤。驅耕夫之牛。令他苗稼豐登。奪飢人之食。令他永",
    "X78n1554_004:0613b11": "絕飢虗。遇賤即貴。握土成金。遇貴即賤。變金為土。老",
    "X78n1554_004:0613b12": "僧亦不驅耕夫之牛。亦不奪飢人之食。何謂。耕夫之",
    "X78n1554_004:0613b13": "牛我何用。飢人之食復何飡。我也不握土成金。也不",
    "X78n1554_004:0613b14": "變金作土。何也。金是金。土是土。玉是玉。石是石。僧是",
    "X78n1554_004:0613b15": "僧。俗是俗。古今天地。古今日月。古今山河。古今人倫。",
    "X78n1554_004:0613b16": "雖然如此。打破大散關。幾箇迷逢達磨。上堂。須彌頂",
    "X78n1554_004:0613b17": "上不扣金鐘。畢鉢巖前無人聚會。山僧倒騎佛殿。諸",
    "X78n1554_004:0613b18": "人返著草鞋。朝遊檀特。暮到羅浮。拄杖針筒。自家収",
    "X78n1554_004:0613b19": "取。上堂。夜來寒霜凜冽。黃河凍結。陝府鐵牛腰折。盡",
    "X78n1554_004:0613b20": "道女媧煉石補天。爭奈西天一缺。如今欲與他補却。",
    "X78n1554_004:0613b21": "又恐大地人無出氣處。且留者一竅與大地人出氣。",
    "X78n1554_004:0613b22": "參。僧問。牛頭未見四祖時如何。曰。長江無六月。曰。見",
    "X78n1554_004:0613b23": "後如何。曰。一年一度春。上堂。蜀魄連宵呌。鵽鳭終夜",
    "X78n1554_004:0613b24": "啼。圓通門大啟。何事隔雲泥。辭世曰。紅日照榑桑。寒",
    "X78n1554_004:0613c01": "雲封華嶽。三更過鐵圍。拶折驪龍角。瑠璃雙磵月分",
    "X78n1554_004:0613c02": "破。翡翠十峯雲掃開。乃天衣境也。",
    "X78n1554_004:0613c03": "贊曰。",
    "X78n1554_004:0613c04": "　笑花正眼　　立雪元樞",
    "X78n1554_004:0613c05": "　早往京師試經　　駕三車自鞭觳觫",
    "X78n1554_004:0613c06": "　長就翠峯養聖　　奏九成日樂鶢鶋",
    "X78n1554_004:0613c07": "　巨口吞鈎　　颺下知幾赤梢鯉",
    "X78n1554_004:0613c08": "　精金躍冶　　不祥是四碧眼胡",
    "X78n1554_004:0613c09": "　寒水一匳清　　印長空沈鴈影",
    "X78n1554_004:0613c10": "　匾擔兩頭折　　抉驪頷奪明珠",
    "X78n1554_004:0613c11": "　眼有瞳人　　初不在握土成金驅耕奪食",
    "X78n1554_004:0613c12": "　身行異類　　又何須夷嶽盈壑截鶴續鳧",
    "X78n1554_004:0613c13": "　徹骨貧窮　　敢與龍王鬪富",
    "X78n1554_004:0613c14": "　一言勘破　　豈容摩詰名模",
    "X78n1554_004:0613c15": "　教人返著鞋　　暮到羅浮朝遊檀特",
    "X78n1554_004:0613c16": "　被僧輕捬背　　急尋明覺遠到姑蘇",
    "X78n1554_004:0613c17": "　半夜霜寒　　結黃河凍陝府鐵牛腰折",
    "X78n1554_004:0613c18": "　一年春到　　引牛頭見四祖枯木花敷",
    "X78n1554_004:0613c19": "　鵽鳭啼夜蜀魄吟霄　　圓通門大啟扄鑰",
    "X78n1554_004:0613c20": "　翡翠掃雲琉璃分月　　天衣境巧畫成圖",
    "X78n1554_004:0613c21": "　出林師子　　歷塊神駒",
    "X78n1554_004:0613c22": "走過鐵圍尋不得。趙州東壁掛葫蘆。",
    "X78n1554_004:0613c23": "圓照本禪師",
    "X78n1554_004:0613c24": "師嗣天衣。諱宗本。常州管氏子。初見天衣。室中問師。",
    "X78n1554_004:0614a01": "即心是佛時如何。師曰。殺人放火有甚麼難。於是名",
    "X78n1554_004:0614a02": "顯。元豐間。李漕使復圭命師開法瑞光。法席日盛。杭",
    "X78n1554_004:0614a03": "州守陳公襄以承天．興教二剎。命師擇居。蘇人留之",
    "X78n1554_004:0614a04": "益甚。又以淨慈堅請。移文諭道俗曰。借師三年。為此",
    "X78n1554_004:0614a05": "邦植福。不敢久占。道俗始從。元豐五年。神宗下詔。闢",
    "X78n1554_004:0614a06": "相國寺六十四院為八。禪二律六。召師為慧林第一",
    "X78n1554_004:0614a07": "祖。既至。遣使問勞。翌日。召對廷和殿問道。賜坐。師即",
    "X78n1554_004:0614a08": "跏趺。帝問。卿受業何寺。奏曰。承天永安。帝大悅。賜茶。",
    "X78n1554_004:0614a09": "即舉盞長吸。又蕩撼之。帝喜其真。喻以方興禪宗。宜",
    "X78n1554_004:0614a10": "善開導。奏曰。陛下知有此道。如日照臨。臣豈敢自怠。",
    "X78n1554_004:0614a11": "即辭退。帝目送之。謂左右曰。真福慧僧也。僧問。如何",
    "X78n1554_004:0614a12": "是祖師西來意。曰。韓信臨朝底。曰。中下之流如何領",
    "X78n1554_004:0614a13": "會。曰。伏屍萬里。曰。早知今日事。悔不慎當初。曰。三皇",
    "X78n1554_004:0614a14": "塚上草離離。上堂。頭圓像天。足方似地。古皃稜層。丈",
    "X78n1554_004:0614a15": "夫意氣。趯倒須彌。踏翻海水。帝釋與龍王無著身處。",
    "X78n1554_004:0614a16": "乃拈拄杖曰。却來拄杖上回避。咄。任汝神通變化。究",
    "X78n1554_004:0614a17": "竟須歸者裏。卓拄杖一下。元祐元年。以老求歸。得旨",
    "X78n1554_004:0614a18": "任便雲遊。州郡不得抑令住持。擊鼓辭眾曰。本是無",
    "X78n1554_004:0614a19": "家客。那堪任便遊。順風加櫓棹。船子下楊州。既出都",
    "X78n1554_004:0614a20": "城。王公大臣送者。車騎相屬。師臨別誨之曰。歲月不",
    "X78n1554_004:0614a21": "可把翫。老病不與人期。唯勤修勿怠。是真相為。聞者",
    "X78n1554_004:0614a22": "莫不流涕。其真慈善導。感人如此。晚居蘇之靈巖。示",
    "X78n1554_004:0614a23": "寂後。門弟子塔全身於寺之左。",
    "X78n1554_004:0614a24": "贊曰。",
    "X78n1554_004:0614b01": "　真福慧僧　　稟丈夫氣",
    "X78n1554_004:0614b02": "　倚烏藤古貌稜稜　　發清談春風亹亹",
    "X78n1554_004:0614b03": "　到南泉不疑地　　攀噲蹈鴻門",
    "X78n1554_004:0614b04": "　窮少室濫觴源　　韓信臨朝底",
    "X78n1554_004:0614b05": "　蹈翻大海　　聽龍王改宅他方",
    "X78n1554_004:0614b06": "　踢倒須彌　　使帝釋容身無地",
    "X78n1554_004:0614b07": "　圓照堂前光皎皎　　揭示祖師心",
    "X78n1554_004:0614b08": "　三皇塚上草離離　　漏洩東君意",
    "X78n1554_004:0614b09": "　垂一機指人活路　　大用雷奔",
    "X78n1554_004:0614b10": "　借三年植福此邦　　惡聲鼎沸",
    "X78n1554_004:0614b11": "　一錫晚歸林下　　輦寺無心宿斷雲",
    "X78n1554_004:0614b12": "　七絃高掛壁間　　裏臺有月飜秋水",
    "X78n1554_004:0614b13": "即心即佛。殺人放火有甚麼難。到船子。下楊州。因",
    "X78n1554_004:0614b14": "甚麼感人流涕。",
    "X78n1554_004:0614b15": "圓通秀禪師",
    "X78n1554_004:0614b16": "師嗣天衣。諱法秀。秦州人。俗姓辛。母夢老僧投宿。乃",
    "X78n1554_004:0614b17": "有娠。先是。麥積山有老僧與應乾寺魯和尚善。每欲",
    "X78n1554_004:0614b18": "從魯遊方。魯老之。既去。乃曰。他日當尋我竹鋪坡前。",
    "X78n1554_004:0614b19": "俄有兒生其所。往觀之。兒為一笑。三歲願隨魯歸。十",
    "X78n1554_004:0614b20": "九試經得度。勵志講肄。習圓覺．華嚴。妙入精義。聞無",
    "X78n1554_004:0614b21": "為鐵佛懷禪師法席盛。徑往參禮。懷問。座主講甚麼",
    "X78n1554_004:0614b22": "經。曰。華嚴。曰。華嚴以何為宗。曰。法界為宗。曰。法界以",
    "X78n1554_004:0614b23": "何為宗。曰。以心為宗。曰。心以何為宗。師無語。懷曰。毫",
    "X78n1554_004:0614b24": "釐有差。天地懸隔。汝當自看。必有發明。後聞僧舉。白",
    "X78n1554_004:0614c01": "兆問報慈云。情生智隔。想變體殊。情未生時如何。慈",
    "X78n1554_004:0614c02": "云。隔。忽悟。直到方丈陳所證。懷曰。汝真法器。吾宗異",
    "X78n1554_004:0614c03": "日在汝行矣。師服勤八年。懷推為導首。出世四面。後",
    "X78n1554_004:0614c04": "住本山。上堂。少林九年冷坐。却被神光覷破。如今玉",
    "X78n1554_004:0614c05": "石難分。只得麻纏紙裹。還會麼。笑我者多。哂我者少",
    "X78n1554_004:0614c06": "示眾。山僧不會解說。大都應箇時節。相喚喫椀湯茶。",
    "X78n1554_004:0614c07": "亦無祖師妙訣。禪人若也未相諳。蹈著秤鎚硬似鐵",
    "X78n1554_004:0614c08": "上堂。寒雨細。朔風高。吹砂走石。拔木鳴條。諸人盡知",
    "X78n1554_004:0614c09": "有。且道風作何色。若識得去。許儞具眼。若也不識。莫",
    "X78n1554_004:0614c10": "恠相謾。僧問。不離生死而得涅槃。不出魔界而入佛",
    "X78n1554_004:0614c11": "界。師曰。赤土塗牛嬭。曰。謝師答話。曰。儞話頭道什麼。",
    "X78n1554_004:0614c12": "僧擬議。師便喝。師嚴冷。叢林號為鐵面。李伯時畫馬",
    "X78n1554_004:0614c13": "入神。師勸曰。當想入馬腹中矣。李有省。因令改畫觀",
    "X78n1554_004:0614c14": "音。李從之。山谷好作艶詞。人爭傳之。師呵之。谷笑曰。",
    "X78n1554_004:0614c15": "又當置我於馬腹中耶。師曰。公作艶詞以蕩人心。不",
    "X78n1554_004:0614c16": "止馬腹。正恐生泥犂中耳。谷驚愕。乃止。",
    "X78n1554_004:0614c17": "贊曰。",
    "X78n1554_004:0614c18": "　靡羈束　　何彳亍",
    "X78n1554_004:0614c19": "　麥積山夢裏飜身　　竹鋪坡笑中含毒",
    "X78n1554_004:0614c20": "　頂門眼正　　等天地若浮漚",
    "X78n1554_004:0614c21": "　魏闕心遊　　以江湖為桎梏",
    "X78n1554_004:0614c22": "　悟報慈情生智隔　　冷汗通身",
    "X78n1554_004:0614c23": "　指華嚴法界心宗　　狂花眩目",
    "X78n1554_004:0614c24": "　玄中自得　　幾星沙善解玉連環",
    "X78n1554_004:0615a01": "　妙處不傳　　一蟻絲巧穿珠九曲",
    "X78n1554_004:0615a02": "　赤土塗牛嬭　　入佛魔命若懸絲",
    "X78n1554_004:0615a03": "　生鐵褁面皮　　辨龍蛇機如嚙鏃",
    "X78n1554_004:0615a04": "　金鎚影動輪掌上　　圭角稜稜",
    "X78n1554_004:0615a05": "　寶劒光寒挂眉間　　鋒鋩簇簇",
    "X78n1554_004:0615a06": "　畫神駒得妙處入馬腹　　喚醒李龍眠",
    "X78n1554_004:0615a07": "　作艶詞惑亂人陷泥犁　　霍殺黃山谷",
    "X78n1554_004:0615a08": "　烹天衣紅爐裏　　未辨金鍮",
    "X78n1554_004:0615a09": "　坐少林深雪中　　難分石玉",
    "X78n1554_004:0615a10": "巧說不會。應時節喫椀湯茶。又何曾雨解吹砂。風",
    "X78n1554_004:0615a11": "能㧞木。",
    "X78n1554_004:0615a12": "大通本禪師",
    "X78n1554_004:0615a13": "師諱善本。嗣圓照。穎人。董仲舒之後。弱冠博極群書。",
    "X78n1554_004:0615a14": "無仕宦意。往京師試經得度。參圓照於瑞光。悟旨。出",
    "X78n1554_004:0615a15": "世雙林。次住淨慈。神考聞其名。有詔住上都慧林。賜",
    "X78n1554_004:0615a16": "大通號。上堂曰。上不見天。下不見地畐。塞虗空。無處",
    "X78n1554_004:0615a17": "回避。為君明破即不中。且向南山看鱉鼻。擲拄杖。下",
    "X78n1554_004:0615a18": "座。僧問。寶塔元無縫。如何指示人。曰。煙霞生背面。星",
    "X78n1554_004:0615a19": "月遶簷楹。曰。如何是塔中人。曰。竟日不知清世事。終",
    "X78n1554_004:0615a20": "年坐斷白雲鄉。曰。向上更有事也無。曰。太無厭生。上",
    "X78n1554_004:0615a21": "堂。僧問。若論此事。譬如兩家著碁。學人上來。請師一",
    "X78n1554_004:0615a22": "著。曰。早輸了也。曰。錯。曰。是。曰。近前無路也。師卓拄杖",
    "X78n1554_004:0615a23": "一下。曰。爭奈者箇何。曰。只如黑白未分時又作麼生",
    "X78n1554_004:0615a24": "曰。且饒一著。僧問。百尺竿頭。如何進步。曰。嶮。曰。便恁",
    "X78n1554_004:0615b01": "麼去又作麼生。曰。百雜碎。僧問。九夏賞勞即不問。從",
    "X78n1554_004:0615b02": "今向去事如何。曰。光剃頭。淨洗鉢。曰。謝師指示。曰。滴",
    "X78n1554_004:0615b03": "水難消。",
    "X78n1554_004:0615b04": "贊曰。",
    "X78n1554_004:0615b05": "　併息諸緣　　單明自己",
    "X78n1554_004:0615b06": "　仰面不見天　　低頭不見地",
    "X78n1554_004:0615b07": "　優入聖域　　透雲門胡餅之機",
    "X78n1554_004:0615b08": "　博綜羣經　　抱仲舒絳帷之志",
    "X78n1554_004:0615b09": "　烟霞生背面　　無縫塔勉強名模",
    "X78n1554_004:0615b10": "　黑白未分時　　一局棊顢頇指示",
    "X78n1554_004:0615b11": "　百尺竿頭輕進步　　嶮似懸崖",
    "X78n1554_004:0615b12": "　九夏堂中光剃頭　　難消滴水",
    "X78n1554_004:0615b13": "　直鈎有香餌　　入滄海釣金鰲",
    "X78n1554_004:0615b14": "　兩眼沒瞳人　　向南山看鱉鼻",
    "X78n1554_004:0615b15": "　竟日不知清世事　　髑髏識未全灰",
    "X78n1554_004:0615b16": "　長年坐斷白雲鄉　　聖凡心猶欠洗",
    "X78n1554_004:0615b17": "　碧梧陰合　　穩慧林祥鳳之巢",
    "X78n1554_004:0615b18": "　白雨聲喧　　奮南宕老龍之臂",
    "X78n1554_004:0615b19": "沒巴鼻處拋出八稜槌畐。塞虗空。使大地人無處",
    "X78n1554_004:0615b20": "回避。",
    "X78n1554_004:0615b21": "雪峰慧禪師",
    "X78n1554_004:0615b22": "師諱思慧。嗣大通。錢塘人。俞氏子。上堂。布大教綱。摝",
    "X78n1554_004:0615b23": "人天魚。護聖不似老胡拖泥帶水。只是見兔放鷹。遇",
    "X78n1554_004:0615b24": "麞發箭。乃高聲召大眾曰。中。上座。昔日藥山早晚不",
    "X78n1554_004:0615c01": "參。動經旬月。一日。大眾纔集。山便歸方丈。諸禪德。彼",
    "X78n1554_004:0615c02": "時佛法早自淡薄。論來猶較些子。如今每日鳴鐘陞",
    "X78n1554_004:0615c03": "堂。忉忉怛怛地。問者口似紡車。答者舌如霹靂。總似",
    "X78n1554_004:0615c04": "今日。靈山慧命殆若懸絲。少室家風危如累卵。又安",
    "X78n1554_004:0615c05": "得箇慨然有志扶竪宗乘底衲子出來喝散大眾。非",
    "X78n1554_004:0615c06": "唯耳邊靜辨。當使正法久住。豈不偉哉。如或捧上不",
    "X78n1554_004:0615c07": "成龍。山僧倒行此令。以拄杖一時趁散。上堂。南詢諸",
    "X78n1554_004:0615c08": "友。踏破草鞋。絕學無為。坐消日月。凡情易脫。聖解難",
    "X78n1554_004:0615c09": "忘。但有纖毫。皆成滲漏。可中為道。似地擎山。應物現",
    "X78n1554_004:0615c10": "形。如驢覷井。縱無計較。途轍已成。若論相應。轉沒交",
    "X78n1554_004:0615c11": "涉。勉諸仁者。莫錯用心。各自歸堂。更求何事。上堂。一",
    "X78n1554_004:0615c12": "法若通。萬緣方透。拈拄杖曰。者裏悟了。提拄杖海上",
    "X78n1554_004:0615c13": "橫行。若到雲居山頭。為我傳語雪峯和尚。咄。上堂。一",
    "X78n1554_004:0615c14": "切法無差。雲門胡餅趙州茶。黃鶴樓前吹玉笛。江城",
    "X78n1554_004:0615c15": "五月落梅花。慚愧太原孚上座。五更聞畫角。天曉弄",
    "X78n1554_004:0615c16": "琵琶。喝一喝。僧問。古殿無燈時如何。曰。東壁打西壁",
    "X78n1554_004:0615c17": "上堂云。眼睫橫亘十方。眉毛上透青天。下徹黃泉。且",
    "X78n1554_004:0615c18": "道鼻孔在什麼處。良久。云。劄。",
    "X78n1554_004:0615c19": "贊曰。",
    "X78n1554_004:0615c20": "　雲門八世孫　　叵把門墻闢",
    "X78n1554_004:0615c21": "　垂一機平地上波濤",
    "X78n1554_004:0615c22": "　示一境嶮崖中妙密",
    "X78n1554_004:0615c23": "　羅龍打鳳　　藕絲網密布縵天",
    "X78n1554_004:0615c24": "　獵兔射麞　　蒿枝箭硬教中的",
    "X78n1554_004:0616a01": "　口似紡車舌如霹靂　　雪峯門下掘窖深埋",
    "X78n1554_004:0616a02": "　身如累卵命若懸絲　　靈鷲山前槌胸呌屈",
    "X78n1554_004:0616a03": "　學無為坐消日月　　渡水覔魚蹤",
    "X78n1554_004:0616a04": "　詢諸友蹈破草鞋　　過山尋蟻跡",
    "X78n1554_004:0616a05": "　萬緣未透　　徒勞拈拄杖海上橫行",
    "X78n1554_004:0616a06": "　一法無差　　且聽落梅花江城狼籍",
    "X78n1554_004:0616a07": "　笑嵩山滿庭立雪　　小魚吞大魚",
    "X78n1554_004:0616a08": "　住破院古殿無燈　　東壁打西壁",
    "X78n1554_004:0616a09": "　聖解凡情絕纖毫無滲漏　　途轍上轉見岐分",
    "X78n1554_004:0616a10": "　眉毛眼睫互十方透青天　　鼻孔中元無氣出",
    "X78n1554_004:0616a11": "　徹骨風流　　無人企及",
    "X78n1554_004:0616a12": "　錢塘江上弄琵琶　　黃鶴樓前吹玉笛",
    "X78n1554_004:0616a13": "　千峯萬峯鎻寒碧",
    "X78n1554_004:0616a14": "月堂昌禪師",
    "X78n1554_004:0616a15": "師嗣雪峯慧。諱道昌。寶溪吳氏子。上堂云。未透祖師",
    "X78n1554_004:0616a16": "關。千難與萬難。既透祖師關。千難與萬難。未透時難",
    "X78n1554_004:0616a17": "則且置。既透了。因甚却難。放下笊籬雖得價。動他杓",
    "X78n1554_004:0616a18": "柄也無端。上堂云。與我相似。共我無緣。打翻藥銚。傾",
    "X78n1554_004:0616a19": "出爐煙。還丹一粒分明在。流落人間是幾年。師住玉",
    "X78n1554_004:0616a20": "几冷泉。塔于南山。真歇和尚住徑山時。行化寶溪。到",
    "X78n1554_004:0616a21": "師家中。見乃母。歇以手摸其腹。人訝之。歇曰。我重婆",
    "X78n1554_004:0616a22": "子者裏出一員古佛。",
    "X78n1554_004:0616a23": "贊曰。",
    "X78n1554_004:0616a24": "　寶溪寶　　非常寶",
    "X78n1554_004:0616b01": "　鯨吞水露出珊瑚枝",
    "X78n1554_004:0616b02": "　龍躍淵打失驪珠顆",
    "X78n1554_004:0616b03": "　辨真贗　　撞著瞎波斯",
    "X78n1554_004:0616b04": "　較重輕　　迷逢胡達磨",
    "X78n1554_004:0616b05": "　鋪陳玉几瞿曇舍利　　寂寂無聞",
    "X78n1554_004:0616b06": "　拋擲冷泉靈鷲山王　　忙忙尋討",
    "X78n1554_004:0616b07": "　祖師關寒光射透　　見笊籬杓柄脫體現成",
    "X78n1554_004:0616b08": "　大還丹冷燄一揮　　把藥銚爐烟盡情傾倒",
    "X78n1554_004:0616b09": "　當場定價　　壓隋候照乘不直分文",
    "X78n1554_004:0616b10": "　韞櫝藏諸　　咲趙國連城甘為死貨",
    "X78n1554_004:0616b11": "　老娘肚裏苦他人捫摸　　愛同古佛放光",
    "X78n1554_004:0616b12": "　無星秤子等銖兩分明　　不被先師謾了",
    "X78n1554_004:0616b13": "白玉鞭擊碎覔無蹤。聽千古萬古南宕山前。草離",
    "X78n1554_004:0616b14": "離。日杲杲。",
    "X78n1554_004:0616b15": "雲門至此九世共一十四人。",
    "X78n1554_004:0616b16": "溈仰宗",
    "X78n1554_004:0616b17": "溈山大圓禪師",
    "X78n1554_004:0616b18": "師諱靈祐。嗣百丈。福州趙氏子。初參百丈。侍立次。夜",
    "X78n1554_004:0616b19": "深。丈曰。看爐中有火否。師撥之曰。無。丈起身。深撥。得",
    "X78n1554_004:0616b20": "少火。舉而示之曰。汝道無。者箇[(口*斬)/耳]。師大悟。禮謝。陳所",
    "X78n1554_004:0616b21": "見。丈曰。此是暫時跂路耳。經云。欲識佛性義。當觀時",
    "X78n1554_004:0616b22": "節因緣。時節既至。如迷忽悟。如忘忽憶。方省己物不",
    "X78n1554_004:0616b23": "從他得。故祖師云。悟了同未悟。無心亦無法。只是無",
    "X78n1554_004:0616b24": "虗妄凡聖等心。本來心法元自具足。汝今既爾。善自",
    "X78n1554_004:0616c01": "護持。師摘茶次。謂仰山曰。終日摘茶。只聞子聲。不見",
    "X78n1554_004:0616c02": "子形。仰撼茶樹。師曰。子只得其用。不得其體。仰曰。未",
    "X78n1554_004:0616c03": "審和尚如何。師良久。仰曰。和尚只得其體。不得其用",
    "X78n1554_004:0616c04": "師曰。放子三十棒。雲巖來。師問。聞汝久在藥山。是否",
    "X78n1554_004:0616c05": "巖曰。是。師曰。如何是藥山大人相。巖曰。涅槃後有。師",
    "X78n1554_004:0616c06": "曰。如何是涅槃後有。巖曰。水洒不著。巖却問師。百丈",
    "X78n1554_004:0616c07": "大人相如何。師曰。巍巍堂堂。煒煒煌煌。聲前非聲。色",
    "X78n1554_004:0616c08": "後非色。蚊子上鐵牛。無儞下觜處。劉鐵磨來。師曰。老",
    "X78n1554_004:0616c09": "牸牛。汝來也。磨曰。來日臺山大會齋。和尚還去麼。師",
    "X78n1554_004:0616c10": "乃放身作臥勢。磨便出去。師睡次。見仰山來。師便面",
    "X78n1554_004:0616c11": "壁。仰曰。和尚何得如此。師起曰。我適來得一夢。儞試",
    "X78n1554_004:0616c12": "為我原看。仰度一盆水。師便洗面。少頃。香嚴至。師曰。",
    "X78n1554_004:0616c13": "我適來得一夢。寂子為我原了。汝更為原看。嚴點一",
    "X78n1554_004:0616c14": "盞茶來。師曰。二子神通過於鶖子。師泥壁次。李軍容",
    "X78n1554_004:0616c15": "具公裳至師背後。端笏而立。師回首見。便側泥盤作",
    "X78n1554_004:0616c16": "接泥勢。李轉笏作進泥勢。師拋泥盤。同歸方丈。僧問。",
    "X78n1554_004:0616c17": "不作溈山一頂笠。無由得到莫窯村。如何是溈山一",
    "X78n1554_004:0616c18": "頂笠。師喚曰。近前來。僧近前。師與一蹈。上堂。老僧百",
    "X78n1554_004:0616c19": "年後向山下檀越家作一頭水牯牛。左脅書五字。曰",
    "X78n1554_004:0616c20": "溈山僧某甲。當恁麼時。喚作溈山僧。又是水牯牛。喚",
    "X78n1554_004:0616c21": "作水牯牛。又是溈山僧。畢竟喚作什麼。仰作禮而退",
    "X78n1554_004:0616c22": "仰山夏末問訊師。師曰。子一夏不見上來。在下面作",
    "X78n1554_004:0616c23": "何所務。曰。某甲在下面鋤得一片畬。下得一籮粟。師",
    "X78n1554_004:0616c24": "曰。子今夏不虗過。仰却問師。和尚一夏作得箇甚麼",
    "X78n1554_004:0617a01": "師曰。日中一食。夜後一寢。仰曰。和尚今夏亦不虗過。",
    "X78n1554_004:0617a02": "道了。乃吐舌。師曰。寂子何得自傷己命。",
    "X78n1554_004:0617a03": "贊曰。",
    "X78n1554_004:0617a04": "　蠱毒家　　滅胡種",
    "X78n1554_004:0617a05": "　心無半點淳　　肉有千斤重",
    "X78n1554_004:0617a06": "　被大雄挾火　　活換眼睛",
    "X78n1554_004:0617a07": "　引寂子撼茶　　全彰體用",
    "X78n1554_004:0617a08": "　轉身猶不會　　徒然要軍容進泥",
    "X78n1554_004:0617a09": "　瞌睡幾曾醒　　倔強使香嚴原夢",
    "X78n1554_004:0617a10": "　鋤畬兒下得一籮粟　　怪九旬不見上來",
    "X78n1554_004:0617a11": "　做笠僧行到莫窯村　　喫一蹈不勝皇恐",
    "X78n1554_004:0617a12": "　書名脅左　　誰云不是大溈僧",
    "X78n1554_004:0617a13": "　放臥身時　　我疑去捉臺山供",
    "X78n1554_004:0617a14": "　先師大人相　　眾皆知煒煒煌煌",
    "X78n1554_004:0617a15": "　本色住山翁　　初不在儱儱侗侗",
    "X78n1554_004:0617a16": "別立玄風闡化機。雖古路斷碑橫。惜未紀斯文之",
    "X78n1554_004:0617a17": "正統。",
    "X78n1554_004:0617a18": "仰山智通禪師",
    "X78n1554_004:0617a19": "師諱慧寂。嗣溈山。韶州葉氏子。師辭親遊方日。人有",
    "X78n1554_004:0617a20": "戱之者。於師扇上題曰。寂子去行脚。諸魔使誰滅。師",
    "X78n1554_004:0617a21": "續曰。龍生虵腹中。借他十箇月。人皆異之。蓋師出屠",
    "X78n1554_004:0617a22": "門。諸魔或曰猪毛。初參耽源。已悟玄旨。源謂師曰。國",
    "X78n1554_004:0617a23": "師當時傳得六代祖師圓相共九十七箇。授與老僧",
    "X78n1554_004:0617a24": "曰。吾滅三十年。南方有一沙彌到來。大興此教。次第",
    "X78n1554_004:0617b01": "傳授。毋令斷絕。我今付汝。汝當奉持。遂將本付師。師",
    "X78n1554_004:0617b02": "一覧便火却。源一日問師。前來諸相。甚宜秘惜。曰。當",
    "X78n1554_004:0617b03": "時看了便燒却也。源曰。吾此法門。無人能會。唯先師",
    "X78n1554_004:0617b04": "及諸祖諸大聖人方可委悉。子何得燒之。師曰。某甲",
    "X78n1554_004:0617b05": "一覽。便知其意。但用得。不可執本也。源曰。雖然如此。",
    "X78n1554_004:0617b06": "於子即得。後人信之不及。師曰。和尚若要。重錄不難。",
    "X78n1554_004:0617b07": "即重集一本上呈。且無遺失。源曰。然。師參溈山次。師",
    "X78n1554_004:0617b08": "問。如何是真佛住處。溈曰。以思無思之妙。返思靈燄",
    "X78n1554_004:0617b09": "之無窮。思盡還源。性相常住。事理不二。真佛如如。師",
    "X78n1554_004:0617b10": "大悟。自此執侍十五年。師為直歲。作務歸。溈問。甚麼",
    "X78n1554_004:0617b11": "處來。師曰。田中來。溈曰。田中多少人。師插鍬叉手而",
    "X78n1554_004:0617b12": "立。溈曰。今日南山大有人刈茅。師㧞鍬便行。一日。隨",
    "X78n1554_004:0617b13": "溈遊山到磐石上坐。師侍立。忽鴉銜一紅柿落在面",
    "X78n1554_004:0617b14": "前。溈拾得與師。師接洗了。度與溈。溈云。子甚處得來",
    "X78n1554_004:0617b15": "師曰。此是和尚道德所感。溈曰。子也不得無分。即分",
    "X78n1554_004:0617b16": "半與師。溈問師。忽有人問汝。作麼生祗對。師曰。東寺",
    "X78n1554_004:0617b17": "師叔若在。某甲不致寂寥。溈曰。放汝一箇不祗對罪",
    "X78n1554_004:0617b18": "師曰。生之與殺。只在一言。溈曰。不孤汝見。別有一人",
    "X78n1554_004:0617b19": "不肯。師曰。阿誰。溈指露柱云。者箇。師曰。道什麼。溈亦",
    "X78n1554_004:0617b20": "曰。道什麼。師曰。白鼠推遷。銀臺不變。師夢入彌勒內",
    "X78n1554_004:0617b21": "院。堂中諸位皆足。惟第二座空。師就坐。有一尊者白",
    "X78n1554_004:0617b22": "槌曰。今當第二座說法。師起。白槌曰。摩訶衍法。離四",
    "X78n1554_004:0617b23": "句。絕百非。諦聽。諦聽。眾皆散去。及覺。舉似溈。溈曰。子",
    "X78n1554_004:0617b24": "已入聖位。師便禮拜。香嚴有發明偈。溈聞得。曰。此子",
    "X78n1554_004:0617c01": "徹矣。師曰。此是心機意識著述得成。待某甲親自勘",
    "X78n1554_004:0617c02": "過。師後問嚴。見和尚贊師弟發明頌。儞試舉看。嚴乃",
    "X78n1554_004:0617c03": "舉。師曰。此是宿習記持而來。若有正悟。別更說看。嚴",
    "X78n1554_004:0617c04": "又舉去年貧。未是貧語。師曰。如來禪許吾弟會。祖師",
    "X78n1554_004:0617c05": "禪未夢見在。嚴又曰。我有一機。瞬目視伊。若人不會。",
    "X78n1554_004:0617c06": "別喚沙彌。師報溈曰。且喜閑師弟會祖師禪也。南塔",
    "X78n1554_004:0617c07": "湧謁臨濟。後歸侍師。師曰。汝來作什麼。湧曰。禮覲和",
    "X78n1554_004:0617c08": "尚。師曰。還見和尚麼。湧曰。見。師曰。和尚何似驢。湧曰。",
    "X78n1554_004:0617c09": "某甲見和尚亦不似佛。師曰。若不似佛。似箇什麼。湧",
    "X78n1554_004:0617c10": "曰。若有所似。與驢何別。師大驚曰。凡聖兩忘。情盡體",
    "X78n1554_004:0617c11": "露。吾以此驗人已二十年。無决了者。子保任之。師每",
    "X78n1554_004:0617c12": "指謂人曰。此子肉身佛也。",
    "X78n1554_004:0617c13": "贊曰。",
    "X78n1554_004:0617c14": "　鎮海珠　　毒龍囝",
    "X78n1554_004:0617c15": "　十月借虵腹出生　　一顆落蛟盤圓轉",
    "X78n1554_004:0617c16": "　近前叉手　　單傳向上之機鋒",
    "X78n1554_004:0617c17": "　思盡還源　　拶出無窮之靈焰",
    "X78n1554_004:0617c18": "　兜率第二座說法　　白槌處嚇得魂飛",
    "X78n1554_004:0617c19": "　南山大有人刈茅　　拔鍬去何曾夢見",
    "X78n1554_004:0617c20": "　道德所感　　烏鴉銜柿盤石坐分",
    "X78n1554_004:0617c21": "　生殺在言　　白鼠推遷銀臺不變",
    "X78n1554_004:0617c22": "　焚却諸圓相　　使耽源懊惱尊懷",
    "X78n1554_004:0617c23": "　遇著小釋迦　　被胡僧塗糊當面",
    "X78n1554_004:0617c24": "　喚沙彌印香嚴會得祖師禪",
    "X78n1554_004:0618a01": "　何似驢引南塔拔出吹毛劒",
    "X78n1554_004:0618a02": "得人憎處。只許他家父子知。然萬古徽猷。縱佛手",
    "X78n1554_004:0618a03": "亦難掩。",
    "X78n1554_004:0618a04": "南塔湧禪師",
    "X78n1554_004:0618a05": "師諱光湧。嗣仰山。豐城人。章氏子。母乳之夕。神光照",
    "X78n1554_004:0618a06": "室。廐馬皆驚。因以光湧名之。少俊敏。依仰山剃度。發",
    "X78n1554_004:0618a07": "明大事。僧問。文殊是七佛之師。文殊還有師否。師曰。",
    "X78n1554_004:0618a08": "遇緣即有。曰。如何是文殊師。師竪起拂子。僧曰。莫只",
    "X78n1554_004:0618a09": "者便是麼。師放下拂子。問。如何是妙用一句。師曰。水",
    "X78n1554_004:0618a10": "到渠成。問。真佛住在何處。師曰。言下無相。也不在別",
    "X78n1554_004:0618a11": "處。清化付參次。問。從何而來。曰。鄂州。曰。鄂州使君名",
    "X78n1554_004:0618a12": "什麼。曰。化下不敢相觸。曰。此地通不畏。曰。大丈夫何",
    "X78n1554_004:0618a13": "必相試。師囅然而笑。遂印可。集雲峯下大禪佛。傳燈",
    "X78n1554_004:0618a14": "具載。",
    "X78n1554_004:0618a15": "贊曰。",
    "X78n1554_004:0618a16": "　光騰乳室　　劒隱豐城",
    "X78n1554_004:0618a17": "　電翻空淵龍起蟄　　駒墮地厩馬羣驚",
    "X78n1554_004:0618a18": "　謁臨濟生死猶昨夢",
    "X78n1554_004:0618a19": "　見仰山凡聖兩忘情",
    "X78n1554_004:0618a20": "　忽爾大驚　　怪人前指謂肉身佛",
    "X78n1554_004:0618a21": "　囅然而笑　　知化下敢觸使君名",
    "X78n1554_004:0618a22": "　獨露真常　　雲收月現",
    "X78n1554_004:0618a23": "　全彰體用　　水到渠成",
    "X78n1554_004:0618a24": "　南塔影中文殊師　　錯豎拂子",
    "X78n1554_004:0618b01": "　集雲峯下大禪佛　　悞喚師兄",
    "X78n1554_004:0618b02": "　一再次覧東平鏡　　塵埃滿面",
    "X78n1554_004:0618b03": "　二十年咲驗人眼　　[翟*欠]瞎無睛",
    "X78n1554_004:0618b04": "言下無相。則固是不在別處。然真佛所住。窮伎倆",
    "X78n1554_004:0618b05": "到底難明。",
    "X78n1554_004:0618b06": "芭蕉清禪師",
    "X78n1554_004:0618b07": "師諱慧清。嗣南塔。新羅人也。師謂眾曰。我十八上到",
    "X78n1554_004:0618b08": "仰山。見南塔上堂曰。汝等諸人若是箇漢。從娘肚裏",
    "X78n1554_004:0618b09": "屙出來便作師子吼解。好麼。我於言下歇得身心。便",
    "X78n1554_004:0618b10": "住五載。示眾云。你有拄杖子。我與你拄杖子。你無拄",
    "X78n1554_004:0618b11": "杖子。我奪却你拄杖子。僧問。如何是提婆宗。師曰。赤",
    "X78n1554_004:0618b12": "幡在左。問。如何是達磨西來意。師曰。獨自恓恓暗渡",
    "X78n1554_004:0618b13": "江。問。賊來須打。客來須看。忽遇客賊俱來時如何。師",
    "X78n1554_004:0618b14": "曰。屋裏有緉破草鞋。曰。只如破草鞋還堪受用也無",
    "X78n1554_004:0618b15": "師曰。汝若將去。前凶後不吉。上堂。如人行次。忽遇前",
    "X78n1554_004:0618b16": "面萬丈懸崖。背後野火來逼。兩畔荊棘林。若向前。則",
    "X78n1554_004:0618b17": "墮坑落塹。若退後。則野火燒身。若轉側。又被荊棘林",
    "X78n1554_004:0618b18": "礙。當恁麼時。作麼生免得。若也免得。合有出身之路。",
    "X78n1554_004:0618b19": "若也免不得。墮身死漢。僧問。不問二頭三首。請師直",
    "X78n1554_004:0618b20": "指本來面目。師默然正坐。問。如何是吹毛劒。曰。進前",
    "X78n1554_004:0618b21": "三步。曰。用者如何。曰。退後三步。問。北斗裏藏身時如",
    "X78n1554_004:0618b22": "何。曰。九九八十一。曰。會麼。曰。不會。曰。一二三四五。問。",
    "X78n1554_004:0618b23": "古佛未出興時如何。曰。千年茄子根。曰。出興後如何",
    "X78n1554_004:0618b24": "曰。金剛努眼睛。承天確在師會下發明後。僧問。眾罪",
    "X78n1554_004:0618c01": "如霜露。慧日能消除時如何。確曰。庭臺深夜雨。樓閣",
    "X78n1554_004:0618c02": "靜時鐘。曰。為什麼因緣會遇時。果報還自受。確曰。管",
    "X78n1554_004:0618c03": "筆能書。片舌解語。",
    "X78n1554_004:0618c04": "贊曰。",
    "X78n1554_004:0618c05": "　脚頭未跨船舷　　參徧大唐諸祖",
    "X78n1554_004:0618c06": "　竪提婆宗奪外道赤旛回",
    "X78n1554_004:0618c07": "　答西來意貶達磨渡江去",
    "X78n1554_004:0618c08": "　拄杖子一生與奪　　未甞敲出玉麒麟",
    "X78n1554_004:0618c09": "　娘肚裏十月出生　　幾曾吼作金師子",
    "X78n1554_004:0618c10": "　前凶後不吉　　破草鞋難得受用時",
    "X78n1554_004:0618c11": "　退火進深坑　　荊棘林那有出身路",
    "X78n1554_004:0618c12": "　新羅人難辨語　　當的帝都丁",
    "X78n1554_004:0618c13": "　北斗裏穩藏身　　一二三四五",
    "X78n1554_004:0618c14": "　兩口一無舌　　看臨溪打開石鎻兩頭搖",
    "X78n1554_004:0618c15": "　雜毒深入心　　致承天吐出庭臺深夜雨",
    "X78n1554_004:0618c16": "　默然正坐　　本來面不在二頭",
    "X78n1554_004:0618c17": "　用者如何　　吹毛劒豈拘三步",
    "X78n1554_004:0618c18": "青出於藍青於藍。信溈仰兒孫鸞翔鳳舞。",
    "X78n1554_004:0618c19": "芭蕉徹禪師",
    "X78n1554_004:0618c20": "師諱繼徹。嗣芭蕉清。廣西人也。初謁風穴。穴問。如何",
    "X78n1554_004:0618c21": "是正法眼。曰。泥彈子。穴異之。後參芭蕉。見上堂有云。",
    "X78n1554_004:0618c22": "兩口一無舌。即是吾宗旨。豁然大悟。僧問。如何是深",
    "X78n1554_004:0618c23": "深處。曰。石人開石戶。石鎻兩頭搖。問。如何是臨溪境",
    "X78n1554_004:0618c24": "曰。有山有水。問。寂寂無依時如何。曰。未是納僧分上",
    "X78n1554_004:0619a01": "事。曰。如何是納僧分上事。曰。要行便行。要坐便坐。問。",
    "X78n1554_004:0619a02": "有一人不舍生死。不證涅槃。師還提携否。曰。不提携。曰。",
    "X78n1554_004:0619a03": "為什麼不提携。曰。臨溪粗識好惡。示眾曰。昔日如來",
    "X78n1554_004:0619a04": "於波羅奈國。梵王請轉法輪。如來不已而已。有屈宗",
    "X78n1554_004:0619a05": "風。隨機逗教。遂有三乘名字流傳於天上人間。至今",
    "X78n1554_004:0619a06": "光揚不墜。若據祖宗門下。天地懸殊。上上根機。頓超",
    "X78n1554_004:0619a07": "不異。作麼生是混融一句。還有人道得麼。若也道得。",
    "X78n1554_004:0619a08": "有參學眼。若道不得。天寬地窄。示眾。眼中無翳。空裏",
    "X78n1554_004:0619a09": "無花。水長船高。泥多佛大。莫將問來。我也無答。會麼。",
    "X78n1554_004:0619a10": "問在答處。答在問處。偈云。芭蕉的旨。不掛唇齒。木童",
    "X78n1554_004:0619a11": "唱和。石女側耳。",
    "X78n1554_004:0619a12": "贊曰。",
    "X78n1554_004:0619a13": "　人面虵　　利刃蜜",
    "X78n1554_004:0619a14": "　閑行坐自要誇張　　識好惡人信不及",
    "X78n1554_004:0619a15": "　泥彈子作正法眼　　豈知老風穴綿褁蒺蔾",
    "X78n1554_004:0619a16": "　茄子根應古佛機　　不學先芭蕉錦包特石",
    "X78n1554_004:0619a17": "　混融句地窄天寬　　臨溪境山深水碧",
    "X78n1554_004:0619a18": "　遇衲僧問涅槃生死　　要提携且待驢年",
    "X78n1554_004:0619a19": "　斥瞿曇說頓漸偏圓　　屈宗風卒無了日",
    "X78n1554_004:0619a20": "　西來意　　貼肉衫汗透千重",
    "X78n1554_004:0619a21": "　宗門事　　脚跟下泥深三尺",
    "X78n1554_004:0619a22": "　木童唱和石人側耳　　潑宗旨誰肯挂唇",
    "X78n1554_004:0619a23": "　眼中沒翳空裡無花　　閑言語不勞拈出",
    "X78n1554_004:0619a24": "人皆謂溈山五世。到師寂爾無傳。殊不知萬仞門",
    "X78n1554_004:0619b01": "墻。擬登者銀山鐵壁。",
    "X78n1554_004:0619b02": "溈仰宗至此五世。",
    "X78n1554_004:0619b03": "法眼宗",
    "X78n1554_004:0619b04": "清涼法眼禪師",
    "X78n1554_004:0619b05": "師諱文益。餘杭魯氏子。祝髮。詣開元覺律師受具戒。",
    "X78n1554_004:0619b06": "及覺盛化四明。師往習毗尼。工文章。覺奇之。目為吾",
    "X78n1554_004:0619b07": "門之游夏也。師以玄機一發。雜務俱捐。振錫南邁。抵",
    "X78n1554_004:0619b08": "福州。初見長慶。無所契悟。與進．修輩擬之湖外。既發。",
    "X78n1554_004:0619b09": "值雨。少憩城西地藏。入堂見藏坐地爐。問師。此行何",
    "X78n1554_004:0619b10": "之。曰。行脚去。曰。行脚事作麼生。曰。不知。曰。不知最親",
    "X78n1554_004:0619b11": "三人附火。因舉肇論。至天地與我同根處。藏又曰。山",
    "X78n1554_004:0619b12": "河大地與自己。是同是別。修曰。同。藏竪兩指熟視之。",
    "X78n1554_004:0619b13": "兩箇。便起去。雨霽辭行。藏送之。問曰。上座尋常說三",
    "X78n1554_004:0619b14": "界唯心。乃指庭下石曰。且道此石在心內。在心外。師",
    "X78n1554_004:0619b15": "曰。在心內。曰。行脚人著甚來由。安塊石在心頭耶。師",
    "X78n1554_004:0619b16": "窘無以對。遂放包。俱求決擇。近月餘。呈見解。說道理。",
    "X78n1554_004:0619b17": "藏曰。佛法不是恁麼。曰。某甲到此。辭窮理絕也。藏曰。",
    "X78n1554_004:0619b18": "若論佛法。一切見成。師大悟。出世臨川崇壽。一香為",
    "X78n1554_004:0619b19": "藏拈。僧子方者。問曰。公久親長慶。乃嗣地藏。何哉。師",
    "X78n1554_004:0619b20": "曰。以不解長慶說萬象之中獨露身故。方舉拂子示",
    "X78n1554_004:0619b21": "之。師曰。撥萬象。不撥萬象。方曰。不撥萬象。師曰。獨露",
    "X78n1554_004:0619b22": "身[口*爾]。方曰。撥萬象。師曰。萬象之中[口*爾]。方於是悟旨。二",
    "X78n1554_004:0619b23": "僧參次。師指簾。二僧齊去捲。師曰。一得一失。示眾云。",
    "X78n1554_004:0619b24": "盡十方世界皎皎地無一絲頭。若有一絲頭。即是一",
    "X78n1554_004:0619c01": "絲頭。金陵報恩則初參青峯。問。如何是學人自己。峯",
    "X78n1554_004:0619c02": "曰。丙丁童子來求火。不契。見師。師問。甚處來。曰。青峯",
    "X78n1554_004:0619c03": "師曰。青峯有何言句。則舉前話。師曰。上座作麼生會",
    "X78n1554_004:0619c04": "則曰。丙丁屬火。而更求火。如將自己求自己。師曰。與",
    "X78n1554_004:0619c05": "麼會又爭得。則曰。某甲只恁麼。未審和尚如何。師曰。",
    "X78n1554_004:0619c06": "你問我。與你道。則理前問。師曰。丙丁童子來求火。則",
    "X78n1554_004:0619c07": "乃悟。僧問。如何是學人一卷經。師曰。題目分明。師與",
    "X78n1554_004:0619c08": "李王論道次。因看牡丹。王命作頌。即曰。擁毳對芳叢。",
    "X78n1554_004:0619c09": "由來趣不同。髮從今日白。花是去年紅。艶冶隨朝露。",
    "X78n1554_004:0619c10": "馨香逐晚風。何須待零落。然後始知空。王聞開悟。師",
    "X78n1554_004:0619c11": "有偈曰。幽鳥語如篁。柳搖金線長。雲歸山谷靜。風送",
    "X78n1554_004:0619c12": "杏花香。永日蕭然坐。澄心萬慮忘。欲言言不及。林下",
    "X78n1554_004:0619c13": "好商量。言百法明門。乃唯識綱宗也。",
    "X78n1554_004:0619c14": "贊曰。",
    "X78n1554_004:0619c15": "　幼發玄機　　遍行尋訪",
    "X78n1554_004:0619c16": "　小乘根拋弃覺闍梨",
    "X78n1554_004:0619c17": "　惡冤家撞著琛和尚",
    "X78n1554_004:0619c18": "　安片石寸心內　　當機擊碎猶涉廉纖",
    "X78n1554_004:0619c19": "　露全身萬象中　　盡力扶持依然鹵莾",
    "X78n1554_004:0619c20": "　指二僧捲簾去　　得失未分明",
    "X78n1554_004:0619c21": "　勘童子求火來　　是非難定當",
    "X78n1554_004:0619c22": "　如篁語幽鳥　　山林意別是風標",
    "X78n1554_004:0619c23": "　擁毳對芳叢　　牡丹詩竊誰體樣",
    "X78n1554_004:0619c24": "　是曹源一滴水　　蟲禦木偶爾成文",
    "X78n1554_004:0620a01": "　問學人一卷經　　蠅鑽紙全無趣向",
    "X78n1554_004:0620a02": "　唯心唯識　　石頭城路列千差",
    "X78n1554_004:0620a03": "　無法無人　　通玄峯雲橫疊嶂",
    "X78n1554_004:0620a04": "盡十方世界皎皎地無一絲頭。到者裏。百法明門",
    "X78n1554_004:0620a05": "只宜収抗。",
    "X78n1554_004:0620a06": "天台韶國師",
    "X78n1554_004:0620a07": "師諱德韶。嗣法眼。處州龍泉陳氏子。幼依龍歸寺得",
    "X78n1554_004:0620a08": "度。十八受具。去謁龍牙。問。雄雄之尊。因甚麼親近不",
    "X78n1554_004:0620a09": "得。牙曰。如火與火。師曰。忽遇水來又作麼生。牙曰。汝",
    "X78n1554_004:0620a10": "不會我語。又問。天不蓋。地不載。此理如何。牙曰。合如",
    "X78n1554_004:0620a11": "是。師不諭旨。再請誨。牙曰。道者。汝向後自會去。師後",
    "X78n1554_004:0620a12": "於通玄峯澡浴。忽省。遂焚香望龍牙禮拜曰。當時若",
    "X78n1554_004:0620a13": "說向我。今日決定罵也。見疎山。問。百匝千重是何人",
    "X78n1554_004:0620a14": "境界。山曰。左搓芒繩縛鬼子。曰。不落古今。請師說。曰。",
    "X78n1554_004:0620a15": "不說。曰。為甚不說。曰。箇中不辨有無。曰。師今善說。山",
    "X78n1554_004:0620a16": "駭之。如是參五十四員知識。後謁法眼。眼一見。深器",
    "X78n1554_004:0620a17": "之。師倦於參請。但隨眾而已。一日。眼上堂。僧問。如何",
    "X78n1554_004:0620a18": "是曹源一滴水。眼曰。是曹源一滴水。師大悟於座下。",
    "X78n1554_004:0620a19": "遂白眼。眼曰。汝向後當為國王所師。致祖道光大。吾",
    "X78n1554_004:0620a20": "不如也。自是。諸方異唱。古今玄鍵。與之決擇。不留微",
    "X78n1554_004:0620a21": "跡乾祐元年。忠懿王嗣位。遣使迎之。申弟子禮。示眾。",
    "X78n1554_004:0620a22": "古聖方便猶若河沙。祖師道。非風幡動。仁者心動。斯",
    "X78n1554_004:0620a23": "乃無上心印。至妙法門。我輩稱祖師門下客。合作麼",
    "X78n1554_004:0620a24": "生會祖師意。若言風幡不動。汝心妄動。若言不撥風",
    "X78n1554_004:0620b01": "幡。就風幡處通取。若言風幡動處是甚麼。若言附物",
    "X78n1554_004:0620b02": "明心。不須認物。若言色即是空。若言非風幡動。應須",
    "X78n1554_004:0620b03": "妙會。與祖師意旨了沒交涉。既不許如是會。諸上座",
    "X78n1554_004:0620b04": "便合知悉。者裏悟去。何法門而不明。雖百千諸佛方",
    "X78n1554_004:0620b05": "便。一時洞了。若不如此。設經塵劫。空自勞神。無有是",
    "X78n1554_004:0620b06": "處。住通玄峯。有偈云。通玄峯頂。不是人間。心外無法。",
    "X78n1554_004:0620b07": "滿目青山。眼聞。乃曰。只此一偈。可起吾宗。示眾。古人",
    "X78n1554_004:0620b08": "道。若欠一法。不成法身。若剩一法。不成法身。若有一",
    "X78n1554_004:0620b09": "法。不成法身。若無一法。不成法身。此是般若之真宗",
    "X78n1554_004:0620b10": "也。又曰。夫一切問答。如針鋒相投。無絲毫參差。事無",
    "X78n1554_004:0620b11": "不通。理無不備。良由一切語言。一切三昧。橫竪深淺。",
    "X78n1554_004:0620b12": "隱顯去來。是諸佛實相門。只貴如今一時驗取。珍重。",
    "X78n1554_004:0620b13": "又曰。言發非聲。色前不物。始會天下太平。大王長壽。",
    "X78n1554_004:0620b14": "久立。僧問。古德道。登天不借梯。遍地無行路。如何是",
    "X78n1554_004:0620b15": "登天不借梯。師曰。不遺絲髮地。曰。如何是遍地無行",
    "X78n1554_004:0620b16": "路。師曰。適來向儞道什麼。問。法眼寶印。和尚親傳。未",
    "X78n1554_004:0620b17": "審今日一會。分付何人。師曰。鼕鼕鼓。一頭打。兩頭鳴",
    "X78n1554_004:0620b18": "問。古者道。敲打虗空鳴殻殻。石人木人齊應諾。六月",
    "X78n1554_004:0620b19": "降雪落紛紛。此是如來大圓覺。如何是敲打虗空底",
    "X78n1554_004:0620b20": "師曰。崑崙兒著鐵袴。打一棒行一步。曰。恁麼則石人",
    "X78n1554_004:0620b21": "木人齊應諾。師曰。儞還聞麼。問。飲光持釋迦丈六衣。",
    "X78n1554_004:0620b22": "在雞足山待彌勒下生。將丈六之衣。披千尺之身。應",
    "X78n1554_004:0620b23": "量恰好。只如釋迦身長丈六。彌勒身長千尺。為復是",
    "X78n1554_004:0620b24": "身解短耶。衣解長耶。師曰。汝却會。明拂袖而出。師曰。",
    "X78n1554_004:0620c01": "小兒子。山僧若答汝話不得。當有因果。汝若不是。吾",
    "X78n1554_004:0620c02": "當見之。明歸七日嘔血。浮光和尚勸曰。汝速去懺悔",
    "X78n1554_004:0620c03": "明至方丈。悲泣曰。願和尚慈悲。許某甲懺悔。曰。如人",
    "X78n1554_004:0620c04": "倒地。因地而起。不曾教汝起倒。明又曰。若許某甲懺",
    "X78n1554_004:0620c05": "悔。終身給侍。師為出語曰。佛佛道齊。宛爾高低。釋迦",
    "X78n1554_004:0620c06": "彌勒。如印印泥。有傳天台教義寂者。乃螺溪是。屢言",
    "X78n1554_004:0620c07": "于師。曰。智者之教。年紀濅遠。慮多散失。今新羅國其",
    "X78n1554_004:0620c08": "本甚備。自非和尚慈力。其孰能致之乎。師聞于王。遣",
    "X78n1554_004:0620c09": "使航海傳寫。備足而回。迄今盛行于世矣。",
    "X78n1554_004:0620c10": "贊曰。",
    "X78n1554_004:0620c11": "　心法雙忘　　乾坤獨步",
    "X78n1554_004:0620c12": "　登天不借梯　　遍地無行路",
    "X78n1554_004:0620c13": "　機翻石火　　爍破石頭城",
    "X78n1554_004:0620c14": "　掌握龍泉　　笑出龍歸寺",
    "X78n1554_004:0620c15": "　天蓋地載　　苦龍牙疊將餿飯祭閑神",
    "X78n1554_004:0620c16": "　百匝千重　　被疎山左搓芒繩縛鬼子",
    "X78n1554_004:0620c17": "　去來隱顯明諸佛實相　　要且顢頇",
    "X78n1554_004:0620c18": "　欠剩有無說般若真宗　　不妨莽鹵",
    "X78n1554_004:0620c19": "　是曹源一滴水　　悟玄機將豌豆作真珠",
    "X78n1554_004:0620c20": "　指通玄滿目山　　起吾宗變甜瓜成苦瓠",
    "X78n1554_004:0620c21": "　祖師門下客　　辨風幡帶水拖泥",
    "X78n1554_004:0620c22": "　大王長壽人　　外聲色拋沙撒土",
    "X78n1554_004:0620c23": "　得法眼親傳寶印　　鞔皮鼓兩頭鳴",
    "X78n1554_004:0620c24": "　應木人敲打虗空　　崑崙兒著鐵袴",
    "X78n1554_004:0621a01": "　念南嶽天台教乘磨滅　　往新羅國繕寫歸",
    "X78n1554_004:0621a02": "　論釋迦彌勒身衣短長　　令興教僧嘔血去",
    "X78n1554_004:0621a03": "諸方異唱。古今玄鍵。決擇不留蹤。不謬為一國之",
    "X78n1554_004:0621a04": "師。名喧寰宇。",
    "X78n1554_004:0621a05": "永明智覺禪師",
    "X78n1554_004:0621a06": "師諱延壽。嗣韶國師。餘杭王氏子。自幼知敬佛乘。既",
    "X78n1554_004:0621a07": "冠。不茄葷酒。日惟一食。持法華七行俱下。感羣羊跪",
    "X78n1554_004:0621a08": "聽。年二十八。為華亭鎮將。屬翠巖參禪師遷止龍冊。",
    "X78n1554_004:0621a09": "大闡玄化。師遂求出家。請于朝。文穆王從其志。禮參",
    "X78n1554_004:0621a10": "為師。執勞供眾。身惟一布衲。後往天台天柱峯。九旬",
    "X78n1554_004:0621a11": "習定。有烏類斥鷃巢于衣襵中。暨謁國師。一見深器",
    "X78n1554_004:0621a12": "之。密授玄旨。仍謂師曰。汝與元帥有緣。他日大作佛",
    "X78n1554_004:0621a13": "事。惜吾不及見耳。初住雪竇。上堂。雪竇者裏。迅瀑千",
    "X78n1554_004:0621a14": "尋。不停纖粟。奇巖萬仞。無立足處。汝等諸人向甚麼",
    "X78n1554_004:0621a15": "處進步。僧問。雪竇一徑。如何履踐。曰。步步寒華結。言",
    "X78n1554_004:0621a16": "言徹底冰。又偈曰。孤猿呌落中巖月。野客吟殘半夜",
    "X78n1554_004:0621a17": "燈。此景此時誰得意。白雲深處坐禪僧。建隆元年。忠懿",
    "X78n1554_004:0621a18": "王請入靈隱。為第一世。明年。請住永明。為第二世。僧",
    "X78n1554_004:0621a19": "問。如何是永明旨。曰。更添香著。曰。謝師指示。曰。且喜",
    "X78n1554_004:0621a20": "沒交涉。有偈曰。欲識永明旨。門前一湖水。日照光明",
    "X78n1554_004:0621a21": "生。風來波浪起。僧問。學人久在永明。為什麼不會永",
    "X78n1554_004:0621a22": "明家風。曰。不會處會取。曰。不會處如何會。曰。牛胎生",
    "X78n1554_004:0621a23": "象子。碧海起紅塵。師著宗鏡錄一百卷。播於海外。高",
    "X78n1554_004:0621a24": "麗國王覽師言教。遣使賷書敘弟子禮。又遣僧三十",
    "X78n1554_004:0621b01": "六人問道。皆承印記。前後歸本國。各化一方。以開寶",
    "X78n1554_004:0621b02": "八年十二月二十六日示寂淨慈。塔于大慈山。",
    "X78n1554_004:0621b03": "贊曰。",
    "X78n1554_004:0621b04": "　一出頭來　　風標逈別",
    "X78n1554_004:0621b05": "　弃華亭鎮將　　腰佩寶刀",
    "X78n1554_004:0621b06": "　依龍冊老僧　　身被布衲",
    "X78n1554_004:0621b07": "　誦法華七行俱下　　感群羊跪聽座隅",
    "X78n1554_004:0621b08": "　習大定三月方回　　有斥鷃巢栖衣襵",
    "X78n1554_004:0621b09": "　天台得片言悟旨　　念念幻緣空",
    "X78n1554_004:0621b10": "　乳峯指一路通玄　　步步寒花結",
    "X78n1554_004:0621b11": "　迅瀑千尋不停纖粟　　探水丈痕深",
    "X78n1554_004:0621b12": "　奇巖萬仞逈絕躋攀　　望崖心路絕",
    "X78n1554_004:0621b13": "　牛胎生象子　　垂示太分明",
    "X78n1554_004:0621b14": "　碧海起紅塵　　家風重滿洩",
    "X78n1554_004:0621b15": "　枕藜床喚回清夢　　野客吟殘半夜燈",
    "X78n1554_004:0621b16": "　倚蒲團坐斷白雲　　孤猿呌落中巖月",
    "X78n1554_004:0621b17": "　著宗鏡一百餘卷　　點鐵成金",
    "X78n1554_004:0621b18": "　印高麗三十六僧　　證龜作鱉",
    "X78n1554_004:0621b19": "潛行密用。佛眼亦難窺。真精進幢。慧日峯前亘百",
    "X78n1554_004:0621b20": "世。光明燦發。",
    "X78n1554_004:0621b21": "法眼至此三世。師雖印高麗三十六僧。然",
    "X78n1554_004:0621b22": "傳燈不載名字．機緣。茲不及贅。",
    "X78n1554_004:0621b23": "正宗讚終",
    "X78n1554_004:0621b24": "小師　居涇　焚香拜手稽首謹書于乳峯。"
}