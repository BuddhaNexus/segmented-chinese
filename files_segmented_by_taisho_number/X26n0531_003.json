{
    "X26n0531_003:0757a04": "般若波羅蜜多心經略疏顯正記卷下",
    "X26n0531_003:0757a06": "三就觀行釋者謂依於三性立三無性觀。",
    "X26n0531_003:0757a07": "三中三初總標謂於三性立三無性者唯識頌云",
    "X26n0531_003:0757a08": "即依此三性立彼三無性等斯則依徧計執性立",
    "X26n0531_003:0757a09": "相無性情有理無故依依他起性立無自然性既",
    "X26n0531_003:0757a10": "依緣起非自然故依圓成實性立無前二性前二",
    "X26n0531_003:0757a11": "空處即真如義見次記引唯識頌。",
    "X26n0531_003:0757a12": "一於徧計所執性作無相觀謂彼即空無可生滅二",
    "X26n0531_003:0757a13": "於依他起性作無生觀謂依他染淨從緣無性三於",
    "X26n0531_003:0757a14": "圓成實性作無性觀謂前二不有而非減觀智照現",
    "X26n0531_003:0757a15": "而不增又在纏出障性無增減。",
    "X26n0531_003:0757a16": "一於下二別釋二初以三性別釋此以徧計等三",
    "X26n0531_003:0757a17": "性如次別釋不生不滅等三對經文也一於徧計",
    "X26n0531_003:0757a18": "等者謂六七二識徧於染淨一切法上計實我法",
    "X26n0531_003:0757a19": "名徧計所執能計是有依他起攝所計我法情有",
    "X26n0531_003:0757a20": "理無如繩上蛇觀此相無名無相觀謂彼下結意",
    "X26n0531_003:0757a21": "歸經彼即所計我法所計既空生滅何有故經云",
    "X26n0531_003:0757a22": "不生不滅也二於依他等者染淨諸法依他眾緣",
    "X26n0531_003:0757a23": "而得生起故云依他起也生即無生皆同幻化如",
    "X26n0531_003:0757a24": "麻上繩能如此觀名無生觀謂依等者既依緣起",
    "X26n0531_003:0757b01": "染淨即空故云無性染即是垢故經云不垢不淨",
    "X26n0531_003:0757b02": "也三於圓成等者以前依計無相無生唯一真空",
    "X26n0531_003:0757b03": "圓滿成實名圓成實前二性無真空理顯其猶繩",
    "X26n0531_003:0757b04": "蛇既泯唯麻獨存若此觀者名無性觀謂前下前",
    "X26n0531_003:0757b05": "二即是依計此二雖無真空非損智冥理顯真空",
    "X26n0531_003:0757b06": "非益故云非減及不增也又在纏等者纏即是障",
    "X26n0531_003:0757b07": "謂煩惱所知也在纏名凡凡則德泯出障名聖聖",
    "X26n0531_003:0757b08": "則德增空非凡聖故經云不增不減也唯識頌云",
    "X26n0531_003:0757b09": "初即相無性次無自然性後由遠離前所執我法",
    "X26n0531_003:0757b10": "性此諸法勝義亦即是真如彼云真如即今真空",
    "X26n0531_003:0757b11": "也。",
    "X26n0531_003:0757b12": "又妄法無生滅緣起非染淨真空無增減。",
    "X26n0531_003:0757b13": "又妄下二以三性通釋妄法即徧計緣起即依他",
    "X26n0531_003:0757b14": "真空即圓成本唯圓成由隨緣故成依他由執實",
    "X26n0531_003:0757b15": "故名徧計若了所執非有隨緣性空則依計廓然",
    "X26n0531_003:0757b16": "圓成體現如是觀者方見唯心何生滅垢淨增減",
    "X26n0531_003:0757b17": "之有哉是故經云不生不滅等也。",
    "X26n0531_003:0757b18": "以此三無性顯彼真空相。",
    "X26n0531_003:0757b19": "以此下三總結前通別兩釋皆約此三義雖有殊",
    "X26n0531_003:0757b20": "性空無異故前經云是諸法空相故總結云以三",
    "X26n0531_003:0757b21": "無性顯真空相也。",
    "X26n0531_003:0757b22": "【經】是故空中無色無受想行識無眼耳鼻舌身意無",
    "X26n0531_003:0757b23": "色聲香味觸法無眼界乃至無意識界。",
    "X26n0531_003:0757b24": "第三明所離然真空所離歷法多門統略有四一法",
    "X26n0531_003:0757c01": "相開合門二緣起逆順門三染淨因果門四境智能",
    "X26n0531_003:0757c02": "所門初是故空中者是前不生不滅等真空中故。",
    "X26n0531_003:0757c03": "牒前經疏可見正明經疏二初敘意分科歷法多",
    "X26n0531_003:0757c04": "門者大部八十餘科法門皆是所離然彼之廣不",
    "X26n0531_003:0757c05": "逾此四題云心經其實有旨。",
    "X26n0531_003:0757c06": "無色等者彼真空中無五蘊等法此就相違門故云",
    "X26n0531_003:0757c07": "無也理實皆悉不壞色等以自性空不待壞故下竝",
    "X26n0531_003:0757c08": "準知。",
    "X26n0531_003:0757c09": "二隨科正釋四初法相門然此三科釋名辨相具",
    "X26n0531_003:0757c10": "如圓覺詒謀等鈔避繁不引須者往檢五蘊經色",
    "X26n0531_003:0757c11": "等質閡名色領納名受取像名想遷流名行了別",
    "X26n0531_003:0757c12": "名識疏二初通示下文隱顯此就相違門者經云",
    "X26n0531_003:0757c13": "無色當知真空違於色等理實下遮疑也空既無",
    "X26n0531_003:0757c14": "色恐疑色滅故云理實不壞以自下釋不壞所以",
    "X26n0531_003:0757c15": "也下準知者從十二處乃至境智亦雖無而不壞",
    "X26n0531_003:0757c16": "故。",
    "X26n0531_003:0757c17": "此中五蘊即合色為一開心為四。",
    "X26n0531_003:0757c18": "二正明開合楞嚴疏云梵語塞健陀此云蘊古云",
    "X26n0531_003:0757c19": "陰蘊是積聚陰是蓋覆積聚有為蓋覆真性也五",
    "X26n0531_003:0757c20": "根六塵皆是色法今束為一故云合色心但是一",
    "X26n0531_003:0757c21": "約用分四即受想行識故云開心也。",
    "X26n0531_003:0757c22": "二無眼等者空無十二處十二處即合心為一半謂",
    "X26n0531_003:0757c23": "意處全及法處一分開色為十半謂五根五境為十",
    "X26n0531_003:0757c24": "及法處一分。",
    "X26n0531_003:0758a01": "二十二處經眼耳等即六根也以能見色故名眼",
    "X26n0531_003:0758a02": "能聞聲故名耳乃至能緣法故名意皆名根者識",
    "X26n0531_003:0758a03": "所依故能發識故前五即以能造四大謂地水火",
    "X26n0531_003:0758a04": "風所造四塵謂色香味觸一一具八法而為其體",
    "X26n0531_003:0758a05": "第六意根即第七識以第六意識緣外塵時必內",
    "X26n0531_003:0758a06": "依第七為染汙根也經色聲等即六塵也以眼所",
    "X26n0531_003:0758a07": "取者曰色耳所取者曰聲乃至意所取者曰法皆",
    "X26n0531_003:0758a08": "名塵者以坌汙心識故約凡夫說也亦名為境此",
    "X26n0531_003:0758a09": "通凡聖疏十二處者根境各六故言處者楞嚴",
    "X26n0531_003:0758a10": "疏云梵語鉢羅吠奢此云入亦云處境入之處故",
    "X26n0531_003:0758a11": "亦是識生處故合心者對蘊開四故今云合此標",
    "X26n0531_003:0758a12": "也謂意下釋也意處唯心故云全法處一分者詒",
    "X26n0531_003:0758a13": "謀鈔云法處有二一者心法是中除心王但取相",
    "X26n0531_003:0758a14": "應諸心數法二者非心法即過未色法及心不相",
    "X26n0531_003:0758a15": "應諸行及三無為法今取彼云一者心法是也開",
    "X26n0531_003:0758a16": "色等者根境多種通是色法故云開色為十半此",
    "X26n0531_003:0758a17": "標也謂五下釋也五根五境可見及法界一分者",
    "X26n0531_003:0758a18": "亦詒謀云二者非心法是也。",
    "X26n0531_003:0758a19": "三無眼界等者空無十八界十八界中即色心俱開",
    "X26n0531_003:0758a20": "準上可知。",
    "X26n0531_003:0758a21": "三十八界經但舉初後既略中間故云乃至十八",
    "X26n0531_003:0758a22": "界者根境識三各有六故然六根六境已如向辨",
    "X26n0531_003:0758a23": "今正明空無六識也夫言識者了別為義能了色",
    "X26n0531_003:0758a24": "塵名為眼識能了聲塵名為耳識乃至能了法塵",
    "X26n0531_003:0758b01": "名為意識通明界者楞嚴疏云梵語馱都此云界",
    "X26n0531_003:0758b02": "界是因義根境識三互為因故又種族義此三各",
    "X26n0531_003:0758b03": "一種族故又眼等六種族別故疏準上者開色為",
    "X26n0531_003:0758b04": "十半則準上十二處開心為七半則不準上以前",
    "X26n0531_003:0758b05": "未開六識故今以六識及意處全并法處一分心",
    "X26n0531_003:0758b06": "法共為七半兼色十半故成十八界也問此上三科",
    "X26n0531_003:0758b07": "既唯色心何須開合成蘊等三答俱舍頌云愚根",
    "X26n0531_003:0758b08": "樂有三故說蘊處界斯則愚根樂等各有三也且",
    "X26n0531_003:0758b09": "愚三者愚迷也為迷心者開四故有五蘊為迷色",
    "X26n0531_003:0758b10": "者開十半故有十二處為俱迷者色心俱開故有",
    "X26n0531_003:0758b11": "十八界也根有上中下樂有略中廣故佛亦為各",
    "X26n0531_003:0758b12": "說三也。",
    "X26n0531_003:0758b13": "釋此三科具如對法等論說。",
    "X26n0531_003:0758b14": "釋此下二通指廣瑜伽顯揚俱舍等論皆廣明此",
    "X26n0531_003:0758b15": "義故云等也。",
    "X26n0531_003:0758b16": "【經】無無明亦無無明盡乃至無老死亦無老死盡。",
    "X26n0531_003:0758b17": "二緣起逆順門無無明者順觀無明流轉門以真空",
    "X26n0531_003:0758b18": "故云無無明也亦無無明盡者逆觀無明還滅門以",
    "X26n0531_003:0758b19": "真空故無可盡也此舉初支中間十支皆應準此故",
    "X26n0531_003:0758b20": "云乃至末後一支謂老死亦流轉還滅皆空也。",
    "X26n0531_003:0758b21": "二緣起門經無明者無真智之明故曰無明體即",
    "X26n0531_003:0758b22": "是惑此十二支初二是過去因次五是現在果次",
    "X26n0531_003:0758b23": "三是現在因後二是未來果又無明愛取屬煩惱",
    "X26n0531_003:0758b24": "道行及有支即業道餘皆苦道疏順觀者先觀由",
    "X26n0531_003:0758c01": "無明故有行由行故有識乃至由生故有老死如",
    "X26n0531_003:0758c02": "是順觀後十一支生死之法皆由無明有也流轉",
    "X26n0531_003:0758c03": "門者觀因支名流果支名轉或云觀無明行愛取",
    "X26n0531_003:0758c04": "有名流為此五支體是業煩惱能漂溺諸有情故",
    "X26n0531_003:0758c05": "餘七支名轉以是三界苦果有輪轉義故以真下",
    "X26n0531_003:0758c06": "釋無此無明之所以也由此無明迷真妄有其體",
    "X26n0531_003:0758c07": "本空是故無也經無明盡者盡滅也疏逆觀者觀",
    "X26n0531_003:0758c08": "老死支滅因生支滅生支滅因有支滅乃至行支",
    "X26n0531_003:0758c09": "滅因無明支滅如是逆觀後十一支滅皆因無明",
    "X26n0531_003:0758c10": "滅也還滅門者觀能斷十二支無漏智名還棄生",
    "X26n0531_003:0758c11": "死還歸涅槃故觀十二支盡處無為名滅是寂滅",
    "X26n0531_003:0758c12": "法故以真空下亦是釋無此無明盡之所以也如",
    "X26n0531_003:0758c13": "前可見舉初支者此無明是十二支之始故中間",
    "X26n0531_003:0758c14": "十支者謂行識名色六入觸受愛取有生也應云",
    "X26n0531_003:0758c15": "無行亦無行盡等略此十支故經云乃至流轉還",
    "X26n0531_003:0758c16": "滅皆同上釋故疏云皆應準此也疏末後一支者",
    "X26n0531_003:0758c17": "此老死是十二支之最後故流轉及還滅義釋亦",
    "X26n0531_003:0758c18": "同前今真空中十二因緣生死之法自性尚無流",
    "X26n0531_003:0758c19": "轉還滅二種觀行從何而立故經皆云無疏云皆",
    "X26n0531_003:0758c20": "空也。",
    "X26n0531_003:0758c21": "【經】無苦集滅道。",
    "X26n0531_003:0758c22": "三染淨因果門苦集是世間因果謂苦是生死報先",
    "X26n0531_003:0758c23": "舉令生厭集是彼因謂是煩惱業厭苦斷集先果後",
    "X26n0531_003:0758c24": "因故也滅道是出世間因果滅是涅槃果先舉令欣",
    "X26n0531_003:0759a01": "道是彼因謂八正道修之於後皆空無有也。",
    "X26n0531_003:0759a02": "三染淨門經苦集滅道即是四諦苦即三苦八苦",
    "X26n0531_003:0759a03": "集即惑業滅即有餘無餘二種涅槃道即八正道",
    "X26n0531_003:0759a04": "等審實故名諦遺教經云月可令熱日可令冷佛",
    "X26n0531_003:0759a05": "說苦諦不可令樂等廣釋此四具在別卷疏世間",
    "X26n0531_003:0759a06": "因果者此之二諦既是有漏故屬世間苦諦是果",
    "X26n0531_003:0759a07": "集諦是因此標也謂苦下指苦諦體正是有情生",
    "X26n0531_003:0759a08": "死果報也先舉等者經先舉苦意令生厭離故集",
    "X26n0531_003:0759a09": "是等者指此集諦是彼苦因彼即苦諦也謂是下",
    "X26n0531_003:0759a10": "明集諦體是苦因之所以也集諦之體唯惑及業",
    "X26n0531_003:0759a11": "由此為因所以能感苦諦果也或曰據法次第先",
    "X26n0531_003:0759a12": "因後果何故經中先苦後集故疏釋云厭苦等也",
    "X26n0531_003:0759a13": "若先厭苦必能斷集經意在此故先舉苦果後舉",
    "X26n0531_003:0759a14": "集因也疏出世間因果者此二諦體既是無漏故",
    "X26n0531_003:0759a15": "屬出世滅諦是果道諦是因此標也滅是下指此",
    "X26n0531_003:0759a16": "滅諦體即涅槃涅槃是果法故然滅有二義一滅",
    "X26n0531_003:0759a17": "前苦集得證涅槃故二滅即寂滅體即涅槃故疏",
    "X26n0531_003:0759a18": "先舉下亦是釋經果先因後義也先舉滅諦之果",
    "X26n0531_003:0759a19": "者意令生欣慕故道是等者指此道諦是彼滅因",
    "X26n0531_003:0759a20": "彼即滅諦也道諦之體唯戒定慧由此為因得證",
    "X26n0531_003:0759a21": "滅諦果也既欣滅果方修道因故疏云修之於後",
    "X26n0531_003:0759a22": "也皆空無有者苦集是染道滅是淨染淨相待真",
    "X26n0531_003:0759a23": "空絕待故苦集等皆無也。",
    "X26n0531_003:0759a24": "【經】無智亦無得。",
    "X26n0531_003:0759b01": "四境智能所門非但空中無前諸法彼知空智亦不",
    "X26n0531_003:0759b02": "可得故云無智也即此所知空理亦不可得故云無",
    "X26n0531_003:0759b03": "得也。",
    "X26n0531_003:0759b04": "四境智門經疏二初正釋此文非但猶不獨也空",
    "X26n0531_003:0759b05": "中者指上不生不滅等之真空也諸法者即前三",
    "X26n0531_003:0759b06": "科諦緣等法也真空不獨無此諸法令知無之智",
    "X26n0531_003:0759b07": "亦復不有故云亦不可得等經無得者得即證得",
    "X26n0531_003:0759b08": "疏此即等者能知既泯所知亦亡能所俱亡真空",
    "X26n0531_003:0759b09": "方顯若存一法去道甚遙大品云不信一切法是",
    "X26n0531_003:0759b10": "名信般若。",
    "X26n0531_003:0759b11": "問前云空即是色等明色等不亡何以此文一切皆",
    "X26n0531_003:0759b12": "無豈非此空是滅色耶。",
    "X26n0531_003:0759b13": "問前下二通前問答二初前後相違問前云空即",
    "X26n0531_003:0759b14": "是色今云空中無色前後相違故成此問。",
    "X26n0531_003:0759b15": "答前雖不閡存而未嘗不盡今此都亡未嘗不立。",
    "X26n0531_003:0759b16": "答前下二存亡互現答三初正答前文云空即是",
    "X26n0531_003:0759b17": "色是不閡色存存而即亡故疏云未嘗不盡今文",
    "X26n0531_003:0759b18": "云空中無色是色都亡亡而即存故疏云未嘗不",
    "X26n0531_003:0759b19": "立存亡互現不須致疑。",
    "X26n0531_003:0759b20": "故大品云諸法無所有如是有此無。",
    "X26n0531_003:0759b21": "故大下二引證即存而亡故云無所有即亡而存",
    "X26n0531_003:0759b22": "故云如是有有此所無諸法故云有此無也。",
    "X26n0531_003:0759b23": "此就無所有前據如是有也又前就相作門此據相",
    "X26n0531_003:0759b24": "害門一法二義隨說無違。",
    "X26n0531_003:0759c01": "此就下三會同彼經無所有即同今文空中無色",
    "X26n0531_003:0759c02": "故疏云此就等也彼經如是有同今文空即是色",
    "X26n0531_003:0759c03": "也故疏云前據等也又前等者前云空即是色是",
    "X26n0531_003:0759c04": "空作色今云空中無色是空害色疏一法下顯體",
    "X26n0531_003:0759c05": "無別唯一法性本具隨緣不變二義由不變即隨",
    "X26n0531_003:0759c06": "緣故前云空即是色由隨緣即不變故此云空中",
    "X26n0531_003:0759c07": "無色經文綺互義乃同時此意若明言則無失故",
    "X26n0531_003:0759c08": "云隨說無違也。",
    "X26n0531_003:0759c09": "【經】以無所得故。",
    "X26n0531_003:0759c10": "第四辯其所得有二初牒前起後二正明所得今初",
    "X26n0531_003:0759c11": "也言以無所得故者牒前起後也以者由也故者因",
    "X26n0531_003:0759c12": "也由前無所得為因令後有所得也大品云無所得",
    "X26n0531_003:0759c13": "故而得。",
    "X26n0531_003:0759c14": "牒起經疏由前等者由前所說三科因緣四諦境",
    "X26n0531_003:0759c15": "智等諸法俱無實體唯一真空故云由前無所得",
    "X26n0531_003:0759c16": "也依此為因念念熏習觀行成時得證下文菩提",
    "X26n0531_003:0759c17": "涅槃二轉依果故云令後有所得也大品下引證",
    "X26n0531_003:0759c18": "可知。",
    "X26n0531_003:0759c19": "【經】菩提薩埵依般若波羅蜜多故。",
    "X26n0531_003:0759c20": "二正明所得有二先明菩薩得涅槃斷果後明諸佛",
    "X26n0531_003:0759c21": "得菩提智果前中亦二先舉人依法後斷障得果今",
    "X26n0531_003:0759c22": "初也言菩提薩埵者舉人也義如前解依般若波羅",
    "X26n0531_003:0759c23": "蜜多者明依此法行也故者起後也。",
    "X26n0531_003:0759c24": "舉人經疏如前解者前能觀人中已明此義也疏",
    "X26n0531_003:0760a01": "依此法行者法即般若妙慧依此慧行達無所得",
    "X26n0531_003:0760a02": "所以證後涅槃果也經中故字是所以義由是疏",
    "X26n0531_003:0760a03": "釋云起後也。",
    "X26n0531_003:0760a04": "【經】心無罣閡。",
    "X26n0531_003:0760a05": "二斷障得果中有三初行成二斷障三得果今初也",
    "X26n0531_003:0760a06": "言心無罣閡者行成也謂惑不閡心故境不閡智故。",
    "X26n0531_003:0760a07": "行成經心即真心義兼理智疏惑不閡心者惑即",
    "X26n0531_003:0760a08": "煩惱心即理也心體寂靜惑相喧動動寂相違故",
    "X26n0531_003:0760a09": "名為閡金剛疏云煩惱障障心心不解脫今由妙",
    "X26n0531_003:0760a10": "慧照惑體空唯心理存故云不閡也境不閡智者",
    "X26n0531_003:0760a11": "此明心字義通於智智即慧也境即染淨是所知",
    "X26n0531_003:0760a12": "境故金剛疏又云所知障障慧慧不解脫今由此",
    "X26n0531_003:0760a13": "慧了境本無唯一實相故亦不閡也。",
    "X26n0531_003:0760a14": "【經】無罣閡故無有恐怖遠離一切顛倒夢想。",
    "X26n0531_003:0760a15": "二斷障也言無罣閡故者牒前起後也無有恐怖者",
    "X26n0531_003:0760a16": "外無魔冤之怖即惡緣息也遠離顛倒夢想者內無",
    "X26n0531_003:0760a17": "惑障之倒即惡因盡也。",
    "X26n0531_003:0760a18": "斷障經疏魔冤者梵語魔羅此云殺者以能斷人",
    "X26n0531_003:0760a19": "法身慧命故然有四種一天魔即生死緣二煩惱",
    "X26n0531_003:0760a20": "魔即生死因三陰魔四死魔即生死果疏云外魔",
    "X26n0531_003:0760a21": "者即天魔也能惑行人令其退墮故貶之為冤今",
    "X26n0531_003:0760a22": "由妙慧照魔界空即是佛界生死惡緣從此永滅",
    "X26n0531_003:0760a23": "故云惡緣息也以天魔樂生死故經遠離是智即",
    "X26n0531_003:0760a24": "能離也顛倒夢想皆喻於惑即所離也疏惑障者",
    "X26n0531_003:0760b01": "惑即是障謂煩惱所知也由此惑故迷真執妄如",
    "X26n0531_003:0760b02": "頂向下故經云顛倒顛頂也既真妄不辨如人夢",
    "X26n0531_003:0760b03": "中認虗為實故云夢想生死過惡以惑為因今慧",
    "X26n0531_003:0760b04": "照惑空故云惡因盡也。",
    "X26n0531_003:0760b05": "【經】究竟涅槃。",
    "X26n0531_003:0760b06": "三得果也涅槃此云圓寂謂德無不備稱圓障無不",
    "X26n0531_003:0760b07": "盡名寂簡異小乘化城權立今則一得永常故云究",
    "X26n0531_003:0760b08": "竟又釋智能究竟盡涅槃之際故云究竟也。",
    "X26n0531_003:0760b09": "得果經涅槃者即斷果也以斷障而證得故疏謂",
    "X26n0531_003:0760b10": "德等者萬德名德三障名障圓覺疏云覺性既圓",
    "X26n0531_003:0760b11": "無法不寂故亦翻涅槃云圓寂也揀異等者法華",
    "X26n0531_003:0760b12": "經斥小乘所證偏真涅槃喻若化城令暫止息非",
    "X26n0531_003:0760b13": "是究竟故云權立今則下顯今實教所證涅槃體",
    "X26n0531_003:0760b14": "即實相一證永證方名究竟無住涅槃也此乃唯",
    "X26n0531_003:0760b15": "約所證理釋又釋下兼能證智釋究竟屬智涅槃",
    "X26n0531_003:0760b16": "屬理智能證理故云盡涅槃際。",
    "X26n0531_003:0760b17": "【經】三世諸佛依般若波羅蜜多故。",
    "X26n0531_003:0760b18": "第二明諸佛得菩提智果於中有二初舉人依法二",
    "X26n0531_003:0760b19": "正明得果今初也謂三世諸佛更無異路唯此一門",
    "X26n0531_003:0760b20": "故云依般若波羅蜜多故也。",
    "X26n0531_003:0760b21": "舉人經三世諸佛即是果人因中亦依此慧行故",
    "X26n0531_003:0760b22": "得證智果也疏無異路者無有一佛不依此慧而",
    "X26n0531_003:0760b23": "證菩提慧能通果喻路與門楞嚴云十方薄伽梵",
    "X26n0531_003:0760b24": "一路涅槃門彼喻即慧之定此喻即定之慧定慧",
    "X26n0531_003:0760c01": "雖別俱是能通。",
    "X26n0531_003:0760c02": "【經】得阿耨多羅三藐三菩提。",
    "X26n0531_003:0760c03": "二正明得果也阿耨多羅此云無上也三藐者此云",
    "X26n0531_003:0760c04": "正也次三者此云等也菩提此云覺也即無上正等",
    "X26n0531_003:0760c05": "覺也覺有二義一正覺即如理智正觀真諦二等覺",
    "X26n0531_003:0760c06": "即如量智徧觀俗諦皆至極無邊故云無上也上來",
    "X26n0531_003:0760c07": "所得竟。",
    "X26n0531_003:0760c08": "得果經得亦證得菩提即智果也疏二初翻文總",
    "X26n0531_003:0760c09": "指覺有下二正釋本義正覺者以三藐二字對菩",
    "X26n0531_003:0760c10": "提釋也如理等者如理而知名如理智即實智也",
    "X26n0531_003:0760c11": "真理唯一無有虗妄故名真諦此智正能觀真諦",
    "X26n0531_003:0760c12": "境故云正觀等也等覺者以次三之一字對菩提",
    "X26n0531_003:0760c13": "釋也如量智者如其事相數量而知名如量智即",
    "X26n0531_003:0760c14": "權智也俗境差殊名體審實故名俗諦此智徧能",
    "X26n0531_003:0760c15": "觀俗諦境故云徧觀等也疏皆至下顯上二智更",
    "X26n0531_003:0760c16": "無能過故云至極俱周法界故曰無邊由斯義故",
    "X26n0531_003:0760c17": "故云無上此釋經中阿耨等翻無上也然諸佛菩",
    "X26n0531_003:0760c18": "薩智斷俱證但分滿異義不可分經文互言葢影",
    "X26n0531_003:0760c19": "略也上來下通前總結可知。",
    "X26n0531_003:0760c20": "【經】故知般若波羅蜜多是大神呪是大明呪是無上",
    "X26n0531_003:0760c21": "呪是無等等呪。",
    "X26n0531_003:0760c22": "第五結歎勝能於中有二先別歎後總結今初也言",
    "X26n0531_003:0760c23": "故知者牒前起後也由佛菩薩依般若得菩提涅槃",
    "X26n0531_003:0760c24": "果故知般若是大神呪等。",
    "X26n0531_003:0761a01": "別歎經疏二初釋故知等由佛下是出牒前文意",
    "X26n0531_003:0761a02": "故知下正釋起後也文皆易曉。",
    "X26n0531_003:0761a03": "歎其勝能略歎四德然有三釋。",
    "X26n0531_003:0761a04": "二正釋別歎經云呪者孤山疏云呪者願也佛說",
    "X26n0531_003:0761a05": "法時願眾生如佛乃至云則顯說密說咸是呪義",
    "X26n0531_003:0761a06": "彼鈔釋云豈唯此經遂知一代大小據佛本懷為",
    "X26n0531_003:0761a07": "令如佛悉可名呪從強從正且指密語疏二歎其",
    "X26n0531_003:0761a08": "下初總標歎勝能者前說般若妙慧能了法空能",
    "X26n0531_003:0761a09": "得二果故今歎也有三釋者欲歎其慧故先歎慧",
    "X26n0531_003:0761a10": "體體必有用故次約功能妙用既彰必有果證故",
    "X26n0531_003:0761a11": "後就位也。",
    "X26n0531_003:0761a12": "一就法釋一除障不虗名為神呪二智鑑無昧名為",
    "X26n0531_003:0761a13": "明呪三更無加過名無上呪四獨絕無倫名無等等",
    "X26n0531_003:0761a14": "呪。",
    "X26n0531_003:0761a15": "一就下二別釋三一中除障名神呪者神名不測",
    "X26n0531_003:0761a16": "得除二障由不測慧故智鑑無昧者靈明鑑照無",
    "X26n0531_003:0761a17": "昏昧故更無加過者此慧難思超權小故獨絕無",
    "X26n0531_003:0761a18": "倫者唯茲妙慧更無倫等故。",
    "X26n0531_003:0761a19": "二就功能釋一能破煩惱二能破無明三令因行滿",
    "X26n0531_003:0761a20": "四令果德圓。",
    "X26n0531_003:0761a21": "二中破煩惱者以不測慧破煩惱障故名神呪破",
    "X26n0531_003:0761a22": "無明者能了無明即智慧明破所知障故名明呪",
    "X26n0531_003:0761a23": "令因行滿者始從發心終至等覺皆由此慧因位",
    "X26n0531_003:0761a24": "既極故名無上呪令果德圓者妙覺極果眾德具",
    "X26n0531_003:0761b01": "顯是此慧功更無有等故名無等等呪。",
    "X26n0531_003:0761b02": "三就位釋一過凡二越小三超因四齊果。",
    "X26n0531_003:0761b03": "三中疏二初正釋經文凡夫之人無不測慧唯佛",
    "X26n0531_003:0761b04": "有之故曰過凡小乘不達無明即明既名明呪故",
    "X26n0531_003:0761b05": "曰越小等覺因位有妙覺上既名無上故曰超因",
    "X26n0531_003:0761b06": "佛佛證齊餘無等者既名無等故曰齊果上皆唯",
    "X26n0531_003:0761b07": "就妙覺極果方名大神呪等。",
    "X26n0531_003:0761b08": "謂無等之位互相齊等故云無等等。",
    "X26n0531_003:0761b09": "謂無下二別釋無等等然前釋上一等字於下等",
    "X26n0531_003:0761b10": "字其義未且明故今重解疏二初正釋無等位者",
    "X26n0531_003:0761b11": "即妙覺也此釋上等字互相等者妙覺果人自相",
    "X26n0531_003:0761b12": "齊等此釋下等字。",
    "X26n0531_003:0761b13": "十地論云無等者謂佛比餘眾生彼非等故重言等",
    "X26n0531_003:0761b14": "者此彼法身等故何故不但說無等耶示現等正覺",
    "X26n0531_003:0761b15": "故。",
    "X26n0531_003:0761b16": "十地下二引證初三字標上等字謂佛下釋也顯",
    "X26n0531_003:0761b17": "彼眾生不能等佛故云無等無不也重言下釋次",
    "X26n0531_003:0761b18": "等字唯佛與佛所證齊等故重言也何故下難云",
    "X26n0531_003:0761b19": "但說無等其義已周何故重言等耶故通云意欲",
    "X26n0531_003:0761b20": "指示顯現佛與佛齊等證菩提是故重言也梵語",
    "X26n0531_003:0761b21": "三菩提此云正覺。",
    "X26n0531_003:0761b22": "【經】能除一切苦真實不虗。",
    "X26n0531_003:0761b23": "二總結勝能謂三苦八苦一切苦也分段變易亦云",
    "X26n0531_003:0761b24": "一切苦也除苦決定故云真實不虗也。",
    "X26n0531_003:0761c01": "總結經疏二謂三下初別釋此文三苦者一苦苦",
    "X26n0531_003:0761c02": "苦依身上更加眾苦故二壞苦樂壞時苦故三行",
    "X26n0531_003:0761c03": "苦生滅遷流故八苦者即生老病死愛別離怨憎",
    "X26n0531_003:0761c04": "會求不得五盛陰也分段變易略如前記疏除苦",
    "X26n0531_003:0761c05": "等者由決能除苦故經云真實不虗也總結勝能",
    "X26n0531_003:0761c06": "者的指此二句經正是通結前文所說妙慧功能",
    "X26n0531_003:0761c07": "定能除苦更無虗謬也。",
    "X26n0531_003:0761c08": "上來廣略不同總明顯了般若竟。",
    "X26n0531_003:0761c09": "上來下二通結廣略前略標綱要分云行深般若",
    "X26n0531_003:0761c10": "是行度一切若是證即是略標行證二法也次廣",
    "X26n0531_003:0761c11": "陳實義分云色不異空等又云諸法空相不生滅",
    "X26n0531_003:0761c12": "等是解因人果人依般若故是行心無罣閡等是",
    "X26n0531_003:0761c13": "斷得智斷果是證即是廣說解行斷證四法也廣",
    "X26n0531_003:0761c14": "略雖殊皆是顯了說此真空般若妙慧故今結云",
    "X26n0531_003:0761c15": "總名顯了等也。",
    "X26n0531_003:0761c16": "【經】故說般若波羅蜜多呪即說呪曰。",
    "X26n0531_003:0761c17": "自下二明祕密般若於中有二初牒前起後二正說",
    "X26n0531_003:0761c18": "呪詞今初也前云是大神呪未顯呪詞故今說之。",
    "X26n0531_003:0761c19": "牒起經故字是牒前餘皆起後也疏文可見又前",
    "X26n0531_003:0761c20": "別歎般若妙慧是神呪等但名顯了般若祕密般",
    "X26n0531_003:0761c21": "若其義未彰所以今說也。",
    "X26n0531_003:0761c22": "【經】羯諦羯諦波羅羯諦波羅僧羯諦菩提薩婆訶。",
    "X26n0531_003:0761c23": "二正說呪詞此有二義一不可釋以是諸佛祕密語",
    "X26n0531_003:0761c24": "非因位所解但當誦持除障增福亦不須強釋也。",
    "X26n0531_003:0762a01": "正說經疏二此有下初不可釋以是等者唯佛與",
    "X26n0531_003:0762a02": "佛及能知之非等覺已還。",
    "X26n0531_003:0762a03": "二若欲強釋者羯諦者此云去也度也即深慧功德",
    "X26n0531_003:0762a04": "重言羯諦者自度度他波羅羯諦者波羅此云彼岸",
    "X26n0531_003:0762a05": "即度所到處也波羅僧翔諦者僧者此云總也普也",
    "X26n0531_003:0762a06": "謂自他普度總到彼岸也言菩提者到何等彼岸謂",
    "X26n0531_003:0762a07": "大菩提也言薩婆訶者此云速疾也令前所作速疾",
    "X26n0531_003:0762a08": "成就故。",
    "X26n0531_003:0762a09": "略釋絕筆述懷頌曰。",
    "X26n0531_003:0762a10": "　般若深邃　　累劫難逢　　隨分讚釋",
    "X26n0531_003:0762a11": "　冀會真宗　　有緣披讀　　妙理無窮",
    "X26n0531_003:0762a12": "　修行至極　　果滿方終",
    "X26n0531_003:0762a14": "般若波羅蜜多心經略疏。",
    "X26n0531_003:0762a15": "法藏長安二年於京清禪寺翻經之暇屬司禮部兼",
    "X26n0531_003:0762a16": "檢校雍州長史榮陽鄭公清簡成性忠孝因心金柯",
    "X26n0531_003:0762a17": "玉葉之芳葩九列三士之重寄羽儀朝序城塹法門",
    "X26n0531_003:0762a18": "始自青衿迄于白首持此心經數千萬徧心游妙義",
    "X26n0531_003:0762a19": "口誦靈文再三殷勤令出略疏輙以蠡管詎測高深",
    "X26n0531_003:0762a20": "云爾。",
    "X26n0531_003:0762a22": "般若波羅蜜多心經略疏顯正記(終)"
}