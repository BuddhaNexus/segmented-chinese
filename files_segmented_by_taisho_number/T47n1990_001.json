{
    "T47n1990_001:0582a10": "袁州仰山慧寂禪師語錄",
    "T47n1990_001:0582a12": "徑山沙門語風圓信",
    "T47n1990_001:0582a13": "無地地主人郭凝之　編集",
    "T47n1990_001:0582a14": "師，諱慧寂，韶州懷化葉氏子。年九歲，於廣州",
    "T47n1990_001:0582a15": "和安寺投通禪師出家(即不語通)。十四歲，父母取",
    "T47n1990_001:0582a16": "歸，欲與婚媾。師不從，遂斷手二指，跪至父母",
    "T47n1990_001:0582a17": "前，誓求正法以答劬勞，父母乃許，再詣通處",
    "T47n1990_001:0582a18": "而得披剃。未登具，即游方。初謁耽源，已悟玄",
    "T47n1990_001:0582a19": "旨，後參溈山，遂升堂奧。耽源謂師云：「國師當",
    "T47n1990_001:0582a20": "時傳得六代祖師圓相，共九十七箇，授與老",
    "T47n1990_001:0582a21": "僧乃云：『吾滅後三十年，南方有一沙彌到來，",
    "T47n1990_001:0582a22": "大興此教，次第傳受，無令斷絕。』我今付汝，汝",
    "T47n1990_001:0582a23": "當奉持。」遂將其本過與師，師接得一覽便將",
    "T47n1990_001:0582a24": "火燒却。耽源一日問：「前來諸相甚宜祕惜。」",
    "T47n1990_001:0582a25": "師云：「當時看了便燒却也。」耽源云：「吾此法",
    "T47n1990_001:0582a26": "門無人能會，唯先師及諸祖師、諸大聖人",
    "T47n1990_001:0582a27": "方可委悉，子何得焚之？」師云：「慧寂一覽已知",
    "T47n1990_001:0582a28": "其意，但用得，不可執本也。」耽源云：「然雖如",
    "T47n1990_001:0582a29": "此，於子即得，後人信之不及。」師云：「和尚若",
    "T47n1990_001:0582b01": "要，重錄不難。」即重集一本呈上，更無遺失。耽",
    "T47n1990_001:0582b02": "源云：「然。」耽源上堂，師出眾作此○相，以手拓",
    "T47n1990_001:0582b03": "呈了，却叉手立。耽源以兩手相交作拳示之，",
    "T47n1990_001:0582b04": "師進前三步作女人拜。耽源點頭，師便禮拜。",
    "T47n1990_001:0582b05": "師浣衲次，耽源云：「正恁麼時作麼生？」師云：「正",
    "T47n1990_001:0582b06": "恁麼時向甚麼處見。」後參溈山，溈山問：「汝是",
    "T47n1990_001:0582b07": "有主沙彌？無主沙彌？」師云：「有主。」溈山云：「主",
    "T47n1990_001:0582b08": "在甚麼處？」師從西過東立。溈山異之。師問：「如",
    "T47n1990_001:0582b09": "何是真佛住處？」溈山云：「以思無思之妙，返思",
    "T47n1990_001:0582b10": "靈焰之無窮，思盡還源，性相常住，事理不二，",
    "T47n1990_001:0582b11": "真佛如如。」師於言下頓悟，自此執侍，前後盤",
    "T47n1990_001:0582b12": "桓十五載。",
    "T47n1990_001:0582b13": "師掃地次，溈山問：「塵非掃得，空不自生。如何",
    "T47n1990_001:0582b14": "是塵非掃得？」師掃地一下。溈山云：「如何是空",
    "T47n1990_001:0582b15": "不自生？」師指自身，又指溈山。溈山云：「塵非掃",
    "T47n1990_001:0582b16": "得，空不自生。離此二途，又作麼生？」師又掃地",
    "T47n1990_001:0582b17": "一下，又指自身，并指溈山。",
    "T47n1990_001:0582b18": "溈山一日指田問師：「這丘田，那頭高，這頭",
    "T47n1990_001:0582b19": "低。」師云：「却是這頭高，那頭低。」溈山云：「爾若",
    "T47n1990_001:0582b20": "不信，向中間立看兩頭。」師云：「不必中間立，亦",
    "T47n1990_001:0582b21": "莫住兩頭。」溈山云：「若如是，著水看，水能平物。」",
    "T47n1990_001:0582b22": "師云：「水亦無定，但高處高平、低處低平。」溈山",
    "T47n1990_001:0582b23": "便休。",
    "T47n1990_001:0582b24": "有施主送絹與溈山。師問：「和尚受施主如是",
    "T47n1990_001:0582b25": "供餈，將何報答？」溈山敲禪床示之。師云：「和",
    "T47n1990_001:0582b26": "尚何得將眾人物作自己用？」(一本，溈山問師云：「有俗弟子將三束",
    "T47n1990_001:0582b27": "絹來與我贖鐘子，故與世人受福。」師云：「俗弟子則有絹與和尚贖鐘子，和尚將何物酬他？」溈山以拄杖敲床三下，",
    "T47n1990_001:0582b28": "云：「我將這箇酬他。」師云：「若是這箇，用作甚麼？」溈山又敲禪床三下，云：「汝嫌這箇作甚麼？」師云：「某甲不嫌這箇，",
    "T47n1990_001:0582b29": "只是大家底。」溈山云：「爾既知是大家底，何得更就我覓物酬他？」師云：「只怪和尚把大家底行人事。」溈山云：「汝不見",
    "T47n1990_001:0582c01": "達磨大師從西天來此土，亦將此物來人事。汝諸人盡是受他信物者。」)",
    "T47n1990_001:0582c02": "師在溈山為直歲作務歸。溈山問：「甚麼處去",
    "T47n1990_001:0582c03": "來？」師云：「田中來。」溈山云：「田中多少人？」師插",
    "T47n1990_001:0582c04": "鍬叉手。溈山云：「今日南山大有人刈茅。」師拔",
    "T47n1990_001:0582c05": "鍬便行。(玄沙備云：「我若見，即踏倒鍬子。」僧問鏡清：「仰山插鍬，意旨如何？」鏡清云：「狗[銜-金+缶]赦書，諸侯避道。」",
    "T47n1990_001:0582c06": "僧云：「秖如玄沙踏倒，意旨如何？」鏡清云：「不奈船何，打破戽斗。」僧云：「南山刈茅，意旨如何？」鏡清云：「李靖三兄久經",
    "T47n1990_001:0582c07": "行陣。」雲居鍚云：「且道鏡清下此一判，著？不著？」雪竇顯云：「諸方咸謂插鍬話奇特，大似隨邪逐惡。據雪竇見處，仰",
    "T47n1990_001:0582c08": "山被溈山一問，直得草繩自縛，死去十分。」翠巖芝云：「仰山只得一橛，諸人別有會麼？」)",
    "T47n1990_001:0582c09": "師在溈山牧牛時，踢天泰上座問云：「一毛頭",
    "T47n1990_001:0582c10": "師子現，即不問；百億毛頭百億師子現，又作",
    "T47n1990_001:0582c11": "麼生？」師便騎牛歸。侍立溈山次，舉前話方了，",
    "T47n1990_001:0582c12": "却見泰來。師云：「便是這箇上座。」溈山遂問：「百",
    "T47n1990_001:0582c13": "億毛頭百億師子現，豈不是上座道？」泰云：「是。」",
    "T47n1990_001:0582c14": "師云：「正當現時，毛前現？毛後現？」泰云：「現時不",
    "T47n1990_001:0582c15": "說前後。」溈山大笑。師云：「師子腰折也。」便下",
    "T47n1990_001:0582c16": "去。",
    "T47n1990_001:0582c17": "師隨溈山遊山，到磐陀石上坐，師侍立次，忽",
    "T47n1990_001:0582c18": "鵶銜一紅柿落在面前，溈山拾與師。師接得",
    "T47n1990_001:0582c19": "洗了，度與溈山。溈山云：「子甚處得來？」師云：",
    "T47n1990_001:0582c20": "「此是和尚道德所感。」溈山云：「汝也不得無",
    "T47n1990_001:0582c21": "分。」即分半與師。(玄沙云：「大小溈山被仰山一坐，至今起不得。」)",
    "T47n1990_001:0582c22": "溈山問師：「忽有人問汝，汝作麼生祇對？」師云：",
    "T47n1990_001:0582c23": "「東寺師叔若在，某甲不致寂寞。」溈山云：「放汝",
    "T47n1990_001:0582c24": "一箇不祇對罪。」師云：「生之與殺，祇在一言。」溈",
    "T47n1990_001:0582c25": "山云：「不負汝見，別有人不肯。」師云：「阿誰？」溈",
    "T47n1990_001:0582c26": "山指露柱云：「這箇。」師云：「道甚麼？」溈山云：「道",
    "T47n1990_001:0582c27": "甚麼？」師云：「白鼠推遷，銀臺不變。」",
    "T47n1990_001:0582c28": "師問溈山：「大用現前，請師辨白。」溈山下座歸",
    "T47n1990_001:0582c29": "方丈，師隨後入。溈山問：「子適來問甚麼話？」師",
    "T47n1990_001:0583a01": "再舉。溈山云：「還記得吾答語否？」師云：「記得。」",
    "T47n1990_001:0583a02": "溈山云：「爾試舉看。」師便珍重出去。溈山云：",
    "T47n1990_001:0583a03": "「錯。」師回首云：「閑師弟若來，莫道某甲無語好。」",
    "T47n1990_001:0583a04": "師在溈山前坡牧牛次，見一僧上山不久便",
    "T47n1990_001:0583a05": "下來。師乃問：「上座何不且留山中？」僧云：「祇",
    "T47n1990_001:0583a06": "為因緣不契。」師云：「有何因緣？試舉看。」僧云：",
    "T47n1990_001:0583a07": "「和尚問某名甚麼，某答『歸真』。和尚云：『歸真何",
    "T47n1990_001:0583a08": "在？』某甲無對。」師云：「上座却回，向和尚道：『某",
    "T47n1990_001:0583a09": "甲道得也。』和尚問：『作麼生道？』但云：『眼裏、耳裏、",
    "T47n1990_001:0583a10": "鼻裏。』」僧回，一如所教。溈山云：「脫空謾語漢，",
    "T47n1990_001:0583a11": "此是五百人善知識語。」",
    "T47n1990_001:0583a12": "師臥次，夢入彌勒內院眾堂中，諸位皆足，惟",
    "T47n1990_001:0583a13": "第二位空，師遂就座。有一尊者白槌云：「今當",
    "T47n1990_001:0583a14": "第二座說法。」師起，白槌云：「摩訶衍法離四句、",
    "T47n1990_001:0583a15": "絕百非，諦聽諦聽。」眾皆散去。及覺，舉似溈山，",
    "T47n1990_001:0583a16": "溈山云：「子已入聖位。」師便禮拜。(溈山秀云：「依文解義即不無。忽",
    "T47n1990_001:0583a17": "然彌勒會中有箇作者，纔見伊道摩訶衍法，便云：『合取兩片皮。』非唯止絕仰山寐語，亦免使後人夢中說夢。」瑯",
    "T47n1990_001:0583a18": "琊覺云：「且道聖眾是肯仰山、是不肯仰山？若肯，又孤負仰山；若不肯，仰山猶如平地喫交。山僧今日不惜眉毛，",
    "T47n1990_001:0583a19": "與諸人說破：摩訶衍法離四句、絕百非。爾若舉似諸方，諸方恁麼會，入地獄如箭射。」東禪觀云：「尊者白椎，聖眾便",
    "T47n1990_001:0583a20": "散，不妨使人疑著，却待第二杓惡水潑了，方始惺惺遲也。且如摩訶衍法離四句絕百非，道已道了，諸人還識",
    "T47n1990_001:0583a21": "仰山麼？」)",
    "T47n1990_001:0583a22": "師侍溈山行次，忽見前面塵起。溈山云：「面前",
    "T47n1990_001:0583a23": "是甚麼？」師近前看了，却作此相，溈山點",
    "T47n1990_001:0583a24": "頭。",
    "T47n1990_001:0583a25": "溈山示眾云：「一切眾生皆無佛性。」鹽官示眾",
    "T47n1990_001:0583a26": "云：「一切眾生皆有佛性。」鹽官有二僧往探問，",
    "T47n1990_001:0583a27": "既到溈山，聞溈山舉揚，莫測其涯，若生輕慢。",
    "T47n1990_001:0583a28": "因一日與師言話次，乃勸云：「師兄須是勤學，",
    "T47n1990_001:0583a29": "佛法不得容易。」師乃作此○相，以手拓呈了，",
    "T47n1990_001:0583b01": "却拋向背後，遂展兩手就二僧索。二僧罔",
    "T47n1990_001:0583b02": "措。師云：「吾兄直須勤學，佛法不得容易。」便起",
    "T47n1990_001:0583b03": "去。時二僧却回鹽官，行三十里，一僧忽然有",
    "T47n1990_001:0583b04": "省，乃云：「當知溈山道『一切眾生皆無佛性』，",
    "T47n1990_001:0583b05": "信之不錯。」便回溈山。一僧更前行數里，因過",
    "T47n1990_001:0583b06": "水，忽然有省，自歎云：「溈山道『一切眾生皆",
    "T47n1990_001:0583b07": "無佛性』，灼然有他恁麼道。」亦回溈山，久依法",
    "T47n1990_001:0583b08": "席。",
    "T47n1990_001:0583b09": "師因鹽官會下，有數人到溈山不肯伏。一日",
    "T47n1990_001:0583b10": "因普請西莊搬禾次，師至嶺頭放下，後十數",
    "T47n1990_001:0583b11": "人亦到放下。師遂舉起禾檐，向諸人前行一",
    "T47n1990_001:0583b12": "匝，云：「有麼？有麼？」其一行僧並無對。師云：「賺",
    "T47n1990_001:0583b13": "殺人。」便檐禾去。",
    "T47n1990_001:0583b14": "溈山同師牧牛次，溈山云：「此中還有菩薩也",
    "T47n1990_001:0583b15": "無？」師云：「有。」溈山云：「汝見那箇是，試指出看。」",
    "T47n1990_001:0583b16": "師云：「和尚疑那個不是，試指出看。」溈山便",
    "T47n1990_001:0583b17": "休。",
    "T47n1990_001:0583b18": "師送菓子上溈山，溈山接得，問：「子甚麼處得",
    "T47n1990_001:0583b19": "來？」師云：「家園底。」溈山云：「堪喫也未？」師云：「未",
    "T47n1990_001:0583b20": "敢甞，先獻和尚。」溈山云：「是阿誰底？」師云：「慧",
    "T47n1990_001:0583b21": "寂底。」溈山云：「既是子底，因甚麼教我先甞？」",
    "T47n1990_001:0583b22": "師云：「和尚甞千甞萬。」溈山便喫，云：「猶帶酸澁",
    "T47n1990_001:0583b23": "在。」師云：「酸澁莫非自知？」溈山不答。",
    "T47n1990_001:0583b24": "師夏末問訊溈山次，溈山云：「子一夏不見上",
    "T47n1990_001:0583b25": "來，在下面作何所務？」師云：「某甲在下面鉏得",
    "T47n1990_001:0583b26": "一片畬，下得一籮種。」溈山云：「子今夏不虛過。」",
    "T47n1990_001:0583b27": "師却問：「未審和尚一夏之中作何所務？」溈山",
    "T47n1990_001:0583b28": "云：「日中一食，夜後一寢。」師云：「和尚今夏亦不",
    "T47n1990_001:0583c01": "虛過。」道了乃吐舌。溈山云：「寂子何得自傷己",
    "T47n1990_001:0583c02": "命？」(溈山喆云：「仰山眼照四天下，到大圓面前却向淨地喫交。大圓可謂養子之緣，不免掛後人唇齒。」龍門遠",
    "T47n1990_001:0583c03": "云：「溈仰父子尋常相見，遊戲神通不同小小，還有知得底麼？若無，山僧與汝諸人說看。開得一片畬，綿綿密",
    "T47n1990_001:0583c04": "密，兩頓粥飯其道自辦。山僧一夏與諸人相見，自是諸人不薦。若也薦成一片，是甚麼一片？看取當門箭。」西禪",
    "T47n1990_001:0583c05": "儒云：「溈仰父子出入卷舒得能自在，諸人切不得作世諦商量，又不得作佛法解會。既總不許與麼商量，畢竟如何",
    "T47n1990_001:0583c06": "會？開得一片畬，種得一籮粟，回頭閑一望，山青水又綠。終日只一餐，夜後只一宿，困來仲脚眠，千足與萬足。相",
    "T47n1990_001:0583c07": "將八月九月來，籬邊爛熳鋪黃菊。」東林顏云：「今時師僧千百成群，經冬過夏虛消歲月，深屈古人。東林不是撿",
    "T47n1990_001:0583c08": "點先聖，仰山逞俊太過，吐舌只得一半。」)",
    "T47n1990_001:0583c09": "溈山一日見師來，即以兩手相交過，各撥三",
    "T47n1990_001:0583c10": "下，却竪一指。師亦以兩手相交過，各撥三下，",
    "T47n1990_001:0583c11": "却向胸前，仰一手，覆一手，以目瞻視。溈山休",
    "T47n1990_001:0583c12": "去。",
    "T47n1990_001:0583c13": "溈山餧鵶生飯，回頭見師，云：「今日為伊上堂",
    "T47n1990_001:0583c14": "一上。」師云：「某甲隨例得聞。」溈山云：「聞底事作",
    "T47n1990_001:0583c15": "麼生？」師云：「鵶作鵶鳴，鵲作鵲噪。」溈山云：「爭奈",
    "T47n1990_001:0583c16": "聲色何？」師云：「和尚適來道甚麼？」溈山云：「我祇",
    "T47n1990_001:0583c17": "道為伊上堂一上。」師云：「為甚麼喚作聲色？」溈",
    "T47n1990_001:0583c18": "山云：「雖然如此，驗過也無妨。」師云：「大事因",
    "T47n1990_001:0583c19": "緣又作麼生驗？」溈山竪起拳。師云：「終是指東",
    "T47n1990_001:0583c20": "畫西。」溈山云：「子適來問甚麼？」師云：「問和尚大",
    "T47n1990_001:0583c21": "事因緣。」溈山云：「為甚麼喚作指東畫西？」師",
    "T47n1990_001:0583c22": "云：「為著聲色故，某甲所以問過。」溈山云：「並未",
    "T47n1990_001:0583c23": "曉了此事。」師云：「如何得曉了此事？」溈山云：「寂",
    "T47n1990_001:0583c24": "子聲色，老僧東西。」師云：「一月千江體不分",
    "T47n1990_001:0583c25": "水。」溈山云：「應須與麼始得。」師云：「如金與金，終",
    "T47n1990_001:0583c26": "無異色，豈有異名？」溈山云：「作麼生是無異名",
    "T47n1990_001:0583c27": "底道理？」師云：「瓶、盤、釵、釧、券、盂、盆。」溈山云：「寂子",
    "T47n1990_001:0583c28": "說禪如師子吼，驚散狐、狼、野干之屬。」",
    "T47n1990_001:0584a01": "師一日侍溈山，忽聞鳥鳴，溈山云：「伊說事却",
    "T47n1990_001:0584a02": "徑。」師云：「不可向別人道。」溈山云：「何故恁麼",
    "T47n1990_001:0584a03": "道？」師云：「為伊說太直。」溈山云：「多少法門寂",
    "T47n1990_001:0584a04": "子一時推下。」師云：「推下事作麼生？」溈山敲禪",
    "T47n1990_001:0584a05": "床三下。",
    "T47n1990_001:0584a06": "師住王莽山，因歸省覲，溈山問：「子既稱善知",
    "T47n1990_001:0584a07": "識，爭辨得諸方來者知有、不知有，有師承、無",
    "T47n1990_001:0584a08": "師承，是義學、是玄學？子試說看。」師云：「慧寂有",
    "T47n1990_001:0584a09": "驗處。但見僧來，便竪起拂子，問伊：『諸方還說",
    "T47n1990_001:0584a10": "這箇不說？』又云：『這箇且置，諸方老宿意作麼",
    "T47n1990_001:0584a11": "生？』」溈山歎云：「此是從上宗門中牙爪。」溈山又",
    "T47n1990_001:0584a12": "問：「大地眾生業識茫茫，無本可據，子作麼生",
    "T47n1990_001:0584a13": "知他有之與無？」師云：「慧寂有驗處。」時有一僧",
    "T47n1990_001:0584a14": "從面前過，師召云：「闍黎！」僧回首。師云：「和尚！",
    "T47n1990_001:0584a15": "這個便是業識茫茫，無本可據。」溈山云：「此是",
    "T47n1990_001:0584a16": "師子一滴乳，迸散六斛驢乳。」師問雙峯：「師弟",
    "T47n1990_001:0584a17": "近日見處如何？」云：「據某見處，實無一法可當",
    "T47n1990_001:0584a18": "情。」師云：「汝解猶在境。」云：「某祇如此，師兄又",
    "T47n1990_001:0584a19": "如何？」師云：「汝豈不知？無一法可當情者。」溈山",
    "T47n1990_001:0584a20": "聞云：「寂子一句，疑殺天下人。」(玄覺云：「經道『實無有法，然燈佛與",
    "T47n1990_001:0584a21": "我授記』，他道『實無一法可當情』，為甚麼道『解猶在境』？且道利害在甚麼處？」)",
    "T47n1990_001:0584a22": "一日雨下，天性上座謂師云：「好雨。」師云：「好在",
    "T47n1990_001:0584a23": "甚麼處？」天性無語。師云：「某甲却道得。」天性",
    "T47n1990_001:0584a24": "云：「好在甚麼處？」師指雨，天性又無語。師云：",
    "T47n1990_001:0584a25": "「何得大智而默？」",
    "T47n1990_001:0584a26": "一日，第一座舉起拂子，云：「若人作得道理即",
    "T47n1990_001:0584a27": "與之。」師云：「某甲作得道理，還得否？」座云：「但",
    "T47n1990_001:0584a28": "作得道理便得。」師乃掣將拂子去。(雲居鍚云：「甚麼處是仰山",
    "T47n1990_001:0584a29": "道理？」)",
    "T47n1990_001:0584b01": "龐居士問：「久嚮仰山，到來，為甚麼却覆？」師竪",
    "T47n1990_001:0584b02": "起拂子，居士云：「恰是。」師云：「是仰？是覆？」居士",
    "T47n1990_001:0584b03": "乃打露柱云：「雖然無人，也要露柱證明。」師擲",
    "T47n1990_001:0584b04": "拂子云：「若到諸方，一任舉似。」(隱靜岑云：「大小小釋迦被龐居士一",
    "T47n1990_001:0584b05": "拶，直得手忙脚亂，只如居士打露柱一下，又作麼生？鯨吞海水盡，露出珊瑚枝。」)",
    "T47n1990_001:0584b06": "三聖到參，師問：「汝名甚麼？」三聖云：「慧寂。」師",
    "T47n1990_001:0584b07": "云：「慧寂是我名。」三聖云：「我名慧然。」師大笑而",
    "T47n1990_001:0584b08": "已。",
    "T47n1990_001:0584b09": "有官人訪師，師問：「官居何位？」云：「推官。」師竪",
    "T47n1990_001:0584b10": "起拂子，云：「還推得這箇麼？」官人無對。師令眾",
    "T47n1990_001:0584b11": "下語，皆不契。時三聖不安，在涅槃堂內將息。",
    "T47n1990_001:0584b12": "師令侍者去請下語。三聖云：「但道和尚今日",
    "T47n1990_001:0584b13": "有事。」師又令侍者問：「未審有甚麼事？」三聖云：",
    "T47n1990_001:0584b14": "「再犯不容。」",
    "T47n1990_001:0584b15": "南塔光涌禪師北遊謁臨濟，復歸侍師。師云：",
    "T47n1990_001:0584b16": "「汝來作甚麼？」南塔云：「禮覲和尚。」師云：「還見和",
    "T47n1990_001:0584b17": "尚麼？」南塔云：「見。」師云：「和尚何似驢？」南塔云：",
    "T47n1990_001:0584b18": "「某甲見和尚亦不似佛。」師云：「若不似佛，似箇",
    "T47n1990_001:0584b19": "甚麼？」南塔云：「若有所似，與驢何別？」師大驚",
    "T47n1990_001:0584b20": "云：「凡、聖兩忘，情盡體露。吾以此驗人二十年，",
    "T47n1990_001:0584b21": "無決了者，子保任之。」師每謂人云：「此子肉身",
    "T47n1990_001:0584b22": "佛也。」",
    "T47n1990_001:0584b23": "霍山到參，師閉目坐。霍山乃翹起右足，云：「如",
    "T47n1990_001:0584b24": "是如是，西天二十八祖亦如是、中華六祖亦",
    "T47n1990_001:0584b25": "如是、和尚亦如是、景通亦如是。」師起來，打",
    "T47n1990_001:0584b26": "四藤條，霍山因此自稱集雲峯下四藤條天",
    "T47n1990_001:0584b27": "下大禪師。",
    "T47n1990_001:0584b28": "赤干行者聞鐘聲，乃問：「有耳打鐘？無耳打鐘？」",
    "T47n1990_001:0584b29": "師云：「汝但問，莫愁我答不得。」行者云：「早箇問",
    "T47n1990_001:0584c01": "了也。」師喝云：「去。」劉侍御問：「了心之旨可得聞",
    "T47n1990_001:0584c02": "乎？」師云：「若要了心，無心可了；無了之心，是",
    "T47n1990_001:0584c03": "名真了。」",
    "T47n1990_001:0584c04": "陸希聲相公欲謁師，先作此○相封呈。師開",
    "T47n1990_001:0584c05": "封，於相下面書云：「不思而知，落第二頭；思而",
    "T47n1990_001:0584c06": "知之，落第三首。」遂封回。公見即入山，師乃門",
    "T47n1990_001:0584c07": "迎。公纔入門，便問：「三門俱開，從何門入？」師",
    "T47n1990_001:0584c08": "云：「從信門入。」公至法堂，又問：「不出魔界，便入",
    "T47n1990_001:0584c09": "佛界時如何？」師以拂子倒點三下，公便設禮。",
    "T47n1990_001:0584c10": "又問：「和尚還持戒否？」師云：「不持戒。」云：「還坐禪",
    "T47n1990_001:0584c11": "否？」師云：「不坐禪。」公良久。師云：「會麼？」云：「不會。」",
    "T47n1990_001:0584c12": "師云：「聽老僧一頌：滔滔不持戒，兀兀不坐禪，",
    "T47n1990_001:0584c13": "釅茶三兩椀，意在钁頭邊。」師却問：「承聞相公",
    "T47n1990_001:0584c14": "看經得悟是否？」云：「弟子因看《涅槃經》有云",
    "T47n1990_001:0584c15": "『不斷煩惱而入涅槃』，得箇安樂處。」師竪起拂",
    "T47n1990_001:0584c16": "子，云：「祇如這箇作麼生入？」云：「入之一字也",
    "T47n1990_001:0584c17": "不消得。」師云：「入之一字不為相公。」公便起去。",
    "T47n1990_001:0584c18": "(法燈云：「上座！且道入之一字為甚麼人？」又云：「相公且莫煩惱。」雪竇顯於仰山舉拂處別云：「拂子到某甲手裏也。」",
    "T47n1990_001:0584c19": "又別後語云：「我將謂爾是箇俗漢。」)",
    "T47n1990_001:0584c20": "師因韋宙就溈山請一伽陀。溈山云：「覿面相",
    "T47n1990_001:0584c21": "呈猶是鈍漢，豈況形於紙墨？」韋乃就師請。師",
    "T47n1990_001:0584c22": "於紙上畫一圓相，註云：「思而知之，落第二",
    "T47n1990_001:0584c23": "頭；不思而知，落第三首。」",
    "T47n1990_001:0584c24": "師為沙彌時，和安通一日召師將床子來。師",
    "T47n1990_001:0584c25": "將到，和安云：「却送本處著。」師從之。和安召慧",
    "T47n1990_001:0584c26": "寂，師應諾。和安云：「床子那邊是甚麼物？」師云：",
    "T47n1990_001:0584c27": "「枕子。」和安云：「枕子這邊是甚麼物？」師云：「無",
    "T47n1990_001:0584c28": "物。」和安復召慧寂，師應諾。和安云：「是甚麼？」",
    "T47n1990_001:0584c29": "師為沙彌時，有僧問石霜：「如何是祖師西來",
    "T47n1990_001:0585a01": "意？」石霜云：「如人在千尺井中不假寸繩出得，",
    "T47n1990_001:0585a02": "此人即答汝西來意。」僧云：「近日湖南暢和尚",
    "T47n1990_001:0585a03": "出世，亦為人東語西話。」石霜喚沙彌：「拽出這",
    "T47n1990_001:0585a04": "死屍著。」師後問耽源：「如何出得井中人？」耽源",
    "T47n1990_001:0585a05": "云：「咄。癡漢！誰在井中？」師往問溈山，溈山召",
    "T47n1990_001:0585a06": "慧寂，師應諾。溈山云：「出也。」師住後常舉前",
    "T47n1990_001:0585a07": "話謂眾云：「我在耽源處得名，溈山處得地。」",
    "T47n1990_001:0585a08": "師作沙彌時，念經聲高，乳源和尚咄云：「這沙",
    "T47n1990_001:0585a09": "彌念經恰似哭。」師云：「慧寂祇恁麼，未審和尚",
    "T47n1990_001:0585a10": "如何？」乳源乃顧視。師云：「若恁麼，與哭何異？」乳",
    "T47n1990_001:0585a11": "源便休。",
    "T47n1990_001:0585a12": "師參東寺。東寺問：「汝是甚處人？」師云：「廣南",
    "T47n1990_001:0585a13": "人。」東寺云：「我聞廣南有鎮海明珠，是否？」師云：",
    "T47n1990_001:0585a14": "「是。」東寺云：「此珠如何？」師云：「黑月即隱，白月",
    "T47n1990_001:0585a15": "即現。」東寺云：「還將得來也無？」師云：「將得來。」",
    "T47n1990_001:0585a16": "東寺云：「何不呈似老僧？」師叉手近前，云：「昨到",
    "T47n1990_001:0585a17": "溈山亦被索此珠，直得無言可對、無理可伸。」",
    "T47n1990_001:0585a18": "東寺云：「真師子兒善能哮吼。」(蔣山懃云：「東寺只索一顆，仰山傾出一栲",
    "T47n1990_001:0585a19": "栳。」)師禮拜了，却入客位，具威儀再上人事。東",
    "T47n1990_001:0585a20": "寺見乃云：「已相見了也。」師云：「恁麼相見，莫不",
    "T47n1990_001:0585a21": "當否？」東寺歸方丈閉却門。師歸，舉似溈山。溈",
    "T47n1990_001:0585a22": "山云：「寂子是甚麼心行？」師云：「若不恁麼，爭",
    "T47n1990_001:0585a23": "識得伊？」(保福展云：「仰山大似蚊子上鐵牛。」承天宗云：「仰山識得東寺，強說道理即不可。設使溈山去，",
    "T47n1990_001:0585a24": "也未能得與東寺相見在。」)",
    "T47n1990_001:0585a25": "師問東寺云：「借一路過那邊，還得否？」東寺云：",
    "T47n1990_001:0585a26": "「大凡沙門不可祇一路也，別更有麼？」師良久。",
    "T47n1990_001:0585a27": "東寺却問：「借一路過那邊，得否？」師云：「大凡沙",
    "T47n1990_001:0585a28": "門不可祇一路也，別更有麼？」東寺云：「祇有",
    "T47n1990_001:0585a29": "此。」師云：「大唐天子決定姓金。」",
    "T47n1990_001:0585b01": "師在中邑謝戒，中邑拍口作和和聲；師從西",
    "T47n1990_001:0585b02": "過東，中邑又拍口作和和聲；師從東過西，中",
    "T47n1990_001:0585b03": "邑又拍口作和和聲。師當中而立，然後謝戒。",
    "T47n1990_001:0585b04": "中邑云：「甚麼處得此三昧？」師云：「於曹谿印子",
    "T47n1990_001:0585b05": "上脫來。」中邑云：「汝道曹谿用此三昧接甚麼",
    "T47n1990_001:0585b06": "人？」師云：「接一宿覺。」師云：「和尚甚處得此三",
    "T47n1990_001:0585b07": "昧？」中邑云：「我於馬大師處得此三昧。」(瑯琊覺云：「愁人莫向",
    "T47n1990_001:0585b08": "愁人說。」)師問：「如何得見佛性義？」中邑云：「我與汝",
    "T47n1990_001:0585b09": "說箇譬喻：如一室有六窓，內有一獼猴。外有",
    "T47n1990_001:0585b10": "獼猴從東邊喚猩猩，猩猩即應；如是，六窓俱",
    "T47n1990_001:0585b11": "喚俱應。」師禮謝，起云：「適蒙和尚譬喻，無不了",
    "T47n1990_001:0585b12": "知。更有一事：祇如內獼猴睡著，外獼猴欲與",
    "T47n1990_001:0585b13": "相見，又且如何？」中邑下繩床，執師手作舞，云：",
    "T47n1990_001:0585b14": "「猩猩與汝相見了，譬如蟭螟蟲在蚊子眼睫",
    "T47n1990_001:0585b15": "上作窠，向十字街頭叫云：『土曠人稀，相逢者",
    "T47n1990_001:0585b16": "少。』」(雲居錫云：「中邑當時若不得仰山這一句語，何處有中邑也？」崇壽稠云：「還有人定得此道理麼？若定不得，",
    "T47n1990_001:0585b17": "只是箇弄精魂脚手，佛性義在甚麼處？」玄覺云：「若不是仰山，爭得見中邑。且道甚麼處是仰山得見中邑處？」)",
    "T47n1990_001:0585b18": "師參巖頭，巖頭舉起拂子。師展坐具，巖頭拈",
    "T47n1990_001:0585b19": "拂子置背後。師將坐具搭肩上而出，巖頭云：",
    "T47n1990_001:0585b20": "「我不肯汝放，祇肯汝收。」",
    "T47n1990_001:0585b21": "師與長沙翫月次，師云：「人人盡有這箇，祇是",
    "T47n1990_001:0585b22": "用不得。」長沙云：「恰是倩汝用。」師云：「爾作麼生",
    "T47n1990_001:0585b23": "用？」長沙劈胸與一踏。師云：「[囗@力]直下似箇大蟲。」",
    "T47n1990_001:0585b24": "(長慶稜云：「前彼此作家，後彼此不作家。」乃別云：「邪法難扶。」保福展云：「好一箇月，只是用力太多，被他踏破，却",
    "T47n1990_001:0585b25": "成兩箇。人人盡道岑大蟲奇特，須知仰山有陷虎之機。」德山密代云：「更與一踏。」瑯琊覺云：「李陵雖好手，爭兔",
    "T47n1990_001:0585b26": "陷畬身。」徑山杲云：「皎潔一輪，寒光萬里。靈利者，葉落知秋。闒茸者，忠言逆耳，休不休、已不已。小釋迦有陷",
    "T47n1990_001:0585b27": "虎之機，老大蟲却無牙齒。當時一踏豈造次？驀然倒地非偶爾。眾中還有緇素得二老出者麼？」良久云：「設有，也",
    "T47n1990_001:0585b28": "是掉棒打月。」)",
    "T47n1990_001:0585c01": "師參古堤和尚，古堤云：「去，汝無佛性。」師叉手",
    "T47n1990_001:0585c02": "近前三步應諾。古堤笑云：「子！甚麼處得此三",
    "T47n1990_001:0585c03": "昧來？」師云：「我從耽源處得名，溈山處得地。」古",
    "T47n1990_001:0585c04": "堤云：「莫是溈山的子麼？」師云：「世諦即不無，佛",
    "T47n1990_001:0585c05": "法即不敢。」師却問：「和尚從甚處得此三昧？」古",
    "T47n1990_001:0585c06": "堤云：「我從章敬處得此三昧。」師嘆云：「不可思",
    "T47n1990_001:0585c07": "議，來者難為湊泊。」",
    "T47n1990_001:0585c08": "師到虔州處微，處微問云：「汝名甚麼？」師云：「慧",
    "T47n1990_001:0585c09": "寂。」處微云：「那箇是慧？那箇是寂？」師云：「祇在",
    "T47n1990_001:0585c10": "目前。」處微云：「猶有前後在。」師云：「前後且置，",
    "T47n1990_001:0585c11": "和尚見箇甚麼？」處微云：「喫茶去。」",
    "T47n1990_001:0585c12": "師後開法王莽山，問僧：「近離甚處？」僧云：「廬",
    "T47n1990_001:0585c13": "山。」師云：「曾到五老峯麼？」僧云：「不曾到。」師云：",
    "T47n1990_001:0585c14": "「闍黎不曾遊山。」(雲門偃云：「此語皆為慈悲之故，有落草之談。」溈山秀云：「今人盡道慈悲",
    "T47n1990_001:0585c15": "之故有落草之談，只知捉月，不覺水深。忽若雲門當時謹慎唇吻，未審，後人若為話會？然水母無目，求食須假",
    "T47n1990_001:0585c16": "於蝦。」黃龍心云：「雲門仰山只有受璧之心，且無割城之意。殊不知被這僧一時領過。黃龍今日更作死馬醫。」乃",
    "T47n1990_001:0585c17": "拈拂子度與僧，僧擬接，便打。溈山喆云：「仰山可謂光前絕後，雲門雖然提綱宗要，鉗鎚天下衲僧，爭奈無風起浪，",
    "T47n1990_001:0585c18": "諸人還識這僧麼？親從廬山來。」黃龍震云：「仰山已是失却鼻孔，雲門更下註脚，有什麼救急處？我即不然。『近離",
    "T47n1990_001:0585c19": "甚處？』云：『廬山。』『曾到五老峰麼？』云：『不曾到。』只向道：『別甑吹香供養此人。』」)",
    "T47n1990_001:0585c20": "上堂：「汝等諸人各自回光返照，莫記吾言。汝",
    "T47n1990_001:0585c21": "無始劫來背明投暗，妄想根深，卒難頓拔，所",
    "T47n1990_001:0585c22": "以假設方便，奪汝麁識。如將黃葉止啼，有甚",
    "T47n1990_001:0585c23": "麼是處？亦如人將百種貸物與金寶作一鋪",
    "T47n1990_001:0585c24": "貸賣，祇擬輕重來機。所以道石頭是真金鋪，",
    "T47n1990_001:0585c25": "我這裏是雜貨鋪。有人來覓鼠糞，我亦拈與",
    "T47n1990_001:0585c26": "他；來覓真金，我亦拈與他。」時有僧問：「鼠糞即",
    "T47n1990_001:0585c27": "不要，請和尚真金。」師云：「囓鏃擬開口，驢年亦",
    "T47n1990_001:0585c28": "不會。」僧無對。師云：「索喚則有交易，不索喚則",
    "T47n1990_001:0586a01": "無。我若說禪宗，身邊要一人相伴亦無，豈況",
    "T47n1990_001:0586a02": "有五百、七百眾耶？我若東說西說，則爭頭向",
    "T47n1990_001:0586a03": "前采拾，如將空拳誑小兒，都無實處。我今分",
    "T47n1990_001:0586a04": "明向汝說聖邊事，且莫將心湊泊，但向自己",
    "T47n1990_001:0586a05": "性海如實而修，不要三明六通。何以故？此是",
    "T47n1990_001:0586a06": "聖末邊事。如今且要識心達本，但得其本，不",
    "T47n1990_001:0586a07": "愁其末，他時後日，自具去在。若未得本，縱饒",
    "T47n1990_001:0586a08": "將情學他亦不得。汝豈不見溈山和尚云：『凡、",
    "T47n1990_001:0586a09": "聖情盡，體露真常。事理不二，即如如佛。』」",
    "T47n1990_001:0586a10": "僧問：「如何是祖師意？」師以手於空作此[○@佛]相",
    "T47n1990_001:0586a11": "示之，僧無語。",
    "T47n1990_001:0586a12": "師謂第一座云：「不思善、不思惡，正恁麼時作",
    "T47n1990_001:0586a13": "麼生？」座云：「正恁麼時是某甲放身命處。」師",
    "T47n1990_001:0586a14": "云：「何不問老僧？」座云：「正恁麼時不見有和",
    "T47n1990_001:0586a15": "尚。」師云：「扶我教不起。」",
    "T47n1990_001:0586a16": "師問僧甚處來。僧云：「幽州。」師云：「我恰要箇",
    "T47n1990_001:0586a17": "幽州信米作麼價？」僧云：「某甲來時，無端從市",
    "T47n1990_001:0586a18": "中過，踏折他橋梁。」師便休。(侯寧勇云：「放爾三十棒。」)",
    "T47n1990_001:0586a19": "師見僧來，竪起拂子，僧便喝。師云：「喝即不",
    "T47n1990_001:0586a20": "無，且道老僧過在甚麼處？」僧云：「和尚不合將",
    "T47n1990_001:0586a21": "境示人。」師便打。",
    "T47n1990_001:0586a22": "有梵師從空而至，師云：「近離甚處？」云：「西天。」",
    "T47n1990_001:0586a23": "師云：「幾時離彼？」云：「今早。」師云：「何太遲生？」云：",
    "T47n1990_001:0586a24": "「遊山翫水。」師云：「神通遊戲則不無，闍黎佛法",
    "T47n1990_001:0586a25": "須還老僧始得。」云：「特來東土禮文殊，却遇小",
    "T47n1990_001:0586a26": "釋迦。」遂出梵書貝多葉與師，作禮，乘空而去。",
    "T47n1990_001:0586a27": "自此號小釋迦。(東林總云：「者方商量如麻似粟，盡道這碧眼胡兒來無蹤、去無迹，直是光",
    "T47n1990_001:0586a28": "前絕後。若不是仰山，也難為縱奪。諸禪德！殊不知這碧眼胡兒騰空而來、騰空而去，一生只在虛空裏作活計，",
    "T47n1990_001:0586a29": "有什麼光前絕後？大小仰山被他將兩杓惡水驀頭澆了也。當時集雲峯下自有正令，何不施行？」大眾且道：「作麼生",
    "T47n1990_001:0586b01": "是正令咄？」黃龍新云：「大小仰山被這僧熱瞞，更出貝多梵書塗糊一上。如今更有異僧乘空而至，雲巖門下喚",
    "T47n1990_001:0586b02": "來洗脚。」泐潭準云：「可惜仰山放過這漢。當時若是寶峯，便與擒住，須教維那僧堂前撞鐘集眾，責狀趕出。況佛法",
    "T47n1990_001:0586b03": "不當人情，既稱羅漢，諸漏已盡、梵行已立，為什麼不歸家穩坐，只管游山翫水？」昭覺勤云：「驅耕夫之牛、奪飢人",
    "T47n1990_001:0586b04": "之食，是從上爪牙。這羅漢具許多神通妙用，到仰山面前直得目瞪口呿。何故？鶴有九皐難翥翼，馬無千里謾追風。」",
    "T47n1990_001:0586b05": "大溈泰云：「大眾！仰山只知進前趁鹿，不知身墮網羅。尊者偶爾成文，頗有衲僧氣息。若人會得，許爾倒捋虎",
    "T47n1990_001:0586b06": "鬚。」)",
    "T47n1990_001:0586b07": "師住東平時，溈山令僧送書并鏡與師。師上",
    "T47n1990_001:0586b08": "堂，提起示眾，云：「且道是溈山鏡？東平鏡？若",
    "T47n1990_001:0586b09": "道是東平鏡，又是溈山送來；若道是溈山鏡，",
    "T47n1990_001:0586b10": "又在東平手裏。道得則留取，道不得則撲破",
    "T47n1990_001:0586b11": "去也。」眾無語，師遂撲破，便下座。(五祖戒云：「更請和尚說道理看。」",
    "T47n1990_001:0586b12": "驀奪打破。)",
    "T47n1990_001:0586b13": "僧參次，便問：「和尚還識字否？」師云：「隨分。」僧",
    "T47n1990_001:0586b14": "以手畫此○相拓呈，師以衣袖拂之。僧又作",
    "T47n1990_001:0586b15": "此○相拓呈，師以兩手作背拋勢。僧以目視",
    "T47n1990_001:0586b16": "之，師低頭。僧遶師一匝，師便打，僧遂出去。",
    "T47n1990_001:0586b17": "師坐次，有僧來作禮，師不顧。其僧乃問：「師識",
    "T47n1990_001:0586b18": "字否？」師云：「隨分。」師乃右旋一匝，云：「是甚麼字？」",
    "T47n1990_001:0586b19": "師於地上書十字酬之。僧又左旋一匝，云：「是",
    "T47n1990_001:0586b20": "甚麼字？」師改十字作卍字。僧畫此○相，以兩",
    "T47n1990_001:0586b21": "手拓，如修羅掌日月勢，云：「是甚麼字？」師乃畫",
    "T47n1990_001:0586b22": "此[○@卍]相對之。僧乃作婁至德勢，師云：「如是如",
    "T47n1990_001:0586b23": "是，此是諸佛之所護念，汝亦如是、吾亦如是，",
    "T47n1990_001:0586b24": "善自護持。」其僧禮謝，騰空而去。時有一道者",
    "T47n1990_001:0586b25": "見，經五日後遂問師。師云：「汝還見否？」道者",
    "T47n1990_001:0586b26": "云：「某甲見出門騰空而去。」師云：「此是西天羅",
    "T47n1990_001:0586b27": "漢，故來探吾道。」道者云：「某雖覩種種三昧，不",
    "T47n1990_001:0586b28": "辨其理。」師云：「吾以義為汝解釋：此是八種三",
    "T47n1990_001:0586c01": "昧，是覺海變為義海；體則同然。此義合有因、",
    "T47n1990_001:0586c02": "有果，即時、異時，總別不離隱身三昧也。」",
    "T47n1990_001:0586c03": "師因一梵僧來參，師於地上畫半月相，僧近",
    "T47n1990_001:0586c04": "前添作圓相，似脚抹却。師展兩手，僧拂袖便",
    "T47n1990_001:0586c05": "出。",
    "T47n1990_001:0586c06": "師問僧：「近離甚處？」云：「南方。」師舉拄杖云：「彼",
    "T47n1990_001:0586c07": "中老宿還說這箇麼？」云：「不說。」師云：「既不說",
    "T47n1990_001:0586c08": "這箇，還說那箇否？」云：「不說。」師召：「大德！」僧應",
    "T47n1990_001:0586c09": "諾。師云：「參堂去。」僧便出。師復召云：「大德！」僧",
    "T47n1990_001:0586c10": "回首。師云：「近前來。」僧近前，師以拄杖頭上點",
    "T47n1990_001:0586c11": "一下，云：「去。」(雲門偃云：「仰山若無後語，爭識得人。」)",
    "T47n1990_001:0586c12": "師一日在法堂上坐，見一僧從外來便問訊",
    "T47n1990_001:0586c13": "了，向東邊叉手立，以目視師，師乃垂下左足；",
    "T47n1990_001:0586c14": "僧却過西邊叉手立，師垂下右足；僧向中間",
    "T47n1990_001:0586c15": "叉手立，師收雙足。僧禮拜，師云：「老僧自住",
    "T47n1990_001:0586c16": "此，未曾打著一人。」拈拄杖便打，僧便騰空而",
    "T47n1990_001:0586c17": "去。",
    "T47n1990_001:0586c18": "師指雪師子問眾：「有過得此色者麼？」眾無對。",
    "T47n1990_001:0586c19": "(雲門云：「當時便好與推倒。」雪竇顯云：「雲門只解推倒，不解扶起。」)",
    "T47n1990_001:0586c20": "師臥次，僧問云：「法身還解說法也無？」師云：「我",
    "T47n1990_001:0586c21": "說不得，別有一人說得。」云：「說得底人在甚麼",
    "T47n1990_001:0586c22": "處？」師推出枕子。溈山聞云：「寂子用劍刃上事。」",
    "T47n1990_001:0586c23": "(徑山杲云：「溈山正是憐兒不覺醜，仰山推出枕子已是漏逗，更著箇名字，喚作劍刃上事，誤他學語之流，便恁",
    "T47n1990_001:0586c24": "麼承虛接響流通將去。妙喜雖則借水獻華，要且理無曲斷，即今莫有傍不肯底出來。我要問爾推出枕子，還當得",
    "T47n1990_001:0586c25": "法身說法也無？」天童華云：「若是劍刃上事，寂子何曾會用？忽有箇僧出來問法身還解說法也無，向他道我說",
    "T47n1990_001:0586c26": "不得，別有一人說得。又問說得底人在甚處，只向他道三生六十劫。」靈隱嶽云：「仰山從前一條脊梁硬如鐵，被",
    "T47n1990_001:0586c27": "這僧連拶，便乃四楞塌地。溈山一期忍俊不禁，不知失却一隻眼。忽有僧問冶父，法身還解說法也無，便與攔胸",
    "T47n1990_001:0586c28": "一踏踏倒，教伊起來作箇灑灑落落底漢。不見道：『犀因翫月紋生角，象被雷驚華入牙。』」)",
    "T47n1990_001:0587a01": "師閉目坐次，有僧潛來身邊立。師開目，於地",
    "T47n1990_001:0587a02": "上作此[○@水]相，顧視其僧，僧無語。",
    "T47n1990_001:0587a03": "師携拄杖行次。僧問：「和尚手中是甚麼？」師便",
    "T47n1990_001:0587a04": "拈向背後云：「見麼？」僧無對。",
    "T47n1990_001:0587a05": "師問一僧：「汝會甚麼？」云：「會卜。」師提起拂子云：",
    "T47n1990_001:0587a06": "「這箇，六十四卦中阿那卦收？」僧無對。師自",
    "T47n1990_001:0587a07": "代云：「適來是雷天大壯，如今變為地火明夷。」",
    "T47n1990_001:0587a08": "問僧：「名甚麼？」云：「靈通。」師云：「便請入燈籠。」云：",
    "T47n1990_001:0587a09": "「早箇入了也。」(法眼別云：「喚甚麼作燈籠？」)",
    "T47n1990_001:0587a10": "問：「古人道見色便見心，禪床是色，請和尚離",
    "T47n1990_001:0587a11": "却色，指學人心。」師云：「那箇是禪床？指出來",
    "T47n1990_001:0587a12": "看。」僧無對。(玄覺云：「忽然被伊却指禪床，作麼生對伊？」有僧云：「却請和尚道。」玄覺代拊掌三下。)",
    "T47n1990_001:0587a13": "問：「如何是毘盧師？」師乃叱之。僧云：「如何是和",
    "T47n1990_001:0587a14": "尚師？」師云：「莫無禮。」",
    "T47n1990_001:0587a15": "師共一僧語，旁有僧云：「語底是文殊，默底是",
    "T47n1990_001:0587a16": "維摩。」師云：「不語、不默底，莫是汝否？」僧默然。",
    "T47n1990_001:0587a17": "師云：「何不現神通？」云：「不辭現神通，祇恐和尚",
    "T47n1990_001:0587a18": "收作教。」師云：「鑒汝來處，未有教外底眼。」",
    "T47n1990_001:0587a19": "問：「天堂、地獄，相去幾何？」師將拄杖畫地一",
    "T47n1990_001:0587a20": "畫。",
    "T47n1990_001:0587a21": "師住觀音時，出牓云：「看經次，不得問事。」有",
    "T47n1990_001:0587a22": "僧來問訊，見師看經，旁立而待。師卷却經問：",
    "T47n1990_001:0587a23": "「會麼？」云：「某甲不看經，爭得會？」師云：「汝已後",
    "T47n1990_001:0587a24": "會去在。」其僧到巖頭，巖頭問：「甚處來？」云：「江",
    "T47n1990_001:0587a25": "西觀音來。」巖頭云：「和尚有何言句？」僧舉前話。",
    "T47n1990_001:0587a26": "巖頭云：「這箇老師，我將謂被故紙埋却，元來",
    "T47n1990_001:0587a27": "猶在。」",
    "T47n1990_001:0587a28": "僧恩[邱-丘+益]問：「禪宗頓悟，畢竟入門，的意如何？」師",
    "T47n1990_001:0587a29": "云：「此意極難。若是祖宗門下，上根上智一聞",
    "T47n1990_001:0587b01": "千悟，得大總持。其有根微智劣，若不安禪靜",
    "T47n1990_001:0587b02": "慮，到這裏總須茫然。」云：「除此一路，別更有入",
    "T47n1990_001:0587b03": "處否？」師云：「有。」云：「如何即是？」師云：「汝是甚處",
    "T47n1990_001:0587b04": "人？」云：「幽州人。」師云：「汝還思彼處否？」云：「常思。」",
    "T47n1990_001:0587b05": "師云：「能思者是心，所思者是境。彼處樓臺、林",
    "T47n1990_001:0587b06": "苑、人馬、駢闐，汝反思底，還有許多般也無。」云：",
    "T47n1990_001:0587b07": "「某甲到這裏總不見有。」師云：「汝解猶在心，信",
    "T47n1990_001:0587b08": "位即得，人位未在。」云：「除却這箇，別更有意也",
    "T47n1990_001:0587b09": "無？」師云：「別有、別無，即不堪也。」云：「到這裡作",
    "T47n1990_001:0587b10": "麼生即是？」師云：「據汝所解，祇得一玄，得坐披",
    "T47n1990_001:0587b11": "衣，向後自看。」[邱-丘+益]禮謝之。",
    "T47n1990_001:0587b12": "僧問：「大耳三藏第三度為甚麼不見國師？」師",
    "T47n1990_001:0587b13": "云：「前兩度是涉境心，後入自受用三昧，所以",
    "T47n1990_001:0587b14": "不見。」",
    "T47n1990_001:0587b15": "溈山問師：「百丈再參馬祖因緣，此二尊宿意",
    "T47n1990_001:0587b16": "旨如何？」師云：「此是顯大機大用。」溈山云：「馬祖",
    "T47n1990_001:0587b17": "出八十四人善知識，幾人得大機？幾人得大",
    "T47n1990_001:0587b18": "用？」師云：「百丈得大機，黃檗得大用，餘者盡是",
    "T47n1990_001:0587b19": "唱導之師。」溈山云：「如是，如是。」",
    "T47n1990_001:0587b20": "溈山舉百丈野狐話問師。師云：「黃檗常用",
    "T47n1990_001:0587b21": "此機。」溈山云：「汝道，天生得？從人得？」師云：「亦",
    "T47n1990_001:0587b22": "是稟受師承，亦是自性宗通。」溈山云：「如是，",
    "T47n1990_001:0587b23": "如是。」",
    "T47n1990_001:0587b24": "溈山舉百丈問黃檗甚處去來，黃檗云：「大",
    "T47n1990_001:0587b25": "雄山下採[卄/困]子來。」百丈云：「還見大蟲麼？」黃檗",
    "T47n1990_001:0587b26": "便作虎聲，百丈拈斧作斫勢，黃檗遂與百丈",
    "T47n1990_001:0587b27": "一摑，百丈吟吟而笑便歸。陞堂謂眾云：「大雄",
    "T47n1990_001:0587b28": "山下有一大蟲，汝等諸人也須好看，百丈老",
    "T47n1990_001:0587b29": "漢今日親遭一口。」問師：「作麼生？」師云：「和尚",
    "T47n1990_001:0587c01": "怎生？」溈山云：「百丈當時便合一斧斫殺，因甚",
    "T47n1990_001:0587c02": "麼到如此？」師云：「不然。」溈山云：「子又作麼生？」",
    "T47n1990_001:0587c03": "師云：「百丈只解騎虎頭，不解把虎尾。」溈山云：",
    "T47n1990_001:0587c04": "「子有嶮崖之句。」",
    "T47n1990_001:0587c05": "溈山舉南泉問黃檗：「定、慧等學明見佛性，此",
    "T47n1990_001:0587c06": "理如何？」黃檗云：「十二時中不依倚一物。」南",
    "T47n1990_001:0587c07": "泉云：「莫便是長老見處麼？」黃檗云：「不敢。」南泉",
    "T47n1990_001:0587c08": "云：「漿水錢且置，草鞋錢教誰還？」黃檗休去。問",
    "T47n1990_001:0587c09": "師云：「莫是黃檗搆他南泉不得麼？」師云：「不然，",
    "T47n1990_001:0587c10": "須知黃檗有陷虎之機。」溈山云：「子見處得與",
    "T47n1990_001:0587c11": "麼長？」",
    "T47n1990_001:0587c12": "黃檗在南泉為首座，一日捧鉢向南泉位中",
    "T47n1990_001:0587c13": "坐。南泉入堂見乃問：「長老！甚年中行道？」黃檗",
    "T47n1990_001:0587c14": "云：「威音王已前。」南泉云：「猶是王老師兒孫下",
    "T47n1990_001:0587c15": "去。」黃檗便過第二位坐，南泉便休。溈山云：「欺",
    "T47n1990_001:0587c16": "敵者亡。」師云：「不然，須知黃檗有陷虎之機。」溈",
    "T47n1990_001:0587c17": "山云：「子見處得與麼長？」",
    "T47n1990_001:0587c18": "溈山舉黃檗示眾云：「汝等諸人盡是噇酒糟",
    "T47n1990_001:0587c19": "漢，與麼行脚何處有今日？還知大唐國裏無",
    "T47n1990_001:0587c20": "禪師麼？」時有僧云：「只如諸方匡徒領眾，又作",
    "T47n1990_001:0587c21": "麼生？」黃檗云：「不道無禪，只是無師。」問師：「作",
    "T47n1990_001:0587c22": "麼生？」師云：「鵞王擇乳，素非鴨類。」溈山云：「此",
    "T47n1990_001:0587c23": "實難辯(溈仰師資鼓唱拈評，機語儘多，如具《臨濟錄》中者，茲不重載)。」",
    "T47n1990_001:0587c24": "奯上座因到百丈。百丈云：「闍黎有事相借問，",
    "T47n1990_001:0587c25": "得麼？」奯云：「幸自非言，何須譗[言*窒]？」百丈云：「收得",
    "T47n1990_001:0587c26": "安南，又憂塞北。」奯擘開胸云：「與麼？不與麼？」百",
    "T47n1990_001:0587c27": "丈云：「要且難搆，要且難搆。」奯云：「知即得，知",
    "T47n1990_001:0587c28": "即得。」師云：「若有人知此二人落處，不妨奇特。",
    "T47n1990_001:0587c29": "若辯不得，大似日中迷露。」",
    "T47n1990_001:0588a01": "舉五峯問僧：「甚麼處來？」僧云：「莊上來。」五峯",
    "T47n1990_001:0588a02": "云：「汝還見牛麼？」僧云：「見。」五峯云：「見左角？見",
    "T47n1990_001:0588a03": "右角？」僧無語。五峯代云：「見無左右。」師別云：",
    "T47n1990_001:0588a04": "「還辨左右麼？」",
    "T47n1990_001:0588a05": "有一行者隨法師入佛殿，行者向佛而唾。法",
    "T47n1990_001:0588a06": "師云：「行者少去就，何以唾佛？」行者云：「將無佛",
    "T47n1990_001:0588a07": "處來與某甲唾。」法師無對。溈山云：「仁者却不",
    "T47n1990_001:0588a08": "仁者，不仁者却仁者。」師代法師云：「但唾行者。」",
    "T47n1990_001:0588a09": "又云：「行者若有語，即向伊道：『還我無行者處",
    "T47n1990_001:0588a10": "來。』」",
    "T47n1990_001:0588a11": "師接機利物為宗門標準，再遷東平，將順",
    "T47n1990_001:0588a12": "寂，數僧侍立，師以偈示之，云：「一二二三子，平",
    "T47n1990_001:0588a13": "目復仰視，兩口一無舌，即是吾宗旨。」至日午",
    "T47n1990_001:0588a14": "陞座辭眾，復說偈云：「年滿七十七，無常在今",
    "T47n1990_001:0588a15": "日，日輪正當午，兩手攀屈膝。」言訖，以兩手抱",
    "T47n1990_001:0588a16": "膝而終。閱明年，南塔涌禪師遷靈骨歸仰",
    "T47n1990_001:0588a17": "山，塔於集雲峯下，諡智通禪師妙光之塔。"
}