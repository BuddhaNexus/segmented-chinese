{
    "X40n0720_001:0485a03": " 序",
    "X40n0720_001:0485a05": "夫一大藏教岐而為三。曰經。曰律。曰論。雖有頓漸",
    "X40n0720_001:0485a06": "大小之殊。皆從佛口出。以言顯道。以道立行。總歸",
    "X40n0720_001:0485a07": "之心地法門(而已)。猶若寶鼎三足。缺一則傾且覆。抑",
    "X40n0720_001:0485a08": "何以立言行樹道德。作禁戒之隄防。出世之根本",
    "X40n0720_001:0485a09": "也哉。故四分戒本為正法關鑰。諸佛以之同證。菩",
    "X40n0720_001:0485a10": "薩以之同修。眾生以之同具者。以戒為體。以戒為",
    "X40n0720_001:0485a11": "用。顯其用則行無不立。明其體則道無不備。審毗",
    "X40n0720_001:0485a12": "尼之嚴淨殊勝。於理於事。實踐實履。無絲毫假借。",
    "X40n0720_001:0485a13": "調御正法以壽世者。是以吾佛如來出大圓音。諸",
    "X40n0720_001:0485a14": "菩薩弘宣波羅提木叉。啟廸像季眾生。迷而為愚",
    "X40n0720_001:0485a15": "癡。悟而為智慧。真妄同源。自他普覺。乃至世出世",
    "X40n0720_001:0485a16": "間一切果因罪福。靡不外乎是經。必須行解相應。",
    "X40n0720_001:0485a17": "然後弘範三界。化導天人。惟律藏為甚深妙旨。此",
    "X40n0720_001:0485a18": "大部六十卷。離而為四。故曰四分。戒本乃大部中",
    "X40n0720_001:0485a19": "第一分之統要也。自西域優波離尊者親承佛囑。",
    "X40n0720_001:0485a20": "傳至東土。南山澄照悟真允堪元照諸大聖師後",
    "X40n0720_001:0485a21": "先弘化。歷代帝主所欽賜褒崇。載諸盛典。元明以",
    "X40n0720_001:0485a22": "來正法凌彝。迨啟禎間。千華老人乘願輪而來。為",
    "X40n0720_001:0485a23": "東南半壁。憧憧受毗尼法者。到處蜂攢蟻聚。化被",
    "X40n0720_001:0485a24": "之盛。兆乎是矣。",
    "X40n0720_001:0485b01": "清朝嘉運肇興。繼千華而起者。南來見者和尚。大其",
    "X40n0720_001:0485b02": "家世。擴充模範。四方稟法之士不啻如星拱月。似",
    "X40n0720_001:0485b03": "鳥附鳳。四十載旺化南都。千萬眾而得定公和尚",
    "X40n0720_001:0485b04": "一人焉。公丱歲脫穎。博綜內外典籍。攷覈律藏全",
    "X40n0720_001:0485b05": "書。采法苑之精華。闡諸經之奧旨。發前賢底蘊。繼",
    "X40n0720_001:0485b06": "後啟之芳規。自學地而據師位。雖萬指雲臻。不忘",
    "X40n0720_001:0485b07": "苦心。勵志閱有二十餘夏。而關要告成。豈止加惠",
    "X40n0720_001:0485b08": "來學。即近世唱導之師星分碁布。忽於行解。汲汲",
    "X40n0720_001:0485b09": "于弘戒虗式。而實圖利養者。得覩是書。立能啟其",
    "X40n0720_001:0485b10": "茆塞。而登康衢。足徵定和尚護持正法之心誠良",
    "X40n0720_001:0485b11": "且溥矣。嗚呼余生謭劣蕪陋。不文之言。奚足為是",
    "X40n0720_001:0485b12": "書之重。然竊喜南山之道言行相符。復觀全鼎於",
    "X40n0720_001:0485b13": "今日。以救三學之通獘。作季法大光明幢者。吾于",
    "X40n0720_001:0485b14": "華山。三世幸千載一遇云爾。",
    "X40n0720_001:0485b15": "康熙戊辰歲春仲潤州夾山弟大珍拜撰",
    "X40n0720_001:0485b19": "毗尼關要目次",
    "X40n0720_001:0485b21": "卷第一",
    "X40n0720_001:0485b22": "序釋本題目",
    "X40n0720_001:0485b23": "釋初讚頌釋前方便",
    "X40n0720_001:0485b24": "釋白羯磨釋戒經序",
    "X40n0720_001:0485c01": "卷第二",
    "X40n0720_001:0485c02": "釋四波羅夷法(第一婬戒第二盜戒)",
    "X40n0720_001:0485c03": "卷第三",
    "X40n0720_001:0485c04": "釋四波羅夷法(第三殺戒第四妄語戒)",
    "X40n0720_001:0485c05": "卷第四",
    "X40n0720_001:0485c06": "釋十三僧伽婆尸沙法(自第一法至第八法)",
    "X40n0720_001:0485c07": "卷第五",
    "X40n0720_001:0485c08": "釋十三僧伽婆尸沙法(自第九法至第十三法)",
    "X40n0720_001:0485c09": "釋二不定法",
    "X40n0720_001:0485c10": "卷第六",
    "X40n0720_001:0485c11": "釋三十尼薩耆波逸提法(自第一法至第六法)",
    "X40n0720_001:0485c12": "卷第七",
    "X40n0720_001:0485c13": "釋三十尼薩耆波逸提法(自第七法至第十九法)",
    "X40n0720_001:0485c14": "卷第八",
    "X40n0720_001:0485c15": "釋三十尼薩耆波逸提法(自第二十法至第三十法)",
    "X40n0720_001:0485c16": "卷第九",
    "X40n0720_001:0485c17": "釋九十波逸提法(自第一法至第十二法)",
    "X40n0720_001:0485c18": "卷第十",
    "X40n0720_001:0485c19": "釋九十波逸提法(自第十三法至第三十法)",
    "X40n0720_001:0485c20": "卷第十一",
    "X40n0720_001:0485c21": "釋九十波逸提法(自第三十一法至第四十二法)",
    "X40n0720_001:0485c22": "卷第十二",
    "X40n0720_001:0485c23": "釋九十波逸提法(自第四十三法至第六十一法)",
    "X40n0720_001:0485c24": "卷第十三",
    "X40n0720_001:0486a01": "釋九十波逸提法(自第六十二法至第七十七法)",
    "X40n0720_001:0486a02": "卷第十四",
    "X40n0720_001:0486a03": "釋九十波逸提法(自第七十八法至第九十法)",
    "X40n0720_001:0486a04": "釋四悔過法",
    "X40n0720_001:0486a05": "卷第十五",
    "X40n0720_001:0486a06": "釋眾學法",
    "X40n0720_001:0486a07": "卷第十六",
    "X40n0720_001:0486a08": "釋七滅諍法釋總結名目",
    "X40n0720_001:0486a09": "釋勸學餘法釋七佛戒經",
    "X40n0720_001:0486a10": "釋結勸迴向",
    "X40n0720_001:0486a12": "毗尼關要目次(終)",
    "X40n0720_001:0486a18": "毗尼關要卷第一",
    "X40n0720_001:0486a20": "清金陵寶華山律學沙門　德基　輯",
    "X40n0720_001:0486a21": "將釋此律。大科分二。初釋題目。二入文。初釋題",
    "X40n0720_001:0486a22": "分二。初釋律題。二釋人題。初釋律題分二。初明",
    "X40n0720_001:0486a23": "四分。次釋戒本。",
    "X40n0720_001:0486a24": "今初。",
    "X40n0720_001:0486b01": "所言四分者。此律大部有六十卷。分為四分。第一",
    "X40n0720_001:0486b02": "分二十一卷。其中所明比丘二百五十戒緣起開",
    "X40n0720_001:0486b03": "遮輕重等法。第二分十五卷中明比丘尼三百",
    "X40n0720_001:0486b04": "四十八戒法及受戒犍度說戒犍度(所言犍度者。此云法聚。謂",
    "X40n0720_001:0486b05": "以相類之法聚為一處。故云法聚也。善見名騫陀迦。僧祗云跋渠。於諸經中名品。名雖差別。義無有二也)。",
    "X40n0720_001:0486b06": "第三分十三卷中明十六犍度法。謂安居自恣",
    "X40n0720_001:0486b07": "皮革衣藥迦絺那衣拘睒彌瞻波呵責人覆藏遮",
    "X40n0720_001:0486b08": "破僧滅諍比丘尼法犍度等。第四分十一卷。其",
    "X40n0720_001:0486b09": "中所明六犍度法。房舍雜法五百結集七百結集",
    "X40n0720_001:0486b10": "調部毗尼毗尼增一等法。今此戒本即大部中",
    "X40n0720_001:0486b11": "第一分。單明比丘二百五十戒法也。即取其經冊",
    "X40n0720_001:0486b12": "數目為名。故云四分。",
    "X40n0720_001:0486b13": "次釋戒本。",
    "X40n0720_001:0486b14": "言戒本者。就於初分比丘戒中。但明戒相。兼續七",
    "X40n0720_001:0486b15": "佛略教誡經。流通世間。俾初學比丘誦習。令知廣",
    "X40n0720_001:0486b16": "略教誡。識相守持。不虧戒體。至於半月布薩。誦此",
    "X40n0720_001:0486b17": "戒本以為恒規。故將二百五十條章。別集成本。故",
    "X40n0720_001:0486b18": "云四分戒本也。然有通別二名。先明通。次明別。",
    "X40n0720_001:0486b19": "謂一大藏制教。通名為律。梵語毗尼。或云毗柰耶。",
    "X40n0720_001:0486b20": "此翻善治。亦翻調伏(謂調鍊三業。制伏過非。調鍊通於止作。制伏唯明止惡)。",
    "X40n0720_001:0486b21": "或翻為滅。滅有三義。一滅業非(謂不殺盜等故。律中有犯毗尼。有諍",
    "X40n0720_001:0486b22": "毗尼)。二滅煩惱(律云。調伏貪等令盡。是故如來制增上戒學)。三得滅果(經云。",
    "X40n0720_001:0486b23": "戒淨有智慧。便得第一道)。南山云。毗尼翻調伏及滅者。是從功",
    "X40n0720_001:0486b24": "用為名。非正翻也。正翻為律。律者法也。從教為名。",
    "X40n0720_001:0486c01": "斷割輕重。開遮持犯。非法不定。猶如王法科條之",
    "X40n0720_001:0486c02": "制。翻彼柰耶之語。名之為律。戒因緣經云。鼻柰",
    "X40n0720_001:0486c03": "耶。鼻秦言去。奈耶秦言真。去若干非而就真。故曰",
    "X40n0720_001:0486c04": "真也。降伏此心。息此心忍不起。故曰真也。降伏戒",
    "X40n0720_001:0486c05": "也。息定也。忍智也。故知才舉一法。三學全收。若",
    "X40n0720_001:0486c06": "無戒善。定慧不起。又此戒法凡有三種。一者律儀",
    "X40n0720_001:0486c07": "戒。亦名波羅提木叉戒。二者定共戒。亦名禪戒。三",
    "X40n0720_001:0486c08": "者道共戒。亦名無漏戒。律儀戒者。律是遮止。儀",
    "X40n0720_001:0486c09": "是形儀。能止形上諸惡。故稱為戒。亦曰威儀。威是",
    "X40n0720_001:0486c10": "清嚴可畏。儀是軌範可則。亦曰調御。使心行調善",
    "X40n0720_001:0486c11": "也。定是靜攝。入定之時。自然調善。防止諸惡。",
    "X40n0720_001:0486c12": "道是能通。發真以後。自無毀犯。如初果耕地。蟲離",
    "X40n0720_001:0486c13": "四寸。是道共力。此二戒法既是心上勝用。力能發",
    "X40n0720_001:0486c14": "戒。道定與律儀並起。故稱為共。今毗尼藏。正詮",
    "X40n0720_001:0486c15": "律儀。亦攝定道。由持淨戒。禪定智慧自然發生。則",
    "X40n0720_001:0486c16": "律儀為因。定道為果。由禪無漏力。性業遮業悉得",
    "X40n0720_001:0486c17": "清淨。則木叉為果。定道為緣。薩婆多論云。此波",
    "X40n0720_001:0486c18": "羅提木叉戒。若佛在世則有。佛不在世則無。禪無",
    "X40n0720_001:0486c19": "漏戒一切時有。波羅提木叉戒從教而得。禪無漏",
    "X40n0720_001:0486c20": "戒不從教得。乃至云。波羅提木叉戒但佛弟子有。",
    "X40n0720_001:0486c21": "禪戒外道俱有。夫能維持佛法。有七眾在。世間三",
    "X40n0720_001:0486c22": "乘道果相續不斷。盡以波羅提木叉為根本。禪無",
    "X40n0720_001:0486c23": "漏戒不爾。是故於三戒中。最為殊勝。善見云。毗",
    "X40n0720_001:0486c24": "尼藏是佛法壽命。毗尼藏住。佛法亦住。已釋通名",
    "X40n0720_001:0487a01": "竟。",
    "X40n0720_001:0487a02": "次明別。",
    "X40n0720_001:0487a03": "別者。謂僧祇五分薩婆多十誦善見根本毗尼母",
    "X40n0720_001:0487a04": "戒因緣經等。名之為別。今此戒本。通則同名為律。",
    "X40n0720_001:0487a05": "別則名為四分。已論通別竟。",
    "X40n0720_001:0487a06": "復明經律立題。義該單複而有七種。謂單三。複三。",
    "X40n0720_001:0487a07": "具足一。單三者。以人立題。如阿彌陀經。以法為題",
    "X40n0720_001:0487a08": "者。如般若涅槃。以喻為題者。如梵網經。複三者。",
    "X40n0720_001:0487a09": "人法為題。如文殊問般若經等。法喻立題者。如妙",
    "X40n0720_001:0487a10": "法蓮華經等。人喻為題者。謂如來師子吼經等。具",
    "X40n0720_001:0487a11": "足一者。謂人法喻。如大方廣佛華嚴經。今此戒本。",
    "X40n0720_001:0487a12": "則人法為題。人名曇無德。法名四分律。亦可言單",
    "X40n0720_001:0487a13": "法為題。謂略去人名。但言四分戒本也。本題釋竟。",
    "X40n0720_001:0487a14": "次釋人題。",
    "X40n0720_001:0487a15": "言姚秦者。秦乃國號。姚是姓也。謂主姚興。今言姚",
    "X40n0720_001:0487a16": "秦。以別餘秦也。言佛陀耶舍者。此云覺明。罽賓國",
    "X40n0720_001:0487a17": "人。婆羅門種。年十三出家。常與師遠行。曠野逢虎。",
    "X40n0720_001:0487a18": "其師欲走避。師曰。此虎已飽。必不侵人。俄而虎去。",
    "X40n0720_001:0487a19": "前行果有餘[歹*責](音自)。其師密異之。至年十五。日誦經",
    "X40n0720_001:0487a20": "二三萬言。常外分衛。廢於誦習。有羅漢重其聰明。",
    "X40n0720_001:0487a21": "恒乞食供之。嗣從舅氏。習五明諸論(一聲明。二因明。三醫方明。",
    "X40n0720_001:0487a22": "四工巧明。五內明)。世間法術靡不綜閑。後受沙勒國太子",
    "X40n0720_001:0487a23": "供養。待遇隆厚。羅什後至。從舍受學。甚相尊敬。什",
    "X40n0720_001:0487a24": "既隨母還龜茲。耶舍留止。頃之王薨。太子即位。時",
    "X40n0720_001:0487b01": "符堅遣呂光等。西伐龜茲。王急求救於沙勒。沙勒",
    "X40n0720_001:0487b02": "王自率兵赴之。救軍未至。而龜茲已敗。羅什為光",
    "X40n0720_001:0487b03": "所執。舍乃歎曰。我與羅什相遇雖久。未盡懷抱。其",
    "X40n0720_001:0487b04": "忽覊虜。相見何期。停十餘年。乃東適龜茲。法化甚",
    "X40n0720_001:0487b05": "盛。什在姑臧。遣信要師。為國人留之。欲行而不克。",
    "X40n0720_001:0487b06": "復停歲許。後語弟子云。吾欲尋羅什。可密裝夜發。",
    "X40n0720_001:0487b07": "勿使人知。弟子曰。恐明日追至。不免復還。因命弟",
    "X40n0720_001:0487b08": "子。取淨水以藥投中。呪數十言。與弟子洗足。乘夜",
    "X40n0720_001:0487b09": "發行數百里。始旦。問弟子蚛。何所覺耶。曰惟問疾",
    "X40n0720_001:0487b10": "風耳。國人追不及。行達姑臧。而什已入長安。聞姚",
    "X40n0720_001:0487b11": "興勸為非法(言非法者。謂姚興愛其才識過人。勸令。罷道。而什弗從)。乃歎曰。",
    "X40n0720_001:0487b12": "羅什如好綿。何使入棘林中。什聞其至姑臧。勸姚",
    "X40n0720_001:0487b13": "興迎之。興未納。頃之興命什譯出經藏。什曰。夫弘",
    "X40n0720_001:0487b14": "宣法教。宜令文義圓通。貧道雖誦其文。未善其理。",
    "X40n0720_001:0487b15": "唯佛陀耶舍深達幽致。今在姑臧。願詔徵之。一言",
    "X40n0720_001:0487b16": "三詳。然後著筆。使微言不墜。取信千載也。興即遣",
    "X40n0720_001:0487b17": "使招迎。厚加贈遺。悉不受。乃笑曰。明旨既降。便應",
    "X40n0720_001:0487b18": "載馳。然檀越待士既厚。脫如羅什見處。則不敢聞",
    "X40n0720_001:0487b19": "命。葢興媵妾逼什故也(媵音孕。凡女隨嫁曰媵)。使還覆之。興",
    "X40n0720_001:0487b20": "歎其幾慎。重信敦喻。方至長安。興自出候。延於逍",
    "X40n0720_001:0487b21": "遙園中。於時羅什出十住經。一月餘日。疑難猶豫。",
    "X40n0720_001:0487b22": "尚未操筆。耶舍既至。共相徵決。辭理方定。并出長",
    "X40n0720_001:0487b23": "阿含等。涼州沙門竺佛念。譯為秦言。道含筆受。至",
    "X40n0720_001:0487b24": "十月解座。緣佛陀耶舍先於本國誦四分律。不賷",
    "X40n0720_001:0487c01": "梵本而來。秦司隸校尉姚爽欲請譯出。姚主以其",
    "X40n0720_001:0487c02": "無梵本。疑其遺謬。姚主即以藥方一卷民籍一卷。",
    "X40n0720_001:0487c03": "可萬餘言。令其誦之。一日集僧執文覆之。不謬一",
    "X40n0720_001:0487c04": "字。眾服其強記。由是耶舍口誦梵音。佛念筆受成",
    "X40n0720_001:0487c05": "文。即以弘始十二年。譯出四分律。為四十五卷(今分",
    "X40n0720_001:0487c06": "作六十卷)。舍為人端雅赤髭。善解毗婆沙。時號曰赤髭",
    "X40n0720_001:0487c07": "毗婆沙。既為什之師。亦稱大毗婆沙。後還外國。至",
    "X40n0720_001:0487c08": "罽賓。得虗空藏菩薩經一卷。寄賈客。傳與涼州諸",
    "X40n0720_001:0487c09": "僧。後不知所(按蓮宗七祖。初祖中云。尊者義熙八年先逝。同佛來接。遠公在佛之側前",
    "X40n0720_001:0487c10": "揖師曰。師志在先。何來之晚。遠公義熙十二年八月六日逝也)。竺佛念涼州人。弱",
    "X40n0720_001:0487c11": "年出家。志業清堅。外和內朗。有通敏之鑒。諷習眾",
    "X40n0720_001:0487c12": "經。粗涉外典。其蒼雅詁訓。尤所明達。少好遊方。備",
    "X40n0720_001:0487c13": "貫風俗。家世西河。洞曉方語。華梵音義莫不兼釋。",
    "X40n0720_001:0487c14": "故義學之譽雖闕。洽聞之聲甚著。符氏建元中。有",
    "X40n0720_001:0487c15": "僧伽跋澄曇摩難提等。入長安。趙政請出諸經。當",
    "X40n0720_001:0487c16": "時名德莫能傳譯。眾咸推念。於是澄執梵文。念譯",
    "X40n0720_001:0487c17": "為晉言。質斷疑義。音字方明。至建元二十年正月。",
    "X40n0720_001:0487c18": "復請曇摩難提。出增一阿含。於長安城內。集義學",
    "X40n0720_001:0487c19": "沙門。請念為譯。敷析研覈。二載乃竟。自世高支謙",
    "X40n0720_001:0487c20": "已後。莫踰於念(安息國沙門安清。字世高。東漢質帝時至雒。譯經共九十五部。月支",
    "X40n0720_001:0487c21": "國沙門支謙。三國時至吳。譯經共八十八部)。在符姚二代。為譯人之宗。",
    "X40n0720_001:0487c22": "故關中僧眾咸嘉焉。後自出菩薩瓔珞十住斷結",
    "X40n0720_001:0487c23": "及曜胎中陰經等。始就治定。意多未盡。遂爾遘疾。",
    "X40n0720_001:0487c24": "卒於長安。遠近黑白莫不歎惜。釋題已竟。",
    "X40n0720_001:0488a01": "二正人文義分三。初釋戒序。二釋戒相。三結勸",
    "X40n0720_001:0488a02": "迴問。",
    "X40n0720_001:0488a03": "初釋戒序。又分為六。初述讚頌。二作前方便。三",
    "X40n0720_001:0488a04": "秉白羯磨。四說戒序。五結問。六勸持向。初述讚",
    "X40n0720_001:0488a05": "頌分六。初敬禮三寶。三誡聽獲益。三憑師傳說。",
    "X40n0720_001:0488a06": "四戒足勿毀。五戒顯全缺。六讚戒勝喻。初敬禮",
    "X40n0720_001:0488a07": "三寶。",
    "X40n0720_001:0488a08": "　稽首禮諸佛　　及法比丘僧",
    "X40n0720_001:0488a09": "釋　作法之始。必先敬禮三寶。以求加被也。稽首",
    "X40n0720_001:0488a10": "者。以首至地。表身業致敬也。口稱聖號。表口業致",
    "X40n0720_001:0488a11": "敬也。心存觀想。即意業致敬也。此謂三業虔誠供",
    "X40n0720_001:0488a12": "養。云何作法必先敬禮三寶耶。此有七意。一顯示",
    "X40n0720_001:0488a13": "吉祥故。二令生信故。三令知恩德故。四為儀式故。",
    "X40n0720_001:0488a14": "五表有稟承故。六請威加護故。七隨順先聖故。有",
    "X40n0720_001:0488a15": "此勝益。必先敬禮三寶。問此三何故稱為寶耶。答",
    "X40n0720_001:0488a16": "依寶性論。有六義故名為寶。一希有。二明淨。三勢",
    "X40n0720_001:0488a17": "力。四莊嚴。五最上。六不變。如此六義似世之寶。故",
    "X40n0720_001:0488a18": "稱三寶也。問三寶次第何故如是。答約勝劣次",
    "X40n0720_001:0488a19": "第。謂佛法僧。能覺彼法。所覺隨受。有勝劣故。若因",
    "X40n0720_001:0488a20": "果次第。謂僧佛法。由僧先修。次佛圓滿。後得法果。",
    "X40n0720_001:0488a21": "若境行次第。謂法僧佛。以法為境。僧修勝行。佛果",
    "X40n0720_001:0488a22": "圓滿。若師資次第。謂法佛僧。法是佛師。法先佛次。",
    "X40n0720_001:0488a23": "後說僧寶。若隨信次第。謂僧法佛。見僧威儀。次信",
    "X40n0720_001:0488a24": "所證。然後師佛。若示現次第。謂佛僧法。先本是佛。",
    "X40n0720_001:0488b01": "次示為僧。法說於後。今約勝劣次第。佛法僧名為",
    "X40n0720_001:0488b02": "三寶。",
    "X40n0720_001:0488b03": "佛者梵語。具云佛陀。此云覺。覺具三義。謂自覺。覺",
    "X40n0720_001:0488b04": "他。覺行圓滿。故華嚴云。奇哉大導師。自覺能覺他。",
    "X40n0720_001:0488b05": "是也。自覺者。謂覺知過去未來現在三世一切諸",
    "X40n0720_001:0488b06": "法。常與無常等。悟性真空。了惑虗妄。功成妙智。道",
    "X40n0720_001:0488b07": "證圓覺。故名自覺。二覺他者。謂運無緣慈。度有情",
    "X40n0720_001:0488b08": "界(謂以平等智。無心攀緣一切眾生。而於一切眾生。自然獲益。故輔行云。運此慈悲心。徧覆法界。",
    "X40n0720_001:0488b09": "故能任運救苦。自然與樂。是無緣慈也。喻如龍王興雲霔雨。平等普潤。一切隨類各得生長也)。皆",
    "X40n0720_001:0488b10": "令離生死苦。得涅槃樂。故名覺他。三覺行圓滿者。",
    "X40n0720_001:0488b11": "謂三惑淨盡。眾德悉備。位證妙覺。行滿果圓。故名",
    "X40n0720_001:0488b12": "覺行圓滿(三惑者。見思塵沙無明之惑也)。是名佛也",
    "X40n0720_001:0488b13": "法者。乃如來稱性隨機所說權實之法也。若以義",
    "X40n0720_001:0488b14": "解。有其二義。一任持自體義。二軌生物解義(任持自體",
    "X40n0720_001:0488b15": "者。謂本有自體真實不變。非同依他從緣假立。無有自性。以從無始來任持不失故。論云。如實不空。以有",
    "X40n0720_001:0488b16": "自體。具足無量性功德故　軌生物解者。軌謂軌則。物謂眾生。解即智解。謂諸眾生內有熏習之力。於此",
    "X40n0720_001:0488b17": "法上而生智解。物則生解。故云軌生物解也)。",
    "X40n0720_001:0488b18": "比丘者。淨名疏云。或言有翻。或言無翻。言有翻者。",
    "X40n0720_001:0488b19": "翻云除饉。眾生薄福。在因無法。自資得報。多所饉",
    "X40n0720_001:0488b20": "乏。出家精持淨戒。是良福田。能生物善。除因果之",
    "X40n0720_001:0488b21": "饉乏也。言無翻者。名含三義。智論云。一破惡。二怖",
    "X40n0720_001:0488b22": "魔。三乞士。破惡者。如初得戒時。即名比丘。以三",
    "X40n0720_001:0488b23": "羯磨。發善律儀。破惡律儀。故云破惡。若通就行解。",
    "X40n0720_001:0488b24": "戒能防非。定除心亂。慧悟想虗。能破見思之惡。故",
    "X40n0720_001:0488c01": "名破惡。二怖魔者。既能破惡。魔羅念言。此人非",
    "X40n0720_001:0488c02": "但出我界域。或可傳燈化我眷屬。空我宮殿。故生",
    "X40n0720_001:0488c03": "驚怖。通而言之。三魔亦怖(三魔者。一煩惱魔。謂三界中一切妄惑也。修行",
    "X40n0720_001:0488c04": "之人為此妄惑。惱亂心神。不能成就菩提。是名煩惱魔。五蘊魔亦攝其中。二者天魔。此魔即欲界第六天",
    "X40n0720_001:0488c05": "也。若人勤修勝善。欲超三界生死。而此天魔為作障礙。發起種種擾亂之事。令修行人不得成就出世善",
    "X40n0720_001:0488c06": "根。是名天魔。三者死魔。謂四大分散。天喪殞沒也。修行之人為此夭喪。不能續延慧命。是名死魔)。三",
    "X40n0720_001:0488c07": "乞士者。乞是乞求之名。士乃清雅之稱。出家之人。",
    "X40n0720_001:0488c08": "內修清雅之德。必須遠離四邪(一下口食。謂種植田園。和合湯藥。以",
    "X40n0720_001:0488c09": "求衣食。而自活命。是名下口食也。二仰口食。謂仰觀星宿日月風雨雷電霹靂。術數之學。以求衣食。而自",
    "X40n0720_001:0488c10": "活命。是名仰口食也。三方口食。謂曲媚豪勢。通使四方。巧言多求。以自活命。是名方口食也。四維口食。維",
    "X40n0720_001:0488c11": "即四維也。謂學種種呪術卜算吉凶。以求衣食而自活命。是名維口食也)。清淨自居。福",
    "X40n0720_001:0488c12": "利眾生。破憍慢心。謙下自卑。告求資身。以成清雅",
    "X40n0720_001:0488c13": "之德。故名乞士。因中具此三義。故於果上獲得三",
    "X40n0720_001:0488c14": "號。一殺賊。從破惡以得名。二無生。從怖魔而受稱。",
    "X40n0720_001:0488c15": "三應供。因乞士以成德。故名比丘。含多義不翻。仍",
    "X40n0720_001:0488c16": "存梵語也。",
    "X40n0720_001:0488c17": "言僧者。半梵語。具云僧伽。此翻和合眾。乃四比丘",
    "X40n0720_001:0488c18": "已上之稱。和合有二義。一理和。謂同證擇滅(擇即揀擇。",
    "X40n0720_001:0488c19": "滅即寂滅。謂諸有情用智揀擇四聖諦。遠離見思繫縛。即證寂滅真空之理。是名擇滅。如牛所駕車名曰",
    "X40n0720_001:0488c20": "牛車也)。二事和。有六義。一戒和同修。二見和同解。三",
    "X40n0720_001:0488c21": "身和同住。四利和同均。五口和無諍。六意和同悅。",
    "X40n0720_001:0488c22": "什師云。欲令眾和要由六法。一以慈心起身業。二",
    "X40n0720_001:0488c23": "以慈心起口業。三以慈心起意業。四若得食時。減",
    "X40n0720_001:0488c24": "缽中飯。供養上座一人下座一人。五持戒清淨。六",
    "X40n0720_001:0489a01": "漏盡智慧。群居必以六為體。方顯僧寶之尊重。為",
    "X40n0720_001:0489a02": "世福田也。又十誦律中有五種僧。一者無慚愧僧。",
    "X40n0720_001:0489a03": "破戒諸比丘是。二者羺羊僧。凡夫鈍根無智慧。如",
    "X40n0720_001:0489a04": "羺羊聚在一處。不知布薩。不知布薩羯磨。不知法",
    "X40n0720_001:0489a05": "會(法會者。根本尼陀那云。會坐如說戒自恣時。有客比丘來。應更說。不應更說。應次第聽。不應次",
    "X40n0720_001:0489a06": "第聽。先比丘應出界而出界。客比丘亦爾。或時客來少。雖不應更說。設客有重德。若剛強能作鬪諍事。應",
    "X40n0720_001:0489a07": "更說而不說。如是比丘。名不知法會也)。三別眾僧。一界內別作羯磨。",
    "X40n0720_001:0489a08": "四清淨僧。凡夫持戒人及凡夫勝者(凡夫勝者。謂外凡內凡七",
    "X40n0720_001:0489a09": "賢人也。一五停心。二別相念。三總相念。名為外凡。一煖位。二頂位。三忍位。四世第一位。名為內凡也)。五",
    "X40n0720_001:0489a10": "真實僧。學無學人。此中所禮。正禮後二種。由真實",
    "X40n0720_001:0489a11": "僧。能令勝義正法久住(謂三乘道果)。由清淨僧。能令世",
    "X40n0720_001:0489a12": "俗正法久住故(謂法律教誡)。彼前三種能作非法羯磨。",
    "X40n0720_001:0489a13": "能令正法破壞。故非所禮。復有住持三寶。一體",
    "X40n0720_001:0489a14": "三寶。言住持三寶者。謂範金合土紙素丹青。名為",
    "X40n0720_001:0489a15": "佛寶。黃卷赤牘大藏經文。名為法寶。剃髮染衣。名",
    "X40n0720_001:0489a16": "為僧寶。此三住世不絕。故名住持三寶也。言同",
    "X40n0720_001:0489a17": "體三寶者。以實相慧。覺了諸法非空非有亦空亦",
    "X40n0720_001:0489a18": "有。雙忘雙照。三智圓覺。名為佛寶。所覺法性之理。",
    "X40n0720_001:0489a19": "三諦具足。名為法寶。如此覺慧。與理事和合。名為",
    "X40n0720_001:0489a20": "僧寶。所言諸佛者。即通指十方現坐道場一切",
    "X40n0720_001:0489a21": "大師。以覺體遍故。雖在他方。能於此土而作良祐。",
    "X40n0720_001:0489a22": "亦即通指三世次第出興一切世尊。以覺性常故。",
    "X40n0720_001:0489a23": "雖示過未。能於現在而垂感應。故云諸佛。然諸字",
    "X40n0720_001:0489a24": "而通法僧。亦云諸法諸僧也。敬禮三寶竟。",
    "X40n0720_001:0489b01": "二誡聽獲益。",
    "X40n0720_001:0489b02": "　今演毗尼法　　令正法久住",
    "X40n0720_001:0489b03": "釋　今演者。揀非已說未說。謂正當說戒之時也。",
    "X40n0720_001:0489b04": "演者。謂宣布流通之義。毗尼法者。揀非經論二教。",
    "X40n0720_001:0489b05": "令正法久住者。正法謂出世無漏聖道也。正法",
    "X40n0720_001:0489b06": "住世。教理行果悉皆具足。由秉羯磨。半月布薩。則",
    "X40n0720_001:0489b07": "戒身成就。定慧發生。沙門道果由是可期。若廢布",
    "X40n0720_001:0489b08": "薩。戒身穢染。正法亡滅矣。五分云。毗尼是佛壽",
    "X40n0720_001:0489b09": "命。毗尼住世。則正法久住。善見曰。云何得知正",
    "X40n0720_001:0489b10": "法久住。如說戒法不滅者是。故云令正法久住也。",
    "X40n0720_001:0489b11": "戒如海無涯。",
    "X40n0720_001:0489b12": "釋　說戒犍度云。海水有八奇特法。所以阿修羅",
    "X40n0720_001:0489b13": "娠樂住。一者一切眾流皆往投之(華嚴五十二卷云。四天下有二",
    "X40n0720_001:0489b14": "萬五千河流入海中)。二者潮不失限(華嚴云。謂有二萬五千河及八十億諸龍王宮",
    "X40n0720_001:0489b15": "中水入大海。湧出有時。故潮不失限也)。三者五大河投而失本名(雜阿",
    "X40n0720_001:0489b16": "含經云。五大河合為一流。一恒河。二耶蒲那河。三薩羅由。四伊羅跋提。五摩醯。是名五河也)。四",
    "X40n0720_001:0489b17": "者河及天雨盡歸而無增減(華嚴五十一卷經云。海有四大寶。能消眾",
    "X40n0720_001:0489b18": "水海水。無有增減。一名日藏。二名離潤。三名火燄光。四名盡無餘。若無四寶。從四天下乃至有頂。悉皆漂",
    "X40n0720_001:0489b19": "沒)。五者同一鹹味。六者不受死屍。七者多出珍寶。",
    "X40n0720_001:0489b20": "八者大形所居。我法中亦有八奇特。使諸弟子。於",
    "X40n0720_001:0489b21": "中娛樂。一者我諸弟子漸次學戒。皆歸我法。於中",
    "X40n0720_001:0489b22": "學善法。二者我諸弟子住於戒中。至死不犯。三者",
    "X40n0720_001:0489b23": "四姓捨家皆稱沙門(四姓者。一剎帝利。是王種。二婆羅門。是淨行。如此方儒流。",
    "X40n0720_001:0489b24": "華嚴鈔云。婆羅門是白色類者。謂婆羅門法。七歲已上出家。學四圍陀。十五歲已去。受婆羅門法。遊方學",
    "X40n0720_001:0489c01": "問。三十恐絕後嗣。娶妻。五十入山修道。世俗之中可謂白淨。三吠奢。亦云毗舍。即商賈姓也。四首陀。即農",
    "X40n0720_001:0489c02": "田為業者。開元錄云。秦晉以前出家者。多隨師姓。後彌天釋道安法師謂。剃髮染衣。紹釋迦種。即無殊姓。",
    "X40n0720_001:0489c03": "尊莫尊於釋迦。乃以釋命姓。後增一阿含至。果云四河入海無復河名。四姓出家皆捨本姓。同稱釋子。既",
    "X40n0720_001:0489c04": "符經律。遂為永式。皆稱沙門釋子也)。四者於我法中以信堅固。捨家",
    "X40n0720_001:0489c05": "學道。入無餘涅槃界。而涅槃界無增無減。五者同",
    "X40n0720_001:0489c06": "一解脫味。六者犯戒惡法。雖眾中坐。常離眾僧。遠",
    "X40n0720_001:0489c07": "眾僧。亦離彼遠。七者多出珍寶。所謂四念處乃至",
    "X40n0720_001:0489c08": "八聖道。八者受大形。所謂四向四果。又薩婆多",
    "X40n0720_001:0489c09": "論云。比丘二百五十戒。一切眾生上各得七戒。以",
    "X40n0720_001:0489c10": "義分之。有二十一戒。如一眾生上起身口七惡。凡",
    "X40n0720_001:0489c11": "起此惡。以貪瞋癡三因緣故起。以貪發於身口七",
    "X40n0720_001:0489c12": "支。便成七惡。嗔癡亦爾。故成三七二十一惡。反惡",
    "X40n0720_001:0489c13": "心得戒。於一眾生上得三七二十一戒色。於一切",
    "X40n0720_001:0489c14": "眾生上亦爾。如有五種子中。破一麥一粟。斷一果。",
    "X40n0720_001:0489c15": "摘一葉。如是一麥一粟一果一葉上各得三七二",
    "X40n0720_001:0489c16": "十一惡。如不掘地戒。上至須彌山頂。下至金剛地",
    "X40n0720_001:0489c17": "際。橫徧法界處。於一微塵上。各得三七二十一戒。",
    "X40n0720_001:0489c18": "故情非情境上反惡得戒。得爾所戒色。又於一一",
    "X40n0720_001:0489c19": "戒中。而有十利功德及三千威儀八萬細行。一一",
    "X40n0720_001:0489c20": "清淨戒色各徧法界。又復於此念念中任運成就",
    "X40n0720_001:0489c21": "戒法善色。悉徧法界。不可窮盡故。根本律云。毗",
    "X40n0720_001:0489c22": "奈耶大海。涯際淼難知。差別相無窮。豈我能詳悉。",
    "X40n0720_001:0489c23": "大師律教海。甚深難可測。故曰戒如海無涯也。",
    "X40n0720_001:0489c24": "如寶求無厭。",
    "X40n0720_001:0490a01": "釋　寶謂如意珠王。此寶於念念中。能雨滿閻浮",
    "X40n0720_001:0490a02": "提一切樂具。而寶體終無損減。戒亦如是。於念念",
    "X40n0720_001:0490a03": "中。出生一切念處正勤如意根力覺道等法。乃至",
    "X40n0720_001:0490a04": "三乘聖果。而戒體終無變易。如彼珠王。施求無厭",
    "X40n0720_001:0490a05": "也。",
    "X40n0720_001:0490a06": "　欲護聖法財　　眾集聽我說",
    "X40n0720_001:0490a07": "釋　言聖法財者。廣即念處正勤乃至覺道等三",
    "X40n0720_001:0490a08": "十七品助道法。略則信戒聞捨慧慚愧(七財者。謂出世間之",
    "X40n0720_001:0490a09": "法財也。如世財能養色身壽命。法財能養法身慧命一切眾生行此七法資成道果。故謂之財　一信財。",
    "X40n0720_001:0490a10": "信即信心。謂信能決定受持正法。以為成道之資。故名信財　二戒財。戒即戒律。謂戒為解脫之本。能防",
    "X40n0720_001:0490a11": "身口意之非。以為成道之資。故名戒財　三聞財。聞為三慧之首。聞佛聲教。則開發妙解。如說而行。以為",
    "X40n0720_001:0490a12": "成道之資。故名聞財　四捨財。捨即捨施。謂若能運平等心。無僧無愛。身命資財。隨求給施。以為成道之",
    "X40n0720_001:0490a13": "資。故名捨財　五定慧財。定慧即止觀也。定則攝心不散。止諸妄念。慧則照了諸法。破諸邪見。以為成道",
    "X40n0720_001:0490a14": "之資。故名定慧財　六七慚愧財。慚者慚天。愧者愧人。謂既能慚愧。則不造作諸惡業。以為成道之資。故",
    "X40n0720_001:0490a15": "名慙愧財也)。然此法財。非戒無能守護。戒有防非止惡",
    "X40n0720_001:0490a16": "之功。亦如強兵猛將。能伏怨敵。亦如堅城深塹。能",
    "X40n0720_001:0490a17": "禦魔軍。不令得便侵凌故也。",
    "X40n0720_001:0490a18": "　欲除四棄法　　及滅僧殘法　　障三十捨墮",
    "X40n0720_001:0490a19": "　眾集聽我說",
    "X40n0720_001:0490a20": "釋　所言棄者。此中隨犯一戒。即為三十七品助",
    "X40n0720_001:0490a21": "道法所棄。為沙門四道果所棄。為戒定慧解脫解",
    "X40n0720_001:0490a22": "脫知見一切善法所棄。又如人犯死罪。更無生路。",
    "X40n0720_001:0490a23": "比丘犯波羅夷。永無懺悔之路。故名為棄(此但消文。正釋",
    "X40n0720_001:0490a24": "如後)。僧殘捨墮解在後文。然戒有五篇。今止言三者。",
    "X40n0720_001:0490b01": "以重攝輕。文略義足。欲除四棄不犯。永絕僧殘。不",
    "X40n0720_001:0490b02": "干障隔。捨墮無違。眾集聽我說戒。聽說之功。實能",
    "X40n0720_001:0490b03": "離斯過也。",
    "X40n0720_001:0490b04": "三憑師傳說。",
    "X40n0720_001:0490b05": "　毗婆尸式棄　　毗舍拘留孫　　拘那含牟尼",
    "X40n0720_001:0490b06": "　迦葉釋迦文",
    "X40n0720_001:0490b07": "釋　毗婆尸佛亦名維衛佛。華言有四。以其如月",
    "X40n0720_001:0490b08": "圓智滿。則云徧見。魄盡惑亡。則云淨觀。既圓且淨。",
    "X40n0720_001:0490b09": "則云勝觀勝見。",
    "X40n0720_001:0490b10": "梵語尸棄。亦名式棄。華言火。又云持髻。謂無分別",
    "X40n0720_001:0490b11": "智。最為尊上。處於心頂也(無分別智者。即根本智。謂眾智之根本故)。",
    "X40n0720_001:0490b12": "梵語毗舍浮。亦云隨葉。亦云毗舍羅。華言徧一切",
    "X40n0720_001:0490b13": "自在。謂煩惱斷盡。於一切處。無不自在(煩惱即無明也)。已",
    "X40n0720_001:0490b14": "上三佛乃莊嚴劫中最後三佛也(劫是梵語。具云劫波。華言分別",
    "X40n0720_001:0490b15": "時節。莊嚴劫者。謂此劫中多所莊嚴)。",
    "X40n0720_001:0490b16": "梵語拘留孫。亦云拘樓秦。華言所應斷。謂斷一切",
    "X40n0720_001:0490b17": "煩惱。永盡無餘。於賢劫中。第九減劫人壽減至六",
    "X40n0720_001:0490b18": "萬歲時。出世成佛。為千佛首。",
    "X40n0720_001:0490b19": "梵語拘那含牟尼。華言金寂。謂金則明現。寂則無",
    "X40n0720_001:0490b20": "礙也。大智度論又名迦那迦牟尼。華言金仙人。謂",
    "X40n0720_001:0490b21": "身金色故也。人壽減至四萬歲時。出世成佛。",
    "X40n0720_001:0490b22": "迦葉梵語。具云迦攝波。華言飲光。謂身光顯赫。能",
    "X40n0720_001:0490b23": "飲一切光明故也。人壽減至二萬歲時。成等正覺。",
    "X40n0720_001:0490b24": "梵語釋迦文。此云能儒。儒者和柔也。亦云釋迦牟",
    "X40n0720_001:0490c01": "尼。摭華云。此翻能仁寂默。寂默故不住生死。能仁",
    "X40n0720_001:0490c02": "故不住涅槃。悲智雙運。立此嘉稱。發軫云。本起經",
    "X40n0720_001:0490c03": "翻釋迦為能仁。本行經譯牟尼為寂默。能仁是姓。",
    "X40n0720_001:0490c04": "牟尼是字。姓從慈悲利物。字取智慧冥理。以利物",
    "X40n0720_001:0490c05": "故不住涅槃。以冥理故不住生死。又寂者現相無",
    "X40n0720_001:0490c06": "相。默者示說無說。此謂即真之應也(此理依釋)。又云。我",
    "X40n0720_001:0490c07": "佛上代從劫初時立王。至淨飯王。共計八萬四千",
    "X40n0720_001:0490c08": "二百五十五王。昔懿師摩王。姓甘蔗氏。次夫人有",
    "X40n0720_001:0490c09": "四子。並皆聰慧。大夫人有一子。頑薄醜陋。大夫人",
    "X40n0720_001:0490c10": "恐其四子奪其國祚。以情惑王。令驅四子出國。王",
    "X40n0720_001:0490c11": "依言驅擯。時四子奉命。其母同生姊妹咸願同去。",
    "X40n0720_001:0490c12": "一切人民多樂隨從。至雪山北舍夷林中。其地平",
    "X40n0720_001:0490c13": "廣。遂築城居焉。人慕德風歸者如雲。鬱成大國。遂",
    "X40n0720_001:0490c14": "立小弟為王。名尼樓。數年之後。王問四子所在。傍",
    "X40n0720_001:0490c15": "臣具答。王大歎曰。我子釋迦。因此命氏。又云直林。",
    "X40n0720_001:0490c16": "既於林立國。即以林為姓。此以釋迦翻為直林。寂",
    "X40n0720_001:0490c17": "默是字。本行經云。謂諸釋種。立性憍慢多言。及見",
    "X40n0720_001:0490c18": "太子。悉皆默然。王云宜字牟尼。稱讚淨土經名釋",
    "X40n0720_001:0490c19": "迦寂靜也。此四如來在賢劫初。次第出現於世(言賢",
    "X40n0720_001:0490c20": "劫者。此劫中多有賢人也)。所以處處說此七佛名者。一謂在百",
    "X40n0720_001:0490c21": "小劫內淨居天人曾所見故。二謂本師修相好業",
    "X40n0720_001:0490c22": "從毗婆尸佛為始故。",
    "X40n0720_001:0490c23": "　諸世尊大德　　為我說是事　　我今欲善說",
    "X40n0720_001:0490c24": "　諸賢咸共聽",
    "X40n0720_001:0491a01": "釋　世尊者。謂十號具足。九界同仰。為天中天。居",
    "X40n0720_001:0491a02": "聖中聖。因圓果滿。世出世間無與等者。故名世尊。",
    "X40n0720_001:0491a03": "言大德者。謂等濟眾生。具大慈德。折攝教化。具大",
    "X40n0720_001:0491a04": "威德。故云大德也。為我說是事者。此謂憑師傳說。",
    "X40n0720_001:0491a05": "顯非臆說也。是事者。即四事十三事。乃至七滅諍",
    "X40n0720_001:0491a06": "事。我今欲善說。善說者。謂如法如律如佛所教。言",
    "X40n0720_001:0491a07": "詞明了。文句不顛倒。錯脫不干。非法別眾。眾具不",
    "X40n0720_001:0491a08": "缺。名善說也。諸賢咸共聽。賢乃尊稱之詞。從初近",
    "X40n0720_001:0491a09": "圓比丘。乃至百臘老比丘。皆應共聽。始從戒序。終",
    "X40n0720_001:0491a10": "至七佛略教誡經。一一攝耳諦聽。故云諸賢咸共",
    "X40n0720_001:0491a11": "聽。",
    "X40n0720_001:0491a12": "四戒足勿毀。",
    "X40n0720_001:0491a13": "　譬如人毀足　　不堪有所涉　　毀戒亦如是",
    "X40n0720_001:0491a14": "　不得生天人　　欲得生天上　　若生人中者",
    "X40n0720_001:0491a15": "　常當護戒足　　勿令有毀損",
    "X40n0720_001:0491a16": "釋　初一頌上二句設喻。下二句以法合明障善",
    "X40n0720_001:0491a17": "道誡。次一頌上二句示生善趣。下二句法喻雙舉。",
    "X40n0720_001:0491a18": "譬者比類也。即以近事比類。令深法得曉了故。譬",
    "X40n0720_001:0491a19": "如人之有足。意欲往而即至。既毀於足。豈有無足",
    "X40n0720_001:0491a20": "欲行。無舟希渡而可得乎。毀戒亦爾。不得生天人。",
    "X40n0720_001:0491a21": "天者。謂欲界六天。色界無色界(色界十八梵天。無色界四天。共前六",
    "X40n0720_001:0491a22": "欲。二十八天也)。人者。謂四洲人趣。既毀淨戒。聖果難期。人",
    "X40n0720_001:0491a23": "天絕分。欲得生天及人中者。常當護戒如足。勿令",
    "X40n0720_001:0491a24": "毀損。方可得生。言持戒生天人中者。略有二義。一",
    "X40n0720_001:0491b01": "謂戒足不可毀。毀則人天尚且無分。何況涅槃。二",
    "X40n0720_001:0491b02": "者對機而說。語涅槃則怖。語人天則樂。如佛度難",
    "X40n0720_001:0491b03": "陀。而難陀惟戀妻子。於修梵行。心無樂欲。佛知彼",
    "X40n0720_001:0491b04": "意。同遊天宮。難陀見處處天子天女嬉戲快樂。復",
    "X40n0720_001:0491b05": "見一處。唯有天女而無天子。難陀問天女曰。何故",
    "X40n0720_001:0491b06": "此處無天子耶。答言。佛有弟號曰難陀。出家修梵",
    "X40n0720_001:0491b07": "行。當生此處。受諸快樂。以待彼生也。難陀心生樂",
    "X40n0720_001:0491b08": "欲。勤修梵行。後從佛遊泥犁中。始知天樂未就。惡",
    "X40n0720_001:0491b09": "果已成。心生恐怖。佛為說法。而證道果。今說生天",
    "X40n0720_001:0491b10": "人。然非聖意。實為涅槃。所謂先以欲鉤牽。後令入",
    "X40n0720_001:0491b11": "佛智。律攝云。險途有二。一是人天。二是惡道。雖",
    "X40n0720_001:0491b12": "復生天受諸勝樂。報盡還墮惡趣。是則人天非所",
    "X40n0720_001:0491b13": "當欲。又復戒喻為足者。無遠不屆。若欲橫超淨域",
    "X40n0720_001:0491b14": "上品上生。若欲高登三界。永絕輪迴。若欲承事諸",
    "X40n0720_001:0491b15": "佛。聽聞妙法。若欲性制虗融。照用自在。莫不以戒",
    "X40n0720_001:0491b16": "為基本也。若約持戒具足釋者。若持戒具足。身心",
    "X40n0720_001:0491b17": "安樂。後不憂悔故。涅槃經十一卷云。愛見羅剎",
    "X40n0720_001:0491b18": "全乞浮囊如犯棄。乞半如犯殘。三分之一如犯偷",
    "X40n0720_001:0491b19": "蘭。手許如犯墮。塵許如犯吉羅。囊全能渡海。戒全",
    "X40n0720_001:0491b20": "出生死海。縱使定慧不生。亦決不失人天之身也。",
    "X40n0720_001:0491b21": "　如御入險道　　失轄折軸憂　　毀戒亦如是",
    "X40n0720_001:0491b22": "　死時懷恐懼",
    "X40n0720_001:0491b23": "釋　此頌約生死為險道也。轄是軸頭之鐵。軸是",
    "X40n0720_001:0491b24": "車輪中轉軸。運載全憑轄軸。正入險道之中。失轄",
    "X40n0720_001:0491c01": "折軸。不堪運載至所至處。毀戒亦爾。戒有任運之",
    "X40n0720_001:0491c02": "功。從生死險道。運至涅槃。令得安隱。既毀淨戒。道",
    "X40n0720_001:0491c03": "果絕分。死時惟懷恐懼。故將生死。喻如險道。戒法",
    "X40n0720_001:0491c04": "等於轄軸。毀戒則死時惡趣相現。猶如險道之中",
    "X40n0720_001:0491c05": "失轄折軸。恐怖慞惶。前後無救。經云。關閉一切諸",
    "X40n0720_001:0491c06": "惡趣門。開示人天涅槃正路。實由堅持淨戒之功",
    "X40n0720_001:0491c07": "也。",
    "X40n0720_001:0491c08": "五顯戒全缺。",
    "X40n0720_001:0491c09": "　如人自照鏡　　好醜生欣慼　　說戒亦如是",
    "X40n0720_001:0491c10": "　全毀生憂喜",
    "X40n0720_001:0491c11": "釋　謂如人以鏡自照其面。相貌嚴好則生欣喜。",
    "X40n0720_001:0491c12": "醜陋則生憂慼。故律云。以戒自觀察。如鏡照面像。",
    "X40n0720_001:0491c13": "說戒亦爾。當自返觀是染是淨。戒若全淨則內懷",
    "X40n0720_001:0491c14": "欣喜。外不愧人。戒身染汙則內生憂慼。外耻於僧",
    "X40n0720_001:0491c15": "也。",
    "X40n0720_001:0491c16": "　如兩陣共戰　　勇怯有進退　　說戒亦如是",
    "X40n0720_001:0491c17": "　淨穢生安畏",
    "X40n0720_001:0491c18": "釋　如兩陣交戰。勇者前進。怯者退敗。持戒之士",
    "X40n0720_001:0491c19": "與煩惱魔軍共戰。若守持之志勇猛。則降伏魔軍。",
    "X40n0720_001:0491c20": "故律云。如有勇猛將。善習鬪戰法。降伏於彼敵。沒",
    "X40n0720_001:0491c21": "死不顧命。佛子亦如是。善學於禁戒。五陰散壞時。",
    "X40n0720_001:0491c22": "終不畏命盡。從佛戒所生。爾乃是真生。若持戒之",
    "X40n0720_001:0491c23": "心怯弱。不能降伏煩惱魔軍。反被煩惱魔軍所勝。",
    "X40n0720_001:0491c24": "若聞說戒時。戒身有穢則心生怖畏。淨則心生安",
    "X40n0720_001:0492a01": "樂。故云淨穢生安畏也。",
    "X40n0720_001:0492a02": "六讚戒勝喻。",
    "X40n0720_001:0492a03": "　世間王為最　　眾流海為最　　眾星月為最",
    "X40n0720_001:0492a04": "　眾聖佛為最　　一切眾律中　　戒經為上最",
    "X40n0720_001:0492a05": "釋　前一頌舉喻歎德。次半頌以法合喻。凡受此",
    "X40n0720_001:0492a06": "比丘戒者。名為大沙門。梵語摩訶。此云大。天台四",
    "X40n0720_001:0492a07": "教儀云。大含三義。一者大。天人中尊故。二者多。富",
    "X40n0720_001:0492a08": "有福慧故。三者勝。超諸外道故。所以佛言。於天人",
    "X40n0720_001:0492a09": "魔梵沙門婆羅門眾中。釋子沙門最為第一。而云",
    "X40n0720_001:0492a10": "一切眾律者。謂世間國禁外道邪宗亦各有律(薩婆",
    "X40n0720_001:0492a11": "多論云。外道亦制四重。一不婬師婦。二不盜金。三不殺婆羅門。四不飲白酒。不如佛法一切不婬。一切不",
    "X40n0720_001:0492a12": "盜。一切不殺。一切酒不飲。一切不妄語。故云邪宗也)。又八戒五戒十戒亦",
    "X40n0720_001:0492a13": "不如比丘戒為最故。又禪戒無漏戒亦不如波羅",
    "X40n0720_001:0492a14": "提木叉戒最為殊勝。薩婆多論云。夫能維持佛",
    "X40n0720_001:0492a15": "法。有七眾住世間。三乘道果不絕。盡以波羅提木",
    "X40n0720_001:0492a16": "叉而為根本。禪無漏戒不爾。是故於三戒中。最為",
    "X40n0720_001:0492a17": "殊勝。故律云。眾山須彌最。眾流海為最。眾經億",
    "X40n0720_001:0492a18": "百千。戒經第一最。非但眾律之中以戒經為上最。",
    "X40n0720_001:0492a19": "即三藏十二部亦以戒經為最。根本律云。佛說",
    "X40n0720_001:0492a20": "三藏教。毗柰耶為首。佛遊於世間。隨處說經法。律",
    "X40n0720_001:0492a21": "教不如是。故知難值遇。諸佛證菩提。獨覺身心靜。",
    "X40n0720_001:0492a22": "及與阿羅漢。咸由律藏成。三世諸聖賢。遠離有為",
    "X40n0720_001:0492a23": "縛。皆以律為本。能至安隱處。合上四喻。一眾律中",
    "X40n0720_001:0492a24": "最為其尊。二最為深大。三最為照明。四經律中王。",
    "X40n0720_001:0492b01": "若不堅持淨戒。縱使多智禪定現前。皆成魔道。故",
    "X40n0720_001:0492b02": "云戒經為上最也。",
    "X40n0720_001:0492b03": "　如來立禁戒　　半月半月說",
    "X40n0720_001:0492b04": "釋　如來者。謂迷時背覺合塵。是如去。雖名為去。",
    "X40n0720_001:0492b05": "而體性不動。故受如稱。即本覺也。悟時背塵合覺。",
    "X40n0720_001:0492b06": "名如來。以如體上。有淨用起。反染歸淨。名之為來。",
    "X40n0720_001:0492b07": "即始覺義。真如體來去隨緣故。取本覺名如。始覺",
    "X40n0720_001:0492b08": "名來。始本不二。名究竟覺。究竟者。即如與來合。無",
    "X40n0720_001:0492b09": "始本異。名曰如來。復有法報化三身。立禁戒者。立",
    "X40n0720_001:0492b10": "謂創立也。此顯戒法如來親口所說。不通餘聖。不",
    "X40n0720_001:0492b11": "同經論容五人說承佛印可。大智度論云。五人",
    "X40n0720_001:0492b12": "說者。一佛說。謂如來金口所宣。二弟子說。即聲聞",
    "X40n0720_001:0492b13": "緣覺菩薩諸大弟子承佛加被。隨機演教。化度眾",
    "X40n0720_001:0492b14": "生。三仙人說。即佛會中諸大仙人。從佛入道。助宣",
    "X40n0720_001:0492b15": "正法。四諸天說。即梵釋諸天處處經中助宣法義。",
    "X40n0720_001:0492b16": "五化人說。謂佛所化現。或諸大菩薩所作化人。隨",
    "X40n0720_001:0492b17": "機說法。度有緣眾。是為五人說也。律則不爾。唯佛",
    "X40n0720_001:0492b18": "金口自說。如禮樂征伐自天子出。臣下聽命。若容",
    "X40n0720_001:0492b19": "他說。萬姓不遵。國家敗亡矣。佛律亦爾。或容他說。",
    "X40n0720_001:0492b20": "羣生不奉法。不久住故。是以禁戒唯佛自立。半月",
    "X40n0720_001:0492b21": "半月說者。此謂楷定說戒之恒規也。此借月表顯。",
    "X40n0720_001:0492b22": "謂從十六日至三十日。名黑半月。初一日至十五",
    "X40n0720_001:0492b23": "日。名白半月。以此黑白二月。用表善惡二業。又表",
    "X40n0720_001:0492b24": "智斷二德。故立半月布薩也。梵語布薩。大論翻善",
    "X40n0720_001:0492c01": "宿。南山云淨住。淨身口意。如戒而住。根本云褒洒",
    "X40n0720_001:0492c02": "陀(即布薩也)。褒洒是長養義。陀是清淨洗濯義。意欲令",
    "X40n0720_001:0492c03": "其半月半月憶所作罪。對清淨比丘。披陳懺悔。長",
    "X40n0720_001:0492c04": "養善法。清淨戒身。是褒洒陀義。根本雜事云。我",
    "X40n0720_001:0492c05": "令汝等。每於半月半月。說波羅提木叉。當知此戒",
    "X40n0720_001:0492c06": "則汝大師。是汝依處。若我住世。無有異也。總述偈",
    "X40n0720_001:0492c07": "讚竟(以上十二偈。乃佛陀耶舍從廣撮略。冠之於首。戒本流通故也)。",
    "X40n0720_001:0492c08": "二作前方便。分六。一集僧。二問和。三簡眾是非。",
    "X40n0720_001:0492c09": "四說欲。五傳請教誡。六問事端緒。",
    "X40n0720_001:0492c10": "所言前方便者。若欲作辦僧事。秉宣聖教之時。必",
    "X40n0720_001:0492c11": "先問集和僧。委僧量宜。作何等法事。否則七非難",
    "X40n0720_001:0492c12": "越。無一克辦。故云前方便。",
    "X40n0720_001:0492c13": "一集僧。",
    "X40n0720_001:0492c14": "僧集不。",
    "X40n0720_001:0492c15": "釋　十誦律云。有四種僧。一者四人僧。二者五人",
    "X40n0720_001:0492c16": "僧。三者十人僧。四者二十人僧。乃至百千皆名僧",
    "X40n0720_001:0492c17": "也。若但二三人則不名僧。如上四種僧中。若少一",
    "X40n0720_001:0492c18": "人。非法。非毗尼。羯磨不成。凡秉羯磨。同界比丘並",
    "X40n0720_001:0492c19": "須盡集。否則便成別。眾法不成就故。今羯磨說戒",
    "X40n0720_001:0492c20": "之先。先問僧集知事者(即維那是)應稱量。答云已集。",
    "X40n0720_001:0492c21": "二問和。",
    "X40n0720_001:0492c22": "和合不。",
    "X40n0720_001:0492c23": "釋　僧既集已。必須一味一相。猶如水乳。不來者",
    "X40n0720_001:0492c24": "囑授。現前應呵者不呵。名為和合。方可秉法少有",
    "X40n0720_001:0493a01": "違諍法。則不成。是以問云和合不。答云和合。",
    "X40n0720_001:0493a02": "三簡眾是非。",
    "X40n0720_001:0493a03": "未受具戒者出不。",
    "X40n0720_001:0493a04": "釋　謂僧事集僧。非僧不集。未近圓者當驅令出。",
    "X40n0720_001:0493a05": "防彼盜聽之愆。詐稱比丘。永成受具之難。或露僧",
    "X40n0720_001:0493a06": "罪。招世譏嫌故。五分律云。遣沙彌著。不見不聞處。",
    "X40n0720_001:0493a07": "今未秉白。說戒之前。先問遣出。知事人應稱量。而",
    "X40n0720_001:0493a08": "答云已出。若無。答無。",
    "X40n0720_001:0493a09": "四說欲清淨。",
    "X40n0720_001:0493a10": "不來諸比丘。說欲及清淨。",
    "X40n0720_001:0493a11": "釋　謂聖開與欲。本為三寶。及看病等事。覊身不",
    "X40n0720_001:0493a12": "至僧中。故聽與欲。事鈔云。凡作法事。必須身心",
    "X40n0720_001:0493a13": "俱集方成和合。設有緣不開心集。則機教不同。將",
    "X40n0720_001:0493a14": "何拔濟。故聽傳彼心口。應僧前事方能彼此俱辦。",
    "X40n0720_001:0493a15": "緣此故開與欲。然欲有二種。一時欲。二非時欲。云",
    "X40n0720_001:0493a16": "何為時欲。謂黑白半月布薩。及安居竟自恣。楷定",
    "X40n0720_001:0493a17": "規模。有定時故。言非時欲者。謂不定其時。隨機施",
    "X40n0720_001:0493a18": "法。如受戒懺悔治擯等。不定時故。又律中有三事。",
    "X40n0720_001:0493a19": "不聽與欲。一者結界欲。令大眾知其界畔故。二者",
    "X40n0720_001:0493a20": "滅諍用多人語故。三者若草覆地滅犯諍。不聽與",
    "X40n0720_001:0493a21": "欲。要俱現前。故餘一切法事並聽與欲。先明與",
    "X40n0720_001:0493a22": "欲。次明說欲。言與欲者。有五種。若言與汝欲。若言",
    "X40n0720_001:0493a23": "我說欲。若言為我說欲。若現身相。若廣說欲成與",
    "X40n0720_001:0493a24": "欲。若不現身相不口說者不成。應更與餘者欲。又",
    "X40n0720_001:0493b01": "云。欲與清淨。一時俱說。不得單說。若欲廣說者。應",
    "X40n0720_001:0493b02": "具修威儀。至可傳欲者。所如是言(具修威儀。向取欲人。或問訊。或",
    "X40n0720_001:0493b03": "觸禮。若取欲者。或同歲。或下座。但對立。若取欲者。是上座。應胡跪合掌白云)。",
    "X40n0720_001:0493b04": "大德。一心念。我比丘某甲如法僧事。與欲清淨(一說便止)。",
    "X40n0720_001:0493b05": "(欲者。樂欲也。謂僧中如法作辦僧事。我有樂欲之心。赴集因事。羈身故傳心口。應僧前事不違和合。故云",
    "X40n0720_001:0493b06": "與欲。名心集也。清淨者。謂前布薩以來我戒身清淨。無染穢也。故云與欲清淨)言說欲者。",
    "X40n0720_001:0493b07": "取欲比丘至僧中。已上座問云。不來諸比丘說欲",
    "X40n0720_001:0493b08": "及清淨(答云是也)。應起座。如常威儀。向上座一觸禮。胡",
    "X40n0720_001:0493b09": "跪合掌。作如是說言。",
    "X40n0720_001:0493b10": "大德僧聽。某甲比丘我受彼欲清淨。彼如法僧事。與",
    "X40n0720_001:0493b11": "欲清淨(一說)。一拜起立。還復本位。",
    "X40n0720_001:0493b12": "四明說欲竟。",
    "X40n0720_001:0493b13": "五傳請教誡。",
    "X40n0720_001:0493b14": "誰遣比丘尼。來請教誡。",
    "X40n0720_001:0493b15": "釋　謂尼稟礙質。恒拘障累。故闕遊方。諮受法訓。",
    "X40n0720_001:0493b16": "兼且女性憍恣。亡滅正法。大聖慈鑒。故制此儀。令",
    "X40n0720_001:0493b17": "尼請僧教誡傳宣八不可違法。一一遵行。還令正",
    "X40n0720_001:0493b18": "法無減。所以半月半月必從大僧求請教誡。僧今",
    "X40n0720_001:0493b19": "布薩。故有此問。若有請教誡者。應答云。有彼受尼",
    "X40n0720_001:0493b20": "囑授比丘。從本位起。如常威儀。至上座前。作禮胡",
    "X40n0720_001:0493b21": "跪。合掌云。",
    "X40n0720_001:0493b22": "大德僧聽。某處比丘尼僧和合僧差。比丘尼某甲",
    "X40n0720_001:0493b23": "半月半月頂禮比丘僧足。求請教授尼人(三說)。一拜",
    "X40n0720_001:0493b24": "而起。律制具足十法。方許教誡尼。應至第一上座",
    "X40n0720_001:0493c01": "前問云。大德。慈濟能教授比丘尼不。若能者答言",
    "X40n0720_001:0493c02": "能。若未能者答言不能。如是從二十夏已上。應一",
    "X40n0720_001:0493c03": "一徧問。有堪者白二羯磨差。若無能者還上座所。",
    "X40n0720_001:0493c04": "一拜長跪合掌云。我某甲比丘徧問。僧中無堪教",
    "X40n0720_001:0493c05": "授比丘尼者。上座即應說略教誡法。告彼囑授比",
    "X40n0720_001:0493c06": "丘云。大德。此眾無堪教誡師。明日尼來求可否。時",
    "X40n0720_001:0493c07": "應告彼言。昨夜為尼僧中徧請。無有堪能教誡師。",
    "X40n0720_001:0493c08": "雖然上座有勅。勅諸尼眾。精勤行道。謹慎莫放逸。",
    "X40n0720_001:0493c09": "受囑比丘答言爾。一拜歸位(明日尼來。如是告知)。若無者。答",
    "X40n0720_001:0493c10": "言。此處無尼來請教誡。或有禮僧足者。答言。但有",
    "X40n0720_001:0493c11": "禮僧足者。令尼次第而進作禮三拜。長跪合掌。",
    "X40n0720_001:0493c12": "上座撫尺云。諸比丘尼。今乃(黑白)半月布薩之期。",
    "X40n0720_001:0493c13": "頒宣五篇聖章。聽聞二部律典。非僧不與之地。受",
    "X40n0720_001:0493c14": "具方得序。敷諸比丘尼。爾當依戒為師。依戒而住。",
    "X40n0720_001:0493c15": "精勤行道。謹慎莫放逸。答云。頂戴受持。一拜而起。",
    "X40n0720_001:0493c16": "欲聽戒者。次第坐聽。十誦毗尼序云。比丘及尼",
    "X40n0720_001:0493c17": "得互聽戒。不得互為說戒。何以得互聽。不得互說。",
    "X40n0720_001:0493c18": "謂比丘戒中兼制尼學處。尼戒中亦兼制比丘學",
    "X40n0720_001:0493c19": "處。故容互聽。不得互說者。謂比丘是大僧尼乃亞",
    "X40n0720_001:0493c20": "僧。各不相足數故也。",
    "X40n0720_001:0493c21": "六問事端緒。",
    "X40n0720_001:0493c22": "僧今和合。何所作為。",
    "X40n0720_001:0493c23": "釋　謂僧今和集來者。現前不來者。囑授人非別",
    "X40n0720_001:0493c24": "眾所為何等法事。然所為之緣不出三種。攝盡一",
    "X40n0720_001:0494a01": "切。一為情事。如受戒說戒懺悔治擯等。二非情事。",
    "X40n0720_001:0494a02": "如結解諸界等。三為情非情事。如處分離衣畜長",
    "X40n0720_001:0494a03": "等。此所為事具單離合。委僧量宜。故對僧問其知",
    "X40n0720_001:0494a04": "事者。答云說戒羯磨(若作餘法據事而答。非錯彼此)。",
    "X40n0720_001:0494a05": "三秉白羯磨。",
    "X40n0720_001:0494a06": "釋　梵語羯磨。天台禪門翻為作法。南山翻為辦",
    "X40n0720_001:0494a07": "事。謂施造遂法。必有成濟之功焉。一切羯磨須具",
    "X40n0720_001:0494a08": "四法。一人。二法。三事。四界也。律中佛言。有三羯磨。",
    "X40n0720_001:0494a09": "攝一切羯磨。謂單白羯磨。白二羯磨。白四羯磨。若",
    "X40n0720_001:0494a10": "輕事則用單白。若事中者則宣白二。若事重者則",
    "X40n0720_001:0494a11": "秉白四。凡秉羯磨時。必須具前六種方便。於中仍",
    "X40n0720_001:0494a12": "有全缺不同。唯說戒時。全具六法。如結界多人語",
    "X40n0720_001:0494a13": "草覆地等。不聽與欲無請教誡唯四法。餘一切羯",
    "X40n0720_001:0494a14": "磨五法應具。若不知法式差別。一槩雷同。即成非",
    "X40n0720_001:0494a15": "法非毗尼也。今明僧法羯磨。說戒言僧法者。謂四",
    "X40n0720_001:0494a16": "人已上也。",
    "X40n0720_001:0494a17": "大德僧聽。今(黑月十五白月十五)日眾僧說戒。若僧時到。僧忍",
    "X40n0720_001:0494a18": "聽。和合說戒。白如是。",
    "X40n0720_001:0494a19": "釋　大德者。謂嚴持淨戒。有廣大德行。故稱為大",
    "X40n0720_001:0494a20": "德也。僧者。是半梵語。具云僧伽。此翻和合眾(理事二和。",
    "X40n0720_001:0494a21": "如前)。言聽者。誡令勿生餘覺餘思。耑念聽我秉宣法",
    "X40n0720_001:0494a22": "事。於所聽法。正念憶持。故曰大德僧聽。黑白二月",
    "X40n0720_001:0494a23": "如前釋。眾僧說戒者。顯非餘事。若僧時到者。謂作",
    "X40n0720_001:0494a24": "法之時來到僧中也。僧忍聽和合說戒者。即告當",
    "X40n0720_001:0494b01": "時在座大眾。忍可聽僧說戒。勿得有餘諍論。應當",
    "X40n0720_001:0494b02": "和合說戒也。白如是者。乃指法告知。謂指其說戒",
    "X40n0720_001:0494b03": "之法事。告白大眾令知。故云白如是。",
    "X40n0720_001:0494b04": "四說戒序。",
    "X40n0720_001:0494b05": "諸大德。我今欲說波羅提木叉戒。汝等諦聽。善思念",
    "X40n0720_001:0494b06": "之。若自知有犯者。即應自懺悔。不犯者默然。默然者。",
    "X40n0720_001:0494b07": "知諸大德清淨。若有他問者。亦如是答。如是比丘在",
    "X40n0720_001:0494b08": "眾中。乃至三問憶念。有罪不懺悔者。得故妄語罪故。",
    "X40n0720_001:0494b09": "妄語者。佛說障道法。若彼比丘憶念有罪。欲求清淨",
    "X40n0720_001:0494b10": "者。應懺悔懺悔得安樂。",
    "X40n0720_001:0494b11": "釋　言。波羅提木叉者。是最勝義。以何義故。名為",
    "X40n0720_001:0494b12": "最勝。諸善之本。以戒為根。眾善得生。故言最勝義。",
    "X40n0720_001:0494b13": "又波羅提木叉此翻別解脫。律攝云。別解脫者。",
    "X40n0720_001:0494b14": "由依別解脫經。如說修行。於下下等九品思惑。漸",
    "X40n0720_001:0494b15": "次斷除。永不退故。於諸煩惱。而得解脫。名別解脫。",
    "X40n0720_001:0494b16": "又見修煩惱其類各多。於別別品。而能捨離。名別",
    "X40n0720_001:0494b17": "解脫。由惑漂沒三界。有情為此先。應勤求別解脫",
    "X40n0720_001:0494b18": "經。又云。隨順解脫。此據果立名。隨順有為無為二",
    "X40n0720_001:0494b19": "種果故。遺教經云。戒是正順解脫之本。又於二百",
    "X40n0720_001:0494b20": "五十戒中。一一守持不犯。於一一戒中。別別得其",
    "X40n0720_001:0494b21": "解脫。是名別解脫。汝等諦聽者。諦乃審實之義。",
    "X40n0720_001:0494b22": "謂正說戒時。勿得餘覺餘思。始從戒序。終至迴向。",
    "X40n0720_001:0494b23": "應當諦審詳聽。否則不一心攝耳聽法之咎焉。逃",
    "X40n0720_001:0494b24": "三慧之中。即聞慧攝也。善思念之者。謂如說思",
    "X40n0720_001:0494c01": "惟憶念。所持戒品淨耶穢耶。聽已而思。令自知淨",
    "X40n0720_001:0494c02": "染。即攝思慧也。若自知有犯者。即應自懺悔。既",
    "X40n0720_001:0494c03": "聞已思。已自知有犯。應當出眾說露所犯之事。依",
    "X40n0720_001:0494c04": "律懺悔清淨。乃堪聞戒。律云。犯者不得說戒。犯者",
    "X40n0720_001:0494c05": "不得聞戒。故須懺悔。言懺者。名披陳眾失。發露過",
    "X40n0720_001:0494c06": "咎。不敢覆藏。悔名斷相續心。厭悔捨離。能作之心。",
    "X40n0720_001:0494c07": "所作之罪。合而棄之。故言懺悔。又懺名修來。悔名",
    "X40n0720_001:0494c08": "改往。棄往修來合名懺悔。乃修慧所攝也。不犯",
    "X40n0720_001:0494c09": "者默然。謂本無犯。或有犯已悔除。亦名不犯。默",
    "X40n0720_001:0494c10": "然故知諸大德清淨者。謂不須說言。我清淨而亂。",
    "X40n0720_001:0494c11": "於眾默然。即表清淨義。若有他問者。亦如是答。",
    "X40n0720_001:0494c12": "此有二義。一謂餘時中他問實答。今亦如是答。二",
    "X40n0720_001:0494c13": "他問者他處問也。即指下諸篇中一一結問。謂此",
    "X40n0720_001:0494c14": "處如實答。至他處亦如是答。有犯則說露。無犯則",
    "X40n0720_001:0494c15": "默然。如是比丘在眾中者。即指有犯之人也。乃",
    "X40n0720_001:0494c16": "至三問者。謂令語訶圓滿故。離廣略故。略則無智",
    "X40n0720_001:0494c17": "者卒難了明故。無慚愧者未發悔心故。廣則延時",
    "X40n0720_001:0494c18": "令眾疲勞故。唯以三問處中。故三問也。憶念有",
    "X40n0720_001:0494c19": "罪不懺悔者。得故妄語罪。口雖不說。由現身相表",
    "X40n0720_001:0494c20": "成語業也。若三問三憶。得三妄語罪。故妄語者。",
    "X40n0720_001:0494c21": "佛說是障道法。所言障道法者。此有二義。一於現",
    "X40n0720_001:0494c22": "世障諸善品。二於未來障生善趣。即障初禪二禪",
    "X40n0720_001:0494c23": "三禪四禪空無相無願。障須陀洹果。乃至阿羅漢",
    "X40n0720_001:0494c24": "果及涅槃道。故云障道法。若彼比丘憶念有罪。",
    "X40n0720_001:0495a01": "欲求清淨者。應懺悔。謂憶念所犯之事。欲求戒身",
    "X40n0720_001:0495a02": "清淨者。應懺悔。以毗尼法水。能滌除戒身汙穢。然",
    "X40n0720_001:0495a03": "清淨有二義。一是淨因。二是淨果。因謂淨戒。果謂",
    "X40n0720_001:0495a04": "涅槃。欲求涅槃之淨果。必須堅持淨戒為因。尠有",
    "X40n0720_001:0495a05": "瑕玼。覆於胸襟。即應斷除其根。勿生覆蔭。日茂敷",
    "X40n0720_001:0495a06": "榮。致使穢花而成穢果也。故云欲求清淨應懺悔。",
    "X40n0720_001:0495a07": "懺悔得安樂者。安樂亦有二義。一現世安樂。二",
    "X40n0720_001:0495a08": "後世安樂。現世安樂者。謂戒身既淨心。無憂悔。不",
    "X40n0720_001:0495a09": "為同梵行者所舉擯。恒住善法之中。後世安樂者。",
    "X40n0720_001:0495a10": "謂得初禪二禪三禪四禪空無相無願初果乃至",
    "X40n0720_001:0495a11": "無生及涅槃樂道。故名得安樂也。",
    "X40n0720_001:0495a12": "五結問。",
    "X40n0720_001:0495a13": "諸大德。我已說戒經序。今問諸大德。是中清淨不(三問)。",
    "X40n0720_001:0495a14": "釋　諸大德乃通稱之詞。戒經序者。律攝云。經是",
    "X40n0720_001:0495a15": "略詮義。欲明略陳戒相。詮其綱目。不廣釋故(戒經乃二",
    "X40n0720_001:0495a16": "百五十戒之總名)。序者由緒也。謂說戒時。以此為先。能令",
    "X40n0720_001:0495a17": "餘說得生起故。今問諸大德是中清淨否者。此總",
    "X40n0720_001:0495a18": "結問二百五十學處中清淨也。",
    "X40n0720_001:0495a19": "六勸持。",
    "X40n0720_001:0495a20": "諸大德。是中清淨默然。故是事如是持。",
    "X40n0720_001:0495a21": "釋　謂亦勸持二百五十事。既是三問默然。是二",
    "X40n0720_001:0495a22": "百五十事清淨。當如是持。",
    "X40n0720_001:0495a23": "欲釋戒相。先明戒體。",
    "X40n0720_001:0495a24": "釋　言無作戒體者。戒體屬性。戒法屬修。從性起",
    "X40n0720_001:0495b01": "修。修不離性。全修在性。謂正受戒時。即用第六意",
    "X40n0720_001:0495b02": "識。然此意識具有五種。一定中獨頭意識。緣於定",
    "X40n0720_001:0495b03": "境。二散位獨頭意識。緣受所引色。及徧計所起色。",
    "X40n0720_001:0495b04": "諸法處色。如緣空花水月鏡像彩畵所生。並過去",
    "X40n0720_001:0495b05": "未來諸塵。並法處所攝。三夢中獨頭意識。緣夢境。",
    "X40n0720_001:0495b06": "四明了意識。依五根門。與前五識。同緣五塵。五亂",
    "X40n0720_001:0495b07": "意識。是散亂意識。於五根中。狂亂而起。如患熱病。",
    "X40n0720_001:0495b08": "青為黃見。非是眼識所緣故。受戒時唯用第二散",
    "X40n0720_001:0495b09": "位獨頭意識。及徧行五心所作意觸受想思。五種",
    "X40n0720_001:0495b10": "色法中第三受所引色。受即領受。引即引取。如受",
    "X40n0720_001:0495b11": "諸戒品。戒是色法所受之戒。即是受所引色。又如",
    "X40n0720_001:0495b12": "意識領納。色聲香味觸等法。乃至憶念過去曾所",
    "X40n0720_001:0495b13": "見境界。皆名受所引色(即無表色。雖無表對想實見故。名無表色也)。謂",
    "X40n0720_001:0495b14": "受戒時所起。防惡發善等色(即第二散位。獨頭所緣之色法)。表即",
    "X40n0720_001:0495b15": "名作無表。即名無作。以有漏五蘊色身。互跪合掌。",
    "X40n0720_001:0495b16": "名為身表。三說乞戒名為語表。十師現前亦名身",
    "X40n0720_001:0495b17": "表。秉白羯磨亦名語表。憑師作法。獲得無漏五蘊",
    "X40n0720_001:0495b18": "之戒身皆因上品心思業力用。感發戒體。白四羯",
    "X40n0720_001:0495b19": "磨畢時便得。得斯體已。任運止惡。任運行善。即於",
    "X40n0720_001:0495b20": "法界情非情邊。得無量戒色。而此無作須假色法。",
    "X40n0720_001:0495b21": "以之為表見也。所以者何。葢戒雖非形礙之物。而",
    "X40n0720_001:0495b22": "止持作犯亦必屬色法也。成論無作品云。無作屬",
    "X40n0720_001:0495b23": "非色非心聚。古今律師咸同此說。實由心感得。借",
    "X40n0720_001:0495b24": "色表成。一作之後不俟再作。故名無作也。",
    "X40n0720_001:0495c01": "已釋戒體竟。次明篇聚差別。初明五篇。次明七",
    "X40n0720_001:0495c02": "聚。",
    "X40n0720_001:0495c03": "今初。",
    "X40n0720_001:0495c04": "釋　一波羅夷。比丘有四。尼有八法配死。梵語波",
    "X40n0720_001:0495c05": "羅夷。華言極惡。謂修行之人若犯此戒。道果無分。",
    "X40n0720_001:0495c06": "死墮地獄。律云。如人斷頭。不可還活。若犯此戒。不",
    "X40n0720_001:0495c07": "復成比丘。此罪極重。故以死配之。",
    "X40n0720_001:0495c08": "二僧殘。比丘十三法。尼有十七配流。毗尼母云。僧",
    "X40n0720_001:0495c09": "殘者。如人為他所斫殘。有咽喉。故名為殘。葢言人",
    "X40n0720_001:0495c10": "犯此罪。僧作法除。庶幾戒德可復。猶如斫殘咽喉",
    "X40n0720_001:0495c11": "未斷。早救尚可。以由此罪稍輕於前故。以流配之。",
    "X40n0720_001:0495c12": "三波逸提。配徒僧有一百二十。分為二位。前三十",
    "X40n0720_001:0495c13": "名捨墮。次九十名單墮。尼有二百零八法。亦分二",
    "X40n0720_001:0495c14": "位。和捨墮有三十。次單墮有一百七十八法。以由",
    "X40n0720_001:0495c15": "此罪輕於僧殘故。以徒配之。",
    "X40n0720_001:0495c16": "四提舍尼。配杖。比丘制四。尼制成八。梵語提舍尼。",
    "X40n0720_001:0495c17": "華言向彼悔。從對境以立名。僧祗云。此罪應露也。",
    "X40n0720_001:0495c18": "此罪輕於前前故。以杖罪配之。",
    "X40n0720_001:0495c19": "五突吉羅。配笞。僧有百法。尼亦等制。善見云。梵語",
    "X40n0720_001:0495c20": "突吉羅。華言惡作。律云。式叉迦羅尼。華言應當學。",
    "X40n0720_001:0495c21": "謂餘戒罪重易持。此戒難持易犯。常須念學。故不",
    "X40n0720_001:0495c22": "列罪名。但言應當學。此又輕於前故。以笞罪配之。",
    "X40n0720_001:0495c23": "是名五篇。",
    "X40n0720_001:0495c24": "次明七聚。",
    "X40n0720_001:0496a01": "釋　四波羅夷名第一聚。十三僧殘名第二聚。一",
    "X40n0720_001:0496a02": "百二十波逸提名第三聚。四波羅提提舍尼為第",
    "X40n0720_001:0496a03": "四聚。偷蘭遮為第五聚。眾學法在身為惡作名第",
    "X40n0720_001:0496a04": "六聚。在口為惡說即第七聚也。二不定法因犯",
    "X40n0720_001:0496a05": "事不定。不獨立篇聚之名。而攝入篇聚也。若與女",
    "X40n0720_001:0496a06": "人可作婬處坐。行不淨行。即入波羅夷中。若與女",
    "X40n0720_001:0496a07": "人麤惡語歎身索欲。屬僧殘法中。若與女人說法",
    "X40n0720_001:0496a08": "過五六語屏處坐露地坐。入波逸提中。即通三篇",
    "X40n0720_001:0496a09": "三聚也。七滅諍法何篇所攝耶。准義推之。三五",
    "X40n0720_001:0496a10": "當收。若諍事如法滅已。後更發起。波逸提。應歸第",
    "X40n0720_001:0496a11": "三也。若以七法而滅四諍。應與不與不應與而與。",
    "X40n0720_001:0496a12": "未善滅諍施法不相當。違越毗尼。犯突吉羅。第五",
    "X40n0720_001:0496a13": "當攝也。明篇聚竟。",
    "X40n0720_001:0496a14": "附釋偷蘭遮。",
    "X40n0720_001:0496a15": "善見律云。偷蘭名大遮。言障善道。後墮惡道。體是",
    "X40n0720_001:0496a16": "鄙穢。從不善體。以立名者。由能成初二兩篇之罪",
    "X40n0720_001:0496a17": "故也(鄙穢是醜。從婬盜二戒出。不善是惡。從殺妄二戒出)。明了論云。偷蘭",
    "X40n0720_001:0496a18": "為粗。遮耶為過。粗有二種。一是重罪方便。二能斷",
    "X40n0720_001:0496a19": "善根。過者不依佛所立戒。而行故言過也(其中復有獨頭",
    "X40n0720_001:0496a20": "方便。依事知之)。",
    "X40n0720_001:0496a22": "毗尼關要卷第一"
}