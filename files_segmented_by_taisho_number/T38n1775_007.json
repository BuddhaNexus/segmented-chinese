{
    "T38n1775_007:0390b16": "注維摩詰經卷第七",
    "T38n1775_007:0390b18": "後秦釋僧肇撰",
    "T38n1775_007:0390b19": "8 佛道品(七)佛道品第八",
    "T38n1775_007:0390b20": "爾時文殊師利問維摩詰言：菩薩云何通達佛",
    "T38n1775_007:0390b21": "道。什曰：因上章天女隨願受身流通佛",
    "T38n1775_007:0390b22": "法，故廣圓應之迹以明通達之功也。肇曰：",
    "T38n1775_007:0390b23": "上云諸佛之道以無得為得，此道虛玄非",
    "T38n1775_007:0390b24": "常行之所通。通之必有以，故問所以通",
    "T38n1775_007:0390b25": "也。生曰：應化無方為佛之道，既能體之，為",
    "T38n1775_007:0390b26": "通達矣。",
    "T38n1775_007:0390b27": "維摩詰言：若菩薩行於非道。什曰：非道有",
    "T38n1775_007:0390b28": "三種，一者惡趣果報、二者惡趣行業、三者世",
    "T38n1775_007:0390b29": "俗善業及善業果報也。凡非其本實而處之，",
    "T38n1775_007:0390c01": "皆名非道。處非而不失其本，故能因非道",
    "T38n1775_007:0390c02": "以弘道，則通斯通矣。譬如良醫觸物為藥，",
    "T38n1775_007:0390c03": "故醫術斯行、遇病斯治。",
    "T38n1775_007:0390c04": "是為通達佛道。肇曰：夫以道為道、非道為",
    "T38n1775_007:0390c05": "非道者，則愛惡竝起、垢累茲彰，何能通心妙",
    "T38n1775_007:0390c06": "旨達平等之道乎？若能不以道為道、不",
    "T38n1775_007:0390c07": "以非道為非道者，則是非絕於心，遇物斯",
    "T38n1775_007:0390c08": "可乘矣。所以處是無是是之情、乘非無非",
    "T38n1775_007:0390c09": "非之意，故能美惡齊觀、履逆常順，和光塵",
    "T38n1775_007:0390c10": "勞、愈晦愈明，斯可謂通達無礙平等佛道",
    "T38n1775_007:0390c11": "也。生曰：既出其表而行之者，皆應化然也。",
    "T38n1775_007:0390c12": "因天女即是其事，故廣之焉。",
    "T38n1775_007:0390c13": "又問：云何菩薩行於非道？答曰：若菩薩行五無",
    "T38n1775_007:0390c14": "間而無惱恚。什曰：五無間，罪業也。地獄至",
    "T38n1775_007:0390c15": "餓鬼，惡趣果報也。肇曰：五逆罪必由惱恚",
    "T38n1775_007:0390c16": "生，此罪捨身必入地獄受苦無間也。菩薩",
    "T38n1775_007:0390c17": "示行五逆而無惱恚，是由不以逆為逆",
    "T38n1775_007:0390c18": "故能同逆耳。若以逆為逆者，孰敢同之？",
    "T38n1775_007:0390c19": "至于地獄，無諸罪垢。肇曰：罪垢，地獄因也。",
    "T38n1775_007:0390c20": "示受其報，實無其因。",
    "T38n1775_007:0390c21": "至于畜生，無有無明憍慢等過。肇曰：癡慢",
    "T38n1775_007:0390c22": "偏重，多墮畜生。",
    "T38n1775_007:0390c23": "至于餓鬼，而具足功德。肇曰：慳貪無福，多",
    "T38n1775_007:0390c24": "墮餓鬼。",
    "T38n1775_007:0390c25": "行色無色界道，不以為勝。什曰：梵本云「至",
    "T38n1775_007:0390c26": "色無色界」，凡夫生彼則謂為涅槃第一最勝。",
    "T38n1775_007:0390c27": "今有為而生，不以為勝也。肇曰：上二界道",
    "T38n1775_007:0390c28": "受有之因，雖同其行，知其卑陋也。",
    "T38n1775_007:0390c29": "示行貪欲離諸染著，示行瞋恚於諸眾生無有",
    "T38n1775_007:0391a01": "恚閡，示行愚癡而以智慧調伏其心。肇曰：",
    "T38n1775_007:0391a02": "示行三毒而不乖三善也。",
    "T38n1775_007:0391a03": "示行慳貪而捨內外所有不惜身命，示行毀禁",
    "T38n1775_007:0391a04": "而安住淨戒乃至小罪猶懷大懼，示行瞋恚而",
    "T38n1775_007:0391a05": "常慈忍，示行懈怠而勤修功德，示行亂意而常",
    "T38n1775_007:0391a06": "念定，示行愚癡而通達世間出世間慧。肇",
    "T38n1775_007:0391a07": "曰：示行六弊而不乖六度也。",
    "T38n1775_007:0391a08": "示行諂偽而善方便隨諸經義。什曰：雖迹",
    "T38n1775_007:0391a09": "與諂同，而實不乖正，所謂善方便隨諸經",
    "T38n1775_007:0391a10": "義也。肇曰：外現隨俗諂偽，內實隨經方便",
    "T38n1775_007:0391a11": "也。",
    "T38n1775_007:0391a12": "示行憍慢而於眾生猶如橋梁。什曰：言其",
    "T38n1775_007:0391a13": "謙下，為物所凌踐，忍受無慢，猶如橋梁",
    "T38n1775_007:0391a14": "也。肇曰：使物皆踐我上，取卑下之極也。",
    "T38n1775_007:0391a15": "示行諸煩惱而心常清淨。肇曰：煩惱顯於",
    "T38n1775_007:0391a16": "外，心淨著於內。",
    "T38n1775_007:0391a17": "示入於魔而順佛智慧不隨他教。肇曰：外",
    "T38n1775_007:0391a18": "同邪教，內順正慧也。",
    "T38n1775_007:0391a19": "示入聲聞而為眾生說未聞法。什曰：處非",
    "T38n1775_007:0391a20": "不捨其本則勝習愈明，故不待聞而後說",
    "T38n1775_007:0391a21": "也。肇曰：聲聞不從人聞不能自悟，況能為",
    "T38n1775_007:0391a22": "人說所未聞。",
    "T38n1775_007:0391a23": "示入辟支佛而成就大悲教化眾生。肇曰：",
    "T38n1775_007:0391a24": "大悲大乘法，非辟支佛所能行。",
    "T38n1775_007:0391a25": "示入貧窮而有寶手功德無盡。什曰：手能",
    "T38n1775_007:0391a26": "出寶，廣施無盡。肇曰：手出自然寶，周窮無",
    "T38n1775_007:0391a27": "盡。",
    "T38n1775_007:0391a28": "示入形殘而具諸相好以自莊嚴，示入下賤而",
    "T38n1775_007:0391a29": "生佛種姓中具諸功德。什曰：佛種姓即是",
    "T38n1775_007:0391b01": "無生忍，得是深忍名曰法生，則已超出下",
    "T38n1775_007:0391b02": "賤入佛境也。肇曰：得無生忍必繼佛種，",
    "T38n1775_007:0391b03": "名生佛種姓中也。",
    "T38n1775_007:0391b04": "示入羸劣醜陋而得那羅延身。什曰：天力",
    "T38n1775_007:0391b05": "士，堅固端正身也。",
    "T38n1775_007:0391b06": "一切眾生之所樂見。肇曰：那羅延，天力士",
    "T38n1775_007:0391b07": "名也，端正殊妙，志力雄猛。",
    "T38n1775_007:0391b08": "示入老病而永斷病根超越死畏。肇曰：法",
    "T38n1775_007:0391b09": "身大士生死永盡，況老病乎。",
    "T38n1775_007:0391b10": "示有資生而恒觀無常實無所貪，示有妻妾婇",
    "T38n1775_007:0391b11": "女而常遠離五欲淤泥。什曰：如太子慕魄",
    "T38n1775_007:0391b12": "比也。",
    "T38n1775_007:0391b13": "現於訥鈍而成就辯才總持無失，示入邪濟而",
    "T38n1775_007:0391b14": "以正濟。什曰：渡處名為濟也。",
    "T38n1775_007:0391b15": "度諸眾生。肇曰：津河可度處名正濟，險",
    "T38n1775_007:0391b16": "難處名邪濟。佛道名正濟，外道名邪濟也。",
    "T38n1775_007:0391b17": "現遍入諸道而斷其因緣。肇曰：遍入異道，",
    "T38n1775_007:0391b18": "豈曰慕求，欲斷其緣耳。",
    "T38n1775_007:0391b19": "現於涅槃而不斷生死。肇曰：現身涅槃而",
    "T38n1775_007:0391b20": "方入生死。自上所列於菩薩皆為非道，而",
    "T38n1775_007:0391b21": "處之無閡，乃所以為道，故曰通達佛道也。",
    "T38n1775_007:0391b22": "文殊師利！菩薩能如是行於非道，是為通達佛",
    "T38n1775_007:0391b23": "道。於是維摩詰問文殊師利。什曰：自相遇",
    "T38n1775_007:0391b24": "以來維摩獨說，似是辯慧之功偏有所歸。今",
    "T38n1775_007:0391b25": "令彼說，欲顯其德者也。亦云推美以為",
    "T38n1775_007:0391b26": "供養也。",
    "T38n1775_007:0391b27": "何等為如來種。什曰：種、根本、因緣，一義耳。",
    "T38n1775_007:0391b28": "因上大士隨類化物通達佛道，固知積惡",
    "T38n1775_007:0391b29": "眾生能發道心，能發道心則是佛道因緣，",
    "T38n1775_007:0391c01": "故問佛種也。亦云新學欲得佛而未知佛",
    "T38n1775_007:0391c02": "因，故問其因也。肇曰：既辯佛道所以通，又",
    "T38n1775_007:0391c03": "問其道之所出也。維摩、文殊迭為問答，應",
    "T38n1775_007:0391c04": "物而作，孰識其故？生曰：如來種是擬穀種",
    "T38n1775_007:0391c05": "為言也。向以示眾惡為佛，今明實惡為種，",
    "T38n1775_007:0391c06": "故次反問焉。",
    "T38n1775_007:0391c07": "文殊師利言：有身為種。什曰：有身，謂有漏",
    "T38n1775_007:0391c08": "五受陰也。義云有身應是身見，身見三有之",
    "T38n1775_007:0391c09": "原、結累根本，故直言身見。身見計我，欲令",
    "T38n1775_007:0391c10": "得樂則能行善，故為佛種也。肇曰。有身，身",
    "T38n1775_007:0391c11": "見。夫心無定所隨物而變，在邪而邪、在正",
    "T38n1775_007:0391c12": "而正，邪正雖殊其種不異也。何則？變邪而",
    "T38n1775_007:0391c13": "正、改惡而善，豈別有異邪之正、異惡之善，超",
    "T38n1775_007:0391c14": "然無因忽爾自得乎？然則正由邪起、善因",
    "T38n1775_007:0391c15": "惡生，故曰眾結煩惱為如來種也。",
    "T38n1775_007:0391c16": "無明有愛為種。什曰：向總說，此開為二門",
    "T38n1775_007:0391c17": "也。一切結屬二門，故偏舉二門也。自此已",
    "T38n1775_007:0391c18": "下次第廣開者也。",
    "T38n1775_007:0391c19": "貪恚癡為種。四顛倒為種。五蓋為種。什曰：",
    "T38n1775_007:0391c20": "四倒為因，五蓋為果，是則名曰生死兩輪。",
    "T38n1775_007:0391c21": "兩輪既具，六趣斯遊。",
    "T38n1775_007:0391c22": "六入為種。什曰：義言六情愛也。愛為生本，",
    "T38n1775_007:0391c23": "故偏廣開也。",
    "T38n1775_007:0391c24": "七識住為種。什曰：初禪中除劫初梵王及",
    "T38n1775_007:0391c25": "劫初諸小梵，自後合為第一識住。劫初唯有",
    "T38n1775_007:0391c26": "梵王未有餘梵，梵王念欲有餘梵，餘梵爾",
    "T38n1775_007:0391c27": "時遇會來生，梵王因起邪見謂是己造，餘",
    "T38n1775_007:0391c28": "梵亦自謂從梵王生。雖有精麁，其邪想不",
    "T38n1775_007:0391c29": "異，是名異身一想，第二識住也。二禪形無",
    "T38n1775_007:0392a01": "優劣而心有若干，除入解脫，種種異念，是",
    "T38n1775_007:0392a02": "名一形異想，是第三識住也。三禪形無精",
    "T38n1775_007:0392a03": "麁、心無異想，所謂一樂想，第四識住也。并",
    "T38n1775_007:0392a04": "無色前三地，是名七識住也。識住，識得安",
    "T38n1775_007:0392a05": "住也。識念分明，無有惱患無壞者，是名為",
    "T38n1775_007:0392a06": "住。惡趣則苦痛壞，四禪則無想壞，非想滅定",
    "T38n1775_007:0392a07": "壞。亦彼地心想微昧念不分明，故識不安",
    "T38n1775_007:0392a08": "住也。問曰：欲界亦惡趣所壞，云何立識",
    "T38n1775_007:0392a09": "住也？答曰：取地壞，不取界壞。欲界惡趣善",
    "T38n1775_007:0392a10": "趣趣乖地異，苦樂殊致義不相涉，故不相",
    "T38n1775_007:0392a11": "壞也。又義云應為七使也。",
    "T38n1775_007:0392a12": "八邪法為種。九惱處為種。什曰：愛我怨家、",
    "T38n1775_007:0392a13": "憎我知識、惱我己身，一世則三，三世為九。",
    "T38n1775_007:0392a14": "義云九結也。",
    "T38n1775_007:0392a15": "十不善道為種。以要言之，六十二見及一切煩",
    "T38n1775_007:0392a16": "惱皆是佛種。肇曰：塵勞眾生即成佛道，更",
    "T38n1775_007:0392a17": "無異人之成佛，故是佛種也。生曰：夫大乘",
    "T38n1775_007:0392a18": "之悟，本不近捨生死遠更求之也，斯為在",
    "T38n1775_007:0392a19": "生死事中即用其實為悟矣。苟在其事而",
    "T38n1775_007:0392a20": "變其實為悟始者，豈非佛之萌芽起於生",
    "T38n1775_007:0392a21": "死事哉？其悟既長、其事必巧，不亦是種之",
    "T38n1775_007:0392a22": "義乎？所以始於有身、終至一切煩惱者，以",
    "T38n1775_007:0392a23": "明理轉扶疎至結大悟實也。",
    "T38n1775_007:0392a24": "曰何謂也。肇曰：夫妙極之道必有妙極之",
    "T38n1775_007:0392a25": "因，而曰塵勞為種者何耶？生曰：佛為至極",
    "T38n1775_007:0392a26": "之慧，而以眾惡為種，未可孑孤，故問云爾。",
    "T38n1775_007:0392a27": "答曰：若見無為入正位者。什曰：苦法忍至",
    "T38n1775_007:0392a28": "羅漢無生至佛，皆名正位也。言無為而入",
    "T38n1775_007:0392a29": "者，由取相見故入正位而取證。又言見",
    "T38n1775_007:0392b01": "無為，無為者盡諦，盡諦是其證法決定分明；",
    "T38n1775_007:0392b02": "見前二諦時雖無反勢，未決定分明。言據",
    "T38n1775_007:0392b03": "其決定取證處。",
    "T38n1775_007:0392b04": "不能復發阿耨多羅三藐三菩提心。生曰：",
    "T38n1775_007:0392b05": "以現事明之也。見無為入正位者，苦法",
    "T38n1775_007:0392b06": "忍已上，結使已斷，既至其所，始為見之。以",
    "T38n1775_007:0392b07": "本欲捨生死求悟，悟則在生死外矣。無",
    "T38n1775_007:0392b08": "復不捨，即悟之義，故不能復發菩提心也。",
    "T38n1775_007:0392b09": "譬如高原陸地不生蓮華，卑濕淤泥乃生此華。",
    "T38n1775_007:0392b10": "如是見無為法入正位者，終不復能生於佛法",
    "T38n1775_007:0392b11": "煩惱泥中，乃有眾生起佛法耳。生曰：諭入",
    "T38n1775_007:0392b12": "正位。",
    "T38n1775_007:0392b13": "又如殖種，於空終不得生，糞壤之地乃能滋茂。",
    "T38n1775_007:0392b14": "如是入無為正位者不生佛法，起於我見如須",
    "T38n1775_007:0392b15": "彌山。什曰：言其見深而高也。肇曰：我心自",
    "T38n1775_007:0392b16": "高，如須彌之在眾山也。",
    "T38n1775_007:0392b17": "猶能發于阿耨多羅三藐三菩提心，生佛法矣。",
    "T38n1775_007:0392b18": "生曰：諭見無為也。此二諭以明萌發其",
    "T38n1775_007:0392b19": "事焉。",
    "T38n1775_007:0392b20": "是故當知一切煩惱為如來種。什曰：謂為",
    "T38n1775_007:0392b21": "眾生無鞅數劫以煩惱受身深入生死，廣",
    "T38n1775_007:0392b22": "積善本、兼濟眾生，然後得成佛道。所以為",
    "T38n1775_007:0392b23": "種也。",
    "T38n1775_007:0392b24": "譬如不下巨海終不能得無價寶珠，如是不入",
    "T38n1775_007:0392b25": "煩惱大海則不能得一切智寶。肇曰：二乘",
    "T38n1775_007:0392b26": "既見無為安住正位，虛心靜漠宴寂恬怡，",
    "T38n1775_007:0392b27": "既無生死之畏而有無為之樂，澹泊自足無",
    "T38n1775_007:0392b28": "希無求。孰肯蔽蔽以大乘為心乎？凡夫沈",
    "T38n1775_007:0392b29": "淪五趣為煩惱所蔽，進無無為之歡、退有",
    "T38n1775_007:0392c01": "生死之畏，兼我心自高、唯勝是慕，故能發迹",
    "T38n1775_007:0392c02": "塵勞、標心無上，樹根生死而敷正覺之華。",
    "T38n1775_007:0392c03": "自非凡夫沒命洄淵遊盤塵海者，何能致",
    "T38n1775_007:0392c04": "斯無上之寶乎？是以凡夫有反覆之名，二乘",
    "T38n1775_007:0392c05": "有根敗之恥也。生曰：無價寶珠是海之所",
    "T38n1775_007:0392c06": "成。一切智寶亦是煩惱所作也，要入煩惱海",
    "T38n1775_007:0392c07": "中求之然後得矣。此一諭以明既不捨結",
    "T38n1775_007:0392c08": "有反入義焉。",
    "T38n1775_007:0392c09": "爾時大迦葉歎言：善哉善哉。文殊師利！快說此",
    "T38n1775_007:0392c10": "語。誠如所言，塵勞之儔為如來種。我等今者不",
    "T38n1775_007:0392c11": "復堪任發阿耨多羅三藐三菩提心，乃至五無",
    "T38n1775_007:0392c12": "間罪猶能發意生於佛法，而今我等永不能發，",
    "T38n1775_007:0392c13": "譬如根敗之士其於五欲不能復利。如是聲聞",
    "T38n1775_007:0392c14": "諸結斷者，於佛法中無所復益永不志願。肇",
    "T38n1775_007:0392c15": "曰：迦葉自知己心微弱不能發大道意，至",
    "T38n1775_007:0392c16": "於勝求乃後五逆之人，傷己無堪，故善文",
    "T38n1775_007:0392c17": "殊之說。",
    "T38n1775_007:0392c18": "是故文殊師利！凡夫於佛法有反復，而聲聞無",
    "T38n1775_007:0392c19": "也。所以者何？凡夫聞佛法能起無上道心、不斷",
    "T38n1775_007:0392c20": "三寶。正使聲聞終身聞佛法、力、無畏等，永不能",
    "T38n1775_007:0392c21": "發無上道意。肇曰：凡夫聞法能續佛種，則",
    "T38n1775_007:0392c22": "報恩有反復也。聲聞獨善其身、不弘三",
    "T38n1775_007:0392c23": "寶，於佛法為無反復也。又《法華》云二乘中",
    "T38n1775_007:0392c24": "止，終必成佛；而此經以根敗為諭，無復志",
    "T38n1775_007:0392c25": "求。夫涅槃者，道之真也、妙之極也。二乘結習",
    "T38n1775_007:0392c26": "未盡、闇障未除，如之何以垢累之神而求",
    "T38n1775_007:0392c27": "真極之道乎？以其三有分盡，故假授涅槃，",
    "T38n1775_007:0392c28": "非實涅槃也。此經將以二乘疲厭生死進",
    "T38n1775_007:0392c29": "向已息、潛隱無為綿綿長久，方於凡夫則",
    "T38n1775_007:0393a01": "為永絕。又抑揚時聽卑鄙小乘，至人殊應",
    "T38n1775_007:0393a02": "其教不一，故令諸經有不同之說也。",
    "T38n1775_007:0393a03": "爾時會中有一菩薩名普現色身，問維摩詰",
    "T38n1775_007:0393a04": "言：居士父母妻子親戚眷屬吏民知識悉為是",
    "T38n1775_007:0393a05": "誰？奴婢僮僕象馬車乘皆何所在。肇曰：淨",
    "T38n1775_007:0393a06": "名權道無方隱顯難測，外現同世家屬，內",
    "T38n1775_007:0393a07": "以法為家屬。恐惑者見形不及其道，故生",
    "T38n1775_007:0393a08": "斯問也。生曰：普現色身以通達佛道為迹",
    "T38n1775_007:0393a09": "也。問此義者欲明其事，要必有本反于生",
    "T38n1775_007:0393a10": "死之致，故能無不入矣。是以答終戒品便",
    "T38n1775_007:0393a11": "云所為無方也。",
    "T38n1775_007:0393a12": "於是維摩詰以偈答曰：智度菩薩母。生曰：",
    "T38n1775_007:0393a13": "所謂菩薩以智慧為主，而智慧以內解為",
    "T38n1775_007:0393a14": "用，有母義焉。",
    "T38n1775_007:0393a15": "方便以為父。什曰：窮智之原故稱度。梵",
    "T38n1775_007:0393a16": "音中有母義，故以為母。亦云智度雖以明",
    "T38n1775_007:0393a17": "照為體，成濟萬行比其功用不及方便，",
    "T38n1775_007:0393a18": "故以為母。正方便父，梵音中有父義。方便",
    "T38n1775_007:0393a19": "有二種，一深解空而不取相受證；二以實",
    "T38n1775_007:0393a20": "相理深莫能信受，要須方便誘引群生令",
    "T38n1775_007:0393a21": "其漸悟。方便義深而功重，故為父也。肇曰：",
    "T38n1775_007:0393a22": "智為內照、權為外用，萬行之所由生、諸佛",
    "T38n1775_007:0393a23": "之所因出，故菩薩以智為母、以權為父。生",
    "T38n1775_007:0393a24": "曰：方便以外濟為用，成菩薩道父義也。",
    "T38n1775_007:0393a25": "一切眾導師無不由是生。什曰：菩薩如來",
    "T38n1775_007:0393a26": "通名導師。以新學謂其未離受生，應有",
    "T38n1775_007:0393a27": "父母。今欲顯其以法化生、絕於受身，故答",
    "T38n1775_007:0393a28": "之以法也。生曰：菩薩以上至佛也。",
    "T38n1775_007:0393a29": "法喜以為妻。什曰：如二禪中自欣離下",
    "T38n1775_007:0393b01": "地故生喜，亦於諸善及實法深心愛樂發",
    "T38n1775_007:0393b02": "大歡喜，以此自娛外無餘欣。喜為樂具，其",
    "T38n1775_007:0393b03": "諭如妻也。肇曰：法喜，謂見法生內喜也。世",
    "T38n1775_007:0393b04": "人以妻色為悅，菩薩以法喜為悅也。生",
    "T38n1775_007:0393b05": "曰：妻以守節為欣，失節則憂。喜於法者，",
    "T38n1775_007:0393b06": "此之謂也。",
    "T38n1775_007:0393b07": "慈悲心為女。什曰：慈悲性弱，從物入有，猶",
    "T38n1775_007:0393b08": "如女之為性弱而隨物也。肇曰：慈悲之情",
    "T38n1775_007:0393b09": "像女人性，故以為女。生曰：慈悲以外適為",
    "T38n1775_007:0393b10": "用，有女義焉。",
    "T38n1775_007:0393b11": "善心誠實男。什曰：誠實之心於事能辨，猶",
    "T38n1775_007:0393b12": "男有貞固之性，濟成於家業也。肇曰：誠實",
    "T38n1775_007:0393b13": "貞直，男子之性，亦有為惡而實，故標以善",
    "T38n1775_007:0393b14": "心。生曰：其心既善，加以誠實，必能幹濟菩",
    "T38n1775_007:0393b15": "薩家而成大業，有男事焉，故云誠實男也。",
    "T38n1775_007:0393b16": "畢竟空寂舍。什曰：障蔋風雨莫過於舍，",
    "T38n1775_007:0393b17": "滅除眾想莫妙於空，亦能絕諸問難、降伏",
    "T38n1775_007:0393b18": "魔怨，猶密宇深重寇患自消。亦云有非真",
    "T38n1775_007:0393b19": "要、時復暫遊，空為理宗以為常宅也。肇曰：",
    "T38n1775_007:0393b20": "堂宇以蔽風霜，空寂以障塵想。生曰：於緣",
    "T38n1775_007:0393b21": "為有，是外有也。自性則無，為內虛也。可以",
    "T38n1775_007:0393b22": "庇非法風雨而障結賊之患，是舍之理也。",
    "T38n1775_007:0393b23": "弟子眾塵勞。什曰：眾塵，即塵勞眾生。化使",
    "T38n1775_007:0393b24": "從己，令受正道也。",
    "T38n1775_007:0393b25": "隨意之所轉。什曰：轉令從己化也。肇曰：",
    "T38n1775_007:0393b26": "塵勞眾生隨意所化，無非弟子也。生曰：轉",
    "T38n1775_007:0393b27": "眾塵之愚，以為智慧之明，豈非從化義哉。",
    "T38n1775_007:0393b28": "道品善知識。什曰：三十七品三乘通用，菩",
    "T38n1775_007:0393b29": "薩兼以六度為道品，取其親附守護、利益",
    "T38n1775_007:0393c01": "成就，義同三益，故類之知識。",
    "T38n1775_007:0393c02": "由是成正覺。肇曰：成益我者三十七道品",
    "T38n1775_007:0393c03": "也，可謂善知識乎。生曰：益我以道，由之",
    "T38n1775_007:0393c04": "而成善友義也。",
    "T38n1775_007:0393c05": "諸度法等侶。什曰：或有雖為知識，不必",
    "T38n1775_007:0393c06": "能為剋終之伴。或雖為伴，而不為知識。",
    "T38n1775_007:0393c07": "又言伴侶明善始令終，必至道場也。肇",
    "T38n1775_007:0393c08": "曰：六度，大乘之要行。發心為侶，俱至道場，",
    "T38n1775_007:0393c09": "吾真侶也。生曰：我本欲到諸法彼岸，而假",
    "T38n1775_007:0393c10": "諸度得至，伴之良者也。",
    "T38n1775_007:0393c11": "四攝為妓女。什曰：四攝聚眾，猶眾妓之",
    "T38n1775_007:0393c12": "引物也。肇曰：四攝悅眾，以當妓女也。生曰：",
    "T38n1775_007:0393c13": "悅以取人，四攝理也。",
    "T38n1775_007:0393c14": "歌詠誦法言，以此為音樂。肇曰：口詠法言",
    "T38n1775_007:0393c15": "以當音樂。生曰：悅耳致樂，莫善於此。",
    "T38n1775_007:0393c16": "總持之園苑。什曰：總持廣納為眾妙之林，",
    "T38n1775_007:0393c17": "奇翫娛心猶如園苑也。生曰：持諸法使不",
    "T38n1775_007:0393c18": "得散失，為園苑義也。",
    "T38n1775_007:0393c19": "無漏法林樹。生曰：無漏之法既根深不可",
    "T38n1775_007:0393c20": "拔，又理高而扶疎，為樹之像。漏法不復得",
    "T38n1775_007:0393c21": "間錯其間，林之義矣。",
    "T38n1775_007:0393c22": "覺意淨妙華。什曰：華之體，合則不妙、開過",
    "T38n1775_007:0393c23": "則毀，開合得適乃盡其妙也。調順覺意亦",
    "T38n1775_007:0393c24": "復如是，高則放散、下則沈沒，高下得中乘",
    "T38n1775_007:0393c25": "平直往。開合之相，其猶淨華也。生曰：七覺",
    "T38n1775_007:0393c26": "以開悟為道、無染為淨，華之法者也。",
    "T38n1775_007:0393c27": "解脫智慧果。什曰：解脫，無為果也。智慧，有",
    "T38n1775_007:0393c28": "為果也。生曰：結盡為解脫也。從智慧生，即",
    "T38n1775_007:0393c29": "以名之，終期所得為果矣。",
    "T38n1775_007:0394a01": "八解之浴池。什曰：水之為用，除垢去熱。",
    "T38n1775_007:0394a02": "解脫之性亦除執去閡也。生曰：八，以擬八",
    "T38n1775_007:0394a03": "方也。解脫者，除垢懷也。故有浴池義焉。",
    "T38n1775_007:0394a04": "定水湛然滿。生曰：止則能鑒，水之義也。既",
    "T38n1775_007:0394a05": "定意足，湛然滿矣。",
    "T38n1775_007:0394a06": "布以七淨華。什曰：一戒淨，始終淨也。身口",
    "T38n1775_007:0394a07": "所作無有微惡，意不起垢，亦不取相亦不",
    "T38n1775_007:0394a08": "願受生，施人無畏不限眾生。二心淨，三",
    "T38n1775_007:0394a09": "乘制煩惱心、斷結心，乃至三乘漏盡心，名為",
    "T38n1775_007:0394a10": "心淨。三見淨，見法真性不起妄想，是名見",
    "T38n1775_007:0394a11": "淨。四度疑淨，若見未深，當時雖了後或生",
    "T38n1775_007:0394a12": "疑；若見深疑斷，名度疑淨。五分別道淨，善",
    "T38n1775_007:0394a13": "能見是道宜行、非道宜捨，是名分別道淨。",
    "T38n1775_007:0394a14": "六行斷知見淨，行，謂苦難、苦易、樂難、樂易四",
    "T38n1775_007:0394a15": "行也。斷，謂斷諸結也。學地中盡未能自知",
    "T38n1775_007:0394a16": "所行所斷，既得無學盡智、無生智，悉自知見",
    "T38n1775_007:0394a17": "所行所斷，通達分明，是名行斷知見淨。七涅",
    "T38n1775_007:0394a18": "槃淨也。生曰：一戒淨、二心淨、三見淨、四度",
    "T38n1775_007:0394a19": "疑淨、五道非道知見淨、六行知見淨、七斷知",
    "T38n1775_007:0394a20": "見淨。此七既以淨好為理，而從定水中出，",
    "T38n1775_007:0394a21": "義為水中華焉。",
    "T38n1775_007:0394a22": "浴此無垢人。什曰：無垢而浴者，為除熱",
    "T38n1775_007:0394a23": "取適也。菩薩無結而入八解者，外將為眾",
    "T38n1775_007:0394a24": "生，內自娛心也。肇曰：總持強記，萬善之苑",
    "T38n1775_007:0394a25": "也。於此苑中，樹無漏之林，敷七覺之華，結",
    "T38n1775_007:0394a26": "解脫之果，嚴八解之池，積禪定之水湛然",
    "T38n1775_007:0394a27": "充滿，布七淨之華羅列水上，然後無垢之",
    "T38n1775_007:0394a28": "士遊此林苑、浴此華池，閑宴嬉遊，樂之至",
    "T38n1775_007:0394a29": "也。豈等俗苑林水之歡乎？覺意，七覺意也。",
    "T38n1775_007:0394b01": "解脫，有為無為果也。智慧，即果智也。生曰：浴",
    "T38n1775_007:0394b02": "此則乃無復垢矣。",
    "T38n1775_007:0394b03": "象馬五通馳。什曰：駕大乘車，遊於十方",
    "T38n1775_007:0394b04": "自在無閡，兼運眾生俱至道場也。生曰：五",
    "T38n1775_007:0394b05": "通不疾而速，以諭象馬。",
    "T38n1775_007:0394b06": "大乘以為車。生曰：駕以大乘車矣。",
    "T38n1775_007:0394b07": "調御以一心。什曰：一心，梵本云「和合」。道品",
    "T38n1775_007:0394b08": "心中有三相，一發動、二攝心、三名捨。若發動",
    "T38n1775_007:0394b09": "過則心散，散則攝之。攝之過則沒，沒則精",
    "T38n1775_007:0394b10": "進令心發動。若動靜得適，則任之令進，容",
    "T38n1775_007:0394b11": "豫處中是名為捨。捨即調御，調御即和合",
    "T38n1775_007:0394b12": "也。譬如善御，遲則策之、疾則制之，舒疾得",
    "T38n1775_007:0394b13": "宜則放之令去，縱步夷塗必之所往也。",
    "T38n1775_007:0394b14": "生曰：一心謂捨也。若無復高下遲疾，便宜",
    "T38n1775_007:0394b15": "任之，以一心矣。",
    "T38n1775_007:0394b16": "遊於八正路。肇曰：五通為象馬，大乘為上",
    "T38n1775_007:0394b17": "車，一心為御者，遊於八正道也。生曰：八正",
    "T38n1775_007:0394b18": "為通衢而遊其上矣。",
    "T38n1775_007:0394b19": "相具以嚴容，眾好飾其姿。什曰：嚴飾足於",
    "T38n1775_007:0394b20": "體，不假外也。生曰：相好，為嚴飾具者也。",
    "T38n1775_007:0394b21": "慚愧之上服。什曰：旨取其防非止惡，猶衣",
    "T38n1775_007:0394b22": "服可以禦風寒也。肇曰：慚愧障眾惡，法身",
    "T38n1775_007:0394b23": "之上服。生曰：衣服障形者，恥露其醜也。慚",
    "T38n1775_007:0394b24": "愧不為惡事，此之謂者也。",
    "T38n1775_007:0394b25": "深心為華鬘。什曰：深心信樂，故能修善。處",
    "T38n1775_007:0394b26": "善之先，猶鬘之在首。又云深心發明眾善，",
    "T38n1775_007:0394b27": "亦如華鬘飾形服也。肇曰：深心，法身之上",
    "T38n1775_007:0394b28": "飾，猶華鬘之在首。生曰：華鬘者既為首飾，",
    "T38n1775_007:0394b29": "而束髮使不亂也。深心是檢行之初，故以",
    "T38n1775_007:0394c01": "諭焉。",
    "T38n1775_007:0394c02": "富有七財寶。什曰：信、戒、聞、捨、慧、慚、愧也。處",
    "T38n1775_007:0394c03": "家則能捨財，出家則能捨五欲及煩惱也。",
    "T38n1775_007:0394c04": "由信善故持戒，持戒則止惡，止惡已則進",
    "T38n1775_007:0394c05": "行眾善，進行眾善要由多聞，聞法故能捨，",
    "T38n1775_007:0394c06": "能捨則慧生，故五事次第說也。五事為寶，慚",
    "T38n1775_007:0394c07": "愧為守人，守人於財，主亦是財，故七事通",
    "T38n1775_007:0394c08": "名財也。生曰：財寶有七，其理無窮，富之極",
    "T38n1775_007:0394c09": "者也。",
    "T38n1775_007:0394c10": "教授以滋息。生曰：教授眾生，是與人之長",
    "T38n1775_007:0394c11": "善也。",
    "T38n1775_007:0394c12": "如所說修行，迴向為大利。什曰：行，自行也。",
    "T38n1775_007:0394c13": "以七財為本，又彼我兼利，復以此福迴向",
    "T38n1775_007:0394c14": "佛道，七財彌增則利之大也。肇曰：七財，信、戒、",
    "T38n1775_007:0394c15": "聞、捨、慧、慚、愧也。世人以玉帛為饒，菩薩以",
    "T38n1775_007:0394c16": "七財為富。出入法寶與人同利，兼示以",
    "T38n1775_007:0394c17": "滋息之法，令如說修行、迴向佛道，此利之",
    "T38n1775_007:0394c18": "大者也。生曰：如所說修行既收外益，而可",
    "T38n1775_007:0394c19": "以易得大寶，故為大利也。",
    "T38n1775_007:0394c20": "四禪為床座。什曰：言四禪，取其似床座能",
    "T38n1775_007:0394c21": "離三患也，一離毒螫、二離垢塵、三離濕",
    "T38n1775_007:0394c22": "冷。四禪亦離三患也，離瞋恚毒、貪欲塵、睡",
    "T38n1775_007:0394c23": "眠冷。離此三患，安隱快樂也。肇曰：世人為",
    "T38n1775_007:0394c24": "毒螫下濕，所以伐木為床。菩薩為下界毒",
    "T38n1775_007:0394c25": "惡，故以四禪為床。生曰：四以擬四方也。",
    "T38n1775_007:0394c26": "禪以安樂為理，床之象者也。",
    "T38n1775_007:0394c27": "從於淨命生。肇曰，四禪高床，修淨命之所",
    "T38n1775_007:0394c28": "成。生曰：淨命為禪之巧功。",
    "T38n1775_007:0394c29": "多聞增智慧，以為自覺音。什曰：向說床則",
    "T38n1775_007:0395a01": "眠其安寢，安寢則覺之有法，故次說樂。",
    "T38n1775_007:0395a02": "外國貴人眠時，要先勅樂人，明相出時微奏",
    "T38n1775_007:0395a03": "樂音，然後乃覺。今以多聞法音覺其禪寢",
    "T38n1775_007:0395a04": "也。肇曰：外國諸王臥欲起時奏絲竹。自覺",
    "T38n1775_007:0395a05": "菩薩安寢四禪，多聞以自覺。生曰：外國貴人",
    "T38n1775_007:0395a06": "臥欲覺時，作樂以覺之也。從聞而悟者，此",
    "T38n1775_007:0395a07": "之謂也。",
    "T38n1775_007:0395a08": "甘露法之食。什曰：諸天以種種名藥著海",
    "T38n1775_007:0395a09": "中，以寶山摩之令成甘露，食之得仙，名",
    "T38n1775_007:0395a10": "不死藥。佛法中以涅槃甘露令生死永斷，",
    "T38n1775_007:0395a11": "是真不死藥也。亦云劫初地味甘露，食之則",
    "T38n1775_007:0395a12": "長生。佛法中則實相甘露養其慧命，是真甘",
    "T38n1775_007:0395a13": "露食也。生曰：天食為甘露味也，食之長壽，",
    "T38n1775_007:0395a14": "遂號為不死食也。泥洹是不死之法，故以諭",
    "T38n1775_007:0395a15": "焉。",
    "T38n1775_007:0395a16": "解脫味為漿。什曰：味有四種，一出家離五",
    "T38n1775_007:0395a17": "欲、二行禪離憒亂煩惱、三智慧離妄想、四",
    "T38n1775_007:0395a18": "涅槃離生死。亦有二種解脫，一解脫煩惱、",
    "T38n1775_007:0395a19": "二解脫於閡也。亦云愛性無漏名之為",
    "T38n1775_007:0395a20": "渴，愛斷則得解脫。解脫止愛渴故名漿，四",
    "T38n1775_007:0395a21": "味亦以除愛渴故為漿也。肇曰：無漏甘露",
    "T38n1775_007:0395a22": "以充其體，八解脫法漿以潤其身也。生曰：",
    "T38n1775_007:0395a23": "愛為縛之本，以無厭為懷，若渴之須水，則",
    "T38n1775_007:0395a24": "大苦矣。若解脫之者，以無渴愛為漿，無",
    "T38n1775_007:0395a25": "苦為味也。",
    "T38n1775_007:0395a26": "淨心以澡浴。什曰：心淨則無染，無染即為",
    "T38n1775_007:0395a27": "浴，亦名游八解也。生曰：淨於心垢為澡",
    "T38n1775_007:0395a28": "浴也。",
    "T38n1775_007:0395a29": "戒品為塗香。什曰：淨戒除穢，不假香也。",
    "T38n1775_007:0395b01": "肇曰：淨心為澡浴之水，戒具為塗身之香。",
    "T38n1775_007:0395b02": "生曰：戒在形而外勳，為塗身香也。",
    "T38n1775_007:0395b03": "摧滅煩惱賊。什曰：煩惱有二種斷，一遮斷、",
    "T38n1775_007:0395b04": "二永斷。摧滅，遮斷也。下降伏四魔，永斷也。",
    "T38n1775_007:0395b05": "上說資養四體，體既平健則廣興事業。自",
    "T38n1775_007:0395b06": "此已下是說其事業。生曰：自此已下明其",
    "T38n1775_007:0395b07": "有所云為。",
    "T38n1775_007:0395b08": "勇健無能踰，降伏四種魔，勝幡建道場。什",
    "T38n1775_007:0395b09": "曰：外國破敵得勝則竪勝幡，道場降魔亦",
    "T38n1775_007:0395b10": "表其勝相也。肇曰：外國法，戰諍破敵，立幡",
    "T38n1775_007:0395b11": "以表勝。菩薩摧煩惱賊、降四魔怨，乃立道",
    "T38n1775_007:0395b12": "場建勝相也。",
    "T38n1775_007:0395b13": "雖知無起滅，示彼故有生，悉現諸國土，如日無",
    "T38n1775_007:0395b14": "不見。肇曰：知無起滅則得法身，無復生",
    "T38n1775_007:0395b15": "分。為彼有生，故無往不見。自此已下盡",
    "T38n1775_007:0395b16": "歎菩薩變應之德。以法為家，故其能若此。",
    "T38n1775_007:0395b17": "供養於十方，無量億如來，諸佛及己身，無有分",
    "T38n1775_007:0395b18": "別想。肇曰：未甞覺彼己之異也。",
    "T38n1775_007:0395b19": "雖知諸佛國，及與眾生空，而常修淨土，教化於",
    "T38n1775_007:0395b20": "群生。肇曰：知空不捨有，所以常處中。",
    "T38n1775_007:0395b21": "諸有眾生類，形聲及威儀，無畏力菩薩，一時能",
    "T38n1775_007:0395b22": "盡現。覺知眾魔事，而示隨其行，以善方便智，隨",
    "T38n1775_007:0395b23": "意皆能現。或示老病死。什曰：如佛欲化弗",
    "T38n1775_007:0395b24": "迦沙王，故現作老比丘。亦如四城門所化",
    "T38n1775_007:0395b25": "比也。",
    "T38n1775_007:0395b26": "成就諸群生，了知如幻化，通達無有閡。或現劫",
    "T38n1775_007:0395b27": "盡燒，天地皆洞然，眾生有常想，照令知無常。",
    "T38n1775_007:0395b28": "什曰：或實燒或不實燒。不實燒者，二日乃至",
    "T38n1775_007:0395b29": "三四日出時，眾生見燒相，即悟無常。還攝",
    "T38n1775_007:0395c01": "不燒也。",
    "T38n1775_007:0395c02": "無數億眾生，俱來請菩薩，一時到其舍，化令向",
    "T38n1775_007:0395c03": "佛道。經書禁呪術、工巧諸伎藝，盡現行此事，饒",
    "T38n1775_007:0395c04": "益諸群生。世間眾道法，悉於中出家。什曰：",
    "T38n1775_007:0395c05": "以同習相感，先同而後乖也。出家人有德，為",
    "T38n1775_007:0395c06": "物所宗，故現入出家，修德引物也。",
    "T38n1775_007:0395c07": "因以解人惑，而不墮邪見。肇曰：九十六種",
    "T38n1775_007:0395c08": "皆出家求道，隨其出家欲解其惑，不同其",
    "T38n1775_007:0395c09": "見也。",
    "T38n1775_007:0395c10": "或作日月天。什曰：劫初時未有日月亦未",
    "T38n1775_007:0395c11": "有眾生，幽冥處初不見日月，故為作日",
    "T38n1775_007:0395c12": "月，令得照明也。",
    "T38n1775_007:0395c13": "梵王世界主。或時作地水，或復作風火。什",
    "T38n1775_007:0395c14": "曰：劫初地未成，以神力令六方風來吹水",
    "T38n1775_007:0395c15": "結而成地。或見人入海船欲沒時，為化作",
    "T38n1775_007:0395c16": "地令得安隱。至須水火風處，皆應其所",
    "T38n1775_007:0395c17": "求也。或化作，或以身作也。食及藥中，亦如",
    "T38n1775_007:0395c18": "是也。肇曰：遇海漂人則變身為地，水火風",
    "T38n1775_007:0395c19": "皆隨彼所須而自變形也。",
    "T38n1775_007:0395c20": "劫中有疾疫，現作諸藥草。什曰：或令除病",
    "T38n1775_007:0395c21": "或得昇仙，因而化之使入正道。外國有奇",
    "T38n1775_007:0395c22": "妙藥草，或似人形或似象馬形。似象馬者，",
    "T38n1775_007:0395c23": "有人乘之徑凌虛而去。或但見聞此藥，眾",
    "T38n1775_007:0395c24": "病即消也。",
    "T38n1775_007:0395c25": "若有服之者，除病消眾毒。劫中有饑饉，現身作",
    "T38n1775_007:0395c26": "飲食，先救彼饑渴，却以法語人。肇曰：菩薩",
    "T38n1775_007:0395c27": "法身于何不為？或為藥草令服者病除，或",
    "T38n1775_007:0395c28": "為飲食令饑渴者得飽滿。",
    "T38n1775_007:0395c29": "劫中有刀兵，為之起慈悲。什曰：將來世劫",
    "T38n1775_007:0396a01": "盡時，刀兵起，人壽十歲。婆須蜜從忉利天下",
    "T38n1775_007:0396a02": "生王家作太子，化眾人言：「我等祖父壽命",
    "T38n1775_007:0396a03": "極長。以今瞋恚無慈，故致此短壽。是故汝",
    "T38n1775_007:0396a04": "等當行慈心。」眾人從命，惡心漸薄。此後生子",
    "T38n1775_007:0396a05": "壽二十歲，如是轉續至彌勒時八萬四千歲",
    "T38n1775_007:0396a06": "也。",
    "T38n1775_007:0396a07": "化彼諸眾生，令住無諍地。若有大戰陣，立之以",
    "T38n1775_007:0396a08": "等力，菩薩現威勢，降伏使和安。什曰：兩陣",
    "T38n1775_007:0396a09": "相對助其弱者，二眾既均無相勝負，因是",
    "T38n1775_007:0396a10": "彼此和安矣。",
    "T38n1775_007:0396a11": "一切國土中，諸有地獄處，輒往到于彼，勉濟其",
    "T38n1775_007:0396a12": "苦惱。一切國土中，畜生相食噉，皆現生於彼，為",
    "T38n1775_007:0396a13": "之作利益。什曰：如過去世時人無禮義，欲",
    "T38n1775_007:0396a14": "殘害長老。猴象及鳥推敬長老，令人修善",
    "T38n1775_007:0396a15": "咸相和須，如《大智度論》中說。",
    "T38n1775_007:0396a16": "示受於五欲，亦復現行禪，令魔心憒亂，不能得",
    "T38n1775_007:0396a17": "其便。肇曰：欲言行禪復受五欲，欲言受",
    "T38n1775_007:0396a18": "欲復現行禪，莫測其變，所以憒亂也。",
    "T38n1775_007:0396a19": "火中生蓮華，是可謂希有；在欲而行禪，希有亦",
    "T38n1775_007:0396a20": "如是。肇曰：自非靜亂齊旨者，孰能為之",
    "T38n1775_007:0396a21": "者也。",
    "T38n1775_007:0396a22": "或現作婬女，引諸好色者，先以欲鉤牽，後令入",
    "T38n1775_007:0396a23": "佛智。肇曰：反欲以順。",
    "T38n1775_007:0396a24": "或為邑中主，或作商人導，國師及大臣，以祐利",
    "T38n1775_007:0396a25": "眾生。諸有貧窮者，現作無盡藏，因以勸導之，令",
    "T38n1775_007:0396a26": "發菩提心。我心憍慢者，為現大力士，消伏諸貢",
    "T38n1775_007:0396a27": "高，令住無上道。肇曰：慢心自高，如山峯不",
    "T38n1775_007:0396a28": "停水。菩薩現為力士，服其高心，然後潤",
    "T38n1775_007:0396a29": "以法水。",
    "T38n1775_007:0396b01": "其有恐懼者，居前而慰安，先施以無畏，後令發",
    "T38n1775_007:0396b02": "道心。或現離婬欲，為五通仙人，開導諸群生，令",
    "T38n1775_007:0396b03": "住戒忍慈。什曰：世無賢聖，眾生下劣不",
    "T38n1775_007:0396b04": "入深法，故化以戒忍也。",
    "T38n1775_007:0396b05": "見須供事者，現為作僮僕，既悅可其意，乃發以",
    "T38n1775_007:0396b06": "道心。隨彼之所須，得入於佛道，以善方便力，皆",
    "T38n1775_007:0396b07": "能給足之，如是道無量。生曰：應適無方，皆",
    "T38n1775_007:0396b08": "是佛之道矣。",
    "T38n1775_007:0396b09": "所行無有涯，智慧無邊際，度脫無數眾。假令一",
    "T38n1775_007:0396b10": "切佛，於無數億劫，讚歎其功德，猶尚不能盡。",
    "T38n1775_007:0396b11": "肇曰：其權智之道無涯無際，雖復眾聖殊勝",
    "T38n1775_007:0396b12": "辯猶不能盡。",
    "T38n1775_007:0396b13": "誰聞如是法，不發菩提心？除彼不肖人，癡冥無",
    "T38n1775_007:0396b14": "智者。肇曰：下士聞道大而笑之。日月雖",
    "T38n1775_007:0396b15": "明，何益瞽者。",
    "T38n1775_007:0396b16": "注維摩詰經卷第七"
}