{
    "T14n0568_001:0940c24": "有德女所問大乘經",
    "T14n0568_001:0940c26": "唐南天竺國三藏菩提流志奉詔譯",
    "T14n0568_001:0940c27": "如是我聞：一時，佛在波羅奈國仙人住處施",
    "T14n0568_001:0940c28": "鹿林中，與大比丘眾五百人，及無量諸菩薩",
    "T14n0568_001:0940c29": "摩訶薩眾俱。爾時，世尊食時著衣持鉢，共",
    "T14n0568_001:0941a01": "阿逸多菩薩摩訶薩，入波羅奈大城乞食，於",
    "T14n0568_001:0941a02": "其城中次第行乞，至有德婆羅門女家。時有",
    "T14n0568_001:0941a03": "德女，遙見如來色相端嚴諸根寂靜，其心恬",
    "T14n0568_001:0941a04": "曠最上無比，威儀顧視審諦閑詳，譬如龍王",
    "T14n0568_001:0941a05": "有大威德，如真金柱嶷然安固，如清淨池皎",
    "T14n0568_001:0941a06": "無穢濁，欣慼不動如第四禪，身放光明內外",
    "T14n0568_001:0941a07": "融徹。時有德女，見如是相，心生淨信，來詣",
    "T14n0568_001:0941a08": "佛所，頂禮如來，及阿逸多菩薩摩訶薩足，曲",
    "T14n0568_001:0941a09": "躬恭敬，合掌向佛，而作是言：「善來！世尊！善",
    "T14n0568_001:0941a10": "來！善逝！我於今者欲問所疑，惟願垂哀暫時",
    "T14n0568_001:0941a11": "住此。」于時世尊，默然受請，敷座而坐，阿逸",
    "T14n0568_001:0941a12": "多菩薩摩訶薩，亦隨佛坐。",
    "T14n0568_001:0941a13": "爾時，有德婆羅門女心生歡喜，益加恭敬，",
    "T14n0568_001:0941a14": "即白佛言：「世尊！我聞如來於波羅奈仙人住",
    "T14n0568_001:0941a15": "處施鹿林中，轉妙法輪，未知世尊所轉法輪",
    "T14n0568_001:0941a16": "說於何法？」佛告之言：「有德女！我轉法輪，說",
    "T14n0568_001:0941a17": "無明緣行，行緣識，識緣名色，名色緣六處，",
    "T14n0568_001:0941a18": "六處緣觸，觸緣受，受緣愛，愛緣取，取緣有，",
    "T14n0568_001:0941a19": "有緣生，生緣老死憂悲苦惱；無明滅則行滅，",
    "T14n0568_001:0941a20": "行滅則識滅，識滅則名色滅，名色滅則六處",
    "T14n0568_001:0941a21": "滅，六處滅則觸滅，觸滅則受滅，受滅則愛",
    "T14n0568_001:0941a22": "滅，愛滅則取滅，取滅則有滅，有滅則生滅，",
    "T14n0568_001:0941a23": "生滅則老死憂悲苦惱滅。有德女！此是如來",
    "T14n0568_001:0941a24": "於波羅奈仙人住處施鹿林中所轉法輪，一",
    "T14n0568_001:0941a25": "切世間，若沙門、若婆羅門、若天魔梵，悉",
    "T14n0568_001:0941a26": "無有能如法轉者。」",
    "T14n0568_001:0941a27": "爾時，有德婆羅門女白佛言：「世尊！所言無明",
    "T14n0568_001:0941a28": "為內有耶？為外有乎？」佛言：「不也。」有德女言：",
    "T14n0568_001:0941a29": "「世尊！若於內外無有無明，云何得有無明緣",
    "T14n0568_001:0941b01": "行？復次，世尊！有他世法，而來至於今世以",
    "T14n0568_001:0941b02": "不？」佛言：「不也。」有德女復白佛言：「世尊！無明",
    "T14n0568_001:0941b03": "行相是實有耶？」佛言：「不也。無明自性從於虛",
    "T14n0568_001:0941b04": "妄分別而生，非真實生，從顛倒生，非如理生。」",
    "T14n0568_001:0941b05": "有德女復白佛言：「世尊！若如是者則無無明，",
    "T14n0568_001:0941b06": "云何得有諸行生起，於生死中受諸苦報？世",
    "T14n0568_001:0941b07": "尊！如樹無根則無枝葉華果等物，如是無明",
    "T14n0568_001:0941b08": "無自性故，行等生起定不可得？」佛言：「有德",
    "T14n0568_001:0941b09": "女！一切諸法皆畢竟空，凡愚迷倒不聞空義，",
    "T14n0568_001:0941b10": "設得聞之無智不了，由此具造種種諸業，既",
    "T14n0568_001:0941b11": "有眾業諸有則生，於諸有中備受眾苦；第一",
    "T14n0568_001:0941b12": "義諦無有諸業，亦無諸有而從業生及以種",
    "T14n0568_001:0941b13": "種眾苦惱事。「有德女！如來、應、正等覺，隨順",
    "T14n0568_001:0941b14": "世間，廣為眾生演說諸法，欲令悟解第一義",
    "T14n0568_001:0941b15": "故。有德女！第一義者，亦隨世間而立名字。",
    "T14n0568_001:0941b16": "何以故？實義之中，能覺所覺一切皆悉不可",
    "T14n0568_001:0941b17": "得故。「有德女！譬如諸佛化作於人，此所化",
    "T14n0568_001:0941b18": "人復更化作種種諸物，其所化人虛誑不實，",
    "T14n0568_001:0941b19": "所化之物亦無實事。此亦如是，所造諸業虛",
    "T14n0568_001:0941b20": "誑不實，從業有生亦無實事。」爾時，有德女復",
    "T14n0568_001:0941b21": "白佛言：「世尊！如我解佛所說之義，今者如",
    "T14n0568_001:0941b22": "來所轉法輪，是虛空法輪，性空法輪，出離",
    "T14n0568_001:0941b23": "法輪，通達法輪，不思議法輪，無能轉者法",
    "T14n0568_001:0941b24": "輪，無等法輪，如實法輪，無生法輪，無自性",
    "T14n0568_001:0941b25": "法輪，無相法輪。世尊！如此法輪如來已轉。」",
    "T14n0568_001:0941b26": "作是語已，即以兩手捧栴檀香末，散佛足",
    "T14n0568_001:0941b27": "上，而作是言：「世尊！願我以此善根之力，於",
    "T14n0568_001:0941b28": "當來世，能轉如是種種法輪。」",
    "T14n0568_001:0941b29": "爾時，世尊怡然微笑，從於口中放種種光，其",
    "T14n0568_001:0941c01": "光朗曜具含眾色，遍至十方無量世界，一一",
    "T14n0568_001:0941c02": "世界靡不充滿，還來佛所，右遶三匝，從佛頂",
    "T14n0568_001:0941c03": "入。爾時，阿逸多菩薩摩訶薩白佛言：「世尊！",
    "T14n0568_001:0941c04": "如來今者有何因緣忽然微笑？如我意解，",
    "T14n0568_001:0941c05": "非無因緣。」佛告之言：「阿逸多！汝見此婆羅",
    "T14n0568_001:0941c06": "門女，以手捧持栴檀香末散我足不？」答言：「已",
    "T14n0568_001:0941c07": "見。」佛言：「此女因今所種善根，當於八萬四千",
    "T14n0568_001:0941c08": "億劫不墮惡道，於六萬四千諸佛所，以尊重",
    "T14n0568_001:0941c09": "心承事供養，聽聞正法守護受持。彼佛在世",
    "T14n0568_001:0941c10": "及涅槃後，如是時間相續不絕，復令無量",
    "T14n0568_001:0941c11": "阿僧祇眾生迴向菩提，然後於此三千大千",
    "T14n0568_001:0941c12": "世界，光曜劫中而得成佛，號法光曜如來、應、",
    "T14n0568_001:0941c13": "正等覺，其佛住壽滿足一劫，教化無量阿僧",
    "T14n0568_001:0941c14": "祇眾生令得涅槃。」",
    "T14n0568_001:0941c15": "爾時，阿逸多菩薩摩訶薩復白佛言：「世尊！此",
    "T14n0568_001:0941c16": "有德婆羅門女，曾於往世種何善根？」佛言：",
    "T14n0568_001:0941c17": "「阿逸多！汝今當知，此有德女於過去世毘婆",
    "T14n0568_001:0941c18": "尸佛出現之時，已作女身，為求阿耨多羅三",
    "T14n0568_001:0941c19": "藐三菩提，解其身上所著瓔珞，奉上彼佛而",
    "T14n0568_001:0941c20": "為供養。「尸棄如來出現之時，於其佛所問甚",
    "T14n0568_001:0941c21": "深義，以妙衣服而為供養，在彼法中出家學",
    "T14n0568_001:0941c22": "道，修持梵行滿足千年。「毘葉浮佛出現之時，",
    "T14n0568_001:0941c23": "營辦種種上好飲食，於半月中供養彼佛及",
    "T14n0568_001:0941c24": "聲聞眾，隨意所須皆無乏少。「俱留孫佛出現",
    "T14n0568_001:0941c25": "之時，以阿提目多迦華，散彼佛上以為供養，",
    "T14n0568_001:0941c26": "得受五戒護持無缺。「拘那含牟尼佛出現之",
    "T14n0568_001:0941c27": "時，願以種種飲食，衣服臥具湯藥，及餘供身",
    "T14n0568_001:0941c28": "所須之物，盡佛壽來恒為供養，于時彼佛",
    "T14n0568_001:0941c29": "於兩月中受其飲食及革屣等供身之具。「迦",
    "T14n0568_001:0942a01": "葉如來出現之時，復以金花散佛供養，如是",
    "T14n0568_001:0942a02": "所作，皆為求於阿耨多羅三藐三菩提。又",
    "T14n0568_001:0942a03": "作是言：『願我以此供養善根，速得授阿耨",
    "T14n0568_001:0942a04": "多羅三藐三菩提記，若未得記，終不願捨女",
    "T14n0568_001:0942a05": "人之身。』阿逸多！此有德婆羅門女，過去世",
    "T14n0568_001:0942a06": "中所種善根其事如是，此則是其最後所受",
    "T14n0568_001:0942a07": "女人之報。」佛說此經已，阿逸多菩薩摩訶薩，",
    "T14n0568_001:0942a08": "及有德婆羅門女，一切世間天、人、阿修羅等，",
    "T14n0568_001:0942a09": "皆大歡喜，信受奉行。",
    "T14n0568_001:0942a10": "有德女所問大乘經"
}