{
    "X12n0277_001:0509c03": " 首楞嚴經懸鏡序",
    "X12n0277_001:0509c05": "首楞嚴者大定之總名也。而世之受此經者有不定",
    "X12n0277_001:0509c06": "之疑二焉。其一曰傳經不定。唐神龍初般剌密諦三",
    "X12n0277_001:0509c07": "藏潛將梵筴私入廣州譯而授房相國融。時本國責",
    "X12n0277_001:0509c08": "其違制持筴遁去。融亦奏上不行。外則梵本無徵。內",
    "X12n0277_001:0509c09": "則目錄失載。已不能無疑。而智昇又謂沙門懷迪遇",
    "X12n0277_001:0509c10": "梵僧於廣州共譯十卷。校之融本並不差異。豈迪與",
    "X12n0277_001:0509c11": "融同時筆受耶。智昇所記不詳如此何以傳信。及考",
    "X12n0277_001:0509c12": "法顯誦之於晉。法聰持之於梁。智者不得見之於隋。",
    "X12n0277_001:0509c13": "而融等乃始受之於唐。或彼或此。或隱或顯。其傳經",
    "X12n0277_001:0509c14": "不定起後世之疑一也。二曰判經不定。五時四教之",
    "X12n0277_001:0509c15": "目攝一切經無不各從其判者。而獨此經最為難判。",
    "X12n0277_001:0509c16": "環師判入般若。璿師判入方等。智圓諸師判入法華",
    "X12n0277_001:0509c17": "涅槃之間。夫不夭慧命未獲法身非般若矣。楞伽山",
    "X12n0277_001:0509c18": "上破外自然非方等矣。匿王父子生不逢受記之年",
    "X12n0277_001:0509c19": "非法華涅槃間矣。非漸。非頓。非祕密。非不定。非藏通",
    "X12n0277_001:0509c20": "別圓。如真覺百問所列。始終前後恍惚難憑。其判經",
    "X12n0277_001:0509c21": "不定起後世之疑二也。宣灑常舉秀師內道場之所",
    "X12n0277_001:0509c22": "書慤師故相家之所得相質以釋傳經之疑。竊意世",
    "X12n0277_001:0509c23": "人皆信二師亦皆信此經無惑也。乃今四眾之信憨",
    "X12n0277_001:0509c24": "師如二師則判以為非一時頓說也者顧不足信哉。",
    "X12n0277_001:0510a01": "室羅筏城之說一時也。迦毗羅城之說又一時也。結",
    "X12n0277_001:0510a02": "集者直欲顯一心三觀之指即十世古今不離當念",
    "X12n0277_001:0510a03": "而例何足以拘之。雖然。師已顯真心明大定幾無餘",
    "X12n0277_001:0510a04": "蘊矣。又必名之曰懸鏡者豈無其意歟。空中之鏡懸",
    "X12n0277_001:0510a05": "而照壇中之鏡蓋持心呪之軌儀也。昔者阿難與摩",
    "X12n0277_001:0510a06": "登伽乘此呪心一念薰修超有漏而證無學。世尊將",
    "X12n0277_001:0510a07": "欲敷演大陀羅尼。先順其多聞之習種種開示。復剷",
    "X12n0277_001:0510a08": "落其所聞於佛如語四眾文殊大慧比丘等種種多",
    "X12n0277_001:0510a09": "法。使之泰然蕩然皎然了然而終則快然。於此金剛",
    "X12n0277_001:0510a10": "三昧聞薰聞修之祕。此惟能說神呪。若觀世音始為",
    "X12n0277_001:0510a11": "當機。故歷選圓通取其梵音潮音一形一呪可從中",
    "X12n0277_001:0510a12": "修證者為法耳。如是修如是證獲金剛心中初乾慧",
    "X12n0277_001:0510a13": "地。地地皆以金剛觀察。而此金剛心金剛觀察乃金",
    "X12n0277_001:0510a14": "剛三昧。自旦至暮音聲相聯從耳根入者也。因門而",
    "X12n0277_001:0510a15": "入得陀羅尼入佛知見。不然。心有未通佛為妄語矣。",
    "X12n0277_001:0510a16": "魔有未降呪為唐捐矣。獨不觀世尊自立之五名乎。",
    "X12n0277_001:0510a17": "曰寶印。曰救護。曰密因。而終之曰陀羅尼呪灌頂章",
    "X12n0277_001:0510a18": "句。所云灌頂者經中凡三四見焉。岳師判為天竺灌",
    "X12n0277_001:0510a19": "頂部。誠有見於三藏所傳必為密宗。此之圓圓果海",
    "X12n0277_001:0510a20": "詎有時量而可以一時一教收之。耶或謂五密部中",
    "X12n0277_001:0510a21": "無此顯說。殊不知彼云夜[嘟者+(看目)]即如是我聞。我已聞佛",
    "X12n0277_001:0510a22": "金口誠言曰灌頂章句矣。而難信受奉行豈不謬哉。",
    "X12n0277_001:0510a23": "是故憨師信受而標懸鏡也。得此呪心。無論登刀入",
    "X12n0277_001:0510a24": "火。雖安公破句讀經珪公詆佛妄說無不可者。舍呪",
    "X12n0277_001:0510b01": "心而談真心是增益多聞。非世尊意。亦非憨師之意",
    "X12n0277_001:0510b02": "矣。",
    "X12n0277_001:0510b03": "萬歷辛卯元旦獅子林居士虞淳熈書",
    "X12n0277_001:0510b06": " 首楞嚴經懸鏡序",
    "X12n0277_001:0510b07": "原夫首楞嚴經者。乃諸佛之祕藏修行之妙門迷悟",
    "X12n0277_001:0510b08": "之根源真妄之大本。而其所談。直指一味清淨如來",
    "X12n0277_001:0510b09": "藏真心為體。蓋此心體本自靈明廓徹廣大虗寂平",
    "X12n0277_001:0510b10": "等如如絕諸名相聖凡一際生佛等同。然迷之則生",
    "X12n0277_001:0510b11": "死無端。悟之則輪迴頓息。是以吾佛證此愍物迷之",
    "X12n0277_001:0510b12": "故假大權發啟斯教。大開修證之門。曲示歸家之路。",
    "X12n0277_001:0510b13": "是以一部所詮從始洎終不出迷悟真妄二法。然迷",
    "X12n0277_001:0510b14": "途萬狀悟有多門。若剋體窮源不無其要。至若從迷",
    "X12n0277_001:0510b15": "至悟之方返妄歸真之指端在楞嚴大定三觀妙門。",
    "X12n0277_001:0510b16": "若欲洞觀法界徹見自心覿體還源莫斯為要。慨夫",
    "X12n0277_001:0510b17": "文詞簡奧義理幽深。雖諸家註疏精暢發明。而學者",
    "X12n0277_001:0510b18": "貪程罔知捷徑。致使理觀昧於陳言。修習失於正受。",
    "X12n0277_001:0510b19": "清不揆固陋志嘗刻意斯文。杜絕見聞窮歷冰雪。顧",
    "X12n0277_001:0510b20": "智識暗昧非敢妄擬聖心。每於一線通途麤述鄙意。",
    "X12n0277_001:0510b21": "庶潛修之士若攬鏡以照形。願即事安心頓融藏性",
    "X12n0277_001:0510b22": "者矣。",
    "X12n0277_001:0510b23": "萬歷丙戌冬憨山頭陀德清書於東海那羅延窟",
    "X12n0277_001:0510c04": "首楞嚴經懸鏡",
    "X12n0277_001:0510c05": "明東海那羅延窟海印沙門釋德清述",
    "X12n0277_001:0510c06": "將通大義總啟二章(三分大義別具通議茲不繁列)。",
    "X12n0277_001:0510c07": "初大開修證之門(從初啟請至結經名)",
    "X12n0277_001:0510c08": "次曲示迷悟差別(從精研七趣至五十重陰魔)",
    "X12n0277_001:0510c09": "初中略有四意。",
    "X12n0277_001:0510c10": "一示三觀之體二示三觀之相",
    "X12n0277_001:0510c11": "三示三觀之用四結三觀之名",
    "X12n0277_001:0510c12": "初開修證門中有四意者。良以真源湛寂絕生滅之",
    "X12n0277_001:0510c13": "端。法界幽玄泯聖凡之跡。本無修證。豈屬悟迷。今依",
    "X12n0277_001:0510c14": "不迷之迷。故立無修之修。斯有無證之證矣。蓋迷真",
    "X12n0277_001:0510c15": "逐妄遂沈生死之流。今欲返妄歸真須建依真之行。",
    "X12n0277_001:0510c16": "而此經者蓋以一味清淨法界如來藏真心為體。依",
    "X12n0277_001:0510c17": "此一心。建立三觀。依此三觀還證一心。故曰。無不從",
    "X12n0277_001:0510c18": "此法界流。無不還歸此法界。是以阿難示同未悟不",
    "X12n0277_001:0510c19": "達此心。故一向多聞未得無漏。不能頓拔生死之根。",
    "X12n0277_001:0510c20": "遂溺摩登婬舍之難。由是殷勤啟請三觀妙門。故我",
    "X12n0277_001:0510c21": "世尊先示一心照明萬法。而首告之曰。一切眾生生",
    "X12n0277_001:0510c22": "死相續皆由不知常住真心性淨明體。又曰。有三摩",
    "X12n0277_001:0510c23": "提名大佛頂首楞嚴王。具足萬行。十方如來一門超",
    "X12n0277_001:0510c24": "出妙莊嚴路。觀此二語足見全經之旨。豈非欲令先",
    "X12n0277_001:0511a01": "悟一心依之建立三觀。修此三觀還證一心者乎。洎",
    "X12n0277_001:0511a02": "乎一往所答。雖多方決擇委曲搜揚。無非顯示一心。",
    "X12n0277_001:0511a03": "之源。密陳三觀之體。(從初卷至四卷中)因之起行造修。勾引",
    "X12n0277_001:0511a04": "二十五聖旁通悟入之方。敕選耳根正是最初方便。",
    "X12n0277_001:0511a05": "(從四卷半至六卷初)是使初心創志則知觀相分明。然後任運",
    "X12n0277_001:0511a06": "一心法爾淺深具有斷惑證真高下之用。(從七卷初至八卷中)",
    "X12n0277_001:0511a07": "修斷已極故結指觀門。使始終一源不出楞嚴大定。",
    "X12n0277_001:0511a08": "故以經名而繫之終焉。此實通途之大旨也。",
    "X12n0277_001:0511a09": "初示三觀之體。而此體者所謂常住真心性淨明體。",
    "X12n0277_001:0511a10": "即一真法界如來藏心也。先示此體為所觀之境。要",
    "X12n0277_001:0511a11": "依此體啟大智用故。然此藏心具有三意。一空如來",
    "X12n0277_001:0511a12": "藏。二不空如來藏。三空不空如來藏。",
    "X12n0277_001:0511a13": "一空如來藏者。謂此藏性其體本空一法叵得。如摩",
    "X12n0277_001:0511a14": "尼珠其體空淨了無色相。雖有隨方之色色不離珠。",
    "X12n0277_001:0511a15": "以即珠故。真心本淨了絕妄緣。雖有隨緣之妄妄不",
    "X12n0277_001:0511a16": "離真。以即真故。名曰真空。故為觀者先示真心以為",
    "X12n0277_001:0511a17": "觀體。能觀此體名真空觀。(經名奢摩他亦名體真止)此從經首阿",
    "X12n0277_001:0511a18": "難啟請世尊許說曰有三摩提名大佛頂首楞嚴王",
    "X12n0277_001:0511a19": "具足萬行十方如來一門超出妙莊嚴路起。一往七",
    "X12n0277_001:0511a20": "徵八辯。始則決擇真妄。且云妄不是真。以明五蘊身",
    "X12n0277_001:0511a21": "心不有世界本空。破我法二執以顯本覺真如。以至",
    "X12n0277_001:0511a22": "三科七大會歸藏性。然後真妄和融。方顯妄即是真。",
    "X12n0277_001:0511a23": "從淺洎深大段總顯空如來藏理(從初卷啟請至第三卷終)。",
    "X12n0277_001:0511a24": "二不空如來藏者。謂此藏體雖空。具有恒沙稱性功",
    "X12n0277_001:0511b01": "德。包含融攝纖悉不遺。如摩尼珠其體雖淨。具有圓",
    "X12n0277_001:0511b02": "照之用。而能隨方現一切色。色即是珠。以珠現故。藏",
    "X12n0277_001:0511b03": "性雖空。而能隨緣顯現十界依正之相。相即是性。以",
    "X12n0277_001:0511b04": "性起故。名不真空。故為觀者示此藏性以為觀體。能",
    "X12n0277_001:0511b05": "觀此體名不空觀。(經名三摩亦名方便隨緣止)此從富那執相難",
    "X12n0277_001:0511b06": "性。三種相續。深窮生起之由。委明循業發現之義。總",
    "X12n0277_001:0511b07": "顯不空之體(始從四卷初。至本卷故發真如妙覺明性。有半卷經文。計一千五百餘言)。",
    "X12n0277_001:0511b08": "三空不空如來藏。謂此藏性其體清淨能應能現。如",
    "X12n0277_001:0511b09": "摩尼珠其體淨圓。淨故非色以即珠故。圓故能應非",
    "X12n0277_001:0511b10": "不色以即色故。非色非珠。而此藏性其體淨圓。淨故",
    "X12n0277_001:0511b11": "非相以即性故。圓故能現非不相以即相故。非相非",
    "X12n0277_001:0511b12": "性。名空不空。非相故空。非性故不空。非即非離。平等",
    "X12n0277_001:0511b13": "如如。名曰中道。故為觀者示此藏性以為觀體。能觀",
    "X12n0277_001:0511b14": "此體名中道觀(經名禪那。亦名離二邊分別止。亦名等持。此從四卷中。而如來藏非心等",
    "X12n0277_001:0511b15": "起。至即常樂我淨等。文有二章。幾三百言)。",
    "X12n0277_001:0511b16": "然上三諦。體雖不二。舉一即三。終帶名言。猶存歷別。",
    "X12n0277_001:0511b17": "未及一心之源。難契圓融之旨。必若離即離非是即",
    "X12n0277_001:0511b18": "非即。則藏心妙性徹底窮源絕諸對待。良以雙離則",
    "X12n0277_001:0511b19": "雙泯。雙是則雙存。存則三諦靈然。泯則一心無寄。寂",
    "X12n0277_001:0511b20": "照同時。存泯無礙。唯在忘言者可以神會。絕慮者可",
    "X12n0277_001:0511b21": "以心通。可謂妙契寰中泯同法界矣。圓融圓融。深思",
    "X12n0277_001:0511b22": "深思。歷然不昧。故佛開示已畢乃總告之曰。上來所",
    "X12n0277_001:0511b23": "說藏性之理如此深妙。如何汝等以所知心而能測",
    "X12n0277_001:0511b24": "度世間語言而能入哉。且此妙理人人本具。然雖本",
    "X12n0277_001:0511c01": "具隱而未現。譬如琴瑟雖有妙音非妙指不能發。眾",
    "X12n0277_001:0511c02": "生雖具妙心非妙觀不能顯。且如我今證此真心安",
    "X12n0277_001:0511c03": "住大定圓照法界。凡有動作皆是大用現前。汝等迷",
    "X12n0277_001:0511c04": "之。舉措云為皆是塵勞業用。故曰。如我按指海印發",
    "X12n0277_001:0511c05": "光。汝暫舉心塵勞先起。此無他故。蓋由不肯勤求得",
    "X12n0277_001:0511c06": "少為足耳。當機遂請何因有妄。要顯妄元無因。使悟",
    "X12n0277_001:0511c07": "妄不離真。亦似頭非外得。然此天然妙性不假修成。",
    "X12n0277_001:0511c08": "但能一念回光方悟神珠本有。故隨結責戲論切勸",
    "X12n0277_001:0511c09": "修持。乃曰。汝雖憶持十二部經。不如一日修無漏業",
    "X12n0277_001:0511c10": "如何自欺尚留觀聽而不修之。是以阿難聞說疑惑",
    "X12n0277_001:0511c11": "消除心悟實相。遂乃請入華屋攝伏攀緣冀得陀羅",
    "X12n0277_001:0511c12": "入佛知見等。由是觀之。大槩一往開示藏性。豈非欲",
    "X12n0277_001:0511c13": "令先悟一心依之建立三觀妙行。然後行成解絕頓",
    "X12n0277_001:0511c14": "證一心者乎。",
    "X12n0277_001:0511c15": "初示三觀之體屬見道分竟。",
    "X12n0277_001:0511c16": "二示三觀之相者。由前開示一真法界如來藏心。而",
    "X12n0277_001:0511c17": "此心體具有廣大智慧光明義故說名為智。今以即",
    "X12n0277_001:0511c18": "體之智還照寂滅之體。理智一如離念離相名一心",
    "X12n0277_001:0511c19": "源了無說示。今約真妄生滅之門會取返妄歸真之",
    "X12n0277_001:0511c20": "路。方便施設亦有三重。以智照理故單以觀名。約妄",
    "X12n0277_001:0511c21": "相以明故曰觀相。",
    "X12n0277_001:0511c22": "且先略示觀門。",
    "X12n0277_001:0511c23": "一奢摩他空觀二三摩鉢提不空觀",
    "X12n0277_001:0511c24": "三禪那中道觀",
    "X12n0277_001:0512a01": "一奢摩陀名空觀者。謂了一真法界如來藏心本無",
    "X12n0277_001:0512a02": "生滅亦無諸相。蓋因一念不覺而有無明。因此無明",
    "X12n0277_001:0512a03": "生起三細六麤四大六根種種諸法。而此諸法唯心",
    "X12n0277_001:0512a04": "所現本無所有。但是一心。心體圓明離一切相。如珠",
    "X12n0277_001:0512a05": "中色本來不有。以即空故。故曰色即是空。以色非色",
    "X12n0277_001:0512a06": "故。色不異空。故名真空。作是觀者名真空觀。",
    "X12n0277_001:0512a07": "二三摩鉢提名不空觀者。謂了根身器界一切諸法",
    "X12n0277_001:0512a08": "既是一心。心體圓明清淨本然周徧法界隨緣顯現。",
    "X12n0277_001:0512a09": "此則諸法當體虗假如幻不實。如珠中色分明顯現",
    "X12n0277_001:0512a10": "全珠即色。以即色故。故曰空即是色。以空非空故。空",
    "X12n0277_001:0512a11": "不異色。故名不空。作是觀者名不空觀。",
    "X12n0277_001:0512a12": "三禪那名中道觀者。謂依此寂滅一心照明諸法。諸",
    "X12n0277_001:0512a13": "法法爾當體寂滅。寂故名空。照故不空。如珠與色非",
    "X12n0277_001:0512a14": "色非珠。名空不空。非寂非照。如如平等。唯一心源。湛",
    "X12n0277_001:0512a15": "然不動。離即離非。是即非即。言語道斷。心行處滅。心",
    "X12n0277_001:0512a16": "心無間。任運流入薩婆若海。作是觀者名中道觀。",
    "X12n0277_001:0512a17": "次正示觀相文中大科為四。",
    "X12n0277_001:0512a18": "初總示迷悟之根二正示一心三觀之相",
    "X12n0277_001:0512a19": "三略示解結之方四廣示最初方便",
    "X12n0277_001:0512a20": "初總示迷悟之根者。由前阿難聞佛開示已悟如來",
    "X12n0277_001:0512a21": "藏性妙覺明心圓滿周徧備在於己不假外求。良以",
    "X12n0277_001:0512a22": "一向徒事攀緣不能攝伏。今將思而修之不知造進",
    "X12n0277_001:0512a23": "之方。故有請入華屋之問。冀得直捷之門即可乘便",
    "X12n0277_001:0512a24": "而入。因相而修故此科名三觀之相。然世尊所示別",
    "X12n0277_001:0512b01": "無其方。先令決擇真妄分明。然後隨宜調治。故欲返",
    "X12n0277_001:0512b02": "妄歸真造端不出二決定義。意者。蓋原迷此圓明湛",
    "X12n0277_001:0512b03": "寂之真心。結為四大。妄分六根。根塵和合虗妄生滅。",
    "X12n0277_001:0512b04": "引起五濁業用煩惱。使妙圓之體隔越而不通若羣",
    "X12n0277_001:0512b05": "器參乎太虗。湛淵之心渾濁而失照似塵沙投於清",
    "X12n0277_001:0512b06": "水。此則本不分而分元不濁而濁矣。今欲即生滅以",
    "X12n0277_001:0512b07": "證真常。旋虗妄而復妙覺。要先以此不生滅心為本",
    "X12n0277_001:0512b08": "修因照破生滅之原。次審所結之根誰是煩惱之本。",
    "X12n0277_001:0512b09": "若生滅入照則當下真常。若煩惱知根則迎刃而解。",
    "X12n0277_001:0512b10": "斯則能照之一心心心寂滅。所照之萬法法法圓通。",
    "X12n0277_001:0512b11": "是以頓超五濁旋復一元。若依此為因心可圓成於",
    "X12n0277_001:0512b12": "果證。然則所迷之一心雖是本圓周徧。能迷之六根",
    "X12n0277_001:0512b13": "現前力用不齊。今若即迷返悟。就路還家。固爾門門",
    "X12n0277_001:0512b14": "皆可窮源。處處盡堪合轍。良以初心昧劣不解圓觀。",
    "X12n0277_001:0512b15": "必須直指當陽要在一門深入。由是備顯六根優劣",
    "X12n0277_001:0512b16": "令審誰淺誰深。淺則逆離而難通。深則順合而易入。",
    "X12n0277_001:0512b17": "果能入一無妄則六湛圓明。諸妄消忘而一心清淨。",
    "X12n0277_001:0512b18": "如是則吾家之故物可歸諸佛之涅槃可證矣。",
    "X12n0277_001:0512b19": "此後重徵一六。意顯粘湛而妄發。深窮生滅之根元。",
    "X12n0277_001:0512b20": "再起斷見之疑。驗出真常之妙性。斯已密揀耳根以",
    "X12n0277_001:0512b21": "為初心方便。若一心守真常而棄生滅。則無上知覺",
    "X12n0277_001:0512b22": "應念圓成。得一旦常光顯現。而生滅圓離。則根塵識",
    "X12n0277_001:0512b23": "心應時消落。此實圓觀之祕訣。破妄之神符。還元之",
    "X12n0277_001:0512b24": "旨始在茲乎。是所謂返妄歸真無出二決定義也。",
    "X12n0277_001:0512c01": "二正示一心三觀之相。",
    "X12n0277_001:0512c02": "阿難聞前第二義門生滅即常之說遂起何名結解",
    "X12n0277_001:0512c03": "之疑。意謂生滅不常可說為結。今既常矣將何物而",
    "X12n0277_001:0512c04": "名結。結既尚無從何物而名解耶。蓋前以常為斷。此",
    "X12n0277_001:0512c05": "則執妄為真。皆由不了迷悟同根真妄一體故致斯",
    "X12n0277_001:0512c06": "問。此實初心所混故須甄明。令其觀相分明不墮空",
    "X12n0277_001:0512c07": "有之見。要顯中道之旨方契一心之源。故爾諸佛因",
    "X12n0277_001:0512c08": "而同告之曰。使汝生死涅槃者皆汝六根所致也。豈",
    "X12n0277_001:0512c09": "又更容他物哉。直由迷悟之分故有結解之異耳。如",
    "X12n0277_001:0512c10": "此明言當機猶自未悟。世尊因而解之曰。根塵識性",
    "X12n0277_001:0512c11": "同一真源。縛脫兩途元無二致。蓋因迷一真而妄見",
    "X12n0277_001:0512c12": "六根知見立知即名生死。了六根而本同一體知見",
    "X12n0277_001:0512c13": "無見斯即涅槃。此實結解之元。豈可更容他物。然此",
    "X12n0277_001:0512c14": "雖明空有未極一心。何則。蓋一真之性不屬生死涅",
    "X12n0277_001:0512c15": "槃。如來藏中。本無去來迷悟。至若有為起而無為滅。",
    "X12n0277_001:0512c16": "俱是緣生如目前之幻化。無為起而有為滅盡為不",
    "X12n0277_001:0512c17": "實若眼底之空華。況非真與非真。何有能見所見。(能見",
    "X12n0277_001:0512c18": "六根所見六塵)然而根塵之間元無實體。虗有其相故若交",
    "X12n0277_001:0512c19": "蘆。是以結解同根聖凡無二。汝試但觀交中識生(即第",
    "X12n0277_001:0512c20": "八阿黎耶識)空有何名。蓋由明昧因依真妄互立。迷之而",
    "X12n0277_001:0512c21": "六妄同生。悟之而一真何寄。良由此體甚深微細熏",
    "X12n0277_001:0512c22": "變難思。執之則真已非真。取之則非幻成幻。苟不取",
    "X12n0277_001:0512c23": "而非幻尚無。不執而幻法何立。如是則六根圓湛空",
    "X12n0277_001:0512c24": "有雙袪。三諦圓觀是非齊泯。妙圓之旨盡在茲乎。此",
    "X12n0277_001:0513a01": "則是名金剛三昧如幻摩提。修之而一念頓超。擬之",
    "X12n0277_001:0513a02": "而諸佛同證。此所謂十方婆伽梵一路涅槃門。若欲",
    "X12n0277_001:0513a03": "徑登彼岸。直造妙嚴。唯此大定法門。故應修而證入",
    "X12n0277_001:0513a04": "也。",
    "X12n0277_001:0513a05": "三略示解結之方。",
    "X12n0277_001:0513a06": "上來已示一心三觀之相。乃佛佛成道之門。今將思",
    "X12n0277_001:0513a07": "而修之。爭奈初心不知直捷之方。故有六解一亡之",
    "X12n0277_001:0513a08": "問遠啟選擇之談。故我世尊精宣妙旨巧示玄機。聊",
    "X12n0277_001:0513a09": "綰華巾將成六結。以明依一巾而有六結結若解而",
    "X12n0277_001:0513a10": "巾亦不存。要顯依一真而分六妄妄若消而真亦不",
    "X12n0277_001:0513a11": "立。何則。良以真淨界中本無此事。生死涅槃皆即狂",
    "X12n0277_001:0513a12": "勞顛倒華相。故須真妄兩忘。方可會歸中道。直造一",
    "X12n0277_001:0513a13": "心之源耳。故隨請解結之方。審明下手之處。除結當",
    "X12n0277_001:0513a14": "心以顯二邊無力。當陽直入必須中道收功。斯實入",
    "X12n0277_001:0513a15": "圓之要術。破惑之利具。唯其法門甚深恐難諦信。世",
    "X12n0277_001:0513a16": "尊因而矢之曰。我此說者。乃出世微妙之因緣。非世",
    "X12n0277_001:0513a17": "俗和合之麤相。況我世出世法一一皆了元因。矧此",
    "X12n0277_001:0513a18": "修行豈不知其節要。加茲功用不勞彈指而頓證無",
    "X12n0277_001:0513a19": "生。不涉途程而徑登佛地。是故阿難隨汝心中選擇",
    "X12n0277_001:0513a20": "憑在何根。用此妙術解之諸妄何愁不滅。恐汝不能",
    "X12n0277_001:0513a21": "圓觀頓脫。是須次第銷鎔。先且選擇一根。以為最初",
    "X12n0277_001:0513a22": "方便。若得此根初解五粘隨脫而先得人空。從此觀",
    "X12n0277_001:0513a23": "智增明然後成法解脫。若所觀人法雙空則能空觀",
    "X12n0277_001:0513a24": "智亦泯。斯實藥病俱遣。真俗兩融。三諦靈然。一心無",
    "X12n0277_001:0513b01": "寄。如斯圓照。任運冥樞。是名從三昧以契無生。即六",
    "X12n0277_001:0513b02": "根而證常樂。直捷之指無尚此矣。初心方便妙在茲",
    "X12n0277_001:0513b03": "乎。",
    "X12n0277_001:0513b04": "四廣示最初方便(二十五聖。一一皆是最初方便但觀音耳根一門。堪合此",
    "X12n0277_001:0513b05": "方之機。故曰廣示)。",
    "X12n0277_001:0513b06": "阿難聞前開示觀相分明。已悟隨根皆可證入。然猶",
    "X12n0277_001:0513b07": "不知隨處下手做作之方。抑又未達的指何根堪作",
    "X12n0277_001:0513b08": "此界當機最初方便。且將刻志進修冀成道果。庶不",
    "X12n0277_001:0513b09": "失此嘉會辜負密言。亦為遠益未來成就最後開示。",
    "X12n0277_001:0513b10": "故有請惠祕嚴之問。然此祕嚴之旨乃吾佛自證根",
    "X12n0277_001:0513b11": "本法門。甚深微妙難解難思。果海離言了無說示。今",
    "X12n0277_001:0513b12": "茲曲垂指示須藉旁通。故假二十五聖各說最初方",
    "X12n0277_001:0513b13": "便。意顯三科七大隨處皆可還源。大小三乘遠近一",
    "X12n0277_001:0513b14": "齊趨入。且令諦信不疑。托此將為證據。是以諸聖奉",
    "X12n0277_001:0513b15": "敕用解先登。或析色體色以取單真。或即俗離俗要",
    "X12n0277_001:0513b16": "歸中道。偏圓互煥星月交羅。深淺齊驅牛羊共渡。斯",
    "X12n0277_001:0513b17": "則門門總是圓通。法法盡成解脫。苟能入此三昧。證",
    "X12n0277_001:0513b18": "是妙門。隨處而常光普照。應念而諸佛現前。水流風",
    "X12n0277_001:0513b19": "動共演圓音。世界山河普現三昧。至此始知自他不",
    "X12n0277_001:0513b20": "二。依正互融。消習漏於剎那。廓眾塵於一念。無作之",
    "X12n0277_001:0513b21": "行芬披。真常之樂自現。然此祕嚴利器付之勇猛丈",
    "X12n0277_001:0513b22": "夫。有何堅而不破又何結而不解哉。然雖正偏兼到。",
    "X12n0277_001:0513b23": "順逆皆通。不知此界當根誰為要妙。若是塵中作主",
    "X12n0277_001:0513b24": "非大智無以潛眸。閙裏奪尊非大悲不能下手。故敕",
    "X12n0277_001:0513c01": "文殊揀選誰合此方之機。唯獨觀音耳根可作最初",
    "X12n0277_001:0513c02": "方便。何則。原夫覺海澄圓。圓澄元妙。本無世界及與",
    "X12n0277_001:0513c03": "眾生。直以一念纔興空漚頓起諸緣不息三有齊生。",
    "X12n0277_001:0513c04": "是以六處妄分。諸塵妄隔。使圓通妙體不得而圓通。",
    "X12n0277_001:0513c05": "常住真心莫得而常住矣。若約妄法全真斯則歸元",
    "X12n0277_001:0513c06": "之性不二。奈何根機不一是以方便之路多門。在乎",
    "X12n0277_001:0513c07": "聖性順逆皆通。屬之初心不無遲速。今者若就六塵",
    "X12n0277_001:0513c08": "而入六塵之體本非常住。若依五根而入五根之性",
    "X12n0277_001:0513c09": "匪涉圓融。若憑六識而六識生滅宛然。若假五大而",
    "X12n0277_001:0513c10": "五大無知昏鈍。若據見性雖則都攝六根然尚在能",
    "X12n0277_001:0513c11": "所未能忘照。若觀識性雖則包含萬法猶存分別難",
    "X12n0277_001:0513c12": "以契真。今若剋合此方教體的示機宜速取三摩實",
    "X12n0277_001:0513c13": "從聞入。何者。良以聞根圓妙十處周聞。聞處虗融牆",
    "X12n0277_001:0513c14": "垣莫隔。音聲生滅聞性恆常。寤寐一如身心不及。此",
    "X12n0277_001:0513c15": "則可由聞性以證真常。從耳根而入妙覺矣。況復此",
    "X12n0277_001:0513c16": "界眾生此根最利。投機之指莫尚於茲。良由迷本循",
    "X12n0277_001:0513c17": "聲故此流轉生死。果能旋流無妄豈不頓契無生。此",
    "X12n0277_001:0513c18": "是金剛三昧如幻妙門。如斯祕密絕要真修。何不將",
    "X12n0277_001:0513c19": "聞以自聞聞。豈肯畜聞而成過誤。況聞非有體因聲",
    "X12n0277_001:0513c20": "以名。若旋妄遺塵則性何名狀。此所以一根既返源",
    "X12n0277_001:0513c21": "六根成解脫也。其如六根幻翳。三界空華。今聞復而",
    "X12n0277_001:0513c22": "翳除。則塵消而覺淨。淨極光達寂照含虗。根境皆空",
    "X12n0277_001:0513c23": "猶如夢事。安有夢中之境而能留汝形骸耶。大槩世",
    "X12n0277_001:0513c24": "間男女皆如幻以幻成。雖見搖動全一機抽。由機息",
    "X12n0277_001:0514a01": "而幻消。則情忘而執謝。圓明妙體當下現前。諸佛眾",
    "X12n0277_001:0514a02": "生應時平等矣。如斯妙利真實圓通。何不旋倒妄之",
    "X12n0277_001:0514a03": "聞機返自聞於真性以成無上之道哉。此是微塵諸",
    "X12n0277_001:0514a04": "佛一路妙門。三世聖賢修行捷徑。非但觀音獨擅。我",
    "X12n0277_001:0514a05": "亦從中證入。是若將救末劫求出生死之人欲速成",
    "X12n0277_001:0514a06": "就菩提無過耳根為最。斯乃大小共由之門。淺深同",
    "X12n0277_001:0514a07": "說之法。但依此修超乘餘根。真實心要莫斯為妙者",
    "X12n0277_001:0514a08": "矣。於是當機聞說自心了然。明見還家歸真道路。斯",
    "X12n0277_001:0514a09": "則觀相分明現前無惑。奈何未來末法邪道亂真。其",
    "X12n0277_001:0514a10": "有依教信行之輩。如何攝心軌則得正熏修。安立道",
    "X12n0277_001:0514a11": "場遠諸魔事。故發度人之請。遠益未來之機。通會長",
    "X12n0277_001:0514a12": "途猶屬行門之事。然世尊所答別無其方。直以毗奈",
    "X12n0277_001:0514a13": "耶中三決定義。所謂攝心以戒定慧是生。三者圓明",
    "X12n0277_001:0514a14": "可超諸漏。然前見道明心已開慧性。修道方便定相",
    "X12n0277_001:0514a15": "圓明。至其戒為基本尚未明言。今若得正熏修須憑",
    "X12n0277_001:0514a16": "定慧。若欲違制行業必稟戒輪。且夫生死之海滔天",
    "X12n0277_001:0514a17": "始於濫觴之念。煩惱之林翳日生於萌蘖之根。今若",
    "X12n0277_001:0514a18": "絕末停流。端在塞源拔本。戒雖多品四重為根。根本",
    "X12n0277_001:0514a19": "不生枝流自絕。然而真修以離欲為本故先婬欲首",
    "X12n0277_001:0514a20": "懲。生死以冤負相牽故次殺盜隨舉。妄言矜俗貪愛",
    "X12n0277_001:0514a21": "潛滋。委論酬償殺盜相若。為其永殞善根不成三昧。",
    "X12n0277_001:0514a22": "故例量重尤是須併斷。若欲圓成修學必先持此冰",
    "X12n0277_001:0514a23": "清。果能四事不遺自然遠諸魔事。正行可成。正定可",
    "X12n0277_001:0514a24": "入。然而現行易制。宿習難除。是須誦我無上佛頂心",
    "X12n0277_001:0514b01": "呪。此則顯密雙修三慧並運。庶幾三障可破三惑可",
    "X12n0277_001:0514b02": "除。而三界可超三身可證矣。況此神呪功力速疾冥",
    "X12n0277_001:0514b03": "資。但能依教加持破惑如霜遇日。是以略陳軌則令",
    "X12n0277_001:0514b04": "依清淨之師。若要詳悉壇場必使眾緣具足。身心俱",
    "X12n0277_001:0514b05": "淨。事理齊修。庶指日以取菩提。刻期而成聖果。妙圓",
    "X12n0277_001:0514b06": "之行誠在斯矣。歸真之要妙在茲乎。是故宣揚神呪",
    "X12n0277_001:0514b07": "使眾咸聞。廣顯功能策令諦信。方盡修道之門。統收",
    "X12n0277_001:0514b08": "妙圓之行耳。",
    "X12n0277_001:0514b09": "二示三觀之相屬修行分竟。",
    "X12n0277_001:0514b10": "三示三觀之用者。上來所說觀相分明得倚圓根即",
    "X12n0277_001:0514b11": "可乘便直捷而入。依之造修任運一心。法爾不無斷",
    "X12n0277_001:0514b12": "惑淺深證真高下之用。是故阿難聞前顯密開示得",
    "X12n0277_001:0514b13": "正熏修。身心快然獲大饒益。然猶不知如是修證未",
    "X12n0277_001:0514b14": "到涅槃。始從凡夫終至佛地。中間漸次名目以何而",
    "X12n0277_001:0514b15": "至。是故請問五十五位真菩提路。要顯圓妙觀行。有",
    "X12n0277_001:0514b16": "此能斷能證之力用。轉凡成聖之功能。故名三觀之",
    "X12n0277_001:0514b17": "用也。然世尊所示。先明二種顛倒妄類之因。後示五",
    "X12n0277_001:0514b18": "十五位真家之路。所以然者何也。良以妙性圓明。真",
    "X12n0277_001:0514b19": "源湛寂。本無迷悟。安有聖凡。蓋由一念纔興則三有",
    "X12n0277_001:0514b20": "之空華亂起。寸心方歇。則一真之幻影全消。是所謂",
    "X12n0277_001:0514b21": "生滅名妄迷之則生死無端。滅妄名真悟之則輪迴",
    "X12n0277_001:0514b22": "頓息。然且生死界寬總之不出一十二類。涅槃道遠",
    "X12n0277_001:0514b23": "要之不過五十五程。實由迷一真而為六想則二種",
    "X12n0277_001:0514b24": "顛倒相因。悟六想而本一真則二種轉依是號。是故",
    "X12n0277_001:0514c01": "汝今欲修三昧直詣涅槃。先當識此顛倒之因。斯可",
    "X12n0277_001:0514c02": "圓成真三摩地。何則。良由迷真覺而成不覺故號無",
    "X12n0277_001:0514c03": "明。遷無生而作眾生是稱顛倒。此則本不生而生斯",
    "X12n0277_001:0514c04": "有無生之眾生。本無住而住故有無住之世界。是以",
    "X12n0277_001:0514c05": "迷輪不息則生死之業何窮。妄念不休則遷流之世",
    "X12n0277_001:0514c06": "何已。且既能以一念之迷妄動而六想橫發輪迴於",
    "X12n0277_001:0514c07": "十二類生。則可以一念之悟無生而三觀齊修證取",
    "X12n0277_001:0514c08": "於五十五位。由是觀之。則眾生實約四蘊之心。世界",
    "X12n0277_001:0514c09": "端指色蘊之質。此則全憑正報以顯悟迷。總屬眾生",
    "X12n0277_001:0514c10": "以明真妄。是所謂使汝流轉生死速證妙常皆汝六",
    "X12n0277_001:0514c11": "根更非他物。意此豈非知見立知即無明本知見無",
    "X12n0277_001:0514c12": "見斯即涅槃者乎。細尋大旨詎不信哉。然全妄即真",
    "X12n0277_001:0514c13": "顛倒具於妙圓真心。全真即妄修證本於元所亂想。",
    "X12n0277_001:0514c14": "故三種漸次因之而建立。五十五位由是而進趣。何",
    "X12n0277_001:0514c15": "也。蓋六根相續端由婬殺為因。諸苦長淪直以盜妄",
    "X12n0277_001:0514c16": "為本。今將長揖三界。永越四生。必痛絕助因使正性",
    "X12n0277_001:0514c17": "刳而不發。制止現行令根境偶而不行。如是則根塵",
    "X12n0277_001:0514c18": "泯合。心境俱空。身土皎然。自他圓證。此則始從觀行",
    "X12n0277_001:0514c19": "以至分真。永斷無明而躋妙覺。然重重觀察。位位研",
    "X12n0277_001:0514c20": "窮。莫不皆以首楞大定三觀妙門單複圓修漸次證",
    "X12n0277_001:0514c21": "入者矣。三觀之用無尚此耳。一生取辦其在茲乎。修",
    "X12n0277_001:0514c22": "斷已極故結歸觀心以終其請。故曰是種種地皆以",
    "X12n0277_001:0514c23": "金剛觀察如幻十種深喻奢摩他中用諸如來毗婆",
    "X12n0277_001:0514c24": "舍那清淨修證漸次深入者也。",
    "X12n0277_001:0515a01": "三示三觀之用屬證果分竟。",
    "X12n0277_001:0515a02": "四結三觀之名者。由前一往開示。令其先悟妙圓心",
    "X12n0277_001:0515a03": "體。依之建立圓妙行門。藉此妙行圓修。還證妙圓之",
    "X12n0277_001:0515a04": "體。此則背塵合覺之行既終。返妄歸真之路明矣。故",
    "X12n0277_001:0515a05": "文殊請問經目意在結指觀名。何者。蓋約世諦而談",
    "X12n0277_001:0515a06": "則名無得物之功是即有名無實。若就勝義而論則",
    "X12n0277_001:0515a07": "理有當名之實斯即有實有名。良以上來所詮之義",
    "X12n0277_001:0515a08": "若理行因果俱屬圓融。然則能詮之文若教相名言",
    "X12n0277_001:0515a09": "皆歸究竟。由其理趣深玄故一言難盡。偏圓互煥五",
    "X12n0277_001:0515a10": "目方周。意者前來開示要妙法門。若剋體而名乃是",
    "X12n0277_001:0515a11": "如來藏心一實相印海眼真經。故名大佛頂薩怛多",
    "X12n0277_001:0515a12": "鉢怛囉無上實印十方如來清淨海眼。若就用而言",
    "X12n0277_001:0515a13": "則凡在有緣皆堪受度惑無不斷真無不窮。故名救",
    "X12n0277_001:0515a14": "護親因度脫阿難性比丘尼得菩提心入佛知見。若",
    "X12n0277_001:0515a15": "的指因果皆真則佛佛資成之始無非究竟指歸。故",
    "X12n0277_001:0515a16": "名如來密因修證了義。若合論體用廣大因果同時。",
    "X12n0277_001:0515a17": "則含染淨而不易自在難思。具性德而無遺出生無",
    "X12n0277_001:0515a18": "量。故名大方廣妙蓮華王十方佛母陀羅尼況。若據",
    "X12n0277_001:0515a19": "法身所演中道名言契之而頓紹佛家修之而不出",
    "X12n0277_001:0515a20": "大定。故名灌頂章句諸菩薩萬行首楞嚴。斯皆稱實",
    "X12n0277_001:0515a21": "以彰名。隨德以立號。要之不出一心。統之不離三觀。",
    "X12n0277_001:0515a22": "此所謂言雖請問經目。意在結指觀名。是則教理行",
    "X12n0277_001:0515a23": "果皆歸大定之源。真妄悟迷總入如來藏心者矣。大",
    "X12n0277_001:0515a24": "事因緣莫過於此。開示悟入無尚茲乎。",
    "X12n0277_001:0515b01": "四結三觀之名竟。",
    "X12n0277_001:0515b02": "上來七軸半文通科判為大開修證之門。開此四章",
    "X12n0277_001:0515b03": "良有所以。顧初心草創誠昧細詳。若論宏綱略題大",
    "X12n0277_001:0515b04": "要。冀潛修之士。同志高人。先請熟讀經文。然後安心",
    "X12n0277_001:0515b05": "觀法。覽斯文而通會。忘言象以冥符。願一旦常光顯",
    "X12n0277_001:0515b06": "現使根塵識消。則佛法身心皆為餘事。矧此妄識依",
    "X12n0277_001:0515b07": "通豈非剩語者哉。",
    "X12n0277_001:0515b08": "已上大開修證之門竟。",
    "X12n0277_001:0515b09": "次曲示迷悟差別。",
    "X12n0277_001:0515b10": "上來開示一心真源已徹。三觀妙旨大通。迷悟之狀",
    "X12n0277_001:0515b11": "悉陳。凡聖之情盡矣。然迷唯一念因情想亂發而取",
    "X12n0277_001:0515b12": "七趣之升沈。悟止一心因妄見橫生而取五陰之魔",
    "X12n0277_001:0515b13": "擾。所謂自心取自心非幻成幻法。故我世尊真慈痛",
    "X12n0277_001:0515b14": "發。摘膽剜心。精研七趣因情想而分內外多少之不",
    "X12n0277_001:0515b15": "同。詳辯陰魔約妄見而顯心觀淺深之不一。所以然",
    "X12n0277_001:0515b16": "者。直欲吾人思地獄苦發菩提心。知有涅槃不戀三",
    "X12n0277_001:0515b17": "界。嗟乎人者苟能執此金剛寶劍如幻定門。斬愛根",
    "X12n0277_001:0515b18": "於當下則三有之空華影滅世界平沈。拔見刺於剎",
    "X12n0277_001:0515b19": "那則一心之幻翳全消虗空紛碎。直使纖塵不立。一",
    "X12n0277_001:0515b20": "念不存。成佛果於今生。消習漏於曠劫。此所謂圓滿",
    "X12n0277_001:0515b21": "菩提歸無所得矣。如是信受如是奉持。是真精進。是",
    "X12n0277_001:0515b22": "名真法供養。可謂雄猛丈夫大自在安樂人也。有何",
    "X12n0277_001:0515b23": "恩而不報有何德而不酬耶。不然。則墮復墮矣。豈不",
    "X12n0277_001:0515b24": "痛哉。",
    "X12n0277_001:0515c01": "首楞嚴經懸鏡"
}