{
    "T51n2087_005:0893c04": "大唐西域記卷第五六國",
    "T51n2087_005:0893c06": "三藏法師玄奘奉　詔譯",
    "T51n2087_005:0893c07": "大總持寺沙門辯機撰",
    "T51n2087_005:0893c08": "六國羯若鞠闍國阿踰陀國",
    "T51n2087_005:0893c09": "阿耶穆佉國鉢邏耶伽國",
    "T51n2087_005:0893c10": "憍賞彌國鞞索山格反迦國",
    "T51n2087_005:0893c11": "羯若鞠闍國羯若鞠闍國，周四千餘里。國大都城西臨",
    "T51n2087_005:0893c12": "殑伽河，其長二十餘里，廣四五里。城隍堅",
    "T51n2087_005:0893c13": "峻，臺閣相望，花林池沼，光鮮澄鏡。異方奇貨，",
    "T51n2087_005:0893c14": "多聚於此。居人豐樂，家室富饒。華菓具繁，",
    "T51n2087_005:0893c15": "稼穡時播。氣序和洽，風俗淳質。容貌妍雅，服",
    "T51n2087_005:0893c16": "飾鮮綺。篤學遊藝，談論清遠。邪正二道，信",
    "T51n2087_005:0893c17": "者相半。伽藍百餘所，僧徒萬餘人，大小二乘，",
    "T51n2087_005:0893c18": "兼功習學。天祠二百餘所，異道數千餘人。",
    "T51n2087_005:0893c19": "羯若鞠闍國人長壽時，其舊王城號拘蘇",
    "T51n2087_005:0893c20": "磨補羅唐言花宮。王號梵授，福智宿資，文武允備，",
    "T51n2087_005:0893c21": "威懾贍部，聲震隣國。具足千子，智勇弘",
    "T51n2087_005:0893c22": "毅，復有百女，儀貌妍雅。時有仙人居殑伽",
    "T51n2087_005:0893c23": "河側，棲神入定，經數萬歲，形如枯木，遊",
    "T51n2087_005:0893c24": "禽棲集，遺尼拘律果於仙人肩上，暑往寒來，",
    "T51n2087_005:0893c25": "垂蔭合拱。多歷年所，從定而起，欲去其",
    "T51n2087_005:0893c26": "樹，恐覆鳥巢，時人美其德，號大樹仙人。仙",
    "T51n2087_005:0893c27": "人寓目河濱，遊觀林薄，見王諸女相從嬉",
    "T51n2087_005:0893c28": "戲，欲界愛起，染著心生，便詣華宮，欲事禮",
    "T51n2087_005:0893c29": "請。王聞仙至，躬迎慰曰：「大仙棲情物外，何",
    "T51n2087_005:0894a01": "能輕舉？」仙人曰：「我棲林藪，彌積歲時，出定",
    "T51n2087_005:0894a02": "遊覽，見王諸女，染愛心生，自遠來請。」王",
    "T51n2087_005:0894a03": "聞其辭，計無所出，謂仙人曰：「今還所止，",
    "T51n2087_005:0894a04": "請俟嘉辰。」仙人聞命，遂還林藪。王乃歷問",
    "T51n2087_005:0894a05": "諸女，無肯應娉。王懼仙威，憂愁毀悴。其幼",
    "T51n2087_005:0894a06": "稚女候王事隙，從容問曰：「父王千子具足，",
    "T51n2087_005:0894a07": "萬國慕化，何故憂愁，如有所懼？」王曰：「大樹",
    "T51n2087_005:0894a08": "仙人幸顧求婚，而汝曹輩莫肯從命。仙有",
    "T51n2087_005:0894a09": "威力，能作災祥，儻不遂心，必起瞋怒，毀國",
    "T51n2087_005:0894a10": "滅祀，辱及先王。深惟此禍，誠有所懼。」稚女",
    "T51n2087_005:0894a11": "謝曰：「遺此深憂，我曹罪也。願以微軀，得延",
    "T51n2087_005:0894a12": "國祚。」王聞喜悅，命駕送歸。既至仙廬，謝仙",
    "T51n2087_005:0894a13": "人曰：「大仙俯方外之情，垂世間之顧，敢奉",
    "T51n2087_005:0894a14": "稚女，以供灑掃。」仙人見而不悅，乃謂王曰：",
    "T51n2087_005:0894a15": "「輕吾老叟，配此不妍。」王曰：「歷問諸女，無",
    "T51n2087_005:0894a16": "肯從命。唯此幼稚，願充給使。」仙人懷怒，",
    "T51n2087_005:0894a17": "便惡呪曰：「九十九女，一時腰曲，形既毀弊，",
    "T51n2087_005:0894a18": "畢世無婚。」王使往驗，果已背傴。從是之後，",
    "T51n2087_005:0894a19": "便名曲女城焉。",
    "T51n2087_005:0894a20": "今王，本吠奢種也，字曷利沙伐彈那唐言喜增。君",
    "T51n2087_005:0894a21": "臨有土，二世三王。父字波羅羯羅伐彈那",
    "T51n2087_005:0894a22": "唐言作光增，兄字曷邏闍伐彈那唐言王增。王增以長",
    "T51n2087_005:0894a23": "嗣位，以德治政。時東印度羯羅拏蘇伐剌那",
    "T51n2087_005:0894a24": "唐言金耳國設賞迦王唐言月，每謂臣曰：「隣有賢主，國",
    "T51n2087_005:0894a25": "之禍也。」於是誘請，會而害之。人既失君，國",
    "T51n2087_005:0894a26": "亦荒亂。時大臣婆尼唐言辯了，職望隆重，謂僚",
    "T51n2087_005:0894a27": "庶曰：「國之大計，定於今日。先王之子，亡君",
    "T51n2087_005:0894a28": "之弟，仁慈天性，孝敬因心，親賢允屬，欲以",
    "T51n2087_005:0894a29": "襲位。於事何如？各言爾志。」眾咸仰德，嘗無",
    "T51n2087_005:0894b01": "異謀。於是輔臣執事咸勸進曰：「王子垂聽，",
    "T51n2087_005:0894b02": "先王積功累德，光有國祚。嗣及王增，謂終",
    "T51n2087_005:0894b03": "壽考；輔佐無良，棄身讎手，為國大恥，下臣",
    "T51n2087_005:0894b04": "罪也。物議時謠，允歸明德。光臨土宇，克復",
    "T51n2087_005:0894b05": "親讎，雪國之恥，光父之業，功孰大焉？幸無",
    "T51n2087_005:0894b06": "辭矣！」王子曰：「國嗣之重，今古為難，君人之",
    "T51n2087_005:0894b07": "位，興立宜審。我誠寡德，父兄遐棄，推襲大",
    "T51n2087_005:0894b08": "位，其能濟乎？物議為宜，敢忘虛薄？今者殑",
    "T51n2087_005:0894b09": "伽河岸，有觀自在菩薩像，既多靈鑒，願往請",
    "T51n2087_005:0894b10": "辭。」即至菩薩像前，斷食祈請。菩薩感其誠",
    "T51n2087_005:0894b11": "心，現形問曰：「爾何所求，若此勤懇？」王子曰：",
    "T51n2087_005:0894b12": "「我惟積禍，慈父云亡；重茲酷罰，仁兄見害。",
    "T51n2087_005:0894b13": "自顧寡德，國人推尊，令襲大位，光父之業。",
    "T51n2087_005:0894b14": "愚昧無知，敢希聖旨！」菩薩告曰：「汝於先身，",
    "T51n2087_005:0894b15": "在此林中為練若苾芻，而精勤不懈。承",
    "T51n2087_005:0894b16": "茲福力，為此王子。金耳國王既毀佛法，爾",
    "T51n2087_005:0894b17": "紹王位，宜重興隆，慈悲為志，傷愍居懷，不",
    "T51n2087_005:0894b18": "久當王五印度境。欲延國祚，當從我誨，冥",
    "T51n2087_005:0894b19": "加景福，隣無強敵。勿昇師子之座，勿稱",
    "T51n2087_005:0894b20": "大王之號。」於是受教而退，即襲王位，自稱",
    "T51n2087_005:0894b21": "曰王子，號尸羅阿迭多唐言戒日。於是謂臣曰：",
    "T51n2087_005:0894b22": "「兄讎未報，隣國不賓，終無右手進食之期。",
    "T51n2087_005:0894b23": "凡爾庶僚，同心勠力。」遂總率國兵，講習戰",
    "T51n2087_005:0894b24": "士。象軍五千，馬軍二萬，步軍五萬，自西徂",
    "T51n2087_005:0894b25": "東，征伐不臣。象不解鞍，人不釋甲，於六",
    "T51n2087_005:0894b26": "年中，臣五印度。既廣其地，更增甲兵。象",
    "T51n2087_005:0894b27": "軍六萬，馬軍十萬。垂三十年，兵戈不起，政",
    "T51n2087_005:0894b28": "教和平，務修節儉，營福樹善，忘寢與食。令",
    "T51n2087_005:0894b29": "五印度不得噉肉，若斷生命，有誅無赦。",
    "T51n2087_005:0894c01": "於殑伽河側建立數千窣堵波，各高百餘",
    "T51n2087_005:0894c02": "尺。於五印度城邑、鄉聚、達巷、交衢，建立精",
    "T51n2087_005:0894c03": "廬，儲飲食，止醫藥，施諸羈貧，周給不",
    "T51n2087_005:0894c04": "殆。聖迹之所，並建伽藍。五歲一設無遮大",
    "T51n2087_005:0894c05": "會，傾竭府庫，惠施群有，唯留兵器，不充",
    "T51n2087_005:0894c06": "檀捨。歲一集會諸國沙門，於三七日中，以",
    "T51n2087_005:0894c07": "四事供養，莊嚴法座，廣飾義筵，令相摧",
    "T51n2087_005:0894c08": "論，校其優劣，褒貶淑慝，黜陟幽明。若戒行",
    "T51n2087_005:0894c09": "貞固，道德淳邃，推昇師子之座，王親受法；",
    "T51n2087_005:0894c10": "戒雖清淨，學無稽古，但加敬禮，示有尊",
    "T51n2087_005:0894c11": "崇；律儀無紀，穢德已彰，驅出國境，不願",
    "T51n2087_005:0894c12": "聞見。隣國小王、輔佐大臣，殖福無殆，求善",
    "T51n2087_005:0894c13": "忘勞，即携手同座，謂之善友；其異於此，",
    "T51n2087_005:0894c14": "面不對辭，事有聞議，通使往復。而巡方省",
    "T51n2087_005:0894c15": "俗，不常其居，隨所至止，結廬而舍。唯雨三",
    "T51n2087_005:0894c16": "月，多雨不行。每於行宮日修珍饌，飯諸異",
    "T51n2087_005:0894c17": "學，僧眾一千，婆羅門五百。每以一日分作三",
    "T51n2087_005:0894c18": "時，一時理務治政，二時營福修善，孜孜不",
    "T51n2087_005:0894c19": "倦，竭日不足矣。初，受拘摩羅王請曰，",
    "T51n2087_005:0894c20": "自摩揭陀國往迦摩縷波國。時戒日王巡",
    "T51n2087_005:0894c21": "方在羯朱嗢祇羅國，命拘摩羅王曰：「宜",
    "T51n2087_005:0894c22": "與那爛陀遠客沙門速來赴會。」於是遂",
    "T51n2087_005:0894c23": "與拘摩羅王往會見焉。戒日王勞苦已曰：",
    "T51n2087_005:0894c24": "「自何國來，將何所欲？」對曰：「從",
    "T51n2087_005:0894c25": "大唐國來，請求佛法。」王曰：",
    "T51n2087_005:0894c26": "「大唐國在何方？經途所亘，去斯遠近？」對",
    "T51n2087_005:0894c27": "曰：「當此東北數萬餘里，印度所謂摩訶至那",
    "T51n2087_005:0894c28": "國是也。」王曰：「嘗聞摩訶至那國有",
    "T51n2087_005:0894c29": "秦王天子，少而靈鑒，長而神武。昔先代喪",
    "T51n2087_005:0895a01": "亂，率土分崩，兵戈競起，群生荼毒，而",
    "T51n2087_005:0895a02": "秦王天子早懷遠略，興大慈悲，拯濟含",
    "T51n2087_005:0895a03": "識，平定海內，風教遐被，德澤遠洽，殊方異",
    "T51n2087_005:0895a04": "域，慕化稱臣。民庶荷其亭育，咸歌",
    "T51n2087_005:0895a05": "《秦王破陣樂》。聞其雅頌，于茲久矣。盛德之",
    "T51n2087_005:0895a06": "譽，誠有之乎？",
    "T51n2087_005:0895a07": "大唐國者，豈此是耶？」對曰：「然。至那者，前王之",
    "T51n2087_005:0895a08": "國號；",
    "T51n2087_005:0895a09": "大唐者，我",
    "T51n2087_005:0895a10": "君之國稱。昔未襲位，謂之",
    "T51n2087_005:0895a11": "秦王；今已承統，稱曰",
    "T51n2087_005:0895a12": "天子。前代運終，群生無主，兵戈亂起，殘害生",
    "T51n2087_005:0895a13": "靈。",
    "T51n2087_005:0895a14": "秦王天縱含弘，心發慈愍，威風鼓扇，群凶殄",
    "T51n2087_005:0895a15": "滅，八方靜謐，萬國朝貢。愛育四生，敬崇三",
    "T51n2087_005:0895a16": "寶，薄賦斂，省刑罰，而國用有餘，氓俗無",
    "T51n2087_005:0895a17": "穴，風猷大化，難以備舉。」戒日王曰：「盛哉！",
    "T51n2087_005:0895a18": "彼土群生，福感聖主。」時戒日王將還曲女城",
    "T51n2087_005:0895a19": "設法會也，從數十萬眾，在殑伽河南岸。",
    "T51n2087_005:0895a20": "拘摩羅王從數萬之眾，居北岸。分河中流，",
    "T51n2087_005:0895a21": "水陸並進。二王導引，四兵嚴衛，或泛舟，或",
    "T51n2087_005:0895a22": "乘象，擊鼓鳴螺，拊弦奏管。經九十日，至",
    "T51n2087_005:0895a23": "曲女城，在殑伽河西大花林中。是時諸國二",
    "T51n2087_005:0895a24": "十餘王，先奉告命，各與其國髦俊沙門及",
    "T51n2087_005:0895a25": "婆羅門、群官、兵士，來集大會。王先於河西",
    "T51n2087_005:0895a26": "建大伽藍；伽藍東起寶臺，高百餘尺，中有",
    "T51n2087_005:0895a27": "金佛像，量等王身；臺南起寶壇，為浴佛像",
    "T51n2087_005:0895a28": "之處；從此東北十四五里，別築行宮。是時，仲",
    "T51n2087_005:0895a29": "春月也。從初一日，以珍味饌諸沙門、婆羅",
    "T51n2087_005:0895b01": "門，至二十一日。自行宮屬伽藍，夾道為",
    "T51n2087_005:0895b02": "閣，窮諸瑩飾，樂人不移，雅聲遞奏。王於行",
    "T51n2087_005:0895b03": "宮出一金像，虛中隱起，高餘三尺，載以大",
    "T51n2087_005:0895b04": "象，張以寶幰。戒日王為帝釋之服，執寶蓋",
    "T51n2087_005:0895b05": "以左侍，拘摩羅王作梵王之儀，執白拂而",
    "T51n2087_005:0895b06": "右侍。各五百象軍，被鎧周衛，佛像前後各百",
    "T51n2087_005:0895b07": "大象，樂人以乘，鼓奏音樂。戒日王以真珠雜",
    "T51n2087_005:0895b08": "寶及金銀諸花，隨步四散，供養三寶。先就",
    "T51n2087_005:0895b09": "寶壇，香水浴像，王躬負荷，送上西臺，以諸",
    "T51n2087_005:0895b10": "珍寶、憍奢耶衣數十百千，而為供養。是",
    "T51n2087_005:0895b11": "時唯有沙門二十餘人預從，諸國王為侍衛。",
    "T51n2087_005:0895b12": "饌食已訖，集諸異學，商確微言，抑揚至",
    "T51n2087_005:0895b13": "理。日將曛暮，迴駕行宮。如是日送金像，導",
    "T51n2087_005:0895b14": "從如初，以至散日。其大臺忽然火起，伽藍",
    "T51n2087_005:0895b15": "門樓煙焰方熾。王曰：「罄捨國珍，奉為先王，",
    "T51n2087_005:0895b16": "建此伽藍，式昭勝業，寡德無祐，有斯災",
    "T51n2087_005:0895b17": "異，咎徵若此，何用生為！」乃焚香禮請而自",
    "T51n2087_005:0895b18": "誓曰：「幸以宿善，王諸印度，願我福力，禳滅",
    "T51n2087_005:0895b19": "火災，若無所感，從此喪命！」尋即奮身，跳履",
    "T51n2087_005:0895b20": "門閫，若有撲滅，火盡煙消。諸王覩異，重",
    "T51n2087_005:0895b21": "增祇懼。已而顏色不動，辭語如故，問諸王",
    "T51n2087_005:0895b22": "曰：「忽此災變，焚燼成功，心之所懷，意將何謂？」",
    "T51n2087_005:0895b23": "諸王俯伏悲泣，對曰：「成功勝迹，冀傳來葉，",
    "T51n2087_005:0895b24": "一旦灰燼，何可為懷？況諸外道，快心相賀！」",
    "T51n2087_005:0895b25": "王曰：「以此觀之，如來所說誠也。外道異學",
    "T51n2087_005:0895b26": "守執常見，唯我大師無常是誨。然我檀捨",
    "T51n2087_005:0895b27": "已周，心願諧遂，屬斯變滅，重知如來誠諦",
    "T51n2087_005:0895b28": "之說，斯為大善，無可深悲。」於是從諸王",
    "T51n2087_005:0895b29": "東上大窣堵波，登臨觀覽。方下階陛，忽有",
    "T51n2087_005:0895c01": "異人持刃逆王，王時窘迫，却行進級，俯執",
    "T51n2087_005:0895c02": "此人，以付群官。是時群官惶遽，不知進救。",
    "T51n2087_005:0895c03": "諸王咸請誅戮此人，戒日王殊無忿色，止",
    "T51n2087_005:0895c04": "令不殺。王親問曰：「我何負汝，為此暴惡？」對",
    "T51n2087_005:0895c05": "曰：「大王德澤無私，中外荷負。然我狂愚，不",
    "T51n2087_005:0895c06": "謀大計，受諸外道一言之感，輒為刺客，首",
    "T51n2087_005:0895c07": "圖逆害。」王曰：「外道何故興此惡心？」對曰：「大",
    "T51n2087_005:0895c08": "王集諸國，傾府庫，供養沙門，鎔鑄佛像，而",
    "T51n2087_005:0895c09": "諸外道自遠召集，不蒙省問，心誠愧恥。乃",
    "T51n2087_005:0895c10": "令狂愚，敢行凶詐。」於是究問外道徒屬。有",
    "T51n2087_005:0895c11": "五百婆羅門，並諸高才，應命召集，嫉諸沙",
    "T51n2087_005:0895c12": "門蒙王禮重，乃射火箭，焚燒寶臺，冀因救",
    "T51n2087_005:0895c13": "火，眾人潰亂，欲以此時殺害大王，既無緣",
    "T51n2087_005:0895c14": "隙，遂雇此人，趨隘行刺。是時諸王、大臣請",
    "T51n2087_005:0895c15": "誅外道，王乃罰其首惡，餘黨不罪，遷五百",
    "T51n2087_005:0895c16": "婆羅門出印度之境。於是乃還都也。城西",
    "T51n2087_005:0895c17": "北窣堵波，無憂王之所建也。如來在昔，於此",
    "T51n2087_005:0895c18": "七日說諸妙法。其側則有過去四佛坐及經",
    "T51n2087_005:0895c19": "行遺迹之所。復有如來髮、爪小窣堵波。說法",
    "T51n2087_005:0895c20": "窣堵波南，臨殑伽河，有三伽藍，同垣異門，",
    "T51n2087_005:0895c21": "佛像嚴麗，僧徒肅穆，役使淨人數千餘戶。精",
    "T51n2087_005:0895c22": "舍寶函中有佛牙，長餘寸半，殊光異色，朝變",
    "T51n2087_005:0895c23": "夕改。遠近相趨，士庶咸集，式修瞻仰，日百千",
    "T51n2087_005:0895c24": "眾。監守者繁其諠雜，權立重稅，宣告遠近：",
    "T51n2087_005:0895c25": "欲見佛牙，輸大金錢。然而瞻禮之徒，寔繁",
    "T51n2087_005:0895c26": "其侶，金錢之稅，悅以心競。每於齋日，出置",
    "T51n2087_005:0895c27": "高座，數百千眾，燒香散華，華雖盈積，牙函",
    "T51n2087_005:0895c28": "不沒。伽藍前左、右各有精舍，高百餘尺，石",
    "T51n2087_005:0895c29": "基塼室，其中佛像，眾寶莊飾，或鑄金、銀，或",
    "T51n2087_005:0896a01": "鎔鍮石。二精舍前各有小伽藍。",
    "T51n2087_005:0896a02": "伽藍東南不遠，有大精舍，石基塼室，高二",
    "T51n2087_005:0896a03": "百餘尺，中作如來立像，高三十餘尺，鑄以",
    "T51n2087_005:0896a04": "鍮石，飾諸妙寶。精舍四周石壁之上，雕畫",
    "T51n2087_005:0896a05": "如來修菩薩行所經事迹，備盡鐫鏤。",
    "T51n2087_005:0896a06": "石精舍南不遠，有日天祠。祠南不遠，有大",
    "T51n2087_005:0896a07": "自在天祠。並瑩青石，俱窮雕刻，規摹度量，",
    "T51n2087_005:0896a08": "同佛精舍。各有千戶充其灑掃，鼓樂絃歌",
    "T51n2087_005:0896a09": "晝夜無徙。",
    "T51n2087_005:0896a10": "大城東南六七里，殑伽河南，有窣堵波，高二",
    "T51n2087_005:0896a11": "百餘尺，無憂王之所建也。在昔如來於此六",
    "T51n2087_005:0896a12": "月說身無常、苦、空、不淨。其側則有過去四",
    "T51n2087_005:0896a13": "佛坐及經行遺迹之所。又有如來髮、爪小窣",
    "T51n2087_005:0896a14": "堵波，人有染疾，至誠旋繞，必得痊愈，蒙",
    "T51n2087_005:0896a15": "其福利。大城東南行百餘里，至納縛提婆矩",
    "T51n2087_005:0896a16": "羅城，據殑伽河東岸，周二十餘里。華林清池，",
    "T51n2087_005:0896a17": "互相影照。",
    "T51n2087_005:0896a18": "納縛提婆矩羅城西北，殑伽河東，有一天祠，",
    "T51n2087_005:0896a19": "重閣層臺，奇工異製。城東五里有三伽藍，",
    "T51n2087_005:0896a20": "同垣異門，僧徒五百餘人，並學小乘說一",
    "T51n2087_005:0896a21": "切有部。伽藍前二百餘步，有窣堵波，無憂王",
    "T51n2087_005:0896a22": "之所建也。基雖傾陷，尚高百餘尺，是如來",
    "T51n2087_005:0896a23": "昔於此處七日說法。中有舍利，時放光明。",
    "T51n2087_005:0896a24": "其側則有過去四佛坐及經行遺迹之所。",
    "T51n2087_005:0896a25": "伽藍北三四里，臨殑伽河岸，有窣堵波，高二",
    "T51n2087_005:0896a26": "百餘尺，無憂王之所建也。昔如來在此七日",
    "T51n2087_005:0896a27": "說法，時有五百餓鬼來至佛所，聞法解悟，",
    "T51n2087_005:0896a28": "捨鬼生天。",
    "T51n2087_005:0896a29": "說法窣堵波側有過去四佛坐及經行遺迹",
    "T51n2087_005:0896b01": "之所。其側復有如來髮、爪窣堵波。自此東",
    "T51n2087_005:0896b02": "南行六百餘里，渡殑伽河，南至阿踰陀國",
    "T51n2087_005:0896b03": "中印度境。",
    "T51n2087_005:0896b04": "阿踰陀國阿踰陀國，周五千餘里。國大都城周二十",
    "T51n2087_005:0896b05": "餘里。󰝿稼豐盛，華菓繁茂。氣序和暢，風俗善",
    "T51n2087_005:0896b06": "順，好營福，勤學藝。伽藍百有餘所，僧徒三",
    "T51n2087_005:0896b07": "千餘人，大乘、小乘，兼功習學。天祠十所，異",
    "T51n2087_005:0896b08": "道寡少。大城中有故伽藍，是伐蘇畔度菩",
    "T51n2087_005:0896b09": "薩唐言世親。舊曰婆藪盤豆，譯曰天親。訛謬也數十年中於此製作",
    "T51n2087_005:0896b10": "大小乘諸異論。其側故基，是世親菩薩為",
    "T51n2087_005:0896b11": "諸國王、四方俊彥、沙門、婆羅門等講義說法",
    "T51n2087_005:0896b12": "堂也。",
    "T51n2087_005:0896b13": "城北四五里，臨殑伽河岸，大伽藍中，有窣堵",
    "T51n2087_005:0896b14": "波，高二百餘尺，無憂王之所建也。是如來",
    "T51n2087_005:0896b15": "為天、人眾，於此三月說諸妙法。其側窣堵",
    "T51n2087_005:0896b16": "波，過去四佛坐及經行遺迹之所。伽藍西四",
    "T51n2087_005:0896b17": "五里，有如來髮、爪窣堵波。",
    "T51n2087_005:0896b18": "髮、爪窣堵波北，伽藍餘趾，昔經部室利邏多",
    "T51n2087_005:0896b19": "唐言勝受論師於此製造經部《毘婆沙論》。",
    "T51n2087_005:0896b20": "城西南五六里大菴沒羅林中，有故伽藍，是",
    "T51n2087_005:0896b21": "阿僧伽唐言無著菩薩請益導凡之處。無著菩薩",
    "T51n2087_005:0896b22": "夜昇天宮，於慈氏菩薩所受《瑜伽師地論》、",
    "T51n2087_005:0896b23": "《莊嚴大乘經論》、《中邊分別論》等，晝為大眾",
    "T51n2087_005:0896b24": "講宣妙理。菴沒羅林西北百餘步，有如來髮、",
    "T51n2087_005:0896b25": "爪窣堵波。其側故基，是世親菩薩從覩史",
    "T51n2087_005:0896b26": "多天下見無著菩薩處。無著菩薩，健馱邏",
    "T51n2087_005:0896b27": "國人也，佛去世後一千年中，誕靈利見，承風",
    "T51n2087_005:0896b28": "悟道，從彌沙塞部出家修學，頃之迴信",
    "T51n2087_005:0896b29": "大乘。其弟世親菩薩於說一切有部出家受",
    "T51n2087_005:0896c01": "業，博聞強識，達學研機。無著弟子佛陀僧",
    "T51n2087_005:0896c02": "訶唐言師子覺者，密行莫測，高才有聞。二三賢哲",
    "T51n2087_005:0896c03": "每相謂曰：「凡修行業，願覲慈氏，若先捨壽，",
    "T51n2087_005:0896c04": "得遂宿心，當相報語，以知所至。」其後師子",
    "T51n2087_005:0896c05": "覺先捨壽命，三年不報。世親菩薩尋亦捨",
    "T51n2087_005:0896c06": "壽，時經六月，亦無報命。時諸異學咸皆譏",
    "T51n2087_005:0896c07": "誚，以為世親菩薩及師子覺，流轉惡趣，遂",
    "T51n2087_005:0896c08": "無靈鑒。其後無著菩薩於夜初分，方為門",
    "T51n2087_005:0896c09": "人教授定法，燈光忽翳，空中大明，有一天",
    "T51n2087_005:0896c10": "仙乘虛下降，即進階庭敬禮無著。無著",
    "T51n2087_005:0896c11": "曰：「爾來何暮？今名何謂？」對曰：「從此捨壽命，",
    "T51n2087_005:0896c12": "往覩史多天慈氏內眾蓮華中生，蓮華纔開，",
    "T51n2087_005:0896c13": "慈氏讚曰：『善來廣慧，善來廣慧。』旋繞纔周，即",
    "T51n2087_005:0896c14": "來報命。」無著菩薩曰：「師子覺者，今何所在？」曰：",
    "T51n2087_005:0896c15": "「我旋繞時，見師子覺在外眾中，耽著欲樂，",
    "T51n2087_005:0896c16": "無暇相顧，詎能來報？」無著菩薩曰：「斯事已",
    "T51n2087_005:0896c17": "矣。慈氏何相？演說何法？」曰：「慈氏相好，言莫",
    "T51n2087_005:0896c18": "能宣。演說妙法，義不異此。然菩薩妙音，清",
    "T51n2087_005:0896c19": "暢和雅，聞者忘倦，受者無厭。」",
    "T51n2087_005:0896c20": "無著講堂故基西北四十餘里，至故伽藍，北",
    "T51n2087_005:0896c21": "臨殑伽河，中有塼窣堵波，高百餘尺，世親",
    "T51n2087_005:0896c22": "菩薩初發大乘心處。世親菩薩自北印度至",
    "T51n2087_005:0896c23": "於此也，時無著菩薩命其門人，令往迎候。",
    "T51n2087_005:0896c24": "至此伽藍，遇而會見。無著弟子止戶牖外，",
    "T51n2087_005:0896c25": "夜分之後，誦《十地經》。世親聞已，感悟追悔：「甚",
    "T51n2087_005:0896c26": "深妙法，昔所未聞，誹謗之愆，源發於舌，舌",
    "T51n2087_005:0896c27": "為罪本，今宜除斷。」即執銛刀，欲自斷舌。",
    "T51n2087_005:0896c28": "乃見無著住立告曰：「夫大乘教者，至真之理",
    "T51n2087_005:0896c29": "也，諸佛所讚，眾聖攸宗。吾欲誨爾，爾今",
    "T51n2087_005:0897a01": "自悟。悟其時矣，何善如之？諸佛聖教，斷舌非",
    "T51n2087_005:0897a02": "悔。昔以舌毀大乘，今以舌讚大乘，補過",
    "T51n2087_005:0897a03": "自新，猶為善矣，杜口絕言，其利安在？」作是",
    "T51n2087_005:0897a04": "語已，忽不復見。世親承命，遂不斷舌。旦詣",
    "T51n2087_005:0897a05": "無著，諮受大乘。於是研精覃思，製大乘",
    "T51n2087_005:0897a06": "論，凡百餘部，並盛宣行。從此東行三百餘里，",
    "T51n2087_005:0897a07": "渡殑伽河，北至阿耶穆佉國中印度境。",
    "T51n2087_005:0897a08": "阿耶穆佉國阿耶穆佉國，周二千四五百里。國大都城",
    "T51n2087_005:0897a09": "臨殑伽河，周二十餘里。其氣序土宜，同阿踰",
    "T51n2087_005:0897a10": "陀國。人淳俗質，勤學好福。伽藍五所，僧徒",
    "T51n2087_005:0897a11": "千餘人，習學小乘正量部法。天祠十餘所，異",
    "T51n2087_005:0897a12": "道雜居。",
    "T51n2087_005:0897a13": "城東南不遠，臨殑伽河岸，有窣堵波，無憂",
    "T51n2087_005:0897a14": "王之所建也，高二百餘尺，是如來昔於此處",
    "T51n2087_005:0897a15": "三月說法。其側則有過去四佛坐及經行遺",
    "T51n2087_005:0897a16": "迹之所。復有如來髮、爪青石窣堵波。其側伽",
    "T51n2087_005:0897a17": "藍，僧徒二百餘人，佛像莊飾，威嚴如在。臺",
    "T51n2087_005:0897a18": "閣宏麗，奇製欝起，是昔佛陀馱婆唐言覺使論",
    "T51n2087_005:0897a19": "師於此製說一切有部《大毘婆沙論》。從此",
    "T51n2087_005:0897a20": "東南行七百餘里，渡殑伽河南、閻牟那河北，",
    "T51n2087_005:0897a21": "至鉢邏耶伽國中印度境。",
    "T51n2087_005:0897a22": "鉢邏耶伽國鉢邏耶伽國，周五千餘里。國大都城據兩",
    "T51n2087_005:0897a23": "河交，周二十餘里。稼穡滋盛，菓木扶疎。氣序",
    "T51n2087_005:0897a24": "和暢，風俗善順。好學藝，信外道。伽藍兩所，",
    "T51n2087_005:0897a25": "僧徒寡少，並皆習學小乘法教。天祠數百，異",
    "T51n2087_005:0897a26": "道寔多。",
    "T51n2087_005:0897a27": "大城西南瞻博迦華林中，有窣堵波，無憂王",
    "T51n2087_005:0897a28": "之所建也。基雖傾陷，尚百餘尺，在昔如來",
    "T51n2087_005:0897a29": "於此處降伏外道。其側則有髮、爪窣堵波、",
    "T51n2087_005:0897b01": "經行遺迹。",
    "T51n2087_005:0897b02": "髮、爪窣堵波側，有故伽藍，是提婆唐言天受菩薩",
    "T51n2087_005:0897b03": "作《廣百論》挫小乘、伏外道處。初，提婆菩薩",
    "T51n2087_005:0897b04": "自南印度至此伽藍，城中有外道婆羅門，",
    "T51n2087_005:0897b05": "高論有聞，辯才無礙，循名責實，反質窮辭。",
    "T51n2087_005:0897b06": "雅知提婆博究玄奧，欲挫其鋒，乃循名問",
    "T51n2087_005:0897b07": "曰：「汝為何名？」提婆曰：「名天。」外道曰：「天是誰？」",
    "T51n2087_005:0897b08": "提婆曰：「我。」外道曰：「我是誰？」提婆曰：「狗。」外道",
    "T51n2087_005:0897b09": "曰：「狗是誰？」提婆曰：「汝。」外道曰：「汝是誰？」提婆",
    "T51n2087_005:0897b10": "曰：「天。」外道曰：「天是誰？」提婆曰：「我。」外道曰：「我",
    "T51n2087_005:0897b11": "是誰？」提婆曰：「狗。」外道曰：「誰是狗？」提婆曰：「汝。」",
    "T51n2087_005:0897b12": "外道曰：「汝是誰？」提婆曰：「天。」如是循環，外道",
    "T51n2087_005:0897b13": "方悟。自時厥後，深敬風猷。城中有天祠，瑩",
    "T51n2087_005:0897b14": "飾輪煥，靈異多端。依其典籍，此處是眾生",
    "T51n2087_005:0897b15": "殖福之勝地也，能於此祠捐捨一錢，功踰",
    "T51n2087_005:0897b16": "他所惠施千金。復能輕生，祠中斷命，受天",
    "T51n2087_005:0897b17": "福樂，悠永無窮。",
    "T51n2087_005:0897b18": "天祠堂前有一大樹，枝葉扶疎，陰影蒙密，",
    "T51n2087_005:0897b19": "有食人鬼依而棲宅，故其左右多有遺骸。",
    "T51n2087_005:0897b20": "若人至此祠中，無不輕捨身命，既怵邪",
    "T51n2087_005:0897b21": "說，又為神誘，自古迄今，習謬無替。近有",
    "T51n2087_005:0897b22": "婆羅門，族姓子也，闊達多智，明敏高才，來",
    "T51n2087_005:0897b23": "至祠中，謂眾人曰：「夫曲俗鄙志，難以導誘，",
    "T51n2087_005:0897b24": "吾方同事，然後攝化。」亦既登臨，俯謂友曰：",
    "T51n2087_005:0897b25": "「吾有死矣。昔謂詭妄，今驗真實，天仙伎樂",
    "T51n2087_005:0897b26": "依空接引，當從勝境捐此鄙形。」尋欲投",
    "T51n2087_005:0897b27": "身，自取殞絕，親友諫喻，其志不移。遂布衣",
    "T51n2087_005:0897b28": "服，遍周樹下，及其自投，得全軀命。久而",
    "T51n2087_005:0897b29": "醒曰：「唯見空中諸天召命，斯乃邪神所引，",
    "T51n2087_005:0897c01": "非得天樂也。」",
    "T51n2087_005:0897c02": "大城東，兩河交，廣十餘里，土地爽塏，細沙彌",
    "T51n2087_005:0897c03": "漫。自古至今，諸王、豪族，凡有捨施，莫不至",
    "T51n2087_005:0897c04": "止，周給不計，號大施場。今戒日王者，聿修",
    "T51n2087_005:0897c05": "前緒，篤述惠施，五年積財，一旦傾捨，於其",
    "T51n2087_005:0897c06": "施場，多聚珍貨。初第一日，置大佛像，眾寶莊",
    "T51n2087_005:0897c07": "嚴，即持上妙奇珍，而以奉施；次常住僧；次",
    "T51n2087_005:0897c08": "見前眾；次高才碩學、博物多能；次外道學",
    "T51n2087_005:0897c09": "徒，隱淪肥遁；次鰥寡孤獨，貧窮乞人。備極",
    "T51n2087_005:0897c10": "珍玩，窮諸上饌，如是節級，莫不周施。府",
    "T51n2087_005:0897c11": "庫既傾，服玩都盡，髻中明珠，身諸瓔珞，次",
    "T51n2087_005:0897c12": "第施與，初無所悔。既捨施已，稱曰：「樂哉！凡",
    "T51n2087_005:0897c13": "吾所有，已入金剛堅固藏矣。」從此之後，諸",
    "T51n2087_005:0897c14": "國君王各獻珍服。嘗不踰旬，府庫充仞。",
    "T51n2087_005:0897c15": "大施場東合流口，日數百人自溺而死。彼俗",
    "T51n2087_005:0897c16": "以為欲求生天，當於此處絕粒自沈，沐",
    "T51n2087_005:0897c17": "浴中流，罪垢消滅。是以異國遠方，相趁萃",
    "T51n2087_005:0897c18": "止，七日斷食，然後絕命。至於山猨、野鹿，",
    "T51n2087_005:0897c19": "群遊水濱，或濯流而返，或絕食而死。當戒",
    "T51n2087_005:0897c20": "日王之大施也，有一獼猴，居河之濱，獨在",
    "T51n2087_005:0897c21": "樹下屏迹絕食，經數日後自餓而死。故諸",
    "T51n2087_005:0897c22": "外道修苦行者，於河中立高柱，日將旦也，",
    "T51n2087_005:0897c23": "便即昇之，一手一足執柱端，躡傍杙，一手",
    "T51n2087_005:0897c24": "一足虛懸外申，臨空不屈，延頸張目，視",
    "T51n2087_005:0897c25": "日右轉，逮乎曛暮，方乃下焉。若此者，其徒",
    "T51n2087_005:0897c26": "數十，冀斯勤苦，出離生死，或數十年未嘗",
    "T51n2087_005:0897c27": "懈息。從此西南入大林中，惡獸、野象，群暴",
    "T51n2087_005:0897c28": "行旅，非多徒黨，難以經涉。行五百餘里，至",
    "T51n2087_005:0897c29": "憍賞彌國舊曰拘睒彌國，訛也。中印度境。",
    "T51n2087_005:0898a01": "憍賞彌國憍賞彌國，周六千餘里。國大都城周三十餘",
    "T51n2087_005:0898a02": "里。土稱沃壤，地利豐植，粳稻多，甘蔗茂。氣",
    "T51n2087_005:0898a03": "序暑熱，風俗剛猛。好學典藝，崇樹福善。伽",
    "T51n2087_005:0898a04": "藍十餘所，傾頓荒蕪，僧徒三百餘人，學小乘",
    "T51n2087_005:0898a05": "教。天祠五十餘所，外道寔多。",
    "T51n2087_005:0898a06": "城內故宮中有大精舍，高六十餘尺，有刻",
    "T51n2087_005:0898a07": "檀佛像，上懸石蓋，鄔陀衍那王唐言出愛。舊云優填王，",
    "T51n2087_005:0898a08": "訛也之所作也。靈相間起，神光時照。諸國君",
    "T51n2087_005:0898a09": "王恃力欲舉，雖多人眾，莫能轉移。遂圖",
    "T51n2087_005:0898a10": "供養，俱言得真，語其源迹，即此像也。初，如",
    "T51n2087_005:0898a11": "來成正覺已，上昇天宮，為母說法，三月不",
    "T51n2087_005:0898a12": "還。其王思慕，願圖形像。乃請尊者沒特伽",
    "T51n2087_005:0898a13": "羅子，以神通力，接工人上天宮，親觀妙相，",
    "T51n2087_005:0898a14": "雕刻栴檀。如來自天宮還也，刻檀之像起",
    "T51n2087_005:0898a15": "迎世尊，世尊慰曰：「教化勞耶？開導末世，寔",
    "T51n2087_005:0898a16": "此為冀。」",
    "T51n2087_005:0898a17": "精舍東百餘步，有過去四佛坐及經行遺迹",
    "T51n2087_005:0898a18": "之所。其側不遠，有如來井及浴室，井猶充",
    "T51n2087_005:0898a19": "汲，室以頹毀。",
    "T51n2087_005:0898a20": "城內東南隅，有故宅餘趾，是具史羅舊云瞿師羅，訛也",
    "T51n2087_005:0898a21": "長者故宅也，中有佛精舍及髮、爪窣堵波。",
    "T51n2087_005:0898a22": "復有故基，如來浴室也。",
    "T51n2087_005:0898a23": "城東南不遠，有故伽藍，具史羅長者舊園也。",
    "T51n2087_005:0898a24": "中有窣堵波，無憂王之所建立，高二百餘",
    "T51n2087_005:0898a25": "尺。如來於此數年說法。其側則有過去四",
    "T51n2087_005:0898a26": "佛座及經行遺迹之所，復有如來髮、爪窣",
    "T51n2087_005:0898a27": "堵波。伽藍東南重閣上有故塼室，世親菩",
    "T51n2087_005:0898a28": "薩嘗住此中作《唯識論》破斥小乘，難諸外",
    "T51n2087_005:0898a29": "道。",
    "T51n2087_005:0898b01": "伽藍東菴沒羅林中有故基，是無著菩薩於",
    "T51n2087_005:0898b02": "此作《顯揚聖教論》。",
    "T51n2087_005:0898b03": "城西南八九里，毒龍石窟。昔者如來伏此毒",
    "T51n2087_005:0898b04": "龍，於中留影，雖則傳記，今無所見。其側",
    "T51n2087_005:0898b05": "有窣堵波，無憂王之所建也，高二百餘尺。",
    "T51n2087_005:0898b06": "傍有如來經行遺迹及髮、爪窣堵波，病苦之",
    "T51n2087_005:0898b07": "徒，求願多愈。釋迦法盡，此國最後，故上自君",
    "T51n2087_005:0898b08": "王，下及眾庶，入此國境，自然感傷，莫不",
    "T51n2087_005:0898b09": "飲泣，悲歎而歸。",
    "T51n2087_005:0898b10": "龍窟東北大林中，行七百餘里，渡殑伽河，北",
    "T51n2087_005:0898b11": "至迦奢布羅城，周十餘里，居人富樂。城傍",
    "T51n2087_005:0898b12": "有故伽藍，唯餘基址，是昔護法菩薩伏外",
    "T51n2087_005:0898b13": "道處。此國先王扶於邪說，欲毀佛法，崇",
    "T51n2087_005:0898b14": "敬外道。外道眾中召一論師，聰敏高明達",
    "T51n2087_005:0898b15": "幽微者，作偽邪書千頌，凡三萬二千言，非",
    "T51n2087_005:0898b16": "毀佛法，扶正本宗。於是召集僧眾，令相",
    "T51n2087_005:0898b17": "摧論。外道有勝，當毀佛法；眾僧無負，斷",
    "T51n2087_005:0898b18": "舌以謝。是時僧徒懼有退負，集而議曰：「慧",
    "T51n2087_005:0898b19": "日已沈，法橋將毀，王黨外道，其可敵乎？事",
    "T51n2087_005:0898b20": "勢若斯，計將安出？」眾咸默然，無竪議者。護",
    "T51n2087_005:0898b21": "法菩薩年在幼稚，辯慧多聞，風範弘遠，在大",
    "T51n2087_005:0898b22": "眾中揚言贊曰：「愚雖不敏，請陳其略。誠",
    "T51n2087_005:0898b23": "宜以我疾應王命。高論得勝，斯靈祐也；徵",
    "T51n2087_005:0898b24": "議墮負，乃稚齒也。然則進退有辭，法、僧無",
    "T51n2087_005:0898b25": "咎。」僉曰：「允諧。」如其籌策。尋應王命，即昇",
    "T51n2087_005:0898b26": "論座。外道乃提頓綱網，抑揚辭義，誦其",
    "T51n2087_005:0898b27": "所執，待彼異論。護法菩薩納其言而笑曰：",
    "T51n2087_005:0898b28": "「吾得勝矣！將覆逆而誦耶？為亂辭而誦耶？」",
    "T51n2087_005:0898b29": "外道憮然而謂曰：「子無自高也。能領語盡，此",
    "T51n2087_005:0898c01": "則為勝，順受其文，後釋其義。」護法乃隨其",
    "T51n2087_005:0898c02": "聲調，述其文義，辭理不謬，氣韻無差。於是",
    "T51n2087_005:0898c03": "外道聞已，欲自斷舌。護法曰：「斷舌非謝，改",
    "T51n2087_005:0898c04": "執是悔。」即為說法，心信意悟。王捨邪道，遵",
    "T51n2087_005:0898c05": "崇正法。",
    "T51n2087_005:0898c06": "護法伏外道側，有窣堵波，無憂王所建也，",
    "T51n2087_005:0898c07": "基雖傾陷，尚高二百餘尺。是如來昔於此處",
    "T51n2087_005:0898c08": "六月說法。傍有經行之迹及髮、爪窣堵波。自",
    "T51n2087_005:0898c09": "此北行百七八十里，至鞞索山格反迦國中印度境。",
    "T51n2087_005:0898c10": "鞞索迦國鞞索迦國，周四千餘里。國大都城周十六里。",
    "T51n2087_005:0898c11": "穀稼殷盛，華果具繁。氣序和暢，風俗淳質。好",
    "T51n2087_005:0898c12": "學不倦，求福不回。伽藍二十餘所，僧眾三",
    "T51n2087_005:0898c13": "千餘人，並學小乘正量部法。天祠五十餘所，",
    "T51n2087_005:0898c14": "外道甚多。",
    "T51n2087_005:0898c15": "城南道左，有大伽藍。昔提婆設摩阿羅漢於",
    "T51n2087_005:0898c16": "此造《識身論》，說無我人；瞿波阿羅漢作《聖",
    "T51n2087_005:0898c17": "教要實論》，說有我人。因此法執，遂深諍論。",
    "T51n2087_005:0898c18": "又是護法菩薩於此七日中摧伏小乘一百",
    "T51n2087_005:0898c19": "論師。伽藍側有窣堵波，高二百餘尺，無憂王",
    "T51n2087_005:0898c20": "所建也。如來昔日，六年於此說法導化。說法",
    "T51n2087_005:0898c21": "側有奇樹，高六七尺，春秋遞代，常無增減。",
    "T51n2087_005:0898c22": "是如來昔嘗淨齒，棄其遺枝，因植根柢，繁茂",
    "T51n2087_005:0898c23": "至今。諸邪見人及外道眾競來殘伐，尋生",
    "T51n2087_005:0898c24": "如故。其側不遠，有過去四佛坐及經行遺迹",
    "T51n2087_005:0898c25": "之所。復有如來髮、爪窣堵波。靈基連隅，林沼",
    "T51n2087_005:0898c26": "交映。從此東北行五百餘里，至室羅伐",
    "T51n2087_005:0898c27": "悉底國舊曰舍衛，訛也。中印度境。",
    "T51n2087_005:0898c28": "大唐西域記卷第五"
}