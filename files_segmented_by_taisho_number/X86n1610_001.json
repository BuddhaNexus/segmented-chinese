{
    "X86n1610_001:0659a06": " 感山雲臥紀談",
    "X86n1610_001:0659a08": "始予出自南閩。遠歸江表。分甘與艸木俱腐。誅茅城",
    "X86n1610_001:0659a09": "山。以尚書孫公仲益所書雲臥菴字而揭焉。公又以",
    "X86n1610_001:0659a10": "詩見寄。有身世兩相違。雲閒臥不飛之句。葢其知予",
    "X86n1610_001:0659a11": "者也。山頂高寒。非老者所宜。八見青黃。病隨日生。繇",
    "X86n1610_001:0659a12": "是徙居曲江之感山。年運既往。與世日益疎闊。順時",
    "X86n1610_001:0659a13": "制宜。以待溢然。或逃可畏之暑於松塢。或暴可愛之",
    "X86n1610_001:0659a14": "日於茆簷。身閒無事。遇賓朋過訪。無可藉口。則以疇",
    "X86n1610_001:0659a15": "昔所見所聞公卿宿衲遺言逸跡。舉而資乎物外談",
    "X86n1610_001:0659a16": "笑之樂。不謂二三子剽聞。而耳亦熟矣。遂相與記諸。",
    "X86n1610_001:0659a17": "以雲臥紀談名之。然予所談。未必世之贒者以為善。",
    "X86n1610_001:0659a18": "令會稡成編。無乃重予之過歟。若夫文字性空。言語",
    "X86n1610_001:0659a19": "道斷。以予終日談為未甞談。則庶幾焉。雲臥菴老僧",
    "X86n1610_001:0659a20": "自敘",
    "X86n1610_001:0659b01": "雲臥紀譚目錄",
    "X86n1610_001:0659b03": "卷上",
    "X86n1610_001:0659b04": "富弼頌書秀紫芝文",
    "X86n1610_001:0659b05": "東山吉仁宗問大覺",
    "X86n1610_001:0659b06": "黃龍頌三關周茂叔青松社",
    "X86n1610_001:0659b07": "禪公頌古齊己粥疏",
    "X86n1610_001:0659b08": "查道僧堂記佛心才",
    "X86n1610_001:0659b09": "無盡送羽士明大禪持鉢",
    "X86n1610_001:0659b10": "修演入定鼓山刊錄",
    "X86n1610_001:0659b11": "回石頭錄敘道潛參寥子",
    "X86n1610_001:0659b12": "自雲厨堂記大慧寓韓駒齋",
    "X86n1610_001:0659b13": "慈雲陳詞羅漢系南",
    "X86n1610_001:0659b14": "飯僧嚫金泉入黃龍室",
    "X86n1610_001:0659b15": "雪竇持龍牙從密",
    "X86n1610_001:0659b16": "英鐵觜西湖清淳",
    "X86n1610_001:0659b17": "汪藻會諸山嚴陽尊者",
    "X86n1610_001:0659b18": "大慧雲峰後身程闢招老南",
    "X86n1610_001:0659b19": "劉公觀音石像淨遜燒虱法語",
    "X86n1610_001:0659b20": "喻彌陀溫公修造",
    "X86n1610_001:0659b21": "莫將謁南堂妙應風鑑",
    "X86n1610_001:0659b22": "李覯恭伯脩仰書記",
    "X86n1610_001:0659b23": "訥叔至東林果公示欺客",
    "X86n1610_001:0659b24": "真淨行寶蓮徑山本首座",
    "X86n1610_001:0659c01": "才蘇嚕宣首座",
    "X86n1610_001:0659c02": "圓悟書王梵志頌楚安方",
    "X86n1610_001:0659c03": "舟峰慶老御註圓覺經",
    "X86n1610_001:0659c04": "海會守從楊麟出家",
    "X86n1610_001:0659c05": "圓鑑遠公寂音獲譴",
    "X86n1610_001:0659c06": "卷下",
    "X86n1610_001:0659c07": "尼慧光說法孝宗原道辨",
    "X86n1610_001:0659c08": "隆慶閑泉大道頌",
    "X86n1610_001:0659c09": "大悲閑長老佛印謁王荊公",
    "X86n1610_001:0659c10": "老華嚴出世無際掃塔",
    "X86n1610_001:0659c11": "惟正禪師南老答鄒長者",
    "X86n1610_001:0659c12": "嚴朝康頌古文殊道",
    "X86n1610_001:0659c13": "饒節從釋氏且公頌古",
    "X86n1610_001:0659c14": "蘇軾讚泗州信園頭能詩",
    "X86n1610_001:0659c15": "皓布裩塔銘尼真如參道",
    "X86n1610_001:0659c16": "保寧璣道者馮氏讚大慧",
    "X86n1610_001:0659c17": "岳林寺重建簡上座",
    "X86n1610_001:0659c18": "尊宿漁歌大慧再訪無盡",
    "X86n1610_001:0659c19": "謙問張浚端故事",
    "X86n1610_001:0659c20": "辯麤大覺乞歸山",
    "X86n1610_001:0659c21": "蘇轍謁佛印雪堂行",
    "X86n1610_001:0659c22": "達磨讚蘇轍左遷",
    "X86n1610_001:0659c23": "陳堯佐誌墓報本元嗣書",
    "X86n1610_001:0659c24": "野軒詩頌徐禧問靈源",
    "X86n1610_001:0660a01": "無盡徵詰永道抗辯",
    "X86n1610_001:0660a02": "伊蒲塞達觀性辯",
    "X86n1610_001:0660a03": "蘇軾衲衣無著道閑",
    "X86n1610_001:0660a04": "佛慧北邙行政書記詩",
    "X86n1610_001:0660a05": "卷末",
    "X86n1610_001:0660a06": "雲臥長書雲臥紀譚目錄(終)",
    "X86n1610_001:0660a13": "感山雲臥紀談卷上",
    "X86n1610_001:0660a15": "富鄭公。熈寧間。鎮亳州。迎致頴州華嚴禪苑顒禪師。",
    "X86n1610_001:0660a16": "獲聞心法。及致仕居洛。以頌述志。寄顒得法之師姑",
    "X86n1610_001:0660a17": "蘇圓照禪師。曰。親見顒師悟入深。夤緣傳得老師心。",
    "X86n1610_001:0660a18": "東南謾說江山遠。目對靈光與玅音。仍有書曰。弼留",
    "X86n1610_001:0660a19": "心祖道。為日已久。常恨不遇明眼人開發蒙陋。雖久",
    "X86n1610_001:0660a20": "聞盛德。而無由瞻謁。昨幸出守亳社。與頴州接境。因",
    "X86n1610_001:0660a21": "里人張北部景山請得顒師下訪。相聚幾一月。以慈",
    "X86n1610_001:0660a22": "悲方便之力。令有悟處。會結夏逼日。四月初。遽且歸",
    "X86n1610_001:0660a23": "頴。其於揩磨淘汰。則殊未有功。衰病相仍。昏鈍難入。",
    "X86n1610_001:0660a24": "昔古靈師所謂不期臨老得聞極則事。見之於弼今",
    "X86n1610_001:0660b01": "日矣。天幸。天幸。弼雖得法於顒師。然本源由老和尚",
    "X86n1610_001:0660b02": "而來。宗派甚的。必須亦欲成持。更望垂慈攝受。遠賜",
    "X86n1610_001:0660b03": "接引。未至令至。即為南嶽下龐蘊．百丈下裴休。何以",
    "X86n1610_001:0660b04": "異哉。公之貴極人臣。頓明此道。可謂沒量大人矣。又",
    "X86n1610_001:0660b05": "能講法義於圓照。敘陳宗派。援古靈師臨老得聞極",
    "X86n1610_001:0660b06": "則事以自謂。豈欺人哉。",
    "X86n1610_001:0660b07": "蜀僧祖秀。字紫芝。蚤以文鳴於士大夫間。慕嵩明教",
    "X86n1610_001:0660b08": "之風。著歐陽文忠公外傳。蘇養直庠為序冠其首。略",
    "X86n1610_001:0660b09": "曰。君子以佛之教不見證於堯．舜．禹．湯之世。而孔子．",
    "X86n1610_001:0660b10": "孟軻之後。歷代先儒雖當國。不少禁。亦聽其橫流宇",
    "X86n1610_001:0660b11": "內。古今持此論者有矣。獨秀公以謂堯之丹朱。不足",
    "X86n1610_001:0660b12": "以授政而禪舜。舜亦憂商均而禪禹。至湯武革命。斯",
    "X86n1610_001:0660b13": "教之所始。使孔子行事。亦何以異此。由堯迄武王。佛",
    "X86n1610_001:0660b14": "未誕生。有以也。成康既沒。佛於是顯跡。然而未被中",
    "X86n1610_001:0660b15": "華。以竢聖人生於魯。集大成於古帝王之教也。甚矣。",
    "X86n1610_001:0660b16": "聖人困於魯衛．陳宋。欲居九夷。乘桴浮海。當是時。以",
    "X86n1610_001:0660b17": "外數萬里之教。加于中國。天子．諸侯疇聽之哉。佛之",
    "X86n1610_001:0660b18": "法不苟傳。非顯宗感而求諸遠。恐未能速應耳。此皆",
    "X86n1610_001:0660b19": "秀公京師之書。其駭古震今之論。溢數萬言。特未傳",
    "X86n1610_001:0660b20": "於世。又秀甞讚東坡像曰。漢之司馬．楊．王。唐之太白．",
    "X86n1610_001:0660b21": "子昂。是五君子者。皆生乎蜀郡。未若夫子而有耿光。",
    "X86n1610_001:0660b22": "夫子之詩。抗衡者。其唯子美。夫子之文。並軫者。其唯",
    "X86n1610_001:0660b23": "子長。賦亦賢於屈賈。字乃徤於鍾王。此夫子之絕技。",
    "X86n1610_001:0660b24": "葢至道之秕穅。夫子之道。是為后稷．伊尹。可以致其",
    "X86n1610_001:0660c01": "君於堯．湯。時議將加之於鈇鉞。而夫子尤諷於典章。",
    "X86n1610_001:0660c02": "海表之遷。如還故鄉。信蜀郡之五傑者。莫得窺夫子",
    "X86n1610_001:0660c03": "之垣墻。秀之言論風旨。不特此而已。嘗一臠可以知",
    "X86n1610_001:0660c04": "鼎味也。靖康初。秀尚留京師。著華陽宮記。極為詳備。",
    "X86n1610_001:0660c05": "其東都事略以為朱勔傳讚。葢勔董役讀之者。所謂",
    "X86n1610_001:0660c06": "壽山艮嶽則昭然矣。豈待寄目耶。張丞相德遠判福",
    "X86n1610_001:0660c07": "唐。致秀住長樂光嚴蘭若。後歸老蜀山。翛然燕處。一",
    "X86n1610_001:0660c08": "話一言未嘗忘衛宗護教。既福不逮慧。為時論所惜",
    "X86n1610_001:0660c09": "焉。",
    "X86n1610_001:0660c10": "新淦東山吉禪師。閩人。佛照光公受業師也。道學充",
    "X86n1610_001:0660c11": "茂。談辯灑落。高明士夫喜與之過從。有李朝請者。乃",
    "X86n1610_001:0660c12": "薌林居士之舅氏。嘗偕薌林謁之語道。李曰。家賊惱",
    "X86n1610_001:0660c13": "人時如何。吉曰。誰是家賊。李豎起拳。吉曰。賊身已露。",
    "X86n1610_001:0660c14": "李曰。和尚莫荼糊人好。吉曰。贓證現在。李愕眙不薦。",
    "X86n1610_001:0660c15": "吉衝口成偈曰。家賊惱人孰如何。千聖回機只為佗。",
    "X86n1610_001:0660c16": "徧界徧空無影跡。無依無住絕籠羅。賊。賊。猛將雄兵",
    "X86n1610_001:0660c17": "収不得。疑殺天下老禪和。笑倒閙市古彌勒。休。休。不",
    "X86n1610_001:0660c18": "用將心向外求。回頭瞥爾賊身露。并贓捉獲世無儔。",
    "X86n1610_001:0660c19": "世無儔。真可仰。從茲不復誇技倆。怙怙安家樂業時。",
    "X86n1610_001:0660c20": "萬象森羅齊撫掌。吉又甞以二頌發揮德山．臨濟棒",
    "X86n1610_001:0660c21": "喝之旨。曰。入門便棒。七顛八倒。帀地普天。一時勘破。",
    "X86n1610_001:0660c22": "入門便喝。夜叉羅剎。大地山河。一時惡發。吉乃道場",
    "X86n1610_001:0660c23": "山琳公之嗣。晚於南閩。首眾開元。就雲堂午齋次。說",
    "X86n1610_001:0660c24": "偈曰。八十四年老比丘。萬般施設不如休。今朝廓爾",
    "X86n1610_001:0661a01": "忘緣去。任聽橋流水不流。遂泊然而逝。其臨大變。殊",
    "X86n1610_001:0661a02": "異如此。",
    "X86n1610_001:0661a03": "仁宗皇帝以皇祐四年十二月九日遣中使降御問",
    "X86n1610_001:0661a04": "於淨因大覺禪師懷璉曰。才去豎拂。人立難當。璉方",
    "X86n1610_001:0661a05": "與眾晨粥。遂起謝恩。延中使粥。粥罷。即以頌回進曰。",
    "X86n1610_001:0661a06": "有節非干竹。三星繞月宮。一人居日下。弗與眾人同。",
    "X86n1610_001:0661a07": "於是皇情大悅。既而復賜頌曰。最好坐禪僧。忘機念",
    "X86n1610_001:0661a08": "不生。無心焰已息。珍重往來今。璉和而進之曰。最好",
    "X86n1610_001:0661a09": "坐禪僧。無念亦無生。空潭明月現。誰說古兼今。于時",
    "X86n1610_001:0661a10": "華嚴隆公嘗謂璉即心是佛頌乃虗空釘橛。然璉公",
    "X86n1610_001:0661a11": "仰醻御問。應機而然。隆公言之。亦各有旨哉。",
    "X86n1610_001:0661a12": "黃龍南禪師平時見學者來。必問生緣．佛手．驢脚。故",
    "X86n1610_001:0661a13": "叢林目為三關。亦嘗自作三頌。發明其旨。世只傳其",
    "X86n1610_001:0661a14": "佛手．驢脚。而遺却生緣。廬山圓通旻公。乃黃龍法孫。",
    "X86n1610_001:0661a15": "於南嶽廣辯首座處。見南公親筆三頌曰。我手佛手",
    "X86n1610_001:0661a16": "兼舉。禪人直下薦取。不動干戈道出。當處超佛越祖。",
    "X86n1610_001:0661a17": "我脚驢脚並行。步步踏著無生。會得雲収日卷。方知",
    "X86n1610_001:0661a18": "此道縱橫。生緣有語人皆識。水母何曾離得蝦。但見",
    "X86n1610_001:0661a19": "日頭東畔上。誰能更喫趙州茶。若以林間錄所載佛",
    "X86n1610_001:0661a20": "手驢脚頌校辯之本。十有一字不同。無乃先後改更",
    "X86n1610_001:0661a21": "而然。且如南公頌勘婆話呈慈明。尚以有．沒字見工",
    "X86n1610_001:0661a22": "拙。由是而觀。豈無優劣哉。",
    "X86n1610_001:0661a23": "舂陵有水曰濂。周公茂叔先世所居。既樂廬山之幽",
    "X86n1610_001:0661a24": "勝而築室。則以濂名其谿。葢識不忘本矣。于時佛印",
    "X86n1610_001:0661b01": "禪師元公寓鸞谿之上。相與講道。為方外友。由是命",
    "X86n1610_001:0661b02": "佛印作青松社主。追[媲囟+(色巴+囚)]白蓮故事。嘉祐中。公通守灨",
    "X86n1610_001:0661b03": "上。尋有譖公於部使者。臨之甚威。公處之超然。佛印",
    "X86n1610_001:0661b04": "聞而述廬山移文寄之曰。仕路風波盡可驚。唯君心",
    "X86n1610_001:0661b05": "地坦然平。未談世利眉先皺。纔顧雲山眼便明。湖宅",
    "X86n1610_001:0661b06": "近分堤柳色。田齋新占石谿聲。青松已約為禪社。莫",
    "X86n1610_001:0661b07": "遣歸時白髮生。公未歸。間復趣之曰。常思湖口綢繆",
    "X86n1610_001:0661b08": "別。又憶匡廬爛漫遊。兩地山川頻在目。十年風月澹",
    "X86n1610_001:0661b09": "經秋。仙家丹藥誰能致。佛國乾坤自可休。況有天池",
    "X86n1610_001:0661b10": "蓮社約。何時攜手話峰頭。公雖為窮理之學。而推佛",
    "X86n1610_001:0661b11": "印為社主。苟道之不同。豈能相與為謀耶。",
    "X86n1610_001:0661b12": "廬山湯泉在山南。為小剎。熈寧間。禪公住持叢林亦",
    "X86n1610_001:0661b13": "雍肅。因舉。南泉同歸宗．麻谷去禮覲國師。路次。於地",
    "X86n1610_001:0661b14": "畫一圓相。云。道得即去。宗便於相中坐。谷便作女人",
    "X86n1610_001:0661b15": "拜。泉云。與麼則不去也。宗云。是甚麼心行。泉於是喚",
    "X86n1610_001:0661b16": "回。禪乃頌曰。獨掌不浪鳴。靈光各自有。梵剎一纔興。",
    "X86n1610_001:0661b17": "大家出隻手。大慧老師再董徑山。因勉學徒持鉢。亦",
    "X86n1610_001:0661b18": "嘗舉此。禪公乃真淨之嗣云。",
    "X86n1610_001:0661b19": "仰山小釋迦。住豫章觀音。僧齊己為總轄庶務。有粥",
    "X86n1610_001:0661b20": "疏曰。粥名良藥。佛所讚揚。義冠三檀。功標十利。更祈",
    "X86n1610_001:0661b21": "英哲。各遂願心。既備清晨。永資白業。昔刊于石。既經",
    "X86n1610_001:0661b22": "建炎兵火。無復存矣。豫章職方乘但云。詩僧齊己粥",
    "X86n1610_001:0661b23": "疏。己之所書。文墨可觀。不収其詞。今禪林晨粥唯唱",
    "X86n1610_001:0661b24": "前四句。且不知誰作也。己世姓胡。潭之益陽人。幼捐",
    "X86n1610_001:0661c01": "俗於大溈。依祐公。葢與寂公為同門友。其後居西山",
    "X86n1610_001:0661c02": "金鼓而示寂。塔尚存龍盤。乃其書堂。元祐間。馬都運",
    "X86n1610_001:0661c03": "醇有小詩題院壁。曰。支遁逍遙不我逢。等閒下馬憩",
    "X86n1610_001:0661c04": "蓮宮。欲詢齊己幽栖事。七十山僧兩耳聾。",
    "X86n1610_001:0661c05": "慈照禪師聰公。住襄州石門。請待制查公為撰僧堂",
    "X86n1610_001:0661c06": "記。曰。乾明寺者。去郡百里。古曰石門。因勑易之。高山",
    "X86n1610_001:0661c07": "崚谷。虎豹所伏。岐路磽确。人煙敻絕。非志于道者。罔",
    "X86n1610_001:0661c08": "能栖其心也。遊官之徒。羇束利名。雖觀其勝絕而罕",
    "X86n1610_001:0661c09": "能陟其境。道守郡日。知有學者法。字守榮。自雍熈三",
    "X86n1610_001:0661c10": "年參尋而至。後安禪之堂卑隘隳壞。於是發心重構。",
    "X86n1610_001:0661c11": "克堅其志。聚落求化。多歷年所。召良工。市美材。迄景",
    "X86n1610_001:0661c12": "德三年始告成。凡五間十一架。春有學徒慧果。攜錫",
    "X86n1610_001:0661c13": "至京。請余識之。將刊于石。乃書曰。自佛法廣被。達磨",
    "X86n1610_001:0661c14": "西來。具信根者。求證本源。星居曠野。蔽身艸木。衣不",
    "X86n1610_001:0661c15": "禦寒。食不充腹。及正法漸漓。人法替怠。百丈禪師乃",
    "X86n1610_001:0661c16": "營其棟宇以安老病。邇來禪剎競構宏壯。少年初學",
    "X86n1610_001:0661c17": "恣臥其間。殊不知化緣者勞形苦骨。施財者邀福懺",
    "X86n1610_001:0661c18": "罪。明因果者如臥鐵牀。若當冤敵。自非朝夕密密增",
    "X86n1610_001:0661c19": "長聖胎。其次親善知識者。志求解脫。可以暫容其形。",
    "X86n1610_001:0661c20": "龍神攸護。其或心汩葢纏。身利溫煖。不察無明。不知",
    "X86n1610_001:0661c21": "命縮。唯記語言。自謂究竟。韶盡遷謝。墮彼惡趣。丈夫",
    "X86n1610_001:0661c22": "猛利。得不動心者哉。榮公。生鳳翔虢邑。出家於雍州",
    "X86n1610_001:0661c23": "鄠縣白雲山淨居禪院。大中祥符二年四月八日。記",
    "X86n1610_001:0661c24": "世之所傳。只從佛法廣被。至得不動心者哉而止矣。",
    "X86n1610_001:0662a01": "所以黃太史答芝曇秀手簡曰。查公前朝名士。遊楊",
    "X86n1610_001:0662a02": "文公．王文惠公之門。參禪學道有氣息者也。然此僧",
    "X86n1610_001:0662a03": "堂記。恐尚有首尾耳。公早參琅邪覺禪師。躳事薪水。",
    "X86n1610_001:0662a04": "因琅邪示以註三祖信心銘。於上大寫一句。而下細",
    "X86n1610_001:0662a05": "寫一句。至數句之後。豁然悟旨。覺遂告之曰。老僧一",
    "X86n1610_001:0662a06": "期描畫虗空。直須吐却始得。妙喜老師嘗謂。大觀間。",
    "X86n1610_001:0662a07": "聞太平州耆宿言其如此。",
    "X86n1610_001:0662a08": "佛心禪師才公。始於受業院襲聲梵。應時俗。因如城",
    "X86n1610_001:0662a09": "置法器。遇一叟語之曰。汝自是法器。何用更佗覔。才",
    "X86n1610_001:0662a10": "忽猛省。即趨西禪法席。聞方丈海印隆禪師云。平生",
    "X86n1610_001:0662a11": "睡不落人前。起不落人後。遂竊慕焉。及見老宿達道",
    "X86n1610_001:0662a12": "者看經。至一毛頭獅子。百億毛頭一時現。才指問曰。",
    "X86n1610_001:0662a13": "一毛頭獅子作麼生得百億毛頭一時現。達曰。汝乍",
    "X86n1610_001:0662a14": "入叢林。豈可便理會許事。尋又問以。不在內．不在外．",
    "X86n1610_001:0662a15": "不在中間。此何理哉。達使其自看。才由是凡出入門。",
    "X86n1610_001:0662a16": "必跨定其限。默思。不在內．外．中間。却在那裏。其純誠",
    "X86n1610_001:0662a17": "若此。于時西禪眾逾萬指。才發心領淨頭職。一夕汛",
    "X86n1610_001:0662a18": "掃次。隆適夜參。至則遇結座。擲拄杖云。了即毛端吞",
    "X86n1610_001:0662a19": "巨海。始知大地一微塵。才豁然有省。及出閩。造豫章",
    "X86n1610_001:0662a20": "黃龍山。與死心禪師機不契。乃參靈源禪師。凡入室。",
    "X86n1610_001:0662a21": "出必揮淚自訟曰。此事我見得甚分明。只是臨機吐",
    "X86n1610_001:0662a22": "不出。若為奈何。靈源知其勤篤。告以。須是大徹。方得",
    "X86n1610_001:0662a23": "自在也。居無何。竊觀鄰案僧讀曹洞廣錄。至藥山採",
    "X86n1610_001:0662a24": "薪歸。有僧問。甚麼處來。山曰。討柴來。僧指山腰下刀",
    "X86n1610_001:0662b01": "曰。鳴剝剝是箇甚麼。山拔刀作斫勢。才忽欣然摑鄰",
    "X86n1610_001:0662b02": "案僧一掌。揭簾趨出寮門。衝口說偈曰。徹。徹。大海乾",
    "X86n1610_001:0662b03": "枯。虗空迸裂。四方八面絕遮欄。萬象森羅齊漏泄。才",
    "X86n1610_001:0662b04": "之生緣長谿縣。出世南嶽上封。歸閩。住東山．大乘．福",
    "X86n1610_001:0662b05": "清．靈石。後遷鼓山而示寂。其為人褊急。叢林蚤目之",
    "X86n1610_001:0662b06": "為才煎云。",
    "X86n1610_001:0662b07": "丞相張無盡居士。平居與廬山東林照覺總禪師為",
    "X86n1610_001:0662b08": "方外侶。元豐辛酉秋。以序送羽士。蹇拱辰。字翊之。往",
    "X86n1610_001:0662b09": "參問於總。曰。成都道士蹇翊之來。言於余曰。吾鄉羽",
    "X86n1610_001:0662b10": "衣之族。世相與為婚姻。娶妻生子與俗流無異。拱辰",
    "X86n1610_001:0662b11": "因觀道藏．神仙傳記。翻然覺悟。當吾血氣剛強。視聽",
    "X86n1610_001:0662b12": "聰明。喔咿哇嗚順吾耳。青黃赤白炫吾目。甘脆膏腴",
    "X86n1610_001:0662b13": "爽吾口。馨香馥烈適吾鼻。滑澤纖柔佚吾體。歡欣動",
    "X86n1610_001:0662b14": "蕩感吾意。此六宼者。乘吾瞀亂。晝夜與吾相親而未",
    "X86n1610_001:0662b15": "嘗相釋也。一旦吾之形秏而羸。氣秏而衰。精秏而萎。",
    "X86n1610_001:0662b16": "神秏而疲。八風寒暑之所薄。百邪鬼祟之所欺。陰魄",
    "X86n1610_001:0662b17": "欲沈。陽魂欲飛。則六宼者。曾莫吾代。而天下之至苦。",
    "X86n1610_001:0662b18": "吾獨當之。房闥之戀莫如婦。血肉之恩莫如女。拱辰",
    "X86n1610_001:0662b19": "於是悉囊中之所有與之而謝去。紿以佗事出遊百",
    "X86n1610_001:0662b20": "里。遂泛涪江。下濮水。歷縉雲。出塗山。訪岑公之洞府。",
    "X86n1610_001:0662b21": "瞻神女之祠觀。而達於渚宮也。將泛九江。入廬山。結",
    "X86n1610_001:0662b22": "茅於錦繡之谷。長嘯乎香爐之頂。撫陶石以遙想。挹",
    "X86n1610_001:0662b23": "遠谿以濯足。葢吾之術以性為基。以命為依。始乎有",
    "X86n1610_001:0662b24": "作。終乎無為。竊聞先生究離微之旨。窮心迹之歸。奏",
    "X86n1610_001:0662c01": "無絃之曲。駕鐵牛之機。故不遠而來見先生也。當試",
    "X86n1610_001:0662c02": "為余言之。余曰。壯哉。子之志乎。難行能行。難弃能弃。",
    "X86n1610_001:0662c03": "吾弗及子矣。余適有口疾。不能答子。吾有方外之侶",
    "X86n1610_001:0662c04": "曰常總。居於東林。必能決子之疑。請持吾之說而往",
    "X86n1610_001:0662c05": "問之。噫。無盡不指蹇見道家流。而指往東林。厥有旨",
    "X86n1610_001:0662c06": "哉。",
    "X86n1610_001:0662c07": "徑山明禪師。紹興辛酉。隨侍大慧老師過衡陽。日化",
    "X86n1610_001:0662c08": "於市。以贍菴眾須。一繩為率。癸亥秋。辭往浙西持鉢。",
    "X86n1610_001:0662c09": "期明年上元回。大慧以偈送之。曰。藞苴明大禪。孟浪",
    "X86n1610_001:0662c10": "絕方比。識得玄中玄。作得主中主。赤脚走長街。一日",
    "X86n1610_001:0662c11": "數百里。色力既勇猛。殊不畏寒暑。如是二三年。日日",
    "X86n1610_001:0662c12": "只如此。人皆謂渠狂。渠只笑而已。秋陽方熾然。忽來",
    "X86n1610_001:0662c13": "辭妙喜。持鉢入閙市。普化乃知己。肩橫楖[木*栗]杖。其興",
    "X86n1610_001:0662c14": "不可止。臨行贈汝言。汝令須記取。甲子上元前。却要",
    "X86n1610_001:0662c15": "到這裏。仍求得大慧像讚曰。直饒畵得十分。猶是真",
    "X86n1610_001:0662c16": "常流注。普化倒翻筋斗。爬著了明痒處。有箇末後句。",
    "X86n1610_001:0662c17": "當機難禁制。咄。且不要絮。明。道貌豐碩。氣宇雄邁。應",
    "X86n1610_001:0662c18": "機施設。必以法為樂。故得叢林大禪之譽。至於偈頌。",
    "X86n1610_001:0662c19": "多率爾而成。亦有新意。隆興元年春。自莊山被旨住",
    "X86n1610_001:0662c20": "徑山。由廣德軍開法院僧首宗儼求頌發揮其修造。",
    "X86n1610_001:0662c21": "明掇筆書曰。這箇儼僧首。靈機常在手。[祝/土]著磕著處。",
    "X86n1610_001:0662c22": "塞却娘生口。言外領略得。三三不成九。僧首如是傳。",
    "X86n1610_001:0662c23": "大作獅子吼。諸佛亦如是。喝下須彌走。做起參天大",
    "X86n1610_001:0662c24": "梵剎。千年萬歲摩星斗。今徑山姑蘇別業。歲入二萬",
    "X86n1610_001:0663a01": "斛。乃明化於楊和王府。未幾而示寂。既撰田記。明無",
    "X86n1610_001:0663a02": "與焉。昔韓昌黎奉詔撰平淮西碑。為李愬部卒石孝",
    "X86n1610_001:0663a03": "忠推仆。以其紀功不及於愬。以是方於田事。大略相",
    "X86n1610_001:0663a04": "似。惜叢林無孝忠之作耳。",
    "X86n1610_001:0663a05": "豫章東山僧修演。里中劉氏子。得法於石門謙公。有",
    "X86n1610_001:0663a06": "偈曰。未悟之日要參禪。一見石門便坦然。蒙師指箇",
    "X86n1610_001:0663a07": "真消息。方知鹽鹹醋是酸。自爾修杜多行。常於夏夜",
    "X86n1610_001:0663a08": "裸體以飤蚊蚋。有施與衣。則受而轉濟無者。亦甞說",
    "X86n1610_001:0663a09": "偈見意曰。四十年來常跣足。不剃頭兮不澡浴。郡官",
    "X86n1610_001:0663a10": "為我換衣衫。只恐平生願不足。以故世稱為劉道者。",
    "X86n1610_001:0663a11": "居無何。告其徒曰。吾將入定。可以甎泥為護。須三年",
    "X86n1610_001:0663a12": "後與汝相見。及期果出定。顯化異常。落成梵宇。至天",
    "X86n1610_001:0663a13": "禧二年歲餘二日。復將入定。遂囑徒屬以。四十九寒",
    "X86n1610_001:0663a14": "暑。當啟吾壙。即瞑目焉。治平三年。如其所囑之數。由",
    "X86n1610_001:0663a15": "是寺僧以其事聞於太守程公闢。率僚屬就視。而趺",
    "X86n1610_001:0663a16": "坐儼然。遂傅以香泥。奉安佛殿之西廡。以應民庶祈",
    "X86n1610_001:0663a17": "禱。夫演公悲願宏深。而能回首塵勞。曲開方便如",
    "X86n1610_001:0663a18": "此。",
    "X86n1610_001:0663a19": "福州鼓山於紹興之初刊行古尊宿語錄二十有二。",
    "X86n1610_001:0663a20": "洪之翠嵓芝禪師者。其一焉。芝開堂於郡城。有問。如",
    "X86n1610_001:0663a21": "何是洪州境。答曰。滕王閣下千峰秀。孺子亭前薄霧",
    "X86n1610_001:0663a22": "生。又問。如何是境中人。答曰。出入敲金鐙。朱衣對錦",
    "X86n1610_001:0663a23": "屏。其刊本漏却答境一聯。與問人一句。乃以對人而",
    "X86n1610_001:0663a24": "醻境。其顛錯若此。紹興甲子逮今。模印流通天下不",
    "X86n1610_001:0663b01": "知其幾許。遂使標志此道者。不見古人大全。可不惜",
    "X86n1610_001:0663b02": "哉。",
    "X86n1610_001:0663b03": "西蜀釣魚山回禪師。早為石工。而有契證。故叢林目",
    "X86n1610_001:0663b04": "之為回石頭。蜀之名士馮當可．唐文若與數客語論",
    "X86n1610_001:0663b05": "次。舉。孔子曰。由。誨汝知之乎。知之為知之。不知為不",
    "X86n1610_001:0663b06": "知。是知也。回緘默靜聽。徐曰。古人意莫不如此。坐客",
    "X86n1610_001:0663b07": "駭異。且命回釋其大意。回即說偈曰。會得知之為知",
    "X86n1610_001:0663b08": "之。步步踏著上天梯。叵耐古人無意智。剛惹閒人說",
    "X86n1610_001:0663b09": "是非。舉座傾服。後馮公當可敘回語錄曰。五祖晚得",
    "X86n1610_001:0663b10": "南堂。慥暴生獰。凌跨勤遠。天遒地窄。投老大隋。回道",
    "X86n1610_001:0663b11": "者以運鎚攻石之手。仰擊堅高。出力既麤。一鎚便透。",
    "X86n1610_001:0663b12": "歸坐釣魚山下。乖崖峭壁十倍其師。狼毒砒霜不容",
    "X86n1610_001:0663b13": "下口。其徒彥文更不瞥地。要取餘毒。散施諸方。余恐",
    "X86n1610_001:0663b14": "後人不著便宜。自取僵仆。故為敘引。以冠前文。紹興",
    "X86n1610_001:0663b15": "間。卍菴顏公自徑山首眾歸蜀。經釣魚山。值回為眾",
    "X86n1610_001:0663b16": "入室。顏直前醻酢而出。少頃。回詢於眾曰。適來黥面",
    "X86n1610_001:0663b17": "僧子安在。有識顏者曰。其僧乃徑山顏首座。已登舟",
    "X86n1610_001:0663b18": "矣。回使侍者邀顏上山。講叢林之禮。顏嘗為劇宼虜",
    "X86n1610_001:0663b19": "而黥面也。",
    "X86n1610_001:0663b20": "錢塘僧道潛者。以詩見知於蘇文忠公。號其為參寥",
    "X86n1610_001:0663b21": "子。凡詩詞迭唱更和形於翰墨。必曰參寥。及呂丞相",
    "X86n1610_001:0663b22": "為奏玅總師名之。後與簡牘。則曰玅總老師。江浙石",
    "X86n1610_001:0663b23": "刻具存者多。今略記公離錢塘。以長短句別之曰。有",
    "X86n1610_001:0663b24": "情風萬里卷潮來。無情送潮歸。問錢塘江上。西興浦",
    "X86n1610_001:0663c01": "口。幾度斜暉。不用思量今古。俛仰昔人非。誰似東坡",
    "X86n1610_001:0663c02": "老。白首忘機。記取西湖西畔。正暮山好處。空翠煙霏。",
    "X86n1610_001:0663c03": "算詩人相得。如我與君稀。約佗年東還海道。願謝公",
    "X86n1610_001:0663c04": "雅志。莫相違。西州路。不應回首。為我沾衣。噫。今世之",
    "X86n1610_001:0663c05": "小生。於有道宗師。必名呼而示其忽慢。亦安知文忠",
    "X86n1610_001:0663c06": "於一詩僧尚爾。況道德崇重者耶。",
    "X86n1610_001:0663c07": "白雲端和尚。住潯陽能仁。新其堂與厨。略記其實曰。",
    "X86n1610_001:0663c08": "古之稱善知識者。葢專以祖法為務。旦夕坐於方丈",
    "X86n1610_001:0663c09": "間。應諸學者之問而決疑焉。若院之事。則有學者分",
    "X86n1610_001:0663c10": "而集之。故善知識之稱。得其實而有尊矣。愚嘉祐丙",
    "X86n1610_001:0663c11": "申孟夏。自圓通應命來繼茲席。雖不揆其實而至。且",
    "X86n1610_001:0663c12": "患其法堂．厨舍悉皆頹圮。有風雨不堪之憂。何足以",
    "X86n1610_001:0663c13": "容眾而繼人之後者哉。已而。得州人周氏懷義大新",
    "X86n1610_001:0663c14": "其堂。明年。有慕藺來者。又新其厨。然後風雨不足憂。",
    "X86n1610_001:0663c15": "而徒眾得以安焉。周氏素達於吾教。不欲書以自顯。",
    "X86n1610_001:0663c16": "愚謂厨資出諸遠近之人。不書之。無以嘉其善。乃併",
    "X86n1610_001:0663c17": "以二善刻於厨壁。噫。考於古之稱善知識者之義。愚",
    "X86n1610_001:0663c18": "尚有媿焉。己亥九月十七日住持沙門守端述。石刻",
    "X86n1610_001:0663c19": "既毀。前輩典刑無復見矣。今立根椽片瓦。便彰飾說。",
    "X86n1610_001:0663c20": "邀功歸己。欺於後世。安肯自書其媿耶。",
    "X86n1610_001:0663c21": "待制韓公子蒼。與大慧老師厚善。及公僑寓臨川廣",
    "X86n1610_001:0663c22": "壽精舍。大慧入閩。取道過公。館於書齋幾半年。晨興",
    "X86n1610_001:0663c23": "相揖外。非時不許講。行不讓先後。坐不問賓主。葢相",
    "X86n1610_001:0663c24": "忘於道術也。故公詩有禪心如密付。更為少淹留之",
    "X86n1610_001:0664a01": "句。公因話次。謂少從蘇黃門問作文之法。黃門告以",
    "X86n1610_001:0664a02": "熟讀楞嚴．圓覺等經。則自然詞詣而理達。東坡家兄",
    "X86n1610_001:0664a03": "謫居黃州。杜門深居。馳騁翰墨。其文一變如川之方",
    "X86n1610_001:0664a04": "至。後讀釋氏書。深悟實相。參之孔老。愽辯無礙。浩然",
    "X86n1610_001:0664a05": "不見其涯。故為其載於墓誌。隆興改元仲夏。東萊呂",
    "X86n1610_001:0664a06": "伯恭登徑山。謁大慧。為兩月留。大慧語及韓公得斯",
    "X86n1610_001:0664a07": "論於蘇黃門。伯恭亦謂聞所未聞也。",
    "X86n1610_001:0664a08": "右街僧錄慈雲大師善因。以政和五年夏詣廟堂。陳",
    "X86n1610_001:0664a09": "詞曰。伏為教門。於四月十六日。奉　聖旨指揮。為道",
    "X86n1610_001:0664a10": "錄董南運訴釋教所有毀漢天師等事。下有司取藏",
    "X86n1610_001:0664a11": "經。見行撿尋焚毀次。今不避冐瀆朝廷。輙有陳述。切",
    "X86n1610_001:0664a12": "緣天下寺院大藏經文。元係　太祖．太宗聖旨彫",
    "X86n1610_001:0664a13": "造印行流通。及都城寺院并后妃之家功德院藏經。",
    "X86n1610_001:0664a14": "又係本朝所賜。其辯正論。甞蒙　仁宗皇帝收入崇",
    "X86n1610_001:0664a15": "總錄。若御府之書遽然焚毀。在臣子之心。有所不忍。",
    "X86n1610_001:0664a16": "恭惟國家功成治定。政教興隆。崇奉祖宗。凡所舊書",
    "X86n1610_001:0664a17": "未聞焚毀。只如揚子搥提仁義。滅絕禮學之言。世人",
    "X86n1610_001:0664a18": "謂之指斥老氏。莊子作盜跖．漁父之篇。世人謂之毀",
    "X86n1610_001:0664a19": "擯孔聖。然而老子之道愈興。孔子之教益著。此所以",
    "X86n1610_001:0664a20": "孟子有戒盡信書之言也。明矣。豈非毀之者適所以",
    "X86n1610_001:0664a21": "尊之。今道教中有輔正除邪等論。毀斥釋氏切害甚",
    "X86n1610_001:0664a22": "多。而教門未甞取乞除毀。伏望鈞慈特賜詳察。使釋．",
    "X86n1610_001:0664a23": "道二教不許互相排詆。以專柔無諍為事。各守一道。",
    "X86n1610_001:0664a24": "上助清朝興化之萬一。乞特降朝旨。禁止引用斥道",
    "X86n1610_001:0664b01": "教之言。免焚毀藏經。則天下幸甚。由是廟堂奏聞。至",
    "X86n1610_001:0664b02": "六月十一日奉　聖旨依奏。嗚呼。靖康之亂。推原其",
    "X86n1610_001:0664b03": "端。實由林靈素之徒。私於快己。黷紊朝綱。卒致生民",
    "X86n1610_001:0664b04": "墮於塗炭。悲夫。",
    "X86n1610_001:0664b05": "廬山羅漢系南禪師。臨汀張氏子。母妊時。夢烈丈夫",
    "X86n1610_001:0664b06": "擐金甲巡行庭隅。遂詰其由。對以。有善知識寄生汝",
    "X86n1610_001:0664b07": "家。故來衛護耳。逮生而恃怙。拊抱即啼。遂從保母乳",
    "X86n1610_001:0664b08": "育。甫十歲。依金泉院僧德廉出家。廉於俗。則伯父也。",
    "X86n1610_001:0664b09": "雖距里閈不遠。閱三霜未甞歸省。適其父攜世味與",
    "X86n1610_001:0664b10": "廉。講手足之敬。南悵然曰。清淨伽藍以葷茹穢污。其",
    "X86n1610_001:0664b11": "可耶。廉聞而詬其禮違敬順。深加屏斥。于時役者踈",
    "X86n1610_001:0664b12": "剪庭栢。南衝口成洗栢偈以見意曰。兩株寒栢種堦",
    "X86n1610_001:0664b13": "前。翠葉靈根漸次堅。自稟萬年高操在。等閒霜雪莫",
    "X86n1610_001:0664b14": "相煎。廉駭異之。至年十九。占僧籍。因與同院僧海評",
    "X86n1610_001:0664b15": "為檀越禮梁武懺。忽感慨謂評曰。佛菩薩既是吾徒",
    "X86n1610_001:0664b16": "之祖。悉不能知其從來。至於讀懺文。字句尚差。況奧",
    "X86n1610_001:0664b17": "義乎。今肖類以為胤嗣。寧無媿心耶。既而謁郡之開",
    "X86n1610_001:0664b18": "元潭公。賞月次。潭使其徒著語以見志。南遽應曰。中",
    "X86n1610_001:0664b19": "秋十五夜。明月碧溪流。不獨鄞江上。光充四百州。潭",
    "X86n1610_001:0664b20": "欣然謂其未易量也。尋出遊江國。首造廬陵隆慶閑",
    "X86n1610_001:0664b21": "公之室。次詣仰山偉公。咸器重焉。元豐己未。至長沙",
    "X86n1610_001:0664b22": "道林參禮祐禪師。於言下疑情頓釋。祐既謝院事。隨",
    "X86n1610_001:0664b23": "侍氐廬嶽。逮元祐丙寅。祐住羅漢。南輔相建立叢林。",
    "X86n1610_001:0664b24": "雄冠江表。祐因告老。南繼其席。則年三十有九。處事",
    "X86n1610_001:0664c01": "撫眾。風規峻整。道譽四馳。閱于七白。忽陞堂告眾曰。",
    "X86n1610_001:0664c02": "羅漢今日倒騎鐵馬。逆上須彌。踏破虗空。不留朕跡。",
    "X86n1610_001:0664c03": "乃歸方丈。跏趺而逝。實紹聖改元甲戌。門人行初摭",
    "X86n1610_001:0664c04": "其事。命蜀僧允平紀次。可謂備矣。續僧寶傳以南為",
    "X86n1610_001:0664c05": "首。既不得其詳。無乃摸象耶。",
    "X86n1610_001:0664c06": "池州梅山愚丘宗禪師。因練塘居士洪慶善持江東",
    "X86n1610_001:0664c07": "使節夜宿山間。相與夜話。洪問以。飯僧見於何經。其",
    "X86n1610_001:0664c08": "旨安在。宗曰。四十二章經有云。飯惡人百。不如飯一",
    "X86n1610_001:0664c09": "善人。乃至飯千億三世諸佛。不如飯一無住．無作．無",
    "X86n1610_001:0664c10": "證之者。其無修證則是正念獨脫。能飯斯人則功超",
    "X86n1610_001:0664c11": "諸佛。然前輩知此旨者多矣。洪曰。其為誰乎。宗曰。且",
    "X86n1610_001:0664c12": "以近說。如秦少游。滕州貶所。自作挽章。有誰為飯黃",
    "X86n1610_001:0664c13": "緇之句。東坡既聞秦計。以書送銀五兩。囑范元長為",
    "X86n1610_001:0664c14": "秦飯僧。及東坡北歸至毗陵。以疾不起。太學生裒錢",
    "X86n1610_001:0664c15": "於東京慧林飯僧。蘇黃門撰東坡墓誌首載之。洪曰。",
    "X86n1610_001:0664c16": "嚫金有據乎。宗曰。公豈不見毛詩．小雅鹿鳴。燕羣臣",
    "X86n1610_001:0664c17": "嘉賓也。既飲食之。又實幣帛筐篚以將其厚意。葢飲",
    "X86n1610_001:0664c18": "食不足以盡敬。而加贈遺以致慇懃也。於是為誦丁",
    "X86n1610_001:0664c19": "晉公齋僧疏曰。佛垂遍智。道育羣生。凡欲救於傾危。",
    "X86n1610_001:0664c20": "必預形於景貺。謂白衣干祿。叨冢宰之重權。丹陛宣",
    "X86n1610_001:0664c21": "恩。忝先皇之優渥。補仲山之袞。曲盡巧心。和傅說之",
    "X86n1610_001:0664c22": "羹。難調眾口。甞於安寢。忽夢清容。妙訓泠泠。俾塵心",
    "X86n1610_001:0664c23": "而早悟。真儀隱隱。恨凡目以那知。葢智未周身。事乖",
    "X86n1610_001:0664c24": "遠害。至禍臨而莫測。成災及以非常。黜向西京。感聖",
    "X86n1610_001:0665a01": "恩而寬宥。竄於南裔。當忠憲以甘心。咎實自貽。孽非",
    "X86n1610_001:0665a02": "佗作。念一家上散地。望萬里以何歸。既為負國之臣。",
    "X86n1610_001:0665a03": "永絕經邦之術。程遊湘土。道假靈山。正當煩惱之身。",
    "X86n1610_001:0665a04": "忽接清涼之眾。方知富貴難保始終。直饒鼎食之榮。",
    "X86n1610_001:0665a05": "豈若盂羹之美。特形歸命。恭發精誠。虔施白金。充修",
    "X86n1610_001:0665a06": "淨供。飯苾蒭之高德。答嬾瓚之深慈。冀保此行。乞無",
    "X86n1610_001:0665a07": "他恙。伏願天回南眷。澤賜下臨。免置邊夷。白日便同",
    "X86n1610_001:0665a08": "於鬼趣。賜歸中夏。黃泉再感於天恩。虔罄丹誠。永繄",
    "X86n1610_001:0665a09": "法力。洪曰。向讀名臣傳。只見補仲山袞．和傅說羹一",
    "X86n1610_001:0665a10": "聯而已。今獲全聞。其精禱若此。",
    "X86n1610_001:0665a11": "黃龍死心禪師。因蜀僧泉法湧入室次。死心曰。聞汝",
    "X86n1610_001:0665a12": "解吟詩。試吟一篇。泉曰。請師題目。死心豎起拂子。泉",
    "X86n1610_001:0665a13": "曰。一句坐中得。片心天外來。死心曰。川藞苴落韻了",
    "X86n1610_001:0665a14": "也。泉曰。杜撰試官。如麻似粟。拂袖而出。無何。死心有",
    "X86n1610_001:0665a15": "語曰。黃龍長老。觸著煩惱。若論心地。紅日杲杲。有易",
    "X86n1610_001:0665a16": "觸著煩惱為無頭無腦者。死心聞而怒詬。泉曰。此正",
    "X86n1610_001:0665a17": "與老師出光彩。死心曰。川僧休來胡脛。泉曰。祖師偈",
    "X86n1610_001:0665a18": "云。真性心地藏。無頭又無尾。亦胡脛耶。死心不覺解",
    "X86n1610_001:0665a19": "顏。死心甞讚六祖曰。六祖當年不丈夫。倩人書壁自",
    "X86n1610_001:0665a20": "塗糊。明明有偈言無物。却受佗家一鉢盂。是時依其",
    "X86n1610_001:0665a21": "韻而和者亦眾。死心復次元韻醻泉曰。絕句精明勝",
    "X86n1610_001:0665a22": "丈夫。出言吐氣不麻胡。須知得意如流水。笑殺黃梅",
    "X86n1610_001:0665a23": "爭鉢盂。泉尋以頌辭別。有祖意西來我不知之句。死",
    "X86n1610_001:0665a24": "心即拈其句送之曰。祖意西來我不知。知時未得入",
    "X86n1610_001:0665b01": "離微。離微徹了離微旨。始信心源獨自歸。",
    "X86n1610_001:0665b02": "雪竇持禪師嗣象田卿公。乃東林照覺之孫。平居偈",
    "X86n1610_001:0665b03": "頌。衝口而成。其賦紙帳曰。不犯條絲不涉機。細揉霜",
    "X86n1610_001:0665b04": "楮淨相宜。半軒秋月難分夜。一榻寒雲未散時。睡去",
    "X86n1610_001:0665b05": "浩然忘混沌。坐來虗白稱無為。綿綿不許纖塵入。任",
    "X86n1610_001:0665b06": "汝風從八面吹。又假山曰。數拳幽石疊嵳峨。池水泓",
    "X86n1610_001:0665b07": "然一寸波。識得山川無限意。目前蕭灑不消多。又閑",
    "X86n1610_001:0665b08": "居曰。年來趨世勿心情。閣錫孤峯計已成。快活有時",
    "X86n1610_001:0665b09": "無奈何。繞松長嘯兩三聲。大慧老師前住徑山。法席",
    "X86n1610_001:0665b10": "雄盛。諸山未甞敢有登其門者。獨持造謁。大慧為上",
    "X86n1610_001:0665b11": "堂講法眷之禮。相與觀畫工圖臨濟像次。持且欲傳",
    "X86n1610_001:0665b12": "其本。大慧令為揎肘作[祝/土]拳之勢。持遂命為讚曰。面",
    "X86n1610_001:0665b13": "似淋了灰堆。喝似旱天怒雷。雖然麤麤慥慥。且不隈",
    "X86n1610_001:0665b14": "隈[毯炎+崔][毯炎+崔]。咄。是甚麼。若不得這箇道理。定作一枚渠魁。",
    "X86n1610_001:0665b15": "其後。諸方有畫頂相。效顰作露肘握拳之狀。未免取",
    "X86n1610_001:0665b16": "誚識者。持公尤善滑稽。談對峻捷。有范生。乃攫士之",
    "X86n1610_001:0665b17": "雄者。入寺饕餮不已。范一日飯罷。摩腹而行。持問以。",
    "X86n1610_001:0665b18": "腹有疾耶。范遽言。忝從事於道家流養生之訣。所謂",
    "X86n1610_001:0665b19": "飯了行百步。急以手摩肚。持即應之曰。儞要學長生。",
    "X86n1610_001:0665b20": "不易我常住。由是范慚而退。遂不復至矣。",
    "X86n1610_001:0665b21": "龍牙禪師。諱從密。字世踈。以艸聖。為世所珍。舒人張",
    "X86n1610_001:0665b22": "懷素自號落魄野人。以幻術遊公卿間。崇寧四年。懷",
    "X86n1610_001:0665b23": "素謀反事敗。陵遲處斬。檢其橐。有密艸書。洪公覺範",
    "X86n1610_001:0665b24": "跋其後。由是二公連累獲譴。密後歸閩。因有偈曰。長",
    "X86n1610_001:0665c01": "汀有箇老頭陀。猛省思量惡業多。怕老人中添白髮。",
    "X86n1610_001:0665c02": "驚翻浪裏走黃河。天涯海角藏身去。劒樹刀山眨眼",
    "X86n1610_001:0665c03": "過。今日南歸猶活在。從佗笑不似禪和。甞有四大頌",
    "X86n1610_001:0665c04": "曰。地風火水本無根。今藉其元作爾尊。六用停時人",
    "X86n1610_001:0665c05": "不見。一機空處我何存。休於燥濕尋宗祖。勿向堅搖",
    "X86n1610_001:0665c06": "認子孫。記得曾郎言諦當。都盧似箇破沙盆。密晚住",
    "X86n1610_001:0665c07": "福之東禪。一日。招鄭編修尚明飯。手自瀹茗。乃曰。某",
    "X86n1610_001:0665c08": "大事到來。屈公證明。又云。曾得某艸書千字文否。鄭",
    "X86n1610_001:0665c09": "云。未蒙見貺。師乃命筆艸千字。大勝平時所作。又索",
    "X86n1610_001:0665c10": "紙書偈云。閱盡人間七十秋。萬緣今日一時休。虗空",
    "X86n1610_001:0665c11": "撲破渾閑事。驚起全身露地牛。投筆而逝。茶毗。煙所",
    "X86n1610_001:0665c12": "至處。皆五色舍利。",
    "X86n1610_001:0665c13": "衡州花藥英禪師。江之湖口李氏子也。初於真淨處",
    "X86n1610_001:0665c14": "受記莂。乃往雲居。佛印命首眾僧。一日。佛印握拳問",
    "X86n1610_001:0665c15": "曰。首座如何。英曰。佗日不敢忘和尚。佛印私以為喜。",
    "X86n1610_001:0665c16": "有偈遺之曰。誰人識得吉州英。觜是新羅鐵打成。終",
    "X86n1610_001:0665c17": "不隨佗烏鵲隊。望雲閑呌兩三聲。葢美其機辯矣。由",
    "X86n1610_001:0665c18": "是叢林呼為英鐵觜。紹聖元年秋。於雲居受潭之開",
    "X86n1610_001:0665c19": "福命而為真淨之嗣。自是。歲之冬夏。必致安問而獻",
    "X86n1610_001:0665c20": "衣須。戒去僕候。孟朔投書。然真淨殊無物為報。唯臨",
    "X86n1610_001:0665c21": "遷寂。囑付黃伽梨。英既得訃受衣。哀號仆地。大慧",
    "X86n1610_001:0665c22": "老師稱其如此。且謂。於師篤法義。未有過英鐵觜",
    "X86n1610_001:0665c23": "者。",
    "X86n1610_001:0665c24": "熈寧間。西湖有僧清順。字怡然。居湖山勝處。往來靈",
    "X86n1610_001:0666a01": "隱．天竺。以偈句陶寫閒中趣味曰。浪宕閑吟下翠微。",
    "X86n1610_001:0666a02": "更無一法可思惟。有人問我出山意。藜杖頭挑破衲",
    "X86n1610_001:0666a03": "衣。又曰。事事無能一不前。喜歸天竺過殘年。飢餐困",
    "X86n1610_001:0666a04": "臥無餘事。休說壺中別有天。石林葉丞相少蘊謂。順",
    "X86n1610_001:0666a05": "為人清約介靜。不妄與人交。無大故不至城市。士大",
    "X86n1610_001:0666a06": "夫多往就見。時有饋之米者。所取不過數斗。以缾貯",
    "X86n1610_001:0666a07": "置几上。日三二合食之。雖蔬茹。亦不常有。東坡在嶺",
    "X86n1610_001:0666a08": "南。時因人往西湖。有筆語曰。垂雲順闍梨。乃余監郡",
    "X86n1610_001:0666a09": "日往還詩友也。清介貧甚。食僅足而已。幾於不足也。",
    "X86n1610_001:0666a10": "然未甞有憂色。老矣。不知尚徤不。噫。今吾黨以清貧",
    "X86n1610_001:0666a11": "為耻。以厚蓄為榮。及溘然。則不致其徒於縲紲者幾",
    "X86n1610_001:0666a12": "希。若使其少慕順之風。豈至遺臭耶。",
    "X86n1610_001:0666a13": "汪翰林彥章。牧苕谿時。於道有聞晚之歎。遇休沐日。",
    "X86n1610_001:0666a14": "必會諸山長老道話。因思谿慈受．道場普明．何山佛",
    "X86n1610_001:0666a15": "燈。坐于書齋。其壁間有布袋和尚像。葢名畫也。公遂",
    "X86n1610_001:0666a16": "指而問諸山曰。畫得如何。慈受曰。此可謂出新意於",
    "X86n1610_001:0666a17": "法度之中。寄玅理於豪放之外者。公曰。佗還會禪否。",
    "X86n1610_001:0666a18": "佛燈曰。不會。公曰。為甚麼不會。佛燈曰。會則不問",
    "X86n1610_001:0666a19": "也。公於是大笑。苕谿鄭禹功參道於佛燈。亦甞言",
    "X86n1610_001:0666a20": "之。",
    "X86n1610_001:0666a21": "嚴陽山在武寧縣東南四十里。有趙州和尚嗣法上",
    "X86n1610_001:0666a22": "首諱善信者。樂山之奇秀。結庵其間。信以道德崇重。",
    "X86n1610_001:0666a23": "世不欲名。故稱嚴陽尊者。二虎一蛇。馴繞左右。尊者",
    "X86n1610_001:0666a24": "甞問趙州。一物不將來時如何。趙州曰。放下著。尊者",
    "X86n1610_001:0666b01": "曰。既是一物不將來。又放下箇甚麼。趙州曰。放不下",
    "X86n1610_001:0666b02": "便擔取去。黃龍南禪師有頌發揮之曰。一物不將來。",
    "X86n1610_001:0666b03": "肩頭擔不起。言下忽知非。心中無限喜。毒惡既忘懷。",
    "X86n1610_001:0666b04": "蛇虎為知己。光陰幾百年。清風猶未已。唐天祐間。江",
    "X86n1610_001:0666b05": "西制置劉公於縣治之西剏新興院。迎尊者居焉。僧",
    "X86n1610_001:0666b06": "致問曰。如何是新興水。答曰。面前江裏。今院之額改",
    "X86n1610_001:0666b07": "為明心。國初。有僧道寧於尊者祠堂作分書。寫尊者",
    "X86n1610_001:0666b08": "送僧偈。大觀中。尚存敗壁間。曰。身如雲兮貌如祖。及",
    "X86n1610_001:0666b09": "至身中無伴侶。楖[木*栗]橫擔不顧人。直入千峯萬峯去。",
    "X86n1610_001:0666b10": "今叢林唯誦後二句。亦不知為誰作。至於傳燈錄遺",
    "X86n1610_001:0666b11": "脫尊者之名。誠可大息也。",
    "X86n1610_001:0666b12": "大慧老師。以大觀丁亥。時年十有九。經大平州隱靜。",
    "X86n1610_001:0666b13": "與二僧遊杯渡菴。有犬逸。怒吠。二僧懼而返。大慧徑",
    "X86n1610_001:0666b14": "前。犬則如迎宿客。而菴之主僧延遇特厚。大慧曰。某",
    "X86n1610_001:0666b15": "甲晚生。豈足以當盛意。主僧顧伽藍土偶而言曰。昨",
    "X86n1610_001:0666b16": "宵將三鼓。夢此人告以今日雲峯悅禪師來。且戒其",
    "X86n1610_001:0666b17": "為待耳。大慧謝不敏。及回隱靜。詢雲峯于老宿。有以",
    "X86n1610_001:0666b18": "雲峯語錄為示。開卷恍然。過目誠誦終不忘。自時叢",
    "X86n1610_001:0666b19": "林傳大慧為雲峯後身。逮圜寂。甞有對靈文。略曰。舉",
    "X86n1610_001:0666b20": "世知雲峯悅老之後身。逢時獲南嶽讓公之前號。葢",
    "X86n1610_001:0666b21": "南嶽讓和尚。諡大慧禪師云。",
    "X86n1610_001:0666b22": "南禪師。居黃檗積翠菴。時豫章帥程公闢以詩招住",
    "X86n1610_001:0666b23": "翠巖。曰。翠巖泉石冠西山。欲得高人住此間。曾是早",
    "X86n1610_001:0666b24": "年聽法者。今生更欲見師顏。南和之曰。白髮滿頭如",
    "X86n1610_001:0666c01": "雪山。尪羸無力出人間。翻思有負公侯命。旦夕彷徨",
    "X86n1610_001:0666c02": "益厚顏。及程歸朝。閱二年。復除江西漕。南以頌寄之",
    "X86n1610_001:0666c03": "曰。洪井分飛早二年。林間仕路兩相懸。近聞北闕明",
    "X86n1610_001:0666c04": "君詔。又領江西漕使權。列郡望風皆艸偃。故人高枕",
    "X86n1610_001:0666c05": "得雲眠。馬塵未卜趨何日。預把音書作信傳。程和答",
    "X86n1610_001:0666c06": "曰。七字新吟憶舊年。此時懷抱極懸懸。師今有道居",
    "X86n1610_001:0666c07": "禪首。我本何人掌吏權。明月每思雲下坐。青山一任",
    "X86n1610_001:0666c08": "日高眠。庵前弟子知多少。來者如燈續續傳。程之帥",
    "X86n1610_001:0666c09": "豫章。乃治平三年丙午歲。奏准明堂赦。勘會未有名",
    "X86n1610_001:0666c10": "額院宇例賜之。由是豫章管內律院並獲其額。今鮮",
    "X86n1610_001:0666c11": "有知程之措意焉。然非取重南公之道德。豈能外護",
    "X86n1610_001:0666c12": "法門如是勤篤耶。",
    "X86n1610_001:0666c13": "潮陽劉方明。紹興間帥夔府。夜登郡閣。見有白光發",
    "X86n1610_001:0666c14": "于地。乃使人物色其處。即軍營教場中。待旦。掘數尺",
    "X86n1610_001:0666c15": "間。得石大如斗。剖而中分。瑩潔有圓相。劉為之喜。作",
    "X86n1610_001:0666c16": "瑞石讚欲刊其上。適有鑒禪者過焉。因告以。何不[金*嶲]",
    "X86n1610_001:0666c17": "聖像於圓光中。使人瞻仰。葢其光非聖像不能顯發",
    "X86n1610_001:0666c18": "也。劉然其言。以李伯時所畫觀音大士像模勒。是時。",
    "X86n1610_001:0666c19": "大慧老師居衡陽。因命而為之讚曰。非因非緣非自",
    "X86n1610_001:0666c20": "然。此石此畫亦復爾。是光非攝此身相。是相非從是",
    "X86n1610_001:0666c21": "光裏。二俱難以意測量。大士度生亦如是。我作此偈",
    "X86n1610_001:0666c22": "助發揮。觀者當淨身口意。讚雖收廣錄。而遺其緣起。",
    "X86n1610_001:0666c23": "則不見讚意之大全也。",
    "X86n1610_001:0666c24": "豐城淨遜監寺與廬陵道一維那輔相泉南教忠光",
    "X86n1610_001:0667a01": "禪師法席。有聲於江湖。光乃大慧老師號為禪狀元",
    "X86n1610_001:0667a02": "者。遜有淵才雅思。談噱有味。因天寒歲晚。諸友擁爐。",
    "X86n1610_001:0667a03": "遜適捫蝨戲爇於爐。有調之者曰。端獅子尚能為報",
    "X86n1610_001:0667a04": "曉雞作文以祭。兄既燒蝨。豈可不說法語而升濟乎。",
    "X86n1610_001:0667a05": "遜衝口成頌曰。蝨子聽我語。自今宜記取。汝墮於蝨",
    "X86n1610_001:0667a06": "中。為貪血肉故。天堂不去生。來生我裩袴。養兒名作",
    "X86n1610_001:0667a07": "蟣。其蟣多無數。我身亦非堅。汝豈能長固。當知夢幻",
    "X86n1610_001:0667a08": "軀。如電亦如露。我今開方便。示汝轉身處。向此一爐",
    "X86n1610_001:0667a09": "中。切莫生驚怖。盡此一報身。莫復來時路。畢竟教伊",
    "X86n1610_001:0667a10": "向甚麼處去。烈焰堆中爆一聲。塵塵剎剎無回互。於",
    "X86n1610_001:0667a11": "是諸友譁然。稱其賢於端獅子文遠矣。遜尋旋鄉。示",
    "X86n1610_001:0667a12": "寂於力士岸之超果。一過其廬。悼以偈曰。出處叢林",
    "X86n1610_001:0667a13": "二十春。孜孜矻矻道為鄰。金牛幾度遭塗炭。鼻孔方",
    "X86n1610_001:0667a14": "知搭上唇。纔藉瞎驢開正眼。豈期獅子遽翻身。死生",
    "X86n1610_001:0667a15": "既了顯何憾。萬古秋空月色新。一至梅陽。省覲大慧。",
    "X86n1610_001:0667a16": "辭往洋嶼。侍光之病。大慧送以偈曰。不忘道義閩中",
    "X86n1610_001:0667a17": "去。洋嶼菴中看病僧。趒出梅陽煙瘴窟。千山萬水一",
    "X86n1610_001:0667a18": "條藤。光謝事福唐龜山。養病於海上洋嶼也。",
    "X86n1610_001:0667a19": "錢塘喻彌陀者。早專畫彌陀佛為業。楊傑次公賞識",
    "X86n1610_001:0667a20": "其精玅。以姓呼之為喻彌陀。由是得名。有部使者問",
    "X86n1610_001:0667a21": "以。能畫彌陀。何不參禪。答以偈曰。平生只解畫彌陀。",
    "X86n1610_001:0667a22": "不解參禪可奈何。幸有五湖風月在。太平何用動干",
    "X86n1610_001:0667a23": "戈。尋於西湖七寶山[金*嶲]石為佛。使水陸往來悉得瞻",
    "X86n1610_001:0667a24": "仰。既及百尺。而門下侍郎薛公問之曰。彼彌勒佛見",
    "X86n1610_001:0667b01": "在天宮為諸天說法。於此鑿頑石將奚以為耶。亦以",
    "X86n1610_001:0667b02": "偈對曰。咄哉頑石頭。全憑巧匠修。只今彌勒佛。莫待",
    "X86n1610_001:0667b03": "下生求。年三十五。占僧籍。名思淨。乃於城北僦舍。日",
    "X86n1610_001:0667b04": "持鉢乞食。期以飯百萬僧。不二十寒暑。及八百萬。郡",
    "X86n1610_001:0667b05": "移玅行院額於其處。以旌其勤。方臘之亂。所至無噍",
    "X86n1610_001:0667b06": "類。既犯錢塘。淨造其前。願以一身代一城之命。誠心",
    "X86n1610_001:0667b07": "感動。賊鋒為之少戢焉。",
    "X86n1610_001:0667b08": "蘇州楓橋溫禪師。初參鼓山老禪。因隨侍過鴈蕩能",
    "X86n1610_001:0667b09": "仁。未至間。寺罹回祿。一夕而燼。溫為幹修造事。老禪",
    "X86n1610_001:0667b10": "以偈將其行。曰。老禪不打鼓山鼓。投老來歸鴈蕩山。",
    "X86n1610_001:0667b11": "傑閣隆樓渾不見。谿邊茅屋兩三間。二曰。溫禪單打",
    "X86n1610_001:0667b12": "布衫過。口硬如鐵說諸方。肯為老禪持鉢去。信之有",
    "X86n1610_001:0667b13": "麝自然香。三曰。七百間屋幾時了。十萬貫錢何日歸。",
    "X86n1610_001:0667b14": "除是腰纏更騎鶴。道人方了目前機。溫至虎丘。有遺",
    "X86n1610_001:0667b15": "白金數百星於僧堂前。溫以衲蒙首坐其處。伺訪者",
    "X86n1610_001:0667b16": "來。果倉皇窘甚。問其故。不以告。但悵然而已。溫徐曰。",
    "X86n1610_001:0667b17": "獃漢。若遺却物。就山門具名件交取。其人曰。果爾。敢",
    "X86n1610_001:0667b18": "以三之一資公幹緣。溫曰。佛謂行匃摧我慢。結佗緣。",
    "X86n1610_001:0667b19": "烏用是哉。溫之固窮。單打布衫而不苟受施。且援先",
    "X86n1610_001:0667b20": "訓以拒。可謂知本者歟。",
    "X86n1610_001:0667b21": "莫尚書將。字少虗。家世豫章分寧。因於西蜀謁南堂",
    "X86n1610_001:0667b22": "靜禪師咨決心要。靜使其向一處提撕。適如廁。俄聞",
    "X86n1610_001:0667b23": "穢氣。急以手掩鼻。遂有省。即以偈呈靜曰。從來姿韻",
    "X86n1610_001:0667b24": "愛風流。幾笑時人向外求。萬別千差無覔處。得來元",
    "X86n1610_001:0667c01": "在鼻尖頭。靜答之曰。一法纔通法法周。縱橫玅用更",
    "X86n1610_001:0667c02": "何求。青蛇出匣魔軍伏。碧眼胡僧笑點頭。",
    "X86n1610_001:0667c03": "真州六合縣釋迦院玅應大師伯華者。以風鑑之術",
    "X86n1610_001:0667c04": "遊士夫間。決禍福壽夭。多奇中。孫尚書仲益與叔詣",
    "X86n1610_001:0667c05": "內翰兄手牘。略曰。覿過全州。遇玅應。攜被從之。通夕",
    "X86n1610_001:0667c06": "語。謂覿去死尚遠也。其信從可見於此。而尚書果享",
    "X86n1610_001:0667c07": "壽幾及期頤。華雖蘊異能解。篤為杜多之行。如張魏",
    "X86n1610_001:0667c08": "公尤深知遇。題其肖像曰。坦然心地元無物。蕭灑容",
    "X86n1610_001:0667c09": "儀自出塵。日誦觀音呪一藏。不妨功行拯迷津。潤之",
    "X86n1610_001:0667c10": "焦山虗席。有欲延華為東道主。華力辭曰。愚不曾參",
    "X86n1610_001:0667c11": "禪。何敢妄為許事耶。聞者賢其言。李參政泰發甞遺",
    "X86n1610_001:0667c12": "以詩曰。要知耳目是真梯。壽骨穹隆貫伏犀。老去不",
    "X86n1610_001:0667c13": "傳梅嶺信。生年似與趙州齊。恒沙經論心常轉。古佛",
    "X86n1610_001:0667c14": "鉗鎚手自攜。二廣山川踏應遍。打包同過浙東西。華",
    "X86n1610_001:0667c15": "年九十九而逝。塔於湘西。世之挾術盜名。濫踞大剎。",
    "X86n1610_001:0667c16": "顧華所為。盍少貶焉。",
    "X86n1610_001:0667c17": "李覯。字泰伯。旴江人。時稱大儒。皇祐二年。范文正公",
    "X86n1610_001:0667c18": "以表薦之。其略曰。臣伏見建昌軍艸澤李覯。前應制",
    "X86n1610_001:0667c19": "科首。被召試。有司失之。遂退而隱。竭力養親。不復干",
    "X86n1610_001:0667c20": "祿。鄉曲俊異。從而師之。善講論六經。辯愽明連。釋然",
    "X86n1610_001:0667c21": "見聖人之旨。著書立言。有孟軻．楊雄之風。實無媿於",
    "X86n1610_001:0667c22": "天下之士。而朝廷未賜采收。議者嗟惜。可謂遺逸矣。",
    "X86n1610_001:0667c23": "臣今取刻本人所業禮論七篇．明堂定制圖序一篇．",
    "X86n1610_001:0667c24": "平土書三篇．易論十三篇。共二十四篇。編為十卷。繕",
    "X86n1610_001:0668a01": "寫上進。伏乞聖慈。當乙夜之勤。一賜御覧。則知斯人",
    "X86n1610_001:0668a02": "之才之學非常儒也。由是就門除一官。復差充太學",
    "X86n1610_001:0668a03": "說書。未幾而卒。泰伯先甞著潛書。又廣潛書。力於排",
    "X86n1610_001:0668a04": "佛。嵩明教攜所著輔教論謁之辯明。泰伯方留意讀",
    "X86n1610_001:0668a05": "佛書。乃悵然曰。吾輩議論尚未及一卷般若心經。佛",
    "X86n1610_001:0668a06": "道豈易知耶。有門下士黃漢傑者。以書詰其然。泰伯",
    "X86n1610_001:0668a07": "答之。略曰。民之欲善。葢其天性。古之儒者用於世。必",
    "X86n1610_001:0668a08": "有以教導之。民之耳．目．鼻．口．心知百體。皆有所主。其",
    "X86n1610_001:0668a09": "異端何暇及哉。後之儒者用於世。則無以教導之。民",
    "X86n1610_001:0668a10": "之耳．目．鼻．口．心知百體。皆無所主。舍浮圖何適哉。噫。",
    "X86n1610_001:0668a11": "心經乃唐太宗詔玄弉法師所譯。纔五十四句二百",
    "X86n1610_001:0668a12": "六十七字耳。該夫大般若經六百卷。而理窮根極。泰",
    "X86n1610_001:0668a13": "伯所言。非其自肯。安能爾哉。",
    "X86n1610_001:0668a14": "南閩脩仰書記。紹興間為艸堂和尚掌記室於泐潭。",
    "X86n1610_001:0668a15": "甞題淨髮圖。體類俳優。而用事切當。其詞曰。垢污蓬",
    "X86n1610_001:0668a16": "首。笑誌公墮聲聞之鄉。特地洗頭。嗟菴主入雪峰之",
    "X86n1610_001:0668a17": "彀。為當時之遊戲。屬後世之品量。誰知透石門關。別",
    "X86n1610_001:0668a18": "有棄繻手段。飲泐潭水。總是突霧爪牙。更不效從前",
    "X86n1610_001:0668a19": "來兩家。直要用頂[寧*頁]上一著。鋒鋩纔動。心手相應。一",
    "X86n1610_001:0668a20": "搦一擡。誰管藏頭白。海頭黑。或擒或縱。說甚胡鬚赤。",
    "X86n1610_001:0668a21": "赤鬚胡。曾無犯手傷鋒。不用揚眉瞬目。一新光彩。逈",
    "X86n1610_001:0668a22": "絕廉纖。休尋頭上七寶冠。好看頂後萬里相。一時勝",
    "X86n1610_001:0668a23": "集七日良期。不須到佛殿堦前。彼處無艸。普請向大",
    "X86n1610_001:0668a24": "智堂裏。此間有人逮參大慧老師於衡陽。未幾。隨侍",
    "X86n1610_001:0668b01": "遷梅陽。郡守謝朝議以大慧語僚屬曰。朝廷編置所",
    "X86n1610_001:0668b02": "謂長老者。但一僧耳。兵馬司東偏之隙地。從其居止。",
    "X86n1610_001:0668b03": "既而僧行。日至幾數百指。施鍬钁而平基址。運竹木",
    "X86n1610_001:0668b04": "而縛屋廬。聽其指呼。無敢怠者。守雖聞其服勤如此。",
    "X86n1610_001:0668b05": "亦未知果何人也。於是延見一二。觀其能為。仰適承",
    "X86n1610_001:0668b06": "命。乃與從容彌日。語論英發。搉古商今。逢原左右。守",
    "X86n1610_001:0668b07": "復徵。等伍更有蘊異能者否。仰遂告以。負大經論者",
    "X86n1610_001:0668b08": "有之。博極書史者有之。詩詞高玅者有之。翰墨飃逸",
    "X86n1610_001:0668b09": "者有之。其所以未能明徹。則佛祖大事因緣而已。是",
    "X86n1610_001:0668b10": "以不憚艱險。隨侍而來。得依仁政。幸莫大焉。守且駭",
    "X86n1610_001:0668b11": "異。知其徒皆為法忘軀之士。自是於大慧日益加敬。",
    "X86n1610_001:0668b12": "遣其子純粹求入道捷徑。大慧示以法語八篇。仰之",
    "X86n1610_001:0668b13": "學富才高。於文無所不能。既罹瘴毒。卒於潮陽光孝。",
    "X86n1610_001:0668b14": "疇不為太息也。",
    "X86n1610_001:0668b15": "太平州蕪湖吉祥訥禪師。初出遊方。至廬山東林。是",
    "X86n1610_001:0668b16": "時法席雄盛。英俊畢集。訥製照覺禪師畫像讚而為",
    "X86n1610_001:0668b17": "紹介曰。雪眉昂藏。犀骨挺峻。象王回旋。獅子奮迅。駕",
    "X86n1610_001:0668b18": "鐵牛機。佩毗盧印。坐斷爐峰。巍巍獨鎮。黃金闕下詔",
    "X86n1610_001:0668b19": "不來。白蓮社裏清風震。照覺見而喜。待以異禮。訥後",
    "X86n1610_001:0668b20": "參圓通禪師秀公。遂為其嗣。晚年多依圓通法屬。故",
    "X86n1610_001:0668b21": "得訥叔之譽於叢林。甞有偈曰。嘯月吟風水石間。忘",
    "X86n1610_001:0668b22": "機贏得此心閑。無端打破空狼藉。羞對白雲歸舊山。",
    "X86n1610_001:0668b23": "訥有禪餘集。載名卿宿衲言論之勝。叢林秘其傳也。",
    "X86n1610_001:0668b24": "廬山棲賢真教果禪師。以南康守攜客遊山。客肆其",
    "X86n1610_001:0668c01": "忽慢。果遂著示欺客文曰。凡人之所愛人者。必取其",
    "X86n1610_001:0668c02": "道德之淵奧。言行之粹美。出一言。則千里服膺而不",
    "X86n1610_001:0668c03": "倦。立一行。則百世景仰而不忘。逃名於盛世。匿耀於",
    "X86n1610_001:0668c04": "靈府。返淳復朴。終日如愚。雖天地至大。不足方其志。",
    "X86n1610_001:0668c05": "日月至明。不足類其達。却崇高莫大之富貴。若一毫",
    "X86n1610_001:0668c06": "之輕。保光輝非常之事業。若千鈞之重。厲而修。勤而",
    "X86n1610_001:0668c07": "行。至其所至。聞其所聞。徹眾智之源。造絕學之域。允",
    "X86n1610_001:0668c08": "蹈乎六合之外。冥運乎萬機之內。醻酢往來。若空谷",
    "X86n1610_001:0668c09": "之答響。此乃吾之深愛者也。若夫騁虗聲。被殊服。私",
    "X86n1610_001:0668c10": "一位之雄。踞百人之上。又烏足為驚駭焉。客庸詎欺",
    "X86n1610_001:0668c11": "我其無能為。而我且不知其所以為者也。欺客若此。",
    "X86n1610_001:0668c12": "其智小哉。果甞註輔教編。洪駒父為後序。又題其像",
    "X86n1610_001:0668c13": "曰。鶴鳴峰前。聲聞于天。瀑布之下。思如湧泉。望之毅",
    "X86n1610_001:0668c14": "然。即之溫然。雙劒屹立。香爐生煙。之人也。之德也。與",
    "X86n1610_001:0668c15": "茲山而俱傳。江西宗派中。有僧可正平者。乃果之徒",
    "X86n1610_001:0668c16": "弟也。",
    "X86n1610_001:0668c17": "真淨和尚。住寶峰日。洪明．一祖同在侍寮。祖請暫假。",
    "X86n1610_001:0668c18": "真淨不許。及上巳日。呼俱侍行。為寶蓮莊主具飯。真",
    "X86n1610_001:0668c19": "淨題偈于壁曰。元符二年三月三。春餅撮餤桐飯兼。",
    "X86n1610_001:0668c20": "真淨來看信道者。洪明一祖相隨參。祖匿笑。謂同列",
    "X86n1610_001:0668c21": "曰。元來老和尚以我名廁於偈。故不給假也。洪乃覺",
    "X86n1610_001:0668c22": "範。祖即超然。超然為仰山東道主。而與大慧．竹菴心．",
    "X86n1610_001:0668c23": "虗量．珍布衲亦於上巳之晨遊獺徑橋。話寶蓮事。未",
    "X86n1610_001:0668c24": "免以後之視今。猶今之視昔耳。",
    "X86n1610_001:0669a01": "徑山本首座。自號無住叟。因桐廬陳居士求指示。遂",
    "X86n1610_001:0669a02": "有偈曰。修禪入定元非佛。垢污佯狂不是魔。一句脫",
    "X86n1610_001:0669a03": "然如道得。桐廬江上逆翻波。大慧老師見而為之喜。",
    "X86n1610_001:0669a04": "本出世。住信之博山。以偈寄烏巨行和尚。烏巨山頭",
    "X86n1610_001:0669a05": "老大蟲。爪牙何啻利如鋒。等閑坐斷三衢路。哮吼一",
    "X86n1610_001:0669a06": "聲天地空。及移住鄱陽薦福。讚開山伏虎師曰。人無",
    "X86n1610_001:0669a07": "人而虎也。虎無虎而人也。毒惡無所發乎中。物我無",
    "X86n1610_001:0669a08": "所形乎外。莫知其為人也。莫知其為虎也。葢道之所",
    "X86n1610_001:0669a09": "在而已。人虎於是乎如如也。又平居以頌發明古今",
    "X86n1610_001:0669a10": "因緣。凡三十餘解。既遷寂。則為侍僧所匿。今只記其",
    "X86n1610_001:0669a11": "頌華亭船子話曰。生涯來往華亭上。釣盡煙波獲錦",
    "X86n1610_001:0669a12": "鱗。蓑笠既穿船亦破。更無一法在江濵。",
    "X86n1610_001:0669a13": "龍牙才禪師。早服勤於佛鑒法席。而局務不辭難。名",
    "X86n1610_001:0669a14": "已聞於叢林。及遊方。迫暮至黃龍。適死心在三門。問",
    "X86n1610_001:0669a15": "其所從來。既稱名。則知為舒州太平才莊主矣。翌日",
    "X86n1610_001:0669a16": "入室。死心問曰。會得最初句。便會末後句。會得末後",
    "X86n1610_001:0669a17": "句。便會最初句。最初末後拈放一邊。百丈野狐話作",
    "X86n1610_001:0669a18": "麼生會。才曰。入戶已知來見解。何須更舉轢中泥。死",
    "X86n1610_001:0669a19": "心曰。新長老死在上座手裏也。才曰。語言雖有異。至",
    "X86n1610_001:0669a20": "理且無差。死心曰。如何是無差底事。才曰。不扣黃龍",
    "X86n1610_001:0669a21": "角。焉知頷下珠。死心便打。是時。死心自題其像曰。齒",
    "X86n1610_001:0669a22": "缺面黑。廣南正賊。空腹高心。不識文墨。才疏為四偈",
    "X86n1610_001:0669a23": "以獻曰。齒缺面黑。達磨重來。人心直指。大施門開。廣",
    "X86n1610_001:0669a24": "南正賊。曾經海陣。奪得驪珠。受用無盡。空腹高心。罵",
    "X86n1610_001:0669b01": "佛罵人。名傳天下。越古超今。不識文墨。六祖同參。雖",
    "X86n1610_001:0669b02": "不踏碓。見解一般。死心見而喜。才既住龍牙。開堂於",
    "X86n1610_001:0669b03": "潭府。有問。多答蘇嚧。由是叢林雅呼為才蘇嚧。",
    "X86n1610_001:0669b04": "懷玉山宣首座。初於筠陽黃檗。聞祥和尚夜參。舉一",
    "X86n1610_001:0669b05": "葉飃空便見秋。法身須透閙啾啾。忽有省。尋造徑山。",
    "X86n1610_001:0669b06": "或有謂大慧老師曰。明州宣來探宗旨。大慧曰。我禪",
    "X86n1610_001:0669b07": "如蚌蛤。開則五臟皆露。何用探焉。宣聞而駭異。暨隨",
    "X86n1610_001:0669b08": "侍過衡陽。服勤久之。甞頌竹篦話曰。背觸太乖張。癡",
    "X86n1610_001:0669b09": "禪眼似羊。貪他一粒米。失却半年糧。雪峰慧日禪師",
    "X86n1610_001:0669b10": "聞公於衡陽。受懷玉命。宣與偕行。相與建保社。汪聖",
    "X86n1610_001:0669b11": "錫半刺宜春。時以疏致宣住南源曰。佛法至于慈明。",
    "X86n1610_001:0669b12": "卷舒作用。極其變化。得度者四十有六人。既已多矣。",
    "X86n1610_001:0669b13": "至其枝分派別。披敷演迆。愈久愈多。又獨能不失其",
    "X86n1610_001:0669b14": "真。宣公禪師。其五世孫也。不由階梯。直入妙覺。得不",
    "X86n1610_001:0669b15": "自得。珍不自珍。方且韜光休影。唯恐人之保我。然其",
    "X86n1610_001:0669b16": "名字羶薌。終不可揜。今萍鄉南源。實慈明所坐道場。",
    "X86n1610_001:0669b17": "甘棠勿剪。三徑就荒。為之子孫。當不忍坐視。知恩報",
    "X86n1610_001:0669b18": "恩。勢不可已。以此為請。尚其肯來。宣擨揄曰。我粥飯",
    "X86n1610_001:0669b19": "僧。實不願出人間世矣。王舍人洋登山謁之。贈以詩",
    "X86n1610_001:0669b20": "曰。衲帔騰騰粥飯師。無人曾見下山時。相逢只道無",
    "X86n1610_001:0669b21": "能解。肯作紅樓應制詩。宣之大槩。於詩疏可見矣。",
    "X86n1610_001:0669b22": "建炎三年元日。圜悟禪師在雲居。甞曰。隱士王梵志",
    "X86n1610_001:0669b23": "頌。城外土饅頭。豏草在城裏。每人喫一箇。莫嫌沒滋",
    "X86n1610_001:0669b24": "味。而黃魯直謂。己且為土饅頭。當使誰食之。由是東",
    "X86n1610_001:0669c01": "坡為易其後兩句。預先著酒澆。使教有滋味。然王梵",
    "X86n1610_001:0669c02": "志作前頌。殊有意思。但語差背。而東坡革後句。終未",
    "X86n1610_001:0669c03": "盡餘興。今足成四韻。不唯警世。亦以自警。城外土饅",
    "X86n1610_001:0669c04": "頭。豏草在城裏。著群哭相送。入在土皮裏。次第作豏",
    "X86n1610_001:0669c05": "草。相送無窮已。以茲警世人。莫開眼瞌睡。圜悟遂手",
    "X86n1610_001:0669c06": "寫以遺一書記。乃住萬年。號村僧者是也。",
    "X86n1610_001:0669c07": "楚安方禪師。參道和尚於大別。未幾。改寺為神霄宮。",
    "X86n1610_001:0669c08": "方附商舟過湘南。於舟中聞岸人操鄉音厲聲云。呌",
    "X86n1610_001:0669c09": "那。由是有省。即說偈曰。沔水江心喚一聲。此時方得",
    "X86n1610_001:0669c10": "契平生。多年相別重相見。千聖同歸一路行。後道住",
    "X86n1610_001:0669c11": "文殊。方為首眾。甞作三頌。曰。太徹猶如鐵壁山。有誰",
    "X86n1610_001:0669c12": "曾透文殊關。金圈栗棘都拈出。公驗分明道者難。二",
    "X86n1610_001:0669c13": "曰。太徹猶如鐵壁山。佗家曾踏上頭關。通身手眼全",
    "X86n1610_001:0669c14": "鋒刃。滿口知音吐露難。三曰。太徹猶如鐵壁山。離言",
    "X86n1610_001:0669c15": "離相顯重關。當年斷臂規模在。三拜纔終開口難。既",
    "X86n1610_001:0669c16": "出世楚安。有頌送僧作丐曰。自住楚安窮徹骨。搜羅",
    "X86n1610_001:0669c17": "淨盡都無物。令僧未免登檀門。直須深入蒼龍窟。拏",
    "X86n1610_001:0669c18": "取驪龍頷下珠。任運卷舒頻出沒。歸來呈似住山翁。",
    "X86n1610_001:0669c19": "令我安居坐兀兀。覺華嚴以其具正眼而居荒僻小",
    "X86n1610_001:0669c20": "剎。由是疾世無公議。為作小傳讚之。略曰。其悟處諦",
    "X86n1610_001:0669c21": "當。如人善射。所發皆中的。其應機如鳴珂佩玉。徐行",
    "X86n1610_001:0669c22": "於坦途。舉止皆可法。其偈頌如驅市人以戰。不問怯",
    "X86n1610_001:0669c23": "勇。舉無遺策。世以覺為知言也。",
    "X86n1610_001:0669c24": "泉州北山之頂。有橫石如舟。世以舟峰名之。大比丘",
    "X86n1610_001:0670a01": "諱慶老。字龜年。既結茅山麓。號舟峰菴主。然其蚤以",
    "X86n1610_001:0670a02": "道德文章為泉南緇素歆艶。李參政漢老甞訪之。不",
    "X86n1610_001:0670a03": "值。有詩。略曰。慧遠過谿應送陸。玉川入寺不逢曦。于",
    "X86n1610_001:0670a04": "時。大慧菴小谿之上。百衲所栖。舟峰亦與焉。舟峰因",
    "X86n1610_001:0670a05": "謂大慧老師曰。和尚竹篦話。如民家被科胥。產業已",
    "X86n1610_001:0670a06": "籍沒。猶要其納。大慧曰。公只道得一半在。若無得納。",
    "X86n1610_001:0670a07": "何不投河自縊。放身捨命去也。舟峰自是於道日臻",
    "X86n1610_001:0670a08": "其奧。大慧遷徑山。遂與俱行。為掌記室。詞章華贍。殊",
    "X86n1610_001:0670a09": "增叢林光潤。舟峰甞自題記容曰。撿點眉毛太通真。",
    "X86n1610_001:0670a10": "伏犀插腦見精神。霜頾漸茁何妨老。褸褐長披却耐",
    "X86n1610_001:0670a11": "貧。一壑平生專畏影。十方從此倦分身。君看逐塊紛",
    "X86n1610_001:0670a12": "無數。孰與清源獨角麟。紹興癸亥孟秋。委順。李參政",
    "X86n1610_001:0670a13": "漢老祭之。其文曰。我初來泉。塊然寡儔。有謁于門。曰",
    "X86n1610_001:0670a14": "老比丘。其出詩文。鏘然琳璆。今洪覺範。古湯慧休。徐",
    "X86n1610_001:0670a15": "叩所有。載籍兼収。公才吏用。孰與子侔。晚遇宗師。針",
    "X86n1610_001:0670a16": "芥相投。千山不憚。一鉢孤遊。才高者忌。眾言所咻。我",
    "X86n1610_001:0670a17": "獨不然。既拔其尤。金石不遷。萬物波流。佛法衰微。裨",
    "X86n1610_001:0670a18": "販相求。屈跡府縣。僒若抅囚。公獨先覺。與道為謀。再",
    "X86n1610_001:0670a19": "挽不出。歸安巖幽。我老落莫。賴以忘憂。有疑斯講。有",
    "X86n1610_001:0670a20": "唱斯醻。胡為捨我。逝去莫留。白雲無郛。明月無輈。去",
    "X86n1610_001:0670a21": "來昨夢。起滅浮漚。唯餘窣堵。揭示千秋。",
    "X86n1610_001:0670a22": "孝宗皇帝。淳熙十年二月乙丑。以御註圓覺經賜徑",
    "X86n1610_001:0670a23": "山。傳法僧寶印具表奏謝。仍進頌曰。古佛與今佛。同",
    "X86n1610_001:0670a24": "一廣長舌。於無途轍中。為物啟途轍。撥開千嶂雲。放",
    "X86n1610_001:0670b01": "出一天月。普令大地人。言下悉照徹。覺亦無可圓。幻",
    "X86n1610_001:0670b02": "亦無可滅。只此無亦無。紅爐一點雪。稽首佛與佛。字",
    "X86n1610_001:0670b03": "字無異說。既經乙夜之覽。皇情大悅。已而宣對降御。",
    "X86n1610_001:0670b04": "問曰。莊老何如人。印奏云。只作得佛門中小乘聲聞",
    "X86n1610_001:0670b05": "人。蓋小乘人。厭身如桎梏。棄智如雜毒。化火焚身。入",
    "X86n1610_001:0670b06": "無為界。正如莊子所謂形固可使如槁木。心固可使",
    "X86n1610_001:0670b07": "如死灰也。於是稱旨。逮印示寂。諡曰慧辨禪師云。",
    "X86n1610_001:0670b08": "白雲海會守從禪師。豐城朱氏子。於里中西龍院依",
    "X86n1610_001:0670b09": "德真薙髮。神宇靖深。頎長貌古。舌有異相。覆繞鼻端。",
    "X86n1610_001:0670b10": "如紅菡萏。早同廬山系南禪師參潭之道林祐公。南",
    "X86n1610_001:0670b11": "臨順寂。顧謂眾曰。應首座．從藏主久在先師會下。深",
    "X86n1610_001:0670b12": "明此道。且俾眾咨決焉。從即師矣。既而絕九江。入皖",
    "X86n1610_001:0670b13": "山。遯跡于山谷寺。出世白雲海會。有白雲關頌曰。白",
    "X86n1610_001:0670b14": "雲關廣藏法界。入聖出凡無罣礙。等閑把住問來由。",
    "X86n1610_001:0670b15": "底事分明却不會。又自號竹靈叟。有頌曰。白雲竹靈",
    "X86n1610_001:0670b16": "叟。獰似子湖狗。衲子擬思量。當頭著一口。更欲取腹",
    "X86n1610_001:0670b17": "心。聖凡皆倒走。住住住乘時。脫却娘生褲。大慧老師",
    "X86n1610_001:0670b18": "遊方時。曾與從法席施編正法眼藏。訪尋語錄而不",
    "X86n1610_001:0670b19": "得。故甞言之。",
    "X86n1610_001:0670b20": "太學上舍生楊麟。以紹興丁丑夏詣育王。冠帶拜大",
    "X86n1610_001:0670b21": "慧於無異堂。垂泣云。願從和尚出家。語未竟。擲下巾",
    "X86n1610_001:0670b22": "帽。袖中出剪刀。自落其髮。大慧亟呼左右執其手。問",
    "X86n1610_001:0670b23": "其故。乃以實對。因攝受之。次日陞堂。示眾曰。已著槽",
    "X86n1610_001:0670b24": "廠。將錯就錯。騎却聖僧。不妨快樂。龍象蹴踏。非驢所",
    "X86n1610_001:0670c01": "作。堪笑諸方。妄生穿鑿。休穿鑿。祥麟只有一隻角。麟",
    "X86n1610_001:0670c02": "便膜拜曰。謝師安名。即名祖麟。大慧復語以六祖於",
    "X86n1610_001:0670c03": "大庾嶺示明上座不思善惡。乃至密語密意盡在汝",
    "X86n1610_001:0670c04": "邊之話。使其於日用提撕。自是。除大慧有問則答。其",
    "X86n1610_001:0670c05": "士夫衲子並不與交一詞。然麟之儀狀雄偉。既毅然",
    "X86n1610_001:0670c06": "自處。人亦不得而親踈。唐舍人立夫以偈寄大慧曰。",
    "X86n1610_001:0670c07": "蚤歲屠龍晚獲麟。西風一夜海生塵。掀天攪地難尋",
    "X86n1610_001:0670c08": "提。阿育山前失却身。大慧遷徑山。麟亦隨侍於道。既",
    "X86n1610_001:0670c09": "有徹證。忽爾違和。大慧遣了德侍者往問之。麟以片",
    "X86n1610_001:0670c10": "紙書偈曰。衣冠不御髮齊眉。一室翛然自不知。薄相",
    "X86n1610_001:0670c11": "等閑聊示疾。起佗菩薩幾多疑。尋市香三瓣。隨爇而",
    "X86n1610_001:0670c12": "誓曰。後世身為男子。遇明眼宗師。童真入道。既爇罷。",
    "X86n1610_001:0670c13": "泊然而化。大慧為秉炬曰。擔却一片睦州版。一去萬",
    "X86n1610_001:0670c14": "牛不可挽。祖師門下真祥麟。堪作人天正法眼。無何",
    "X86n1610_001:0670c15": "時節忽到來。援毫寫偈自催趲。楊道者。休催趲。火裏",
    "X86n1610_001:0670c16": "蝍蟟吞鐵剗。麟家世建陽。乃文公裔。",
    "X86n1610_001:0670c17": "浮山圓鑒遠禪師。天聖中。許公式漕淮南。命出世太",
    "X86n1610_001:0670c18": "平興國寺。逮慶曆癸未。逸居天柱山月華庵。至丙戌",
    "X86n1610_001:0670c19": "歲。呂翰林濟叔以浮山延致。皇祐辛卯。謝事。而菴于",
    "X86n1610_001:0670c20": "寺西。癸巳歲。應姑蘇天平之招。至和中。復旋浮山舊",
    "X86n1610_001:0670c21": "隱。然三住持並革故創新為禪林。於治平丁未。年七",
    "X86n1610_001:0670c22": "十有七。以仲春六日。有遺語曰。法遠以一幻身。旅泊",
    "X86n1610_001:0670c23": "三界。雖職導利。實無一法與人。深慚誑世。實媿虗稱。",
    "X86n1610_001:0670c24": "茲乃形質朽敗。四大將離。聚沫之軀。有何久計。既當",
    "X86n1610_001:0671a01": "風燭。何歎逝川。又念幻身在世。仁信多有供須。耻無",
    "X86n1610_001:0671a02": "道業昇消。曷有勝緣報答。忖量唯己自知。湛寂真元。",
    "X86n1610_001:0671a03": "却還本道。忍死半刻。援筆陳謝。觀其詞雜而理到。可",
    "X86n1610_001:0671a04": "見為臨行親筆矣。至於謙損。亦足警誡吾徒耳。又頌",
    "X86n1610_001:0671a05": "曰。幻世出沒有何窮。幻化本來體自空。南山起雲北",
    "X86n1610_001:0671a06": "山雨。樓頭鼓動慶陽鐘。又曰。來時無物去亦無。譬似",
    "X86n1610_001:0671a07": "浮雲布太虗。拋下一條皮袋骨。還如霜雪入洪爐。又",
    "X86n1610_001:0671a08": "自歎曰。孤舟夜靜泛波瀾。兩岸蘆華對月圓。金鱗自",
    "X86n1610_001:0671a09": "入深潭去。空使漁翁執釣竿。師之嗣法雲者。繼席浮",
    "X86n1610_001:0671a10": "山。錄師行實。劖于石。世姓沈。年十七。占僧籍。及僧寶",
    "X86n1610_001:0671a11": "傳所收。以沈為王。以十七為十九。慶曆皇祐間。師之",
    "X86n1610_001:0671a12": "道大顯著。接投子青續洞上宗派。指老東山參白雲",
    "X86n1610_001:0671a13": "端。於宗門可謂有功矣。出處差紊。其可乎。",
    "X86n1610_001:0671a14": "寂音尊者。崇寧元年夏。於長沙雲蓋。是時陳公瓘瑩",
    "X86n1610_001:0671a15": "中謫嶺外。以偈見寄。且欲其為負華嚴經入嶺。偈曰。",
    "X86n1610_001:0671a16": "大士遊方興盡回。家山風月絕讖埃。杖頭多少閑田",
    "X86n1610_001:0671a17": "地。挑取華嚴入嶺來。寂音和之曰。因法相逢一笑開。",
    "X86n1610_001:0671a18": "俯看人世過飛埃。湖湘嶺外休分別。圜寂光中共往",
    "X86n1610_001:0671a19": "來。其後。寂音坐與公遊而獲譴。靖康元年。甞詣刑部",
    "X86n1610_001:0671a20": "陳詞曰。放停僧慧洪。見年五十六歲。本貫筠州人。元",
    "X86n1610_001:0671a21": "係右街香積院僧籍。先因崇寧初。諫官陳瓘論列蔡",
    "X86n1610_001:0671a22": "京事忤旨。編管連州。慧洪為見陳瓘當官盡節。投竄",
    "X86n1610_001:0671a23": "嶺海。一身萬里。恐致踈虞。調護前去。往來海上。前後",
    "X86n1610_001:0671a24": "四年。因與陳瓘厚善。又緣得度為僧。元係故宰相張",
    "X86n1610_001:0671b01": "商英奏名。政和元年。商英奏取陳瓘所撰尊堯錄。是",
    "X86n1610_001:0671b02": "時內官梁師成與蔡交結。見宰相薦引蔡京。仇人陳",
    "X86n1610_001:0671b03": "瓘百計擠陷。旬月之間。果遭斥逐。猜疑是慧洪與陳",
    "X86n1610_001:0671b04": "瓘為地。發怒諷諭開封尹李孝壽勾慧洪下獄。非理",
    "X86n1610_001:0671b05": "考鞠。特配吉陽軍。後來因患。不堪執役。蒙恩放令逐",
    "X86n1610_001:0671b06": "便。經今一十四年。近聞朝廷追贈張商英．陳瓘官爵。",
    "X86n1610_001:0671b07": "旌其忠節。流竄蔡京．梁師成嶺外。正其罪惡。顯見慧",
    "X86n1610_001:0671b08": "洪前頃所坐。情節委實冤枉。慧洪切見紹聖間杭州",
    "X86n1610_001:0671b09": "僧道潛。緣與蘇軾內翰相善。仇家呂升卿任浙西使",
    "X86n1610_001:0671b10": "者。収捉道潛。付蘇州獄。枉法編管兗州。後來經朝廷",
    "X86n1610_001:0671b11": "雪理。改正為僧。近見右街僧永道。宣和初。因改德士。",
    "X86n1610_001:0671b12": "上書爭救。開封尹盛章収捉。決配道州。去年內亦蒙",
    "X86n1610_001:0671b13": "改正訖。切念慧洪別無犯由。只緣開封官吏觀望內",
    "X86n1610_001:0671b14": "臣權勢。遂將慧洪枉法行遣。與道潛．永道冤枉情理",
    "X86n1610_001:0671b15": "前後比類相同。今來具狀告投判部尚書。欲乞依道",
    "X86n1610_001:0671b16": "潛．永道例。別賜改正為僧。未敢專擅。伏聽台旨。是時",
    "X86n1610_001:0671b17": "朝廷事屬多故。未果舉行。而明年夏。寂音委順於同",
    "X86n1610_001:0671b18": "安。韓舍人子蒼為銘其塔。謂其友賢招怨。真知言矣。",
    "X86n1610_001:0671b20": "雲臥紀談卷上"
}