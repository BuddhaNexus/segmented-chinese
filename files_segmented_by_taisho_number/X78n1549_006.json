{
    "X78n1549_006:0273b14": "淨土聖賢錄卷六",
    "X78n1549_006:0273b16": "往生比邱第三之五",
    "X78n1549_006:0273b17": "智旭",
    "X78n1549_006:0273b18": "智旭。字蕅益。姓鍾。吳縣人。父持白衣大悲呪。夢大士",
    "X78n1549_006:0273b19": "送子而生旭。少以聖學自任。著書闢佛。凡數千言。及",
    "X78n1549_006:0273b20": "閱雲棲竹窗隨筆。乃焚所著論。年二十。讀地藏本願",
    "X78n1549_006:0273b21": "經發出世志。日誦佛名。天啟元年。年二十四。聽一法",
    "X78n1549_006:0273b22": "師講經。疑情忽發。用心參究。已而豁然。尋掩關於吳",
    "X78n1549_006:0273b23": "江。遇疾且殆。始一意求生淨土。疾少閒。結壇持往生",
    "X78n1549_006:0273b24": "呪。七日。說偈曰。稽首無量壽。拔業障根本。觀世音勢",
    "X78n1549_006:0273c01": "至。海眾菩薩僧。我迷本智光。妄墮輪回苦。曠劫不暫",
    "X78n1549_006:0273c02": "停。無救無歸趣。劣得此人身。仍遭劫濁亂。雖復預僧",
    "X78n1549_006:0273c03": "倫。未入法流水。目擊法輪壞。欲挽力未能。良由無始",
    "X78n1549_006:0273c04": "世。不植勝善根。今以決定心。求生極樂土。乘我本誓",
    "X78n1549_006:0273c05": "船。廣度沈淪眾。我若不往生。不能滿所願。是故於娑",
    "X78n1549_006:0273c06": "婆。畢定應舍離。猶如被溺人。先求疾到岸。乃以方便",
    "X78n1549_006:0273c07": "力。悉拯暴流人。我以至誠心。深心迴向心。然臂香三",
    "X78n1549_006:0273c08": "炷。結一七淨壇。專持往生呪。惟除食睡時。以此功德",
    "X78n1549_006:0273c09": "力。求決生安養。我若退初心。不向西方者。寧即墮泥",
    "X78n1549_006:0273c10": "犂。令疾生改悔。誓不戀人天。及以無為處。仰願大威",
    "X78n1549_006:0273c11": "神。力無畏不共。三寶無邊德。加被智旭等。折伏使不",
    "X78n1549_006:0273c12": "退。攝受令增長。其後歷住溫陵漳州石城晟溪長水",
    "X78n1549_006:0273c13": "新安。廣宏台教。而歸老於靈峯。時諸方禪者。多以淨",
    "X78n1549_006:0273c14": "土為權教。遇念佛人必令參究誰字。旭獨謂持名一",
    "X78n1549_006:0273c15": "法。即是圓頓心宗。有卓左車者。嘗設問言。如何是念",
    "X78n1549_006:0273c16": "佛門中向上一路。如何得離四句絕百非。如何是念",
    "X78n1549_006:0273c17": "佛人最後極則。如何是淆譌處腦後一鎚。冀和尚將",
    "X78n1549_006:0273c18": "向來自性彌陀唯心淨土等語。撇向一邊。親見如來",
    "X78n1549_006:0273c19": "境界。快說一番。震動大千世界。旭答言。向上一著。非",
    "X78n1549_006:0273c20": "禪非淨。即禪即淨。才言參究。已是曲為下根。果大丈",
    "X78n1549_006:0273c21": "夫。自應諦信是心作佛。是心是佛。設一念與佛有隔。",
    "X78n1549_006:0273c22": "不名念佛三昧。若念念與佛無間。何勞更問阿誰。淨",
    "X78n1549_006:0273c23": "土極則事。無念外之佛。為念所念。無佛外之念。能念",
    "X78n1549_006:0273c24": "於佛。正下手時。便不落四句百非。通身拶入。但見阿",
    "X78n1549_006:0274a01": "彌陀佛一毛孔光。即見十方無量諸佛。但生西方極",
    "X78n1549_006:0274a02": "樂一佛國土。即生十方諸佛淨土。此是向上一路。若",
    "X78n1549_006:0274a03": "捨現前彌陀。別言自性彌陀。捨西方淨土。別言唯心",
    "X78n1549_006:0274a04": "淨土。此是淆譌公案。經云。三賢十聖住果報。唯佛一",
    "X78n1549_006:0274a05": "人居淨土。此是腦後一鎚。但能深信此門。依信起願。",
    "X78n1549_006:0274a06": "依願起行。則念念流出無量如來。徧坐十方微塵國",
    "X78n1549_006:0274a07": "土。轉大法輪。照古照今。非為分外。何止震動大千世",
    "X78n1549_006:0274a08": "界。又嘗示人云。夫念佛法門。別無奇特。只是深信力",
    "X78n1549_006:0274a09": "行為要耳。佛云若人但念彌陀佛。是名無上深妙禪",
    "X78n1549_006:0274a10": "天台云。四種三昧。同名念佛。念佛三昧。名為三昧中",
    "X78n1549_006:0274a11": "王。雲棲云。一句阿彌陀佛。該羅八教。圓攝五宗。可惜",
    "X78n1549_006:0274a12": "如今人將念佛看做淺近勾當謂愚夫愚婦工夫。所",
    "X78n1549_006:0274a13": "以信既不深。行亦不力。終日悠悠。淨功莫尅。或有巧",
    "X78n1549_006:0274a14": "設方便。欲深明此念佛三昧者。動以參究誰字為向",
    "X78n1549_006:0274a15": "上。殊不知一念現前之心。本自離句絕非。不消作意",
    "X78n1549_006:0274a16": "離絕。即現前一句所念之佛。亦本超情離見。何勞說",
    "X78n1549_006:0274a17": "妙說元。只貴信得及。守得穩。直下念去。或晝夜十萬。",
    "X78n1549_006:0274a18": "或五萬三萬。以決定不缺為準。畢此一生。誓無變改。",
    "X78n1549_006:0274a19": "而不得往生者。三世諸佛便為誑語。一得往生。則永",
    "X78n1549_006:0274a20": "無退轉。種種法門。悉得現前。切忌今日張三明日李",
    "X78n1549_006:0274a21": "四。遇著教下人。又思尋章摘句。遇著宗門人。又思參",
    "X78n1549_006:0274a22": "究問答。遇著持律人。又思搭衣用鉢。此則頭不了。帳",
    "X78n1549_006:0274a23": "不清。豈知念得阿彌陀佛熟。三藏十二部極則教理。",
    "X78n1549_006:0274a24": "都在裏許。千七百公案向上機關。亦在裏許。三千威",
    "X78n1549_006:0274b01": "儀。八萬細行。三聚淨戒。亦在裏許。真能念佛。放下身",
    "X78n1549_006:0274b02": "心世界。即大布施。真能念佛。不復起貪嗔癡。即大持",
    "X78n1549_006:0274b03": "戒。真能念佛。不計是非人我。即大忍辱。真能念佛。不",
    "X78n1549_006:0274b04": "稍間斷夾雜。即大精進。真能念佛。不妄想馳逐。即大",
    "X78n1549_006:0274b05": "禪定。真能念佛。不為他岐所惑。即大智慧。試自簡點。",
    "X78n1549_006:0274b06": "若於身心世界。猶未放下。貪嗔癡念。猶自現起。是非",
    "X78n1549_006:0274b07": "人我。猶自挂懷。間斷夾雜。猶未除盡。妄想馳逐。猶未",
    "X78n1549_006:0274b08": "永滅。種種他岐。猶能惑志。便不名為真念佛也。要到",
    "X78n1549_006:0274b09": "一心不亂境界。亦無他術。最初下手。須用數珠記得",
    "X78n1549_006:0274b10": "分明。刻定謀程。決定無缺。久久純熟。不念自念。然後",
    "X78n1549_006:0274b11": "記數亦得。不記數亦得。若初心便要說好看話。要不",
    "X78n1549_006:0274b12": "著相。要學圓融自在。總是信不深。行不力。饒你講得",
    "X78n1549_006:0274b13": "十二分教。下得千七百公案。皆是生死岸邊事。臨命",
    "X78n1549_006:0274b14": "終時。決然用不著。順治十年冬。有疾。遺命闍維後。屑",
    "X78n1549_006:0274b15": "骨和粉。分施禽魚。結西方緣。明年正月二十一日晨",
    "X78n1549_006:0274b16": "起。病良已。午刻。趺坐繩牀向西舉手而逝。年五十七。",
    "X78n1549_006:0274b17": "既寂二年。如法闍維。啟龕髮長覆耳。面如生。門人不",
    "X78n1549_006:0274b18": "忍從遺命。收其骨塔於靈峯(靈峯宗論)。",
    "X78n1549_006:0274b19": "如會",
    "X78n1549_006:0274b20": "如會。號妙圓。姓譚。順天人。少斷肉。二十九歲出家。誓",
    "X78n1549_006:0274b21": "行頭陀。脇不著席。前後共然六指以懺宿業。煉頂燒",
    "X78n1549_006:0274b22": "臂無算。初至南方。唯事苦行。後為道侶所感發。一心",
    "X78n1549_006:0274b23": "念佛。遂得豁忘身世。見一切緇素。不作寒溫語。誨人",
    "X78n1549_006:0274b24": "必猛厲懇切。單己獨行。不蓄長物。夏棄冬衣。冬盡捨",
    "X78n1549_006:0274c01": "夏。嘗在水草庵。謂劉道澂曰。一心念佛。專求上品上",
    "X78n1549_006:0274c02": "生。便是向上第一義。子等他日方信此言。順治五年",
    "X78n1549_006:0274c03": "秋。過淮安清江浦。眾共留之。未幾以一衲贈萬德庵",
    "X78n1549_006:0274c04": "主人。且囑之曰。吾不久將去。特一事相託。主人曰。和",
    "X78n1549_006:0274c05": "尚方來。何遽言去。曰。西方去耳。可以遺身付江流中。",
    "X78n1549_006:0274c06": "普與魚蟲結淨土緣。主人辭不敢。會曰。然則茶毗後。",
    "X78n1549_006:0274c07": "以骨和麫粉。為我結緣何如。主人曰諾。因命購大燭",
    "X78n1549_006:0274c08": "好香。眾莫測其意。十月十九日。夜四鼓。大呼主人曰。",
    "X78n1549_006:0274c09": "速啟大門。燒香然燭。主人然燭竟。視之。寂然坐逝矣。",
    "X78n1549_006:0274c10": "遠近聞異香。遵遺命。茶毗粉骨送之江。年七十一(靈",
    "X78n1549_006:0274c11": "峯宗論)。",
    "X78n1549_006:0274c12": "大勍",
    "X78n1549_006:0274c13": "大勍。字冲符。姓邊。紹興諸暨人。髫年出家於邑之大",
    "X78n1549_006:0274c14": "雄寺。及長聞雲棲聲教。因渡江禮焉。機緣契合。遂傾",
    "X78n1549_006:0274c15": "心淨土。晚年。憩錫大善禪堂。雅好華嚴。日誦一函。著",
    "X78n1549_006:0274c16": "懷淨土詩一百八首。今錄其四首。一云。佛種從緣起",
    "X78n1549_006:0274c17": "大機。吾今活計掩吾扉。身輕煉得同仙鶴。極樂橫橫",
    "X78n1549_006:0274c18": "一直飛。一云。自笑山僧不奈何。乾坤浪蕩熱心多。逢",
    "X78n1549_006:0274c19": "人要說西方話。指示明明一剎那。一云。苦盡甘來屆",
    "X78n1549_006:0274c20": "晚年。佛聲念徹齒流泉。金臺少見庭槐兆。再著精勤",
    "X78n1549_006:0274c21": "勿怨天。一云。兀然起念念伽婆。平地無風自作波。念",
    "X78n1549_006:0274c22": "念消歸無念處。豈知無念亦為多。順治六年十一月。",
    "X78n1549_006:0274c23": "示疾。親書封龕記對。屬諸後事。至期起坐。著淨衣。面",
    "X78n1549_006:0274c24": "西稱阿彌陀佛而逝(冲符禪師淨土詩并跋)。",
    "X78n1549_006:0275a01": "大真",
    "X78n1549_006:0275a02": "大真。號新伊。姓周。常德武陵人。在襁褓中。即能合掌",
    "X78n1549_006:0275a03": "稱南無佛陀。逮就外傳。不伍羣兒。聚沙畫地為佛塔。",
    "X78n1549_006:0275a04": "或趺坐觀鼻。九歲詣蓮居紹覺師受歸戒。遂依座下。",
    "X78n1549_006:0275a05": "十五薙髮。二十入雲棲受具戒。真父母先後禮紹覺",
    "X78n1549_006:0275a06": "師出家。真就養無方。數十年如一日。師歿。真主蓮居。",
    "X78n1549_006:0275a07": "著唯識合響。兼授金剛寶戒。建大悲壇。兼修事理二",
    "X78n1549_006:0275a08": "懺。年七十一。秋示微疾。集居士弟子。囑以護持正法。",
    "X78n1549_006:0275a09": "越七日。沐浴更衣。趺坐持珠。與眾同稱佛號。頃之聲",
    "X78n1549_006:0275a10": "息俱寂。鼻垂玉筯。過尺許。踰時頂猶熱。先是優婆塞",
    "X78n1549_006:0275a11": "周氏。夢天樂迎真西逝。急偕戚屬數人來受皈戒。庵",
    "X78n1549_006:0275a12": "主道聲。預以元日夢真坐蓮臺上云(靈峯宗論)。",
    "X78n1549_006:0275a13": "道樞",
    "X78n1549_006:0275a14": "道樞。仁和人。通天台教。篤志淨業。不親世緣。順治十",
    "X78n1549_006:0275a15": "二年。夢偕神僧登玉屏峯頂。明年六月。微疾。二十六",
    "X78n1549_006:0275a16": "日。蚤起語眾曰。吾夜夢神僧來迓。豈即昔之登玉屏",
    "X78n1549_006:0275a17": "峯者邪。人靜時。忽見幡葢盈空。蓮華布地。即趺坐合",
    "X78n1549_006:0275a18": "掌。朗誦法華經題七徧。唱阿彌陀佛百餘聲。安詳而",
    "X78n1549_006:0275a19": "逝。顏色不變。龕几間。異香郁然(淨土全書)。",
    "X78n1549_006:0275a20": "崇文",
    "X78n1549_006:0275a21": "崇文。不詳其所出。受業雲棲宏公之門人。住常熟南",
    "X78n1549_006:0275a22": "洙村靜室。雙目失明。乃專心念佛。夜每登座施瑜伽",
    "X78n1549_006:0275a23": "食。三年不輟。順治十五年三月十四日。遣其徒行先",
    "X78n1549_006:0275a24": "報城中緇素曰。明日當西歸。特遣告別。明日凌晨眾",
    "X78n1549_006:0275b01": "集凡三十餘人。文坐於牀。命其徒誦彌陀經一卷。誦",
    "X78n1549_006:0275b02": "畢入寂。室中香氣。三日不散(淨土約說後跋)。",
    "X78n1549_006:0275b03": "具宗",
    "X78n1549_006:0275b04": "具宗。常州無錫人。講天台止觀。修念佛三昧。誨人不",
    "X78n1549_006:0275b05": "倦。順治十六年。示疾。具湯沐浴。著一履。誦彌陀經畢。",
    "X78n1549_006:0275b06": "唱佛十聲。大書八字云。廓落靈虗。無往來處。擲筆而",
    "X78n1549_006:0275b07": "逝。趺坐三日。顏色不變(淨土全書)。",
    "X78n1549_006:0275b08": "讀體",
    "X78n1549_006:0275b09": "讀體。字見月。姓許。其先江南句容人。從軍滇黔。以功",
    "X78n1549_006:0275b10": "襲指揮使。遂家於楚雄。體不欲襲官。去之劍州赤宕",
    "X78n1549_006:0275b11": "巖。修真三載。一日遇老僧授以華嚴經。披閱大悟。遂",
    "X78n1549_006:0275b12": "出家。受具戒於三昧光律師。三昧主寶華山。將示寂。",
    "X78n1549_006:0275b13": "授以衣鉢為寶華第二代祖。靜修般舟三昧。不坐不",
    "X78n1549_006:0275b14": "臥不依倚。晝夜壁立者九十日。四方緇素。翕然歸附。",
    "X78n1549_006:0275b15": "南北禮請開戒者無虗月。一日示微疾。曰。勿進湯藥。",
    "X78n1549_006:0275b16": "後七日吾當行矣。至期寂然而逝。年七十九。茶毗。見",
    "X78n1549_006:0275b17": "蓮華佛相騰於火中。獲五色舍利升餘(寶華山志)。",
    "X78n1549_006:0275b18": "林谷",
    "X78n1549_006:0275b19": "林谷。紹興人。住羅山之西南。破衲麻鞋。唯勸人念佛。",
    "X78n1549_006:0275b20": "一日見白雲中有佛來迎。遂化去。土人名其庵曰白",
    "X78n1549_006:0275b21": "雲(淨土全書)。",
    "X78n1549_006:0275b22": "萬緣",
    "X78n1549_006:0275b23": "萬緣。姓喬。湖州長興人。為人愚鈍。人詈之弗嗔也。譽",
    "X78n1549_006:0275b24": "之弗喜也。專持佛號數十年。康熙二年七月。忽自縛",
    "X78n1549_006:0275c01": "草龕。有殷任之者。與緣善。謂曰。師既縛龕。我往蘇賣",
    "X78n1549_006:0275c02": "茶歸。當為置褥。緣曰。承汝好心。恐不及待耳。至九月",
    "X78n1549_006:0275c03": "一日。微疾。但飲白水。至六日方午。自入草龕。趺坐而",
    "X78n1549_006:0275c04": "逝(淨土全書)。",
    "X78n1549_006:0275c05": "勝慈",
    "X78n1549_006:0275c06": "勝慈。字與樂。姓楊。滁州北譙人。出家雞鳴寺。年十四。",
    "X78n1549_006:0275c07": "謁西竺大師。學唯識論。未契。時碧空大師講法華經",
    "X78n1549_006:0275c08": "於師子窟。慈往依焉。嘗以生死大事。啟發二親。二親",
    "X78n1549_006:0275c09": "感悟。俱出家。年二十九。西竺以衣鉢付之。明年。主雞",
    "X78n1549_006:0275c10": "鳴寺。後居上乘庵。唯以淨土為歸。未幾示疾。臨終謂",
    "X78n1549_006:0275c11": "母氏曰。彌陀舟航。能渡苦海。言訖而逝。時康熙二年",
    "X78n1549_006:0275c12": "十二月七日也。年五十七(賢首宗乘)。",
    "X78n1549_006:0275c13": "成時",
    "X78n1549_006:0275c14": "成時。號堅密。姓吳。徽州歙縣人。少為諸生。年二十八",
    "X78n1549_006:0275c15": "出家。於禪教二宗。參訪略徧。及見蕅益法師。遂終身",
    "X78n1549_006:0275c16": "依止。卒傳其道。歙人延時居仰山。山中猛獸皆馴伏。",
    "X78n1549_006:0275c17": "自撰齋天法儀。感天神現身。人多見者。後往江寧。駐",
    "X78n1549_006:0275c18": "錫天界半峯。宏靈峯之遺教。勤修淨業。日有定課。雖",
    "X78n1549_006:0275c19": "甚寒暑不少懈。刻淨土十要。為之序以暢其旨。其文",
    "X78n1549_006:0275c20": "曰。淨土法門者何。法界緣起也。何謂法界。吾人現前",
    "X78n1549_006:0275c21": "一念之心。不唯非塊然。亦復非倐爾。纔有能起。即屬",
    "X78n1549_006:0275c22": "所緣。非能緣者。不得已強名之曰無相。然虗空兔角。",
    "X78n1549_006:0275c23": "亦受無相之名。而虗空有表顯相。兔角有斷無相。非",
    "X78n1549_006:0275c24": "真無相。又不得已強名此無相曰真。唯其無相而真。",
    "X78n1549_006:0276a01": "故十方三世依正色心自他凡聖等法。皆在我現前",
    "X78n1549_006:0276a02": "一念無相真心中。炳然齊現。心無相而真。從心所現。",
    "X78n1549_006:0276a03": "一切諸法。莫不無相而真。是故於中隨拈一毫末。一",
    "X78n1549_006:0276a04": "一皆具十方三世依正色心自他凡聖等法。而無餘",
    "X78n1549_006:0276a05": "欠。乃至一欬一掉。一名一字。罔非自心之全體大用。",
    "X78n1549_006:0276a06": "而欬掉名字之外。更無一法可得。此所謂法界也。何",
    "X78n1549_006:0276a07": "謂法界緣起。聖凡皆此法界。非麤妙。無減增。不涉生",
    "X78n1549_006:0276a08": "死。不干迷悟。而悟順法界故。出生二種涅槃。迷逆法",
    "X78n1549_006:0276a09": "界故。妄現二種生死。迷逆生死。法界宛然。無奈眾生",
    "X78n1549_006:0276a10": "從未悟故。終不能了。諸佛菩薩愍之。從一真法界。起",
    "X78n1549_006:0276a11": "種種因緣。世出世間事類無算。一介螻螘。萬聖互援。",
    "X78n1549_006:0276a12": "神力既同。慈心亦等。而眾生迷逆妄故。受化不齊。於",
    "X78n1549_006:0276a13": "諸佛菩薩平等光中。有有緣無緣。及緣中淺深久近",
    "X78n1549_006:0276a14": "之異。緣分差等。化辨從違。若或無緣。徒勞引領。此所",
    "X78n1549_006:0276a15": "謂法界緣起也。是故建化門中。只論繫珠一義。如法",
    "X78n1549_006:0276a16": "華妙典。廣談宿因。先聖以四釋闡明(因緣釋約教釋本迹釋觀心釋)。",
    "X78n1549_006:0276a17": "而必以因緣居首。由緣匪一。故教網弛張。由教無方。",
    "X78n1549_006:0276a18": "故恩德貫徹。由恩不可窮盡。故得消歸自己。領納家",
    "X78n1549_006:0276a19": "珍。故知因緣即第一義。是旨也。精研藏教。備考羣宗。",
    "X78n1549_006:0276a20": "由忍土而遐攬十虗。從末流而曠觀三際。則求生淨",
    "X78n1549_006:0276a21": "土一法。誠法界第一緣起矣。說者謂阿彌願勝。駕越",
    "X78n1549_006:0276a22": "諸方。然諸佛願等。子等心等。法性海中。豈容優劣。而",
    "X78n1549_006:0276a23": "千經萬論。極口指歸樂邦。十方廣長。同聲勸讚光壽",
    "X78n1549_006:0276a24": "者。何哉。緣在故耳。緣何謂在。信也。何謂不在。不信也。",
    "X78n1549_006:0276b01": "信不在處。惡業障之。又諸佛四土。上三上容有橫義。",
    "X78n1549_006:0276b02": "至同居土。大抵有豎無橫。唯極樂同居。橫具四土。是",
    "X78n1549_006:0276b03": "故有情。以凡夫而例一生補處。國土即緣生而顯稱",
    "X78n1549_006:0276b04": "性法塵。佛身因應化而見法身真常。說法從眾鳥而",
    "X78n1549_006:0276b05": "聞梵音深遠。以要言之。法法圓融。塵塵究竟。教海無",
    "X78n1549_006:0276b06": "一名相可筌蹄。法門無一因果可比擬。然此等希有。",
    "X78n1549_006:0276b07": "十方罕聞。而唯在極樂者。何哉。緣深故耳。緣何謂深。",
    "X78n1549_006:0276b08": "信深也。緣何謂淺。信淺也。信根淺處。恒情域之。諸佛",
    "X78n1549_006:0276b09": "度生。皆經累劫。從凡階聖。不退為難。今求生極樂。但",
    "X78n1549_006:0276b10": "七日竭誠。十念傾注。雖陷惡逆。悉記往生。纔得往生。",
    "X78n1549_006:0276b11": "便圓踞三不退地。且見阿彌。即見十方諸佛。生極樂。",
    "X78n1549_006:0276b12": "即生一切剎海。乃至阿彌一光。極樂一塵。悉能於中",
    "X78n1549_006:0276b13": "頓證十方三世依正色心自他凡聖等法。而不出剎",
    "X78n1549_006:0276b14": "那際三昧。夫諸佛度生如彼難。阿彌度生如此易者。",
    "X78n1549_006:0276b15": "何哉。緣久故耳。緣何謂久。信久也。緣何謂近。信近也。",
    "X78n1549_006:0276b16": "信緣近處。時分限之。如上所論。專重有緣。緣深則境",
    "X78n1549_006:0276b17": "界難思。非十地等覺所能測。緣久則神力迅速。非三",
    "X78n1549_006:0276b18": "祇百劫所可倫。要之阿彌。非有加於吾心也。吾心一",
    "X78n1549_006:0276b19": "念離絕。故聖凡無在。吾心萬法頓融。故四土無在。吾",
    "X78n1549_006:0276b20": "心不屬時劫。故十世剎那無在。吾心不屬方隅。故微",
    "X78n1549_006:0276b21": "塵剎海無在。吾何歉乎哉。特仗增上因緣。一顯發之",
    "X78n1549_006:0276b22": "耳。故淨土一門。至簡至妙。唯以現前一念無明業識",
    "X78n1549_006:0276b23": "之心。專稱阿彌陀佛名號。無間一心。未有不親證親",
    "X78n1549_006:0276b24": "到者。但恐法門之戲論難忘。生死之天懷不切。或執",
    "X78n1549_006:0276c01": "摩尼而視同瓦礫。或以指爪而撮摩虗空。或抉醫而",
    "X78n1549_006:0276c02": "與眼以明。或傳經而苦舌之鴂。如此則揚之與抑。總",
    "X78n1549_006:0276c03": "莫暢乎本懷。而信之與疑。皆不成乎三昧。間有大智。",
    "X78n1549_006:0276c04": "知進知退。知存知亡。而未遘至人。未獲圓悟。未窮極",
    "X78n1549_006:0276c05": "致。未學要詮。欲升永明之堂。入楚石之室。居五濁之",
    "X78n1549_006:0276c06": "世。闡難信之宗。殊非聊爾。昔靈峯老人。選定淨土十",
    "X78n1549_006:0276c07": "要一書。剞劂未全。乙未以後。梨棗四散。成時竊念淨",
    "X78n1549_006:0276c08": "土諸書。唯此十種盡善盡美。爰加點評。稍事節略。自",
    "X78n1549_006:0276c09": "以觀經初門彌陀行儀二種附之。訂訖。倡募流通。而",
    "X78n1549_006:0276c10": "大心緇白共成焉。於是成時合掌稽首。重為告曰。淨",
    "X78n1549_006:0276c11": "土持名之法。有三大要焉。一者。六字洪名。念念之間。",
    "X78n1549_006:0276c12": "欣厭具足。如出幽獄。奔託王家。步步之間。欣厭具足。",
    "X78n1549_006:0276c13": "是故萬緣之唾不食。眾苦之忍莫回。高置身於蓮華。",
    "X78n1549_006:0276c14": "便訂盟於芬利。蛆蠅糞壤。可殺驚慚。二者。參禪必不",
    "X78n1549_006:0276c15": "可無淨土。為防退墮。寧不寒心。淨土必不可入禪機。",
    "X78n1549_006:0276c16": "意見稍乘。二門俱破。果能專修淨業。不須更涉餘宗。",
    "X78n1549_006:0276c17": "冷煖自知。何容強諍。三者。一句彌陀。非大徹不能全",
    "X78n1549_006:0276c18": "提。而最愚亦無少欠。倘有些子分別。便成大法魔殃。",
    "X78n1549_006:0276c19": "只貴一心受持。寧羨依稀解悟。乞兒若見小利。急須",
    "X78n1549_006:0276c20": "吐棄無餘。棒打石人頭。爆爆論實事。已上三要頗切",
    "X78n1549_006:0276c21": "今時。尚能真實指迷。我願捨身供養。十方三世。共聞",
    "X78n1549_006:0276c22": "此言。康熈十七年十月十五日。卒於江寧半峯。三日",
    "X78n1549_006:0276c23": "前異香繞室(餘學齋集淨土十要序)。",
    "X78n1549_006:0276c24": "行策",
    "X78n1549_006:0277a01": "行策。字截流。姓蔣。父全昌。宜興老儒也。與憨山清公",
    "X78n1549_006:0277a02": "為友。憨山既示寂之三年。為天啟六年。一夕全昌夢",
    "X78n1549_006:0277a03": "憨山入室而生子。因名之曰夢憨。及長。父母相繼逝。",
    "X78n1549_006:0277a04": "發出世志。年二十三。投武林理安寺箬庵問公出家。",
    "X78n1549_006:0277a05": "脅不至席者五年。頓徹法原。問公化去。策住報恩寺。",
    "X78n1549_006:0277a06": "遇同參息庵瑛師。勸修淨業。又遇錢塘樵石法師。引",
    "X78n1549_006:0277a07": "閱台教。乃同入淨室。修法華三昧。宿慧頓通。窮徹教",
    "X78n1549_006:0277a08": "髓。康熈二年。結庵於杭州法華山西溪河渚間。專修",
    "X78n1549_006:0277a09": "淨業。因名所居曰蓮柝庵。九年。住虞山普仁院。唱興",
    "X78n1549_006:0277a10": "蓮社。學者翕然宗之。著勸發真信文曰。念佛三昧。其",
    "X78n1549_006:0277a11": "來尚矣。雖曰功高易進。而末世行人。罕獲靈驗。良由",
    "X78n1549_006:0277a12": "信願不切。未能導其善行以要歸淨土故也。今既廣",
    "X78n1549_006:0277a13": "邀善侶。同修淨因。若非諦審發心。寧知出苦要道。凡",
    "X78n1549_006:0277a14": "我同人。預斯法會者。須具真實信心。苟無真信。雖念",
    "X78n1549_006:0277a15": "佛持齋。放生修福。祇是世間善人。報生善處受樂。當",
    "X78n1549_006:0277a16": "受樂時即造業。既造業已必墮苦。正眼觀之。較他一",
    "X78n1549_006:0277a17": "闡提旃陀羅輩。僅差一步耳。如是信心。豈為真實。所",
    "X78n1549_006:0277a18": "謂真信者。第一要信得心佛眾生。三無差別。我是未",
    "X78n1549_006:0277a19": "成之佛。彌陀是已成之佛。覺性無二。我雖昏迷倒惑。",
    "X78n1549_006:0277a20": "覺性未曾失。我雖積劫輪轉。覺性未曾動。故曰一念",
    "X78n1549_006:0277a21": "回光。便同本得也。次要信得我是理性佛。名字佛。彌",
    "X78n1549_006:0277a22": "陀是究竟佛。性雖無二。位乃天淵。若不專念彼佛。求",
    "X78n1549_006:0277a23": "生彼國。必至隨業流轉。受苦無量。所謂法身流轉五",
    "X78n1549_006:0277a24": "道。不名為佛。名為眾生矣。次要信得我雖障深業重。",
    "X78n1549_006:0277b01": "久居苦域。是彌陀心內之眾生。彌陀雖萬德莊嚴。遠",
    "X78n1549_006:0277b02": "在十萬億剎之外。是我心內之佛。既是心性無二。自",
    "X78n1549_006:0277b03": "然感應道交。如磁石吸鐵。無可疑者。所謂憶佛念佛。",
    "X78n1549_006:0277b04": "現前當來必定見佛。去佛不遠也。具如上真信者。雖",
    "X78n1549_006:0277b05": "一毫之善。一塵之福。皆可回向西方。莊嚴淨土。何況",
    "X78n1549_006:0277b06": "持齋秉戒。放生布施。讀誦大乘。供養三寶。種種善行。",
    "X78n1549_006:0277b07": "豈不足充淨土資糧。唯其信處不真。遂乃淪於有漏。",
    "X78n1549_006:0277b08": "故今修行。別無要術。但於二六時中。加此三種真信。",
    "X78n1549_006:0277b09": "則一切行履。功不唐捐矣。又嘗起精進七期。作文以",
    "X78n1549_006:0277b10": "示眾曰。七日持名。貴在一心不亂。無間無雜。非必以",
    "X78n1549_006:0277b11": "快念多念為勝也。但不緩不急。密密持去。使心中句",
    "X78n1549_006:0277b12": "號。歷歷分明。著衣喫飯。行住坐臥。一句洪名。綿密不",
    "X78n1549_006:0277b13": "斷。如呼吸相似。既不散亂。亦不沈沒。如是持名。可謂",
    "X78n1549_006:0277b14": "事上能一心精進者矣。若能體究萬法皆如。無有二",
    "X78n1549_006:0277b15": "相。所謂生佛不二。自他不二。因果不二。依正不二。淨",
    "X78n1549_006:0277b16": "穢不二。苦樂不二。忻厭不二。取捨不二。菩提煩惱不",
    "X78n1549_006:0277b17": "二。生死涅槃不二。是諸二法。皆同一相。一道清淨。不",
    "X78n1549_006:0277b18": "用勉強差排。但自如實體究。體究之極。與自本心。忽",
    "X78n1549_006:0277b19": "然契合。方知著衣喫飯。總是三昧。嬉笑怒罵。無非佛",
    "X78n1549_006:0277b20": "事。一心亂心。終成戲論。二六時中。覓毫髮許異相不",
    "X78n1549_006:0277b21": "可得。如是了達。方是真正學道人一心精進持名也。",
    "X78n1549_006:0277b22": "前一心似難而易。後一心似易而難。但能前一心者。",
    "X78n1549_006:0277b23": "往生可必。兼能後一心者。上品可階。然此兩種一心。",
    "X78n1549_006:0277b24": "皆是博地凡夫邊事。凡有心者。皆可修學。同堂緇素。",
    "X78n1549_006:0277c01": "各須勤策身心。近則七日內。遠則一生中。常作如是",
    "X78n1549_006:0277c02": "信。常修如是行。縱不克證。為因亦強。華宮托品。必不",
    "X78n1549_006:0277c03": "在中下矣。居普仁十三載。至康熈二十一年七月九",
    "X78n1549_006:0277c04": "日卒。年五十五。時有孫翰者。病死。一晝夜復蘇。曰吾",
    "X78n1549_006:0277c05": "為冥司勾攝。繫閻羅殿下。黑暗中忽覩光明燭天。香",
    "X78n1549_006:0277c06": "華布空。閻羅伏地。迎西歸大師。問大師何人。云截流",
    "X78n1549_006:0277c07": "也。吾以師光所照。遂得放還。同日有吳氏子病死。踰",
    "X78n1549_006:0277c08": "夕復活。具言所見。亦如翰言(餘學齋集淨土約說)。",
    "X78n1549_006:0277c09": "海潤",
    "X78n1549_006:0277c10": "海潤。字西一。淮安山陽人。康熈二十九年三月。至江",
    "X78n1549_006:0277c11": "寧華山。年僅二十餘。眾問作何行業。曰。念佛。問茲來",
    "X78n1549_006:0277c12": "何為。曰。吾為生死事故來。四月朔午刻便去。眾問何",
    "X78n1549_006:0277c13": "去。曰。到時自見也。至期眾忽見山頂火光燭天。亟趨",
    "X78n1549_006:0277c14": "視。見潤跏趺貴人峯。火從眼耳口鼻中迸出。然其軀。",
    "X78n1549_006:0277c15": "良久。全身端直。火盡不傾。時無錫長涇。有一庵僧。椎",
    "X78n1549_006:0277c16": "魯無他長。唯念佛而已。一日告眾曰。吾明日當去。至",
    "X78n1549_006:0277c17": "明日。問其徒曰日中否。徒曰未。曰。姑遲之。少頃。復問。",
    "X78n1549_006:0277c18": "徒曰。中矣。乃踞座跏趺。口自出火。焚其身(息廬剩言)。",
    "X78n1549_006:0277c19": "指南",
    "X78n1549_006:0277c20": "指南。蘇州常熟人。居東塔吳王庵。終日默坐念佛。人",
    "X78n1549_006:0277c21": "予之錢。即轉施與人。性坦率。於一切處無少繫戀。有",
    "X78n1549_006:0277c22": "芝塘里善士數人。素皈心焉。康熈三十年六月入城",
    "X78n1549_006:0277c23": "謁南。南謂曰。來月五日。與諸檀施別。眾如期往。南無",
    "X78n1549_006:0277c24": "他語。惟勸令專心念佛。趺坐而化(淨土約說後跋)。",
    "X78n1549_006:0278a01": "超城",
    "X78n1549_006:0278a02": "超城。字霞標。徽州人。姓汪。初禮師一寶。剃染於常州",
    "X78n1549_006:0278a03": "南岳寺。繼之杭州南潤。受具於天笠珍公。參父母未",
    "X78n1549_006:0278a04": "生前話。一日聞擊板聲。有省。作偈呈珍。珍頷之。自是",
    "X78n1549_006:0278a05": "機鋒迅利。信口說法。都成章句。後入華頂。開深雲庵",
    "X78n1549_006:0278a06": "故址潛修淨業。總兵藍公感異夢。輸金助之。既成。以",
    "X78n1549_006:0278a07": "授廣潤鏡。去之南澗。尋客金壇東禪寺。受縣人李肖",
    "X78n1549_006:0278a08": "巖請。開淨土寺。康熈三十四年秋。落成。即請虞山身",
    "X78n1549_006:0278a09": "葉萃繼其席。其年十月六日。萃至。城設茶別諸外護。",
    "X78n1549_006:0278a10": "激勸深切。積薪為座。將焚身供佛。詣大雄殿拈香。說",
    "X78n1549_006:0278a11": "偈云。潄口佛不喜聞。總是乞兒伎倆。直須念茲在茲。",
    "X78n1549_006:0278a12": "方為現大人相。據坐示眾曰。昔世尊於涅槃會上。以",
    "X78n1549_006:0278a13": "手摩胸。告眾云。汝等善觀吾紫磨金色之身。瞻仰取",
    "X78n1549_006:0278a14": "足。無令後悔。若謂吾滅度。非吾弟子。若謂吾不滅度。",
    "X78n1549_006:0278a15": "亦非吾弟子。時百萬億眾。悉皆契悟。諸仁者看這一",
    "X78n1549_006:0278a16": "隊隨邪逐惡漢。萬劫無有解脫之期。殊不知黃面老",
    "X78n1549_006:0278a17": "人。四十九年。說得天華亂墜。終是一場虗設。直到臨",
    "X78n1549_006:0278a18": "末稍頭。抵死命根不斷。城上座忍俊不禁。今且別資",
    "X78n1549_006:0278a19": "一格。使現前大眾。箇箇如龍得水去也。遂展兩手云。",
    "X78n1549_006:0278a20": "汝等善觀吾四大本空。五蘊非有。離這●滿子。畢竟",
    "X78n1549_006:0278a21": "恁處與諸人相見。若謂我滅度。是我同流。若謂我不",
    "X78n1549_006:0278a22": "滅度。亦是我同流。何以故。大海若不納。百川應倒流。",
    "X78n1549_006:0278a23": "起引眾繞佛。至積薪所。升座。復問眾云。高峯妙禪師",
    "X78n1549_006:0278a24": "道。盡大地是箇火阬。得何三昧不被燒卻。大眾試下",
    "X78n1549_006:0278b01": "一轉語。東禪格云。正是老弟受用處。城舉手笑曰。謝",
    "X78n1549_006:0278b02": "和尚證明。遂拊掌說長偈一首。以雙手擎兩燭臺云。",
    "X78n1549_006:0278b03": "這箇是金臺邪。銀臺邪。直下搆得。便知自性彌陀。共",
    "X78n1549_006:0278b04": "證藥王三昧。遂合掌三唱南無蓮池海會佛菩薩。舉",
    "X78n1549_006:0278b05": "燭然薪。須臾火大熾。眾環誦阿彌陀經。至今現在說",
    "X78n1549_006:0278b06": "法。城高聲曰住。頃之。復展兩手。剪開薪焰。出示全身。",
    "X78n1549_006:0278b07": "端坐而化。年三十有五。東禪格其同門也。書所見為",
    "X78n1549_006:0278b08": "之傳。諸方誦之(霞標禪師傳焚身說法記)。",
    "X78n1549_006:0278b09": "明宏",
    "X78n1549_006:0278b10": "明宏。字梅芳。杭州人。弱歲父為納婦。逃去。母哭之失",
    "X78n1549_006:0278b11": "明。後父母相繼而殂。始薙髮於紹興柯橋彌陀庵。尋",
    "X78n1549_006:0278b12": "事參訪。習天台教觀。坐禪有省。後閱藏於天台萬年",
    "X78n1549_006:0278b13": "寺。久之。兩目並勞損。曰。此吾違親慈念之報也。自是",
    "X78n1549_006:0278b14": "一心念佛。寒暑無間。嘗曰。我因失明。得大利益。平時",
    "X78n1549_006:0278b15": "一鉢一杖。居無常處。所得嚫施。隨施貧乏。思齊賢公",
    "X78n1549_006:0278b16": "與宏交。嘗謂宏決生淨土。謂宏有三真。真解脫。真乾",
    "X78n1549_006:0278b17": "淨。真精進也。雍正五年九月。賢公於梵天寺。起念佛",
    "X78n1549_006:0278b18": "七期。招宏入社。時宏患痢。而持名不少懈。七期畢。往",
    "X78n1549_006:0278b19": "無錫齋僧館。病轉劇。一日徧告檀越。期以明日將行。",
    "X78n1549_006:0278b20": "眾如期至。即起坐念佛。合掌而化(思齊大師遺稿)。",
    "X78n1549_006:0278b21": "明德",
    "X78n1549_006:0278b22": "明德。字聖眼。姓馬。杭州海寧人。四歲出家梵天寺。十",
    "X78n1549_006:0278b23": "六薙髮。性孤僻不好世務。年三十六。將詣律師求戒。",
    "X78n1549_006:0278b24": "忽得喘疾。日甚。有徒孫一葦。延數僧在寺開淨業堂。",
    "X78n1549_006:0278c01": "思齊賢公亦與焉。堂之左。即德臥室。日聞眾唱佛聲。",
    "X78n1549_006:0278c02": "恒默隨之。已而自知時至。命一葦延眾僧至牀前齊",
    "X78n1549_006:0278c03": "聲唱佛。少頃止之。謂賢公曰。願師開示。賢公曰。汝當",
    "X78n1549_006:0278c04": "盡捨萬緣。一心念佛。了生脫死。在此一時。急宜著力。",
    "X78n1549_006:0278c05": "德遂偕眾持佛名。復發四宏誓願。語極懇切。至夜半。",
    "X78n1549_006:0278c06": "佛聲方畢纔舉觀音聖號。即轉身垂目而逝。時雍正",
    "X78n1549_006:0278c07": "七年十二月二十六日也(思齊大師遺稿)。",
    "X78n1549_006:0278c08": "實賢",
    "X78n1549_006:0278c09": "實賢。字思齊。號省庵。常熟時氏子也。自少不茹葷。出",
    "X78n1549_006:0278c10": "家後參念佛者是誰有省。曰。吾夢覺矣。掩關真寂寺",
    "X78n1549_006:0278c11": "三年。晝覧藏文。晚課佛號。詣鄮山禮阿育王塔。嘗以",
    "X78n1549_006:0278c12": "佛涅槃日。大合緇白廣修供養。然指佛前。發四十八",
    "X78n1549_006:0278c13": "大願。卒感舍利放光。作勸發菩提心文。激厲四眾。誦",
    "X78n1549_006:0278c14": "者多為涕下。其文曰。嘗聞入道要門。發心為首。修行",
    "X78n1549_006:0278c15": "急務。立願居先。願立則眾生可度。心發則佛道堪成。",
    "X78n1549_006:0278c16": "苟不發廣大心。立堅固願。則縱經塵劫。還在輪回。雖",
    "X78n1549_006:0278c17": "有修行。徒勞辛苦。華嚴經云。忘失菩提心。修諸善法。",
    "X78n1549_006:0278c18": "是名魔業。忘失尚爾。況未發乎。故知欲學如來乘。必",
    "X78n1549_006:0278c19": "先具發菩提願。不可緩也。然心願差別。其相乃多。今",
    "X78n1549_006:0278c20": "為大眾略而言之。相有其八。所謂邪正真偽大小偏",
    "X78n1549_006:0278c21": "圓是也。世有行人。一向修行。不究自心。但知外務。或",
    "X78n1549_006:0278c22": "求利養。或好名聞。或貪現世欲樂。或望未來果報。如",
    "X78n1549_006:0278c23": "是發心。名之為邪。既不求利養名聞。又不貪欲樂果",
    "X78n1549_006:0278c24": "報。唯為生死。為菩提。如是發心。名之為正。念念上求",
    "X78n1549_006:0279a01": "佛道。心心下化眾生。聞佛道長遠。不生退怯。觀眾生",
    "X78n1549_006:0279a02": "難度。不生厭倦。如登萬仞之山。必窮其頂。如上九層",
    "X78n1549_006:0279a03": "之塔。必造其顛。如是發心。名之為真。有罪不懺。有過",
    "X78n1549_006:0279a04": "不除。內濁外清。始勤終怠。雖有好心。為名利之所夾",
    "X78n1549_006:0279a05": "雜。雖有善法。為罪業之所染污。如是發心。名之為偽。",
    "X78n1549_006:0279a06": "眾生界盡。我願方盡。菩提道成。我願方成。如是發心。",
    "X78n1549_006:0279a07": "名之為大。觀三界如牢獄。視生死如冤家。但期自度。",
    "X78n1549_006:0279a08": "不欲度人。如是發心。名之為小。若於心外見有眾生",
    "X78n1549_006:0279a09": "及以佛道。願度願成。功勳不忘。知見不泯。如是發心。",
    "X78n1549_006:0279a10": "名之為偏。知自性是眾生。故願度脫。自性是佛道。故",
    "X78n1549_006:0279a11": "願成就。不見一法離心別有。以虗空之心。發虗空之",
    "X78n1549_006:0279a12": "願。行虗空之行。證虗空之果。亦無虗空之相可得。如",
    "X78n1549_006:0279a13": "是發心。名之為圓。知此八種差別。則知審察。知審察。",
    "X78n1549_006:0279a14": "則知去取。知去取。則可發心。云何審察。謂我所發心。",
    "X78n1549_006:0279a15": "於此八種中。為邪為正。為真為偽。為大為小。為偏為",
    "X78n1549_006:0279a16": "圓。云何去取。所謂去邪去偽。去小去偏。取正取真。取",
    "X78n1549_006:0279a17": "大取圓。如此發心。方得名為真正發菩提心也。此菩",
    "X78n1549_006:0279a18": "提心諸善中王。必有因緣。方得發起。今言因緣。略有",
    "X78n1549_006:0279a19": "十種。何等為十。一者念佛重恩故。二者念父母恩故。",
    "X78n1549_006:0279a20": "三者念師長恩故。四者念施主恩故。五者念眾生恩",
    "X78n1549_006:0279a21": "故。六者念死生苦故。七者尊重己靈故。八者懺悔業",
    "X78n1549_006:0279a22": "障故。九者求生淨土故。十者為令正法得久住故。云",
    "X78n1549_006:0279a23": "何念佛重恩。謂我釋迦如來。從初發心。為我等故。行",
    "X78n1549_006:0279a24": "菩薩道。經無量劫。備受諸苦。我造業時。佛則哀憐。方",
    "X78n1549_006:0279b01": "便教化。而我愚癡。不知信受。我墮地獄。佛復悲痛。欲",
    "X78n1549_006:0279b02": "代我苦。而我業重。不能救㧞。我生人道。佛以方便。令",
    "X78n1549_006:0279b03": "種善根。世世生生。隨逐於我。心無暫捨。佛初出世。我",
    "X78n1549_006:0279b04": "尚沈淪。今得人身。佛已滅度。何罪而生末法。何福而",
    "X78n1549_006:0279b05": "預出家。何障而不見金身。何幸而躬逢舍利。如是思",
    "X78n1549_006:0279b06": "惟。向使不種善根。何以得聞佛法。不聞佛法。焉知常",
    "X78n1549_006:0279b07": "受佛恩。此恩此德。邱山難喻。自非發廣大心。行菩薩",
    "X78n1549_006:0279b08": "道。建立佛法。救度眾生。縱使粉骨碎身。豈能酬答。是",
    "X78n1549_006:0279b09": "為發菩提心第一因緣也。云何念父母恩。哀哀父母。",
    "X78n1549_006:0279b10": "生我劬勞。十月三年。懷胎乳哺。纔得成人。指望紹繼",
    "X78n1549_006:0279b11": "門風。供承祭祀。今我等既已出家。濫稱釋子。甘旨不",
    "X78n1549_006:0279b12": "供。祭埽不給。生不能養其口體。沒不能導其神靈。於",
    "X78n1549_006:0279b13": "世間則為大損。於出世又無實益。兩塗既失。重罪寧",
    "X78n1549_006:0279b14": "逃。如是思惟。唯有百劫千生。常行佛道。十方三世。普",
    "X78n1549_006:0279b15": "度眾生。則不唯一生父母。生生父母。俱蒙㧞濟。不唯",
    "X78n1549_006:0279b16": "一人父母。人人父母。盡可超昇。是為發菩提心第二",
    "X78n1549_006:0279b17": "因緣也。云何念師長恩。父母雖生育我身。若無世間",
    "X78n1549_006:0279b18": "師長。則不知禮義。若無出世師長。則不解佛法。不知",
    "X78n1549_006:0279b19": "禮義。則同於異類。不解佛法。則何異俗人。今我等粗",
    "X78n1549_006:0279b20": "知禮義。略解佛法。袈裟被體。戒品沾身。此之重恩。從",
    "X78n1549_006:0279b21": "師長得。若求小果。僅能自利。今為大乘。普願利人。則",
    "X78n1549_006:0279b22": "世出世間二種師長。俱蒙利益。是為發菩提心第三",
    "X78n1549_006:0279b23": "因緣也。云何念施主恩。謂我等今者日用所資。並非",
    "X78n1549_006:0279b24": "己有。三時粥飯。四季衣裳。疾病所須。身口所費。此皆",
    "X78n1549_006:0279c01": "出自他力。將為我用。彼則竭力躬耕。尚難餬口。我則",
    "X78n1549_006:0279c02": "安坐受食。猶不稱心。彼則紡織不已。猶自艱難。我則",
    "X78n1549_006:0279c03": "衣服有餘。寧知愛惜。彼則蓽門蓬戶。擾攘終身。我則",
    "X78n1549_006:0279c04": "廣廈閒庭。優游卒歲。以彼勞而供我逸。於心安乎。將",
    "X78n1549_006:0279c05": "他利而潤己身。於理順乎。自非悲智雙運。福慧二嚴。",
    "X78n1549_006:0279c06": "檀信沾恩。眾生受賜。則粒米寸絲。酬償有分。泥犁餓",
    "X78n1549_006:0279c07": "鬼。惡報寧逃。是為發菩提心第四因緣也。云何念眾",
    "X78n1549_006:0279c08": "生恩。謂我與眾生。從曠劫來。世世生生。互為父母。彼",
    "X78n1549_006:0279c09": "此有恩。今雖隔世昏迷。互不相識。以理推之。寧無報",
    "X78n1549_006:0279c10": "効。今之披毛帶角。安知非昔為其子乎。今之蝡動蜎",
    "X78n1549_006:0279c11": "飛。安往不曾為我父乎。至其號呼於地獄之下。宛轉",
    "X78n1549_006:0279c12": "於餓鬼之中。苦痛誰知。飢虗安訴。我雖不見不聞。彼",
    "X78n1549_006:0279c13": "必求拯求濟。非經不能陳此事。非佛不能道此言。彼",
    "X78n1549_006:0279c14": "邪見人。何足以知此。是故菩薩觀於螻蟻。皆是過去",
    "X78n1549_006:0279c15": "父母。未來諸佛。常思利益。念報其恩。是為發菩提心",
    "X78n1549_006:0279c16": "第五因緣也。云何念生死苦。謂我與眾生。從曠劫來。",
    "X78n1549_006:0279c17": "常在生死。未得解脫。人間天上。此界他方。出沒萬端。",
    "X78n1549_006:0279c18": "升沈片刻。黑門朝出而暮還。鐵窟暫離而又入。登刀",
    "X78n1549_006:0279c19": "山則舉體無完膚。攀劍樹則方寸皆割裂。熱鐵不除",
    "X78n1549_006:0279c20": "飢。吞之而肝腸盡爛。洋銅寧療渴。飲之而骨肉都糜。",
    "X78n1549_006:0279c21": "利鋸解之則斷而復續。巧風吹之則死已還生。猛火",
    "X78n1549_006:0279c22": "城中。忍聽吽噑之慘。煎熬盤裏。誰聞苦痛之聲。氷凍",
    "X78n1549_006:0279c23": "始凝。狀似青蓮蘂結。血肉既裂。身如紅藕華開。一夜",
    "X78n1549_006:0279c24": "死生。地下每經萬遍。片時苦痛。人間已過百年。頻煩",
    "X78n1549_006:0280a01": "獄卒疲勞。誰信閻翁教誡。受時知苦。雖悔恨以何追。",
    "X78n1549_006:0280a02": "脫已還忘。其作業也如故。心無常主。類商賈而處處",
    "X78n1549_006:0280a03": "奔馳。身無定形。似房屋而頻頹遷徙。大千塵點。難窮",
    "X78n1549_006:0280a04": "往返之身。四海波濤。孰計別離之泪。峩峩積骨。過彼",
    "X78n1549_006:0280a05": "崇山。莽莽橫尸。多於大地。向使不聞佛語。此事誰見",
    "X78n1549_006:0280a06": "誰聞。未覩佛經。此理寧知寧覺。其或依前貪戀。仍舊",
    "X78n1549_006:0280a07": "癡迷。祇恐萬劫千生。一錯百錯。人身難得而易失。良",
    "X78n1549_006:0280a08": "時易往而難追。道路冥冥。別離長久。三塗惡報。還自",
    "X78n1549_006:0280a09": "受之。痛不可言。誰當相代。故宜斷生死流。出愛慾海。",
    "X78n1549_006:0280a10": "自他兼濟。彼岸同登。曠劫殊勳。在此一舉。是為發菩",
    "X78n1549_006:0280a11": "提心第六因緣也。云何尊重己靈。謂我現前一心。直",
    "X78n1549_006:0280a12": "下與釋迦如來。無二無別。云何世尊無量劫來。早成",
    "X78n1549_006:0280a13": "正覺。而我等昏迷顛倒。猶是凡夫。又我世尊具有無",
    "X78n1549_006:0280a14": "量神通智慧功德莊嚴。而我等但有無量業繫煩惱",
    "X78n1549_006:0280a15": "生死纏縛。心性是一。迷悟天淵。譬如無價寶珠。沒在",
    "X78n1549_006:0280a16": "淤泥。視同瓦礫。不加愛重。故宜以無量善法。對治煩",
    "X78n1549_006:0280a17": "惱。修德有功。性德方顯。如珠被濯。懸在高幢。洞達光",
    "X78n1549_006:0280a18": "明。映蔽一切。可謂不孤佛化。不負己靈。是為發菩提",
    "X78n1549_006:0280a19": "心第七因緣也。云何懺悔業障。經言犯一吉羅。如四",
    "X78n1549_006:0280a20": "天王壽五百歲墮泥犁中。吉羅小罪。尚獲此報。何況",
    "X78n1549_006:0280a21": "重罪。其報難言。今我等日用之中。一舉一動。恒違戒",
    "X78n1549_006:0280a22": "律。一飡一水。頻犯尸羅。一日所犯。亦應無量。何況終",
    "X78n1549_006:0280a23": "身歷劫。所起之罪。更不可言矣。且以五戒言之。十人",
    "X78n1549_006:0280a24": "九犯。少露多藏。五戒名為優婆塞戒。尚不具足。何況",
    "X78n1549_006:0280b01": "沙彌比邱菩薩等戒。又不必言矣。若非自愍愍他。自",
    "X78n1549_006:0280b02": "傷傷他。身口併切。聲泪俱下。普與眾生。求哀懺悔。則",
    "X78n1549_006:0280b03": "千生萬劫。惡報難逃。是為發菩提心第八因緣也。云",
    "X78n1549_006:0280b04": "何求生淨土。謂在此土修行。其進道也難。彼土往生。",
    "X78n1549_006:0280b05": "其成佛也易。易故一生可致。難故累劫未成。是以往",
    "X78n1549_006:0280b06": "聖前賢。人人趣向。千經萬論。處處指歸。末世修行。無",
    "X78n1549_006:0280b07": "越於此。然經稱少善不生。多福乃致。言多福莫若執",
    "X78n1549_006:0280b08": "持名號。言多善莫若發廣大心。暫持聖號。勝於布施",
    "X78n1549_006:0280b09": "百年。一發大心。超過修行歷劫。蓋念佛本期作佛。大",
    "X78n1549_006:0280b10": "心不發。則雖念奚為。發心原為修行。淨土不生。則雖",
    "X78n1549_006:0280b11": "發易退。下菩提種。耕以念佛之犁。道果自然增長。乘",
    "X78n1549_006:0280b12": "大願船。入於淨土之海。西方決定往生。是為發菩提",
    "X78n1549_006:0280b13": "心第九因緣也。云何令正法久住。謂我世尊無量劫",
    "X78n1549_006:0280b14": "來。為我等故。修菩提道。難行能行。難忍能忍。因圓果",
    "X78n1549_006:0280b15": "滿。遂致成佛。既成佛已。化緣周訖。入於涅槃。正法像",
    "X78n1549_006:0280b16": "法。皆已滅盡。僅存末法。有教無人。邪正不分。是非莫",
    "X78n1549_006:0280b17": "辨。競爭人我。盡逐利名。不知佛是何人。法是何義。僧",
    "X78n1549_006:0280b18": "是何名。衰殘至此。殆不忍言。每一思及。不覺淚下。我",
    "X78n1549_006:0280b19": "為佛子。不能報恩。內無益於己。外無益於人。生無益",
    "X78n1549_006:0280b20": "於時。死無益於後。極重罪人。非我而誰。由是痛不可",
    "X78n1549_006:0280b21": "忍。計無所出。頓忘鄙陋。忽發大心。偕諸善友。同到道",
    "X78n1549_006:0280b22": "場。述為懺摩。逢茲法會。發四十八之大願。願願度生。",
    "X78n1549_006:0280b23": "期百千劫之深心。心心作佛。畢此一形。誓歸安養。既",
    "X78n1549_006:0280b24": "登九品。回入娑婆。俾得佛日重輝。法門再闡。僧海澄",
    "X78n1549_006:0280c01": "清於此界。人民被化於東方。劫運為之更延。正法得",
    "X78n1549_006:0280c02": "以久住。此則區區真實苦心。是為發菩提心第十因",
    "X78n1549_006:0280c03": "緣也。如是十緣備識。八法周知。趣向有門。開發有地。",
    "X78n1549_006:0280c04": "唯願大眾。愍我愚誠。憐我苦志。同立此願。同發是心。",
    "X78n1549_006:0280c05": "未發者令發。已發者增長。已增長者今令相續。勿畏",
    "X78n1549_006:0280c06": "難而退怯。勿視易而輕浮。勿欲速而不久長。勿懈怠",
    "X78n1549_006:0280c07": "而無勇猛。勿因愚鈍而一向無心。勿以根淺而自鄙",
    "X78n1549_006:0280c08": "無分。譬如種樹。種久則根淺而日深。又如磨刀。磨久",
    "X78n1549_006:0280c09": "則刀鈍而成利。豈其因淺勿種。任其自枯。因鈍弗磨。",
    "X78n1549_006:0280c10": "置之無用。又若以修行為苦。則不知懈怠尤苦。修行",
    "X78n1549_006:0280c11": "則勤勞暫時。安樂永劫。懈怠則偷安一世。受苦多生。",
    "X78n1549_006:0280c12": "況乎以淨土為舟航。則何愁退轉。又得無生為忍力。",
    "X78n1549_006:0280c13": "則何慮艱難。勿言一念輕微。勿謂虗願無益。心真則",
    "X78n1549_006:0280c14": "事實。願廣則行深。虗空非大。心王為大。金剛非堅。願",
    "X78n1549_006:0280c15": "力最堅。大眾誠能不棄我語。則菩提眷屬。從此聯姻。",
    "X78n1549_006:0280c16": "蓮社宗盟。自今締好。所願同生淨土。同見彌陀。同化",
    "X78n1549_006:0280c17": "眾生。同成正覺。晚居杭州僊林寺。雍正七年結蓮社。",
    "X78n1549_006:0280c18": "為文誓眾。以畢命為期。判日課為二十分。十分持名。",
    "X78n1549_006:0280c19": "九分作觀。一分禮懺。其示禪者念佛偈曰。一句彌陀。",
    "X78n1549_006:0280c20": "頭則公案。無別商量。直下便判。如大火聚。觸之則燒。",
    "X78n1549_006:0280c21": "如太阿劍。攖之則爛。八萬四千法藏。六字全收。千七",
    "X78n1549_006:0280c22": "百隻葛藤。一刀齊斷。任他佛不喜聞。我自心心憶念。",
    "X78n1549_006:0280c23": "請君不必多言。只要一心不亂。十一年臘月八日。告",
    "X78n1549_006:0280c24": "弟子曰。明年四月。吾其去矣。遂掩關一室。日課佛名",
    "X78n1549_006:0281a01": "十萬聲。明年四月十二日。告眾曰。月朔以來。再見西",
    "X78n1549_006:0281a02": "方三聖。其將往生乎。遂書偈辭眾。明日斷食飲。斂目",
    "X78n1549_006:0281a03": "危坐。五更具浴更衣。十四日將午。面西寂然。送者麇",
    "X78n1549_006:0281a04": "至。忽張目曰。吾去即來。生死事大。各自淨心念佛可",
    "X78n1549_006:0281a05": "矣。合掌連稱佛名。遂逝。年四十九(思齊大師遺稿僧素風述)。",
    "X78n1549_006:0281a06": "明悟",
    "X78n1549_006:0281a07": "明悟。字丙元。黃州人。早歲出家仁壽庵。受戒歸元寺。",
    "X78n1549_006:0281a08": "徧參諸方。了悟心法。受囑於臯亭佛日寺璿鑑和尚。",
    "X78n1549_006:0281a09": "歷主吳江長慶蘇州珠明石門崇慶臯亭佛日諸寺。",
    "X78n1549_006:0281a10": "而歸老於蘇之龍興。晚而精修淨業。晝夜無間。乾隆",
    "X78n1549_006:0281a11": "十七年正月九日。寺中齋天。悟語眾曰。諸公好住。吾",
    "X78n1549_006:0281a12": "於上元前當去矣。至十四日。作偈曰。山僧年望七。諸",
    "X78n1549_006:0281a13": "緣事已畢。自入涅槃門。不露真消息。遂取湯盥沐。易",
    "X78n1549_006:0281a14": "衣。命眾稱佛名。至午而寂。年六十九(僧鶴峯述)。",
    "X78n1549_006:0281a15": "德峻",
    "X78n1549_006:0281a16": "德峻。字廣聞。一字蒼巖。蘇州人。出家於城中妙隱庵。",
    "X78n1549_006:0281a17": "徧參諸方。承曹洞宗。住杭州回龍真寂寺。歸而閉關",
    "X78n1549_006:0281a18": "盤溪小靈隱。先後數年。精修淨業。定中兩度見佛。出",
    "X78n1549_006:0281a19": "關遂造丈六彌陀像。刻淨土或問。導人念佛。時赴眾",
    "X78n1549_006:0281a20": "請演瑜伽燄口。屢有徵應。所得嚫施。未甞啟封。每出",
    "X78n1549_006:0281a21": "所藏。廣修佛事。乾隆二十八年九月。微示喘疾。召諸",
    "X78n1549_006:0281a22": "學徒。環稱佛名者七日。其日午後。命眾詣殿焚香。沐",
    "X78n1549_006:0281a23": "浴易衣。端坐稱佛名而逝。年八十五(僧鶴峯述)。",
    "X78n1549_006:0281a24": "聞言",
    "X78n1549_006:0281b01": "聞言。字超然。姓費。嘉興桐鄉人。幼不喜茹葷。好跏趺",
    "X78n1549_006:0281b02": "坐。七歲。入靈隱山祇園庵出家。為人淳樸。受具於雲",
    "X78n1549_006:0281b03": "林寺碩揆志禪師。朝夕提策。言曰。某甲鈍根。不善參",
    "X78n1549_006:0281b04": "究。唯知念佛耳。師曰。念佛亦可了生死。言依教奉行。",
    "X78n1549_006:0281b05": "精嚴戒律。二六時中。唯持佛名。弗問他事。乾隆二年",
    "X78n1549_006:0281b06": "六月二日。忽召徒眾謂曰。我行矣。汝等念佛送我。即",
    "X78n1549_006:0281b07": "說偈曰。吾年七十七。世緣俱已畢。坐斷兩頭關。得箇",
    "X78n1549_006:0281b08": "真消息。且道如何是真消息。聻。合掌端坐而逝(雲林寺志)。",
    "X78n1549_006:0281b09": "道徹",
    "X78n1549_006:0281b10": "道徹。錢塘人。出家於半山嶺安隱寺。初參崇福高旻",
    "X78n1549_006:0281b11": "諸老師。發明本有。已而專修淨業。居杭州北門外四",
    "X78n1549_006:0281b12": "十里打飯橋文殊庵中。結期閉關。室無長物。唯一几",
    "X78n1549_006:0281b13": "一單而已。甫數日得疾。困甚。自奮曰。念佛正為生死。",
    "X78n1549_006:0281b14": "奈何以病輟邪。持佛名益切。俄而金光照室。光中佛",
    "X78n1549_006:0281b15": "為摩頂。病霍然愈。遂得念佛三昧。行住坐臥。了無異",
    "X78n1549_006:0281b16": "念。如是三年。以三月望出關。升坐說法畢。謂眾曰。吾",
    "X78n1549_006:0281b17": "將以七月望後西歸。汝等可來送。及期。眾咸集。徹方",
    "X78n1549_006:0281b18": "設盂蘭盆會。眾至。理前語。徹曰。有之。可止少待。明日。",
    "X78n1549_006:0281b19": "延所善崇福僧。屬以庵中住持。又明日。設齋別眾。方",
    "X78n1549_006:0281b20": "午。入龕瞑坐而逝。頃之復蘇。謂眾曰。與諸君遠別。可",
    "X78n1549_006:0281b21": "無一言。娑婆之苦。不可說。不可說。極樂之樂。不可說。",
    "X78n1549_006:0281b22": "不可說。倘蒙記憶。但念阿彌陀佛。不久當相見。錯過",
    "X78n1549_006:0281b23": "此生。輪轉長夜。痛哉痛哉。語訖而逝。年四十八。事在",
    "X78n1549_006:0281b24": "乾隆十九年(僧旅亭述)。",
    "X78n1549_006:0281c01": "成註",
    "X78n1549_006:0281c02": "成註。字杲徹。姓郭。徐州銅山人。少出家。年二十。受具",
    "X78n1549_006:0281c03": "戒於寶華山。徧參諸山。嗣法於天童石吼徹公。已而",
    "X78n1549_006:0281c04": "專修淨業。乾隆十二年。住蘇州獅林寺。　　上南巡。",
    "X78n1549_006:0281c05": "幸其寺。　勅名畫禪。日率眾四會唱佛名。往往燭跋",
    "X78n1549_006:0281c06": "香燼。眾一一退散。註佛聲不絕也。時應眾請演瑜伽",
    "X78n1549_006:0281c07": "燄口。所得嚫施。輙付監院充修造費。未幾堂廡煥然。",
    "X78n1549_006:0281c08": "日恢其舊。中夜修大悲懺法。脅不至席。一日方持佛",
    "X78n1549_006:0281c09": "名。木魚墮地忽有省。自是信口說偈。若夙習者。甞示",
    "X78n1549_006:0281c10": "眾云。脚踏無生路。四面何回互。推出眾人前。分明絕",
    "X78n1549_006:0281c11": "舉揚。本來真面目。萬事皆具足。觸著與磕著。處處超",
    "X78n1549_006:0281c12": "佛祖。更有念佛親。西方勝境真。蓮胎保養處。不隔一",
    "X78n1549_006:0281c13": "毫塵。若人達此意。不勞向外尋。業識消磨盡。往生即",
    "X78n1549_006:0281c14": "此心。華開親見佛。萬象盡回春。見居士問法者。輒曰。",
    "X78n1549_006:0281c15": "娑婆苦。盍從我西方去乎。三十四年四月。下痢。臥病",
    "X78n1549_006:0281c16": "頃之。一日召侍者曰。扶我起坐。索橘餅湯飲之。正念",
    "X78n1549_006:0281c17": "而逝。年七十三(畫禪寺雜錄僧宏通述)。",
    "X78n1549_006:0281c18": "了庵",
    "X78n1549_006:0281c19": "了庵。不詳其所出。遊歷叢林。參究甚切。晚修淨業。至",
    "X78n1549_006:0281c20": "漢口。安單棲隱寺。居人嚴氏買園奉之。頃之得疾。謂",
    "X78n1549_006:0281c21": "嚴氏曰。可歸我江南。嚴氏具舟送至金山。復歸江寧",
    "X78n1549_006:0281c22": "某寺。一日積薪於庭。坐其上。連稱阿彌陀佛。召眾舉",
    "X78n1549_006:0281c23": "火。眾莫應。促之。或授以炷香。取向鼻間吹之。火從鼻",
    "X78n1549_006:0281c24": "出。然面門。肉片片落。唱佛聲不絕。而火益熾。隱隱聞",
    "X78n1549_006:0282a01": "佛聲向空西邁。頃之乃寂。遺令其徒磨骨為粉。飼江",
    "X78n1549_006:0282a02": "魚。結淨土緣。其徒從之(僧旅亭述)。",
    "X78n1549_006:0282a03": "實定",
    "X78n1549_006:0282a04": "實定。字聞學。姓張。松江上海人。年二十餘。出家天台",
    "X78n1549_006:0282a05": "萬年寺。徧參諸方。發明心要。尋主天目禪原寺。晚至",
    "X78n1549_006:0282a06": "蘇州。住文星閣。甞言達本之人。功未齊於諸聖。得生",
    "X78n1549_006:0282a07": "淨土。果行方圓。故常提唱念佛法門。著淨土詩一百",
    "X78n1549_006:0282a08": "八首。又言諸佛法身。含裹十方世界。經云。云何是中",
    "X78n1549_006:0282a09": "更容他物。直是超諸限量。迥絕去來。是心作佛。是心",
    "X78n1549_006:0282a10": "是佛。念念佛出世。念念佛滅度。念念無生。念念往生。",
    "X78n1549_006:0282a11": "頭頭上明。物物上顯。都盧是一句阿彌陀佛。方是真",
    "X78n1549_006:0282a12": "實念佛人也。乾隆四十二年。歸江陰香山寺。十二月",
    "X78n1549_006:0282a13": "有疾。明年正月三日。病七日矣。向晨。謂弟子曰。何日",
    "X78n1549_006:0282a14": "立春。曰後四日。復問今日是何日。曰甲子。定曰。今日",
    "X78n1549_006:0282a15": "好。遂起坐。囑後事畢。就枕臥。至黃昏起。呼眾至。命具",
    "X78n1549_006:0282a16": "湯洗手者再。連稱阿彌陀佛。眾請說偈。口占曰。繼祖",
    "X78n1549_006:0282a17": "傳燈接虗響。開堂說法鬼打鑼。鼻孔今朝拈正了。蓮",
    "X78n1549_006:0282a18": "華池上見彌陀。偈畢。寂然。眾呼之逝矣。年六十七。法",
    "X78n1549_006:0282a19": "嗣際會。字旅亭。亦修念佛三昧。臨終作偈別眾。吉祥",
    "X78n1549_006:0282a20": "而逝(二林居後集)。",
    "X78n1549_006:0282a21": "實圓",
    "X78n1549_006:0282a22": "實圓。松江人。少有出世志。年十八九。父母將為娶妻",
    "X78n1549_006:0282a23": "有日矣。夜走一寺。求主僧為剃髮。已遂之寶華山受",
    "X78n1549_006:0282a24": "具戒。其家控僧於官。官遣僧跡之。圓以僧服還。曰吾",
    "X78n1549_006:0282b01": "髮已除矣。無及也。其父母閉之一室。日常趺坐。不食",
    "X78n1549_006:0282b02": "不寢。無已。乃聽出家。松江城有僧設關。拜華嚴經。未",
    "X78n1549_006:0282b03": "竟。化去。為終事焉。已而至金山。行般舟三昧。滿百日。",
    "X78n1549_006:0282b04": "乾隆二十五年。居常州天寧寺。入念佛堂。晝夜唱佛",
    "X78n1549_006:0282b05": "不絕。二十八年三月。示微疾。集眾唱佛名。盡出囊中",
    "X78n1549_006:0282b06": "錢為嚫滿三日。沐浴具威儀。隨眾入堂。趺坐唱佛而",
    "X78n1549_006:0282b07": "逝(僧正琦述)。",
    "X78n1549_006:0282b08": "恒一",
    "X78n1549_006:0282b09": "恒一。字聖學。姓沈。常州武進人。出家於穹窿之茅篷。",
    "X78n1549_006:0282b10": "初參揚州高旻寺。已而習台宗。通其教。甞止蘇州文",
    "X78n1549_006:0282b11": "星閣。得咯血疾。去之杭州半山顯義院。疾甚。尅日設",
    "X78n1549_006:0282b12": "齋筵。別諸道友。唱西方佛名而逝。一甞言某庵僧。落",
    "X78n1549_006:0282b13": "拓不持戒。一同戒友規之。不聽。已而病甚。召其友曰。",
    "X78n1549_006:0282b14": "不聽子言故至此。今且奈何。友曰。西方阿彌陀佛。有",
    "X78n1549_006:0282b15": "本誓願。造業眾生。十念念佛。盡蒙接引。子能信否。僧",
    "X78n1549_006:0282b16": "曰。信。然力不支。奈何。友曰。無傷也。設像牀西偏。令注",
    "X78n1549_006:0282b17": "目勿動。爇爐香。為唱佛名。執病者手。令諦聽。如是三",
    "X78n1549_006:0282b18": "晝夜。病者忽起坐。謝其友曰。蒙佛接引。得中品生矣。",
    "X78n1549_006:0282b19": "舉手而別(僧淨雲述)。",
    "X78n1549_006:0282b20": "慧端",
    "X78n1549_006:0282b21": "慧端。不詳其所出。居杭州理安寺。日課佛名數萬。後",
    "X78n1549_006:0282b22": "住紹興善福庵。一日要同參僧澄谷。與他僧五六人。",
    "X78n1549_006:0282b23": "至庵唱佛名。日方午。忽舉手。高唱數聲。屹然而化。年",
    "X78n1549_006:0282b24": "二十餘(僧澄谷述)。",
    "X78n1549_006:0282c01": "法真",
    "X78n1549_006:0282c02": "法真。字朗如。瑞州高安人。得度於灌溪元文和尚。受",
    "X78n1549_006:0282c03": "具後。遊方至嶺南。居丹霞最久。平時潛心淨土。一日",
    "X78n1549_006:0282c04": "偶與禪者論及無字公案。蓄疑久之。豁然有省。詣海",
    "X78n1549_006:0282c05": "幢禮正目老人。機語契合。遂受記莂。乾隆二十年。眾",
    "X78n1549_006:0282c06": "請主席海幢。提唱宗乘。兼宏淨業。晚年謝院事。掩關",
    "X78n1549_006:0282c07": "寺之東偏。專課佛號。寒暑不懈者八年。甞有偈云。百",
    "X78n1549_006:0282c08": "八輪珠晝夜提。芙蕖漸漸出深泥。輪珠擲却芙蕖放。",
    "X78n1549_006:0282c09": "古佛元來不在西。三十八年九月初。示微疾。十一日",
    "X78n1549_006:0282c10": "黃昏。召弟子囑後事。翌日午時。集眾唱佛名。香過二",
    "X78n1549_006:0282c11": "寸餘。自舉小淨土文。未半而逝(僧杲堂述)。",
    "X78n1549_006:0282c12": "佛安",
    "X78n1549_006:0282c13": "佛安。字誓願。蘇州人。年三十餘。鄰家殺猪。出其腑。有",
    "X78n1549_006:0282c14": "文曰曹操。瞿然發心。投上津橋天竺庵為僧。已而住",
    "X78n1549_006:0282c15": "北濠大王廟。以念佛為課。得錢輒買香華供佛。放諸",
    "X78n1549_006:0282c16": "魚鳥。乾隆四十一年三月。有疾。遣徒往獅林寺。請僧",
    "X78n1549_006:0282c17": "禮淨土懺三日。演瑜伽燄口一壇。期滿。明日設齋筵",
    "X78n1549_006:0282c18": "召客為別。稱佛名。其徒和之。香三炷。日午。日行矣。端",
    "X78n1549_006:0282c19": "坐而逝。平居偶為詩。勸人回向。其末後有詩云。西方",
    "X78n1549_006:0282c20": "世界妙蓮臺。觀裏分明一朵開。赤白青黃無異色。心",
    "X78n1549_006:0282c21": "心唯願見如來。又云。莫道西方路正遙。只今彈指上",
    "X78n1549_006:0282c22": "金橋。彌陀接引微微笑。讚爾娑婆戒行高(僧修學述)",
    "X78n1549_006:0282c23": "論曰。佛法入中國。自漢迄晉。多以傳經解義為先。至",
    "X78n1549_006:0282c24": "遠公始建白蓮社。修念佛三昧。自利利人。後之言淨",
    "X78n1549_006:0283a01": "業者歸焉。祖師西來。直指本心。曹溪說法。簡斥淨土。",
    "X78n1549_006:0283a02": "此乃最上一機。絕諸方便。至天台永明天如楚石諸",
    "X78n1549_006:0283a03": "師。既悟無生之旨。復開念佛之門。豈非圓融性相。兼",
    "X78n1549_006:0283a04": "攝三乘者哉。夫所謂出家者。非獨辭親割愛而已。誠",
    "X78n1549_006:0283a05": "欲出三界之家也。能生極樂是真出家。若諸公者。或",
    "X78n1549_006:0283a06": "由禪入淨。或即佛明心。掉身汙泥之中。蟬蛻輪回之",
    "X78n1549_006:0283a07": "苦。斯亦極大丈夫之能事矣。",
    "X78n1549_006:0283a08": "往生比邱尼第四",
    "X78n1549_006:0283a09": "慧木",
    "X78n1549_006:0283a10": "慧木。姓傅。年十一。出家。居梁郡築戈村寺。日誦大品。",
    "X78n1549_006:0283a11": "多諸靈異。嘗夢到西方。見一浴池有芙蕖華。諸化生",
    "X78n1549_006:0283a12": "人。列坐其中。已而請師受戒。忽於壇所。見天地晃然",
    "X78n1549_006:0283a13": "悉黃金色。一日與大眾共禮無量壽佛。伏地不起。或",
    "X78n1549_006:0283a14": "蹴而問之。云。當伏地時。覺身到安養國。佛為說小品。",
    "X78n1549_006:0283a15": "已得四卷。因被蹴而覺。甚追恨之。宋元嘉十四年時。",
    "X78n1549_006:0283a16": "本年已六十九。後不詳其終(法苑珠林)。",
    "X78n1549_006:0283a17": "法盛",
    "X78n1549_006:0283a18": "法盛。姓聶。清河人。宋元嘉十四年。年已七十許。出家",
    "X78n1549_006:0283a19": "於金陵建福寺。才識敏悟。謂同業曇敬曇愛曰。吾立",
    "X78n1549_006:0283a20": "身行道。志在西方。十六年九月二十七日。塔下禮佛。",
    "X78n1549_006:0283a21": "晚而不豫。病日加。其月晦夕。假寐。見如來從空而下。",
    "X78n1549_006:0283a22": "與二大士論二乘法。光明顯燭。寺眾咸驚。盛為具說",
    "X78n1549_006:0283a23": "所見。言訖而絕。年七十二(比邱尼傳)。",
    "X78n1549_006:0283a24": "淨真",
    "X78n1549_006:0283b01": "淨真。唐時人。居長安積善寺。衲衣乞食。誦金剛經十",
    "X78n1549_006:0283b02": "萬遍。篤志念佛。一日語弟子曰。五月內十度見佛。兩",
    "X78n1549_006:0283b03": "度見寶蓮華上童子遊戲。吾已得上品生矣。言訖跏",
    "X78n1549_006:0283b04": "趺而化。祥光滿寺(佛祖統紀)。",
    "X78n1549_006:0283b05": "法藏",
    "X78n1549_006:0283b06": "法藏。唐時人。居金陵。勤志念佛。夜見佛菩薩光明照",
    "X78n1549_006:0283b07": "寺。奄然而化(佛祖統紀)。",
    "X78n1549_006:0283b08": "悟性",
    "X78n1549_006:0283b09": "悟性。宋時人。居廬山。篤志念佛。求生西方。忽聞空中",
    "X78n1549_006:0283b10": "樂聲。謂左右曰。我已得中品生矣。見諸同志念佛精",
    "X78n1549_006:0283b11": "進者。皆有蓮華以待其生。言畢而逝(佛祖統紀)。",
    "X78n1549_006:0283b12": "能奉",
    "X78n1549_006:0283b13": "能奉。錢唐人。專修淨業。常見佛光照身。一日無疾。告",
    "X78n1549_006:0283b14": "其徒曰。吾往生時至。少頃。眾聞誦佛聲厲。往視之。已",
    "X78n1549_006:0283b15": "合掌面西坐逝矣。異香滿室。有樂聲隱隱西去(佛祖統紀)。",
    "X78n1549_006:0283b16": "慧安",
    "X78n1549_006:0283b17": "慧安。明州人。住小溪楊氏庵。專修西方。誦金剛經。寒",
    "X78n1549_006:0283b18": "暑不輟。常於室中見佛光下燭。一日示疾。端坐。戒眾",
    "X78n1549_006:0283b19": "勿諠。移時曰。佛至矣。令眾唱佛名。倐然脫去。年九十",
    "X78n1549_006:0283b20": "六(佛祖統紀)。",
    "X78n1549_006:0283b21": "袾錦",
    "X78n1549_006:0283b22": "袾錦。字太素。姓湯。杭州人。歸同邑沈生。即蓮池宏公",
    "X78n1549_006:0283b23": "是也。宏公出家時。錦年僅十九。或勸錦阻之。錦曰。熟",
    "X78n1549_006:0283b24": "聞渠稱生死事大。阻之。是悞渠也。不可。至年四十七。",
    "X78n1549_006:0283c01": "亦出家受具。制行謹嚴。虔修淨業。萬歷四十二年。得",
    "X78n1549_006:0283c02": "疾。垂絕時。忽語侍者云。經稱十念往生。亟扶我起。起",
    "X78n1549_006:0283c03": "則正坐念佛而逝。年六十七(孝義庵錄)。",
    "X78n1549_006:0283c04": "廣覺",
    "X78n1549_006:0283c05": "廣覺。姓龔。蘇州崇明人。年十二。即斷肉。受持經呪。朝",
    "X78n1549_006:0283c06": "夕禮佛唯謹。自誓不字。年二十八。剃染。至杭州。依孝",
    "X78n1549_006:0283c07": "義庵太素師居焉。精持梵行。純一不雜。質素弱。刻心",
    "X78n1549_006:0283c08": "苦躬。勞不自惜。俄得疾。卻醫藥。一心待盡。氣奄奄不",
    "X78n1549_006:0283c09": "振。忽起正面趺坐。庵主為設彌陀尊像。覺凝目諦觀。",
    "X78n1549_006:0283c10": "合掌歸命。已而盥手。著淨衣。持數珠。端身對佛。如入",
    "X78n1549_006:0283c11": "禪定。侍者慮其傾仆。以二枕掖之。揮手云。無用此。眾",
    "X78n1549_006:0283c12": "環繞念佛。復揮手云。吾自有主在。毋勞眾也。跏趺不",
    "X78n1549_006:0283c13": "動。凡二晝夜。微聲稱佛名。氣漸促。泊然而逝。時萬歷",
    "X78n1549_006:0283c14": "三十九年二月七日。年三十三(孝義庵錄)。",
    "X78n1549_006:0283c15": "成靜",
    "X78n1549_006:0283c16": "成靜。字實修。廣州東岡人。自幼即持齋戒。後出家進",
    "X78n1549_006:0283c17": "具。念佛不暫輟。甞勸眾造栴檀千手眼大悲像。越明",
    "X78n1549_006:0283c18": "年。得微疾。預知時至。語弟子曰。千手千眼大悲觀世",
    "X78n1549_006:0283c19": "音菩薩。來此相接。吾往矣。即瞑目而化(觀音慈林集)。",
    "X78n1549_006:0283c20": "潮音",
    "X78n1549_006:0283c21": "潮音。姓金。蘇州常熟人。適龔氏。寡居守節。與子端吾",
    "X78n1549_006:0283c22": "同發心出家。端吾既為僧。音亦至蘇州。禮尼真如為",
    "X78n1549_006:0283c23": "師。既而還里。蹴屋焚修。晝夜六時。佛聲浩浩。一日示",
    "X78n1549_006:0283c24": "微疾。沐浴披衣。堅坐中堂。日晡時。計曰。亥時去矣。斂",
    "X78n1549_006:0284a01": "手入袖。端坐而化。年七十三。事在我　朝順治中(潮",
    "X78n1549_006:0284a02": "音事略)",
    "X78n1549_006:0284a03": "論曰。余輯古比邱尼。修淨業有聞者。落落不過數人。",
    "X78n1549_006:0284a04": "意傳之者或逸歟。抑多浮沈隨俗。克自振厲者少歟。",
    "X78n1549_006:0284a05": "而其僅可傳者。大率能謹持誦。堅誓願。臨終現諸瑞",
    "X78n1549_006:0284a06": "相。錄而傳之。以為修行正軌云。",
    "X78n1549_006:0284a08": "淨土聖賢錄卷六"
}