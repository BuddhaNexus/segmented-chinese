{
    "T03n0152_008:0044b08": "六度集經卷第八",
    "T03n0152_008:0044b10": "吳康居國沙門康僧會譯",
    "T03n0152_008:0044b11": "6 明度無極章明度無極章第六此有九章",
    "T03n0152_008:0044b12": "83 〔須羅太子本生〕（八三）聞如是：一時，佛在舍衛國祇樹給孤獨",
    "T03n0152_008:0044b13": "園，與千二百五十比丘俱，菩薩萬人共坐。",
    "T03n0152_008:0044b14": "第一弟子鶖鷺子，前稽首長跪白言：「車匿宿",
    "T03n0152_008:0044b15": "命有何功德？菩薩處家當為飛行皇帝，而",
    "T03n0152_008:0044b16": "勸棄國入山學道，自致為佛，拯濟眾",
    "T03n0152_008:0044b17": "生，功勳巍巍乃至滅度。唯願世尊為現其",
    "T03n0152_008:0044b18": "原。」佛歎曰：「善哉善哉！鶖鷺子所問甚善！",
    "T03n0152_008:0044b19": "車匿累世功勳無量，爾等諦聽，吾將說之。」",
    "T03n0152_008:0044b20": "對曰：「唯然。」佛言：「吾昔為菩薩，在尼呵遍國，",
    "T03n0152_008:0044b21": "其王聞：『人或為道昇天，或為神祠昇天",
    "T03n0152_008:0044b22": "者。』王自童孺來，常願昇天未知所由。",
    "T03n0152_008:0044b23": "國有梵志四萬餘人，王現之曰：『吾欲昇",
    "T03n0152_008:0044b24": "天，將以何方？』耆艾對曰：『善哉問也！王將欲",
    "T03n0152_008:0044b25": "以斯身昇天耶？以魂靈乎？』王曰：『如斯",
    "T03n0152_008:0044b26": "坐欲昇天也。』曰：『當興大祀，可獲之矣。』",
    "T03n0152_008:0044b27": "王喜無量，以金銀二千斤賜之。梵志獲寶",
    "T03n0152_008:0044b28": "歸，快相娛樂，寶盡議曰：『令王取童男童",
    "T03n0152_008:0044b29": "女光華踰眾者各百人，象馬雜畜事各百頭，",
    "T03n0152_008:0044c01": "先飯吾等却殺人畜，以其骨肉為陛昇天。』",
    "T03n0152_008:0044c02": "以事上聞，王曰：『甚善！』王即命外臣疾具",
    "T03n0152_008:0044c03": "如之，悉閉著獄，哭者塞路，國人僉曰",
    "T03n0152_008:0044c04": "『夫為王者，背佛真化，而興妖蠱，喪國之",
    "T03n0152_008:0044c05": "基也。』梵志又曰：『儻殺斯生王不獲昇天，",
    "T03n0152_008:0044c06": "吾等戮尸于市朝，其必也。』重謀曰：『香山",
    "T03n0152_008:0044c07": "之中有天王妓女，名似人形神，神聖難",
    "T03n0152_008:0044c08": "獲，令王求之。若其不致，眾事都息，吾",
    "T03n0152_008:0044c09": "等可無尤矣。』又之王所曰：『香山之中有",
    "T03n0152_008:0044c10": "天樂女，當得其血合于人畜以為階陛，",
    "T03n0152_008:0044c11": "爾乃昇天。』王重喜曰：『不早陳之，今已四",
    "T03n0152_008:0044c12": "月始有云乎？』對曰：『吾術本末。』王令國內",
    "T03n0152_008:0044c13": "黎庶並會，快大賞賜，酒樂備悉，『今日孰",
    "T03n0152_008:0044c14": "能獲神女乎？』民有知者，曰：『第七山中有",
    "T03n0152_008:0044c15": "兩道士，一名闍犁，一曰優犇。知斯神女之",
    "T03n0152_008:0044c16": "所處也。』王曰：『呼來！』使者奉命，數日即將",
    "T03n0152_008:0044c17": "道士還。王喜設酒為樂七日，曰：『爾等為",
    "T03n0152_008:0044c18": "吾獲神女來，吾其昇天以國惠爾。』對曰：",
    "T03n0152_008:0044c19": "『必自勉勵。』退坐，尋求二月有餘，經七重",
    "T03n0152_008:0044c20": "山乃之香山，覩大池水，縱廣三十里。池",
    "T03n0152_008:0044c21": "邊平地有大寶城，縱廣起高各八十里，寶",
    "T03n0152_008:0044c22": "樹周城曜曜光國，池中蓮華華有千葉，",
    "T03n0152_008:0044c23": "其有五色光光相照，異類之鳥唱和而鳴。",
    "T03n0152_008:0044c24": "城門七重，樓閣宮殿，更相因仍，幢幡韑",
    "T03n0152_008:0044c25": "曄，鍾鈴五音，天帝處中倡人相娛。七日",
    "T03n0152_008:0044c26": "之後，釋出遊戲，於池沐浴，快樂已畢，當",
    "T03n0152_008:0044c27": "還昇天。池邊樹下有聖梵志，內外無垢，",
    "T03n0152_008:0044c28": "獲五通之明。兩道士進稽首曰：『斯音絕世，",
    "T03n0152_008:0044c29": "將為誰樂？』答曰：『頭魔王女等千餘人，于斯",
    "T03n0152_008:0045a01": "遊戲，方來修虔，爾等早退。』受命退隱，",
    "T03n0152_008:0045a02": "議曰：『斯梵志道德之靈，吾等當以何方",
    "T03n0152_008:0045a03": "致天女乎？唯當以蠱道結草祝𥜒投之",
    "T03n0152_008:0045a04": "于水，令梵志體重天女靈歇耳。』即結草投",
    "T03n0152_008:0045a05": "水以蠱道祝。帝釋旋邁，諸天都然，唯斯",
    "T03n0152_008:0045a06": "天女不獲翻飛，兩道士入水，解其上衣以",
    "T03n0152_008:0045a07": "縛之。女曰：『爾等將以吾為？』答如上說。以",
    "T03n0152_008:0045a08": "竹為箄行道七日，乃之王國。詣宮自懼，",
    "T03n0152_008:0045a09": "王喜現女為之設食，慰勞道士曰：『吾獲",
    "T03n0152_008:0045a10": "昇天，斯國惠爾。』「王之元子名難羅尸，為",
    "T03n0152_008:0045a11": "異國王，厥太子名須羅，先內慈仁，和明",
    "T03n0152_008:0045a12": "照大，初見世眾生未然之事，無窈不覩，",
    "T03n0152_008:0045a13": "無微不達，六度高行不釋于心，自誓求",
    "T03n0152_008:0045a14": "如來、無所著、正真覺、道法御、天人師、善逝、世",
    "T03n0152_008:0045a15": "間，逮於本無。王曰：『吾當昇天，呼皇孫",
    "T03n0152_008:0045a16": "辭。』孫至稽首，受辭畢，退就座。王曰：『爾",
    "T03n0152_008:0045a17": "親逮民安乎？』對曰：『蒙潤普寧。』孫曰：『吾不",
    "T03n0152_008:0045a18": "求天女為妃者，王必殺其儻。』因人以",
    "T03n0152_008:0045a19": "聞。王曰：『吾當以其血為陛昇天。』孫即絕",
    "T03n0152_008:0045a20": "食，退寢不悅。王懼其喪，即以妃焉。內外",
    "T03n0152_008:0045a21": "欣懌，所患都歇。「四月之後，梵志復聞曰：",
    "T03n0152_008:0045a22": "『當為埳殺諸畜生以填埳中，取神女血",
    "T03n0152_008:0045a23": "以塗其上，擇吉日祠天。』王曰：『善哉！』命諸",
    "T03n0152_008:0045a24": "國老群僚黎庶：『當興斯祀。』皇孫聞之，憮然",
    "T03n0152_008:0045a25": "不悅，難梵志曰：『斯祀之術出何聖典乎？』",
    "T03n0152_008:0045a26": "答曰：『夫為斯祀，祚應昇天。』皇孫難曰：『夫",
    "T03n0152_008:0045a27": "殺者害眾生之命，害眾生之命者，逆惡之",
    "T03n0152_008:0045a28": "元首，其禍無際，魂靈轉化，更相慊怨，",
    "T03n0152_008:0045a29": "刃毒相殘世世無休，死入太山，燒煑脯",
    "T03n0152_008:0045b01": "割，諸毒備畢，出或作畜生，死輙更刃；",
    "T03n0152_008:0045b02": "若後為人，有戮尸之咎者，殘殺之所由",
    "T03n0152_008:0045b03": "也。豈有行虐而昇天者乎？』梵志答曰：『爾",
    "T03n0152_008:0045b04": "年東始，智將何逮，而難吾等？』皇孫曰：『吾",
    "T03n0152_008:0045b05": "宿命時，生梵志家連五百世，翫爾道書，",
    "T03n0152_008:0045b06": "清真為首。爾等巧偽，豈合經旨乎？』梵志",
    "T03n0152_008:0045b07": "曰：『子知吾道，奚不陳之？』皇孫具說：『梵",
    "T03n0152_008:0045b08": "志景則，聖趣至清，而爾等穢濁，殘酷貪",
    "T03n0152_008:0045b09": "餮，虛以邪祀殺人眾畜，飲酒婬亂，欺上",
    "T03n0152_008:0045b10": "窮民，令民背佛違法遠賢不宗，盡財供",
    "T03n0152_008:0045b11": "鬼而親飢寒，豈合聖趣沙門之高行乎？』梵",
    "T03n0152_008:0045b12": "志等恧慙，稽首而退。「孫即為祖王，陳無",
    "T03n0152_008:0045b13": "上正真、最正覺至誠之信言：『夫欲昇天者，",
    "T03n0152_008:0045b14": "當歸命三尊，覺四非常，都絕慳貪、殖志",
    "T03n0152_008:0045b15": "清淨，損己濟眾，潤逮眾生，斯一也。慈愍",
    "T03n0152_008:0045b16": "生命，恕己濟彼，志恒止足，非有不取，守",
    "T03n0152_008:0045b17": "貞不泆，信而不欺，酒為亂毒，孝道枯",
    "T03n0152_008:0045b18": "朽，遵奉十德，導親以正，斯二矣。忍眾",
    "T03n0152_008:0045b19": "生辱，悲傷狂醉，毒來哀往，濟而不害，喻",
    "T03n0152_008:0045b20": "以三尊，解即助喜，慈育等護，恩齊二儀，",
    "T03n0152_008:0045b21": "斯三矣。銳志精進，仰登高行，斯四矣。棄",
    "T03n0152_008:0045b22": "邪除垢，志寂若空，斯五矣。博學無蓋，",
    "T03n0152_008:0045b23": "求一切智，斯六矣。懷斯弘德終始無尤，",
    "T03n0152_008:0045b24": "索為三界法王可得，昇天何難？若違佛慈",
    "T03n0152_008:0045b25": "教，崇彼凶酷，殘眾生命，婬樂邪祀，生即",
    "T03n0152_008:0045b26": "天棄，死入三塗，更相彫戮，受禍無窮。",
    "T03n0152_008:0045b27": "以斯元惡，庶望昇天，譬違王命者冀獲",
    "T03n0152_008:0045b28": "高位也。』王曰：『善哉！信矣！』開獄大赦，却",
    "T03n0152_008:0045b29": "絕諸妖，即舉國寶命孫興德。皇孫獲寶",
    "T03n0152_008:0045c01": "都料窮民，布施七日無乏不足。布施之",
    "T03n0152_008:0045c02": "後，勸民持戒，率土感潤，靡不遵承。天",
    "T03n0152_008:0045c03": "龍鬼神，僉然歎善，為雨名寶眾綵諸穀。",
    "T03n0152_008:0045c04": "隣國慕德歸化，猶眾流之歸海也。皇孫",
    "T03n0152_008:0045c05": "將妃辭親而退，還國閉閤廢事相樂，眾",
    "T03n0152_008:0045c06": "臣以聞曰：『不除其妃，國事將朽矣。』父王",
    "T03n0152_008:0045c07": "曰：『祖王妻之，焉得除乎？』召而閉之。妃",
    "T03n0152_008:0045c08": "聞恧然，飛還本居之第七山，覩優犇等",
    "T03n0152_008:0045c09": "告之曰：『吾婿來者為吾送之。留金指鐶",
    "T03n0152_008:0045c10": "為信。』父聞妃去，遣子返國，不覩其妃，",
    "T03n0152_008:0045c11": "悵然流淚。護宮神曰：『爾無悼焉，吾示爾",
    "T03n0152_008:0045c12": "路。妃在第七山，疾尋可及。』皇孫聞之，即",
    "T03n0152_008:0045c13": "服珠衣，帶劒執弓，衣光耀四十里。明",
    "T03n0152_008:0045c14": "日至七山，覩妃折樹枝投地為識，前見",
    "T03n0152_008:0045c15": "兩道士問曰：『吾妃歷茲乎？』曰：『然。』以環付",
    "T03n0152_008:0045c16": "之，翼從俱行。以木為橋，度彼小水，之",
    "T03n0152_008:0045c17": "八山上，覩四禪梵志，五體投地，稽首為",
    "T03n0152_008:0045c18": "禮曰：『覩妃經斯乎？』答曰：『經茲矣。且坐",
    "T03n0152_008:0045c19": "須臾，吾示爾處。』時天王釋化為獼猴，",
    "T03n0152_008:0045c20": "威靈震山，皇孫大懼。梵志曰：『爾無懼也，",
    "T03n0152_008:0045c21": "彼來供養。』獼猴覩三道士，疑住不前。梵志",
    "T03n0152_008:0045c22": "曰：『進。』獼猴即進，以果供養，梵志受之。",
    "T03n0152_008:0045c23": "四人共享，謂獼猴曰：『將斯三人至似人",
    "T03n0152_008:0045c24": "形神所。』曰：『斯何人令之昇天乎？』梵志曰：",
    "T03n0152_008:0045c25": "『國王太子開士之元首者，方為如來、無所",
    "T03n0152_008:0045c26": "著、正真道、最正覺、道法御、天人師，眾生當蒙",
    "T03n0152_008:0045c27": "其澤得還本無。』獼猴歎曰：『善哉！開士",
    "T03n0152_008:0045c28": "得佛，吾乞為馬。』優犇二人，一願為奴，一",
    "T03n0152_008:0045c29": "願為應真。開士曰：『大善！』即俱昇天。道有",
    "T03n0152_008:0046a01": "緣一覺五百人，俱過稽首，遣獼猴還取",
    "T03n0152_008:0046a02": "華散諸佛上，願曰『令吾疾獲為正覺，將",
    "T03n0152_008:0046a03": "導眾生滅生死神還于本無。』三人又如",
    "T03n0152_008:0046a04": "前願，俱為諸佛稽首而去。「到似人形神",
    "T03n0152_008:0046a05": "城門之外，獼猴稽首而退，三人俱坐。時",
    "T03n0152_008:0046a06": "有青衣出汲水，開士問曰：『爾以水為？』答",
    "T03n0152_008:0046a07": "曰：『給王女浴。』開士脫指環投其水中，",
    "T03n0152_008:0046a08": "天女覩環，即止不浴，啟其親曰：『吾夫相",
    "T03n0152_008:0046a09": "尋，今來在茲。』親名頭摩，喜而疾出，與之",
    "T03n0152_008:0046a10": "相見。開士稽首為婿之禮，兩道士稽首而",
    "T03n0152_008:0046a11": "退。王請入內，手以女授，侍女千餘，天樂",
    "T03n0152_008:0046a12": "相娛。留彼七年，存親生養，言之哽咽，",
    "T03n0152_008:0046a13": "辭退歸國。天王曰：『斯國眾諸，今以付子，",
    "T03n0152_008:0046a14": "而去何為？』開士又辭如前。王曰：『且留七",
    "T03n0152_008:0046a15": "日，盡樂相娛。』七日之後有大神王，詣天王",
    "T03n0152_008:0046a16": "所賀曰：『亡女既歸，又致聖婿。』天王曰：『吾",
    "T03n0152_008:0046a17": "女微賤，獲聖雄之婿，思歸養親，煩為送之。』",
    "T03n0152_008:0046a18": "鬼王敬諾，即以天寶為殿，七層之觀、眾寶",
    "T03n0152_008:0046a19": "天樂世所希覩，鬼王掌奉送著本土，稽首而",
    "T03n0152_008:0046a20": "退。「開士覩親，虔辭備悉，祖王喜而禪位",
    "T03n0152_008:0046a21": "焉。天女鬼龍靡不稱善。大赦眾罪，空國",
    "T03n0152_008:0046a22": "布施，四表黎庶，下逮眾生，濟其窮乏，從",
    "T03n0152_008:0046a23": "心所欲。眾生踊躍靡不咨嗟，歎佛仁化",
    "T03n0152_008:0046a24": "潤過天地，八方慕澤入國，若幼孩之依",
    "T03n0152_008:0046a25": "慈母，祖王壽終即生天上。」佛告鶖鷺子：",
    "T03n0152_008:0046a26": "「皇孫者，我身是。四禪梵志者，鶖鷺子是。優",
    "T03n0152_008:0046a27": "犇者，今目連是。闍梨者，今車匿是。天帝",
    "T03n0152_008:0046a28": "釋者，揵德是。父王者，迦葉是。祖王者，今白",
    "T03n0152_008:0046a29": "淨王是。母者，吾母舍妙是。妃者，俱夷是。",
    "T03n0152_008:0046b01": "菩薩累載以四等弘慈，六度無極，拯濟眾",
    "T03n0152_008:0046b02": "生，難為籌算。」佛說經竟，諸菩薩四輩弟子，",
    "T03n0152_008:0046b03": "天龍鬼神及質諒神，靡不歡喜，作禮而",
    "T03n0152_008:0046b04": "去。",
    "T03n0152_008:0046b05": "84 遮羅國王經〔太子本生〕（八四）遮羅國王經",
    "T03n0152_008:0046b06": "「昔者，遮羅國王嫡后無嗣，王甚悼焉，命",
    "T03n0152_008:0046b07": "曰：『爾歸女宗，以求有嗣之術，還吾不尤",
    "T03n0152_008:0046b08": "也。』后泣辭退，誓命自捐，投隕山險，遂",
    "T03n0152_008:0046b09": "之林藪。天帝釋感曰：『斯王元后，故世吾",
    "T03n0152_008:0046b10": "姉也，今以無嗣捐軀山險。』愴然愍之，忽",
    "T03n0152_008:0046b11": "爾降焉，以器盛果授之曰：『姉，爾吞斯果，",
    "T03n0152_008:0046b12": "必有聖嗣，將為世雄。若王有疑，以器示",
    "T03n0152_008:0046b13": "之。斯天王神器，明證之上者。』后仰天吞",
    "T03n0152_008:0046b14": "果，忽然不覩天帝所之。應則身重，還宮",
    "T03n0152_008:0046b15": "覩王，具以誠聞。時滿生男，厥狀甚陋，",
    "T03n0152_008:0046b16": "覩世希有。年在齠齓，聰明博暢，智策無",
    "T03n0152_008:0046b17": "儔，力能躃象，走攫飛鷹，舒聲響震若師",
    "T03n0152_008:0046b18": "子吼，名流遐邇，八方咨嗟。王為納隣國",
    "T03n0152_008:0046b19": "之女，厥名月光，端正妍雅，世好備足。次",
    "T03n0152_008:0046b20": "有七弟，又亦姝好。后懼月光，惡太子狀，",
    "T03n0152_008:0046b21": "訛曰：『吾國舊儀，家室無白日相見，禮之",
    "T03n0152_008:0046b22": "重也。妃無失儀矣。』對曰：『敬諾，不敢替",
    "T03n0152_008:0046b23": "尊教。』自斯之後，太子出入未甞別色，深",
    "T03n0152_008:0046b24": "惟：『本國與七國為敵，力諍無寧，兆民呼嗟！",
    "T03n0152_008:0046b25": "吾將權而安之。』心自惟曰：『吾體至陋，妃覩",
    "T03n0152_008:0046b26": "必邁，邁則天下康、兆民休矣。』欣而啟后欲",
    "T03n0152_008:0046b27": "一覩妃觀厥儀容。后曰：『爾狀醜矣。妃容華",
    "T03n0152_008:0046b28": "豔，厥齊天女；覺即捨邁，爾終為鰥矣。』太",
    "T03n0152_008:0046b29": "子重辭，后愍之，即順其願。將妃觀馬，",
    "T03n0152_008:0046c01": "太子佯為牧人，妃覩之曰：『牧人醜乎？』后曰：",
    "T03n0152_008:0046c02": "『斯先王牧夫矣。』後將觀象，妃又覩焉，疑之",
    "T03n0152_008:0046c03": "曰：『吾之所遊輙覩斯人，將是太子乎？』妃曰：",
    "T03n0152_008:0046c04": "『願見太子之光容。』后即權之，令其兄弟出",
    "T03n0152_008:0046c05": "遊行國，太子官僚翼從侍衛。后妃觀之，",
    "T03n0152_008:0046c06": "厥心微喜。後又入苑，太子登樹，以果擲",
    "T03n0152_008:0046c07": "背，妃曰：『斯是太子定矣。』夜伺其眠，默以火",
    "T03n0152_008:0046c08": "照，覩其姿狀，懼而奔歸。后忿曰：『焉使妃",
    "T03n0152_008:0046c09": "還乎？』對曰：『妃邁天下泰平之基，民終寧",
    "T03n0152_008:0046c10": "其親矣。』拜辭尋之。「至妃國，佯為陶家，賃",
    "T03n0152_008:0046c11": "作瓦器，器妙絕國。陶主覩妙，齎以獻王。",
    "T03n0152_008:0046c12": "王獲器喜，以賜小女，傳現諸姉。月光知",
    "T03n0152_008:0046c13": "婿之所為，投地壞焉。又入城賃染眾綵，",
    "T03n0152_008:0046c14": "結其一疋為眾奇巧，雜伎充滿覩世希見。",
    "T03n0152_008:0046c15": "染家欣異，又以獻王。王重悅之，以示八",
    "T03n0152_008:0046c16": "女。月光識焉，捐而不覩。又為大臣賃養",
    "T03n0152_008:0046c17": "馬，馬肥又調，曰：『爾悉有何伎乎？』對曰：『太",
    "T03n0152_008:0046c18": "官眾味余其備矣。』臣令為饌以獻大王。王",
    "T03n0152_008:0046c19": "曰：『孰為斯食？』臣如實對。王命為太官，監",
    "T03n0152_008:0046c20": "典諸餚膳。以羹入內供王八女，欲致權",
    "T03n0152_008:0046c21": "道佯覆沃身，諸女驚懼，月光不眄。天帝",
    "T03n0152_008:0046c22": "釋喜歎曰：『菩薩憂濟眾生乃至于茲乎？吾",
    "T03n0152_008:0046c23": "將權而助之焉。』挑七敵國使會女都，爾",
    "T03n0152_008:0046c24": "乃兆民元禍息矣。化為月光父王手書，以",
    "T03n0152_008:0046c25": "月光妻之。七國興禮造國親迎，俱會相勞：",
    "T03n0152_008:0046c26": "『翔茲何為？』各云：『娉娶女名月光。』訟之紛",
    "T03n0152_008:0046c27": "紛，各出手書，厥怨齊聲：『當滅爾嗣，其為",
    "T03n0152_008:0046c28": "不忒。』遣使還書，僉然詰曰：『以爾一女弄",
    "T03n0152_008:0046c29": "吾七國，怨齊兵盛，爾國喪在乎今矣。』父",
    "T03n0152_008:0047a01": "王懼曰：『斯禍弘矣。將宿行所招乎？』謂月",
    "T03n0152_008:0047a02": "光曰：『爾為人妃，若婿明愚吉凶好醜，厥由",
    "T03n0152_008:0047a03": "宿命，孰能禳之？而不貞一盡孝奉尊。薄",
    "T03n0152_008:0047a04": "婿還國，禍至于茲。吾今當七分爾尸",
    "T03n0152_008:0047a05": "以謝七王耳。』月光泣曰：『願假吾命漏刻",
    "T03n0152_008:0047a06": "之期，募求智士，必有能却七國之患者",
    "T03n0152_008:0047a07": "也。』王即募曰：『孰能禳斯禍者，妻以月光，",
    "T03n0152_008:0047a08": "育以原福。』太子曰：『疾作高觀，吾其禳",
    "T03n0152_008:0047a09": "之。』觀成，太子權病躇步倒地：『須月光",
    "T03n0152_008:0047a10": "荷負，爾乃却敵矣。』月光惶灼懼見屠戮，扶",
    "T03n0152_008:0047a11": "胳登觀，僅能立焉。太子高聲謂七國王，",
    "T03n0152_008:0047a12": "厥音遠震若師子吼，喻以佛教：『為天牧",
    "T03n0152_008:0047a13": "民當以仁道，而今興怒，怒盛即禍著。禍著",
    "T03n0152_008:0047a14": "即身喪。夫喪身失國，其由名色乎？』七國師",
    "T03n0152_008:0047a15": "雄靡不尸蹌者，斯須而穌，欲旋本土。「太",
    "T03n0152_008:0047a16": "子啟王：『婚姻之道，莫若諸王矣。何不以",
    "T03n0152_008:0047a17": "七女嫡彼七王。子婿蕃屏，王元康矣！臣民",
    "T03n0152_008:0047a18": "休矣！親獲養矣！』王曰：『善哉！斯樂大矣！』遂命",
    "T03n0152_008:0047a19": "七王以女妻之。八婿禮豐，君民欣欣。于斯",
    "T03n0152_008:0047a20": "王逮臣民，始知太子，月光之舊婿，即選良",
    "T03n0152_008:0047a21": "輔武士翼從，各令還國。九國和寧，兆民抃",
    "T03n0152_008:0047a22": "舞，僉然讚歎曰：『天降吾父！夫聖人權術非",
    "T03n0152_008:0047a23": "凡所照。』德聚功成，爾乃炅然無復譏謗。",
    "T03n0152_008:0047a24": "「還國有年，大王崩殂，太子代位。太赦眾",
    "T03n0152_008:0047a25": "罪，以五戒六度、八齋十善，教化兆民。災𦾨",
    "T03n0152_008:0047a26": "都息，國豐眾安，大化流行，皆奉三尊，德盛",
    "T03n0152_008:0047a27": "福歸，眾病消滅，顏影韑韑，踰彼桃華。所以",
    "T03n0152_008:0047a28": "然者？菩薩宿命室家俱耕，令妻取食，望",
    "T03n0152_008:0047a29": "覩妻還，與一辟支佛俱，行隱山岸，久久而",
    "T03n0152_008:0047b01": "不至。疑心生焉，興忿執鋤，欲往捶之。至",
    "T03n0152_008:0047b02": "見其妻，以所食分，供養沙門，退叉手立。沙",
    "T03n0152_008:0047b03": "門食竟，拋鉢虛空，光明暐曄，飛行而退。",
    "T03n0152_008:0047b04": "婿心悔愧，念妻有德乃致斯尊，吾有重",
    "T03n0152_008:0047b05": "愚將受其殃。即謂妻曰：『爾供養福，吾當",
    "T03n0152_008:0047b06": "共之。餘飯俱食，爾無訧也。』至其命終，各",
    "T03n0152_008:0047b07": "生王家。妻有淳慈之惠，生而端正；婿先恚",
    "T03n0152_008:0047b08": "而後慈，故初醜而後好也。」佛告諸比丘：「夫",
    "T03n0152_008:0047b09": "人作行，先惠而後奪，後世初生豪富，長即",
    "T03n0152_008:0047b10": "貧困；初奪後惠，後世受之，先貧賤而後",
    "T03n0152_008:0047b11": "長富貴。太子者，是我身也。妻者，俱夷是。",
    "T03n0152_008:0047b12": "父王者，白淨王是。母者，吾母舍妙是。天帝釋",
    "T03n0152_008:0047b13": "者，彌勒是。開士世世憂念眾生拯濟塗炭。",
    "T03n0152_008:0047b14": "菩薩普智度無極行明施如是。」",
    "T03n0152_008:0047b15": "85 菩薩以明離鬼妻經〔凡人本生〕（八五）菩薩以明離鬼妻經",
    "T03n0152_008:0047b16": "「昔者菩薩，時為凡人，年十有六，志性開",
    "T03n0152_008:0047b17": "達，學博覩弘，無經不貫練精深。思：『眾經",
    "T03n0152_008:0047b18": "道術，何經最真？何道最安？』思已喟然而歎",
    "T03n0152_008:0047b19": "曰：『唯佛經最真，無為最安。』重曰：『吾當懷",
    "T03n0152_008:0047b20": "其真處其安矣。』親欲為納妻，悵然而曰：",
    "T03n0152_008:0047b21": "『妖禍之盛莫大于色，若妖蠱臻，道德喪矣。",
    "T03n0152_008:0047b22": "吾不遁邁，將為狼吞乎？』於是遂之異",
    "T03n0152_008:0047b23": "國，力賃自供。時有田翁，老而無嗣，草行",
    "T03n0152_008:0047b24": "獲一女焉，顏華絕國欣育為嗣，求男為",
    "T03n0152_008:0047b25": "偶，遍國無可。翁賃菩薩積有五年，觀",
    "T03n0152_008:0047b26": "其操行，自微至著，中心嘉焉，曰：『童子！吾",
    "T03n0152_008:0047b27": "居有足，以女妻爾，為吾嗣矣。』女有神德，",
    "T03n0152_008:0047b28": "惑菩薩心。納之無幾，即自覺曰：『吾覩諸佛",
    "T03n0152_008:0047b29": "明化，以色為火，人為飛蛾，蛾貪火色，身",
    "T03n0152_008:0047c01": "見燒煮。斯翁以色火燒吾躬，財餌釣吾口，",
    "T03n0152_008:0047c02": "家穢喪吾德矣。』夜默遁邁，行百餘里，依",
    "T03n0152_008:0047c03": "空亭宿。宿亭人曰：『子何人乎？』曰：『吾寄宿。』",
    "T03n0152_008:0047c04": "亭人將入，覩妙床蓐眾珍光目，有婦人",
    "T03n0152_008:0047c05": "顏似己妻，惑菩薩心，令與之居積有五",
    "T03n0152_008:0047c06": "年。明心覺焉，曰：『婬為蠾蟲，殘身危命者",
    "T03n0152_008:0047c07": "也。吾故馳隱，衰又逢焉。』默而疾邁，又覩宮",
    "T03n0152_008:0047c08": "寶婦人如前，復惑厥心與居十年。明心覺",
    "T03n0152_008:0047c09": "焉曰：『吾殃重矣。』奔而不免，深自誓曰：『終不",
    "T03n0152_008:0047c10": "寄宿。』又復遁逃。遙覩大屋，避之草行。守門",
    "T03n0152_008:0047c11": "者曰：『何人夜行？』答曰：『趣及前𨽁。』曰：『有禁無",
    "T03n0152_008:0047c12": "行。』內人呼前所覩如上。婦曰：『自無數劫，",
    "T03n0152_008:0047c13": "誓為室家。爾走，安之？』菩薩念曰：『欲根難",
    "T03n0152_008:0047c14": "拔，乃如之乎！』即興四非常之念曰：『吾欲以",
    "T03n0152_008:0047c15": "非常、苦、空、非身之定，滅三界諸穢，何但爾",
    "T03n0152_008:0047c16": "垢而不能殄乎？』興斯四念，鬼妻即滅，中心",
    "T03n0152_008:0047c17": "炅如，便覩諸佛處己前立。釋空、不願、",
    "T03n0152_008:0047c18": "無想之定，受沙門戒為無勝師。菩薩普智",
    "T03n0152_008:0047c19": "度無極行明施如是。」",
    "T03n0152_008:0047c20": "86 儒童受決經〔儒童梵志本生〕（八六）儒童受決經",
    "T03n0152_008:0047c21": "「昔者菩薩，生鉢摩國。時為梵志，名曰儒童。",
    "T03n0152_008:0047c22": "白師學問，仰觀天文，圖讖眾書，聞見即",
    "T03n0152_008:0047c23": "貫，守真崇孝，國儒嘉焉。師曰：『爾道備",
    "T03n0152_008:0047c24": "藝足，何不遊志教化始萠乎？』對曰：『宿貧乏",
    "T03n0152_008:0047c25": "貨無以報潤，故不敢退也。母病尤困，無",
    "T03n0152_008:0047c26": "以醫療，乞行傭賃以供藥直。』師曰：『大善！』",
    "T03n0152_008:0047c27": "稽首而退，周旋近國，覩梵志五百人，會講",
    "T03n0152_008:0047c28": "堂施高座，華女一人銀錢五百，昇坐高座",
    "T03n0152_008:0047c29": "眾儒共難，覩博道淵者，女錢貢之。菩薩臨",
    "T03n0152_008:0048a01": "觀，覩其智薄，難即辭窮，謂眾儒曰：『吾",
    "T03n0152_008:0048a02": "亦梵志之子，可豫議乎？』僉然曰：『可。』即昇",
    "T03n0152_008:0048a03": "高座，眾儒難淺而答道弘，問狹而釋義廣。",
    "T03n0152_008:0048a04": "諸儒曰：『道高明遐者可師焉。』僉降稽首，菩",
    "T03n0152_008:0048a05": "薩辭退，諸儒俱曰：『斯雖高智，然異國之士，",
    "T03n0152_008:0048a06": "不應納吾國之女也，益以錢贈焉。』菩薩",
    "T03n0152_008:0048a07": "答曰：『道高者厥德淵，吾欲無欲之道，厥欲",
    "T03n0152_008:0048a08": "珍矣。以道傳神，以德授聖，神聖相傳，",
    "T03n0152_008:0048a09": "影化不朽，可謂良嗣者乎！汝欲，填道之",
    "T03n0152_008:0048a10": "原、伐德之根，可謂無後者乎！』說畢即退，",
    "T03n0152_008:0048a11": "眾儒恧然而有耻焉。女曰：『彼高士者即吾",
    "T03n0152_008:0048a12": "之君子矣。』褰衣徒步，尋厥跡涉諸國，力",
    "T03n0152_008:0048a13": "疲足瘡，頓息道側，到鉢摩國。王號制",
    "T03n0152_008:0048a14": "勝，行國嚴界，覩女疲息。問：『爾何人為",
    "T03n0152_008:0048a15": "道側乎？』女具陳其所由。王喜其志，甚悼",
    "T03n0152_008:0048a16": "之焉，王命女曰：『尋吾還宮，以爾為女。』女",
    "T03n0152_008:0048a17": "曰：『異姓之食可徒食乎？願有守職，即從",
    "T03n0152_008:0048a18": "大王。』王曰：『爾採名華供吾飾也。』女即敬",
    "T03n0152_008:0048a19": "諾，從王歸宮，日採名華以供王用。「儒童",
    "T03n0152_008:0048a20": "還國，覩路人擾擾，平填墟、掃地穢，問行人",
    "T03n0152_008:0048a21": "曰：『黎庶欣欣，將有慶乎？』答曰：『定光如來、",
    "T03n0152_008:0048a22": "無所著、正真道、最正覺、道法御、天人師，將來",
    "T03n0152_008:0048a23": "教化，故眾為欣欣也。』儒童心喜，寂而入定，",
    "T03n0152_008:0048a24": "心淨無垢。覩佛將來，道逢前女採華挾瓶，",
    "T03n0152_008:0048a25": "從請華焉。得華五枚。王后庶人皆身治",
    "T03n0152_008:0048a26": "道，菩薩請地少分，躬自治之。民曰：『有",
    "T03n0152_008:0048a27": "餘小溪，而水湍疾，土石不立。』菩薩曰：『吾",
    "T03n0152_008:0048a28": "以禪力下彼小星，填之可乎！』又念曰：『供",
    "T03n0152_008:0048a29": "養之儀，以四大力苦躬為善。』即置星輦",
    "T03n0152_008:0048b01": "石，以身力填之，禪力住焉。餘微淹壍，而",
    "T03n0152_008:0048b02": "佛至矣，解身鹿皮衣著其濕地，以五華",
    "T03n0152_008:0048b03": "散佛上，華羅空中，若手布種根著地生",
    "T03n0152_008:0048b04": "也。佛告之曰：『後九十一劫，爾當為佛，",
    "T03n0152_008:0048b05": "號曰能仁如來、無所著、正真道、最正覺、道法",
    "T03n0152_008:0048b06": "御、天人師，其世顛倒，父子為讎，王政傷",
    "T03n0152_008:0048b07": "民猶雨眾刃，民雖避之難免其患矣。",
    "T03n0152_008:0048b08": "爾當於彼拯濟眾生，時獲度者難為籌",
    "T03n0152_008:0048b09": "算。』儒童心喜，踊在虛空，去地七仞，自空",
    "T03n0152_008:0048b10": "來下，以髮布地，令佛蹈之。世尊跨畢，",
    "T03n0152_008:0048b11": "告諸比丘：『無蹈斯土。所以然者？受決之",
    "T03n0152_008:0048b12": "處，厥尊無上，有智之士峙剎于茲，與受決",
    "T03n0152_008:0048b13": "同。』諸天僉然，齊聲而云：『吾當作剎。』時有",
    "T03n0152_008:0048b14": "長者子，名曰賢乾，以微柴插其地曰：",
    "T03n0152_008:0048b15": "『吾剎已立矣。』諸天顧相謂曰：『凡庶竪子，而",
    "T03n0152_008:0048b16": "有上聖之智乎！』即輦眾寶，於上立剎，稽",
    "T03n0152_008:0048b17": "首白言：『願我得佛教化若今，今所立剎，",
    "T03n0152_008:0048b18": "其福云何？』世尊曰：『儒童作佛之時，爾當",
    "T03n0152_008:0048b19": "受決矣。』」佛告鶖鷺子：「儒童者，我身是。",
    "T03n0152_008:0048b20": "賣華女者，今俱夷是。長者子者，今座中非",
    "T03n0152_008:0048b21": "羅余是。」非羅余即稽首佛足。佛授其決：",
    "T03n0152_008:0048b22": "「後當為佛，號曰快見。」佛說經竟，諸四輩",
    "T03n0152_008:0048b23": "弟子，天人龍鬼，靡不歡喜，稽首而去。",
    "T03n0152_008:0048b24": "菩薩普智度無極行明施如是。",
    "T03n0152_008:0048b25": "87 摩調王經〔南王本生〕（八七）摩調王經",
    "T03n0152_008:0048b26": "聞如是：一時眾祐在無夷國，坐于樹下，顏",
    "T03n0152_008:0048b27": "華韑韑，有踰紫金，欣然而笑，口光五",
    "T03n0152_008:0048b28": "色。當時見者靡不踊豫，咸共歎曰：「真所",
    "T03n0152_008:0048b29": "謂天中天者也。」阿難整服稽首而曰：「眾祐",
    "T03n0152_008:0048c01": "之笑，必欲濟度眾生之冥也。」眾祐曰：「善",
    "T03n0152_008:0048c02": "哉！實如爾云，吾不虛笑，即興法也。爾欲知",
    "T03n0152_008:0048c03": "笑意不乎？」阿難對曰：「飢渴聖典，誠無飽",
    "T03n0152_008:0048c04": "足也。」眾祐曰：「昔有聖王，名曰摩調，時",
    "T03n0152_008:0048c05": "為飛行皇帝，典四天下，心正行平，民無竊",
    "T03n0152_008:0048c06": "怨，慈悲喜護，意如帝釋。時，民之壽八萬",
    "T03n0152_008:0048c07": "歲也。帝有七寶，紫金轉輪，飛行白象，紺色",
    "T03n0152_008:0048c08": "神馬，明月神珠，玉女聖妻，主寶聖臣，典兵",
    "T03n0152_008:0048c09": "聖臣。帝有千子，端正仁靖，明於往古，",
    "T03n0152_008:0048c10": "預知未然，有識之類靡不敬慕。帝欲遊觀",
    "T03n0152_008:0048c11": "東西南北，意適存念，金輪處前，隨意所",
    "T03n0152_008:0048c12": "之，七寶皆然，飛導聖王。天龍善神靡不",
    "T03n0152_008:0048c13": "防衛，散眾寶華，稱壽無量。帝勅近臣主",
    "T03n0152_008:0048c14": "巾櫛者：『爾其見吾頭髮生白，即當以聞。夫",
    "T03n0152_008:0048c15": "髮白色，毀死之明證。吾欲捐穢世流俗之役，",
    "T03n0152_008:0048c16": "就清淨淡泊之行。』近臣如命，後見髮白，即",
    "T03n0152_008:0048c17": "以上聞。帝心欣然，召太子曰：『吾頭生白，",
    "T03n0152_008:0048c18": "白者無常之證信矣，不宜散念於無益之",
    "T03n0152_008:0048c19": "世。今立爾為帝，典四天下，臣民繫命于",
    "T03n0152_008:0048c20": "爾，爾其愍之。法若吾行，可免惡道；髮",
    "T03n0152_008:0048c21": "白棄國，必作沙門。立子之教，四等五戒十",
    "T03n0152_008:0048c22": "善為先。』明教適畢，即捐國土，於此廬地樹",
    "T03n0152_008:0048c23": "下，除鬚髮著法服作沙門。群臣黎庶哀慕",
    "T03n0152_008:0048c24": "躃踊，悲哭感結。「摩調法王子孫相繼千八十",
    "T03n0152_008:0048c25": "四世，聖皇正法末後欲虧。摩調聖王復捨",
    "T03n0152_008:0048c26": "天上以魂神下，從末世王生，亦為飛行",
    "T03n0152_008:0048c27": "皇帝，號名南，正法更興。明勅宮中皇后",
    "T03n0152_008:0048c28": "貴人，令奉八戒月六齋，一當慈惻愛活",
    "T03n0152_008:0048c29": "眾生；二慎無盜富者濟貧；三當執貞清淨",
    "T03n0152_008:0049a01": "守真；四當守信言以佛教；五當盡孝酒",
    "T03n0152_008:0049a02": "無歷口；六者無臥高床繡帳；七者晡冥",
    "T03n0152_008:0049a03": "食無歷口；八者香華脂澤，慎無近身，婬",
    "T03n0152_008:0049a04": "歌邪樂無以穢行。心無念之，口無言",
    "T03n0152_008:0049a05": "矣，身無行焉。勅諸聖臣導行英士下",
    "T03n0152_008:0049a06": "逮黎民：『人無尊卑令奉六齋，翫讀八戒",
    "T03n0152_008:0049a07": "帶之著身，日三諷誦，孝順父母，敬奉耆",
    "T03n0152_008:0049a08": "年，尊戴息心，令詣受經。鰥寡幼弱乞兒",
    "T03n0152_008:0049a09": "給救，疾病醫藥衣食相濟，苦乏無者令詣",
    "T03n0152_008:0049a10": "宮門求所不足，有不順化者重徭役",
    "T03n0152_008:0049a11": "之，以其一家處于賢者五家之間，令五",
    "T03n0152_008:0049a12": "化一家，先順者賞，輔臣以賢不以貴族。』",
    "T03n0152_008:0049a13": "自王明法施行之後，四天下民，慈和相向，",
    "T03n0152_008:0049a14": "殺心滅矣。應得常讓，夜不閉門，貞潔",
    "T03n0152_008:0049a15": "清淨，非妻不欲。一不言二，出教仁惻，覩",
    "T03n0152_008:0049a16": "不常誠，辭不華綺。見彼吉利，心喜言助，",
    "T03n0152_008:0049a17": "大道化行，凶毒消滅。信佛、信法、信沙門，",
    "T03n0152_008:0049a18": "言無復疑結。「南王慈潤，澤無不至，八方上",
    "T03n0152_008:0049a19": "下靡不歎德。第二天帝及四天王，日月星",
    "T03n0152_008:0049a20": "辰，海龍地祇，日共講議：『世間人王，四等",
    "T03n0152_008:0049a21": "慈惠，恩之所至過於諸天。』天帝釋告諸天",
    "T03n0152_008:0049a22": "曰：『寧欲見南王不乎？』諸天曰：『積年之",
    "T03n0152_008:0049a23": "願，實如明教。』帝釋即如伸臂之頃，至南",
    "T03n0152_008:0049a24": "王慈惠殿上，見南王曰：『聖王盛德，諸天",
    "T03n0152_008:0049a25": "飢渴思欲相見，無日不願。聖王豈欲見",
    "T03n0152_008:0049a26": "忉利天，其上自然無願不有？』南王曰善：『思",
    "T03n0152_008:0049a27": "欲遊戲。』帝釋還彼，呼御者名曰摩婁：『以吾",
    "T03n0152_008:0049a28": "所乘千馬寶車迎南王來。』御者承命，以",
    "T03n0152_008:0049a29": "天車迎南王。車至止于闕下，群臣黎庶靡",
    "T03n0152_008:0049b01": "不愕然，斯聖王瑞歎未曾有，更相宣稱，率",
    "T03n0152_008:0049b02": "土咸歡。『我王普慈潤逮眾生，月六齋八",
    "T03n0152_008:0049b03": "戒自修，又以教民，斯德重矣，故令天帝",
    "T03n0152_008:0049b04": "敬愛來迎也。』南王昇車，車馬俱飛，徐徐徘",
    "T03n0152_008:0049b05": "徊欲民具見，王告御者：『且將吾觀惡人二",
    "T03n0152_008:0049b06": "道地獄、餓鬼，燒煮拷掠受其宿罪之處。』御者",
    "T03n0152_008:0049b07": "如命，畢乃上天。「帝釋歡喜下床出迎曰：『勞",
    "T03n0152_008:0049b08": "心經緯，憂濟眾生，四等六度菩薩弘業，諸",
    "T03n0152_008:0049b09": "天思欲相見。』帝釋自前，把臂共坐。南王",
    "T03n0152_008:0049b10": "容體，更變香潔，顏光端正與釋無異。即",
    "T03n0152_008:0049b11": "作名樂，其音無量，散寶華香，非世所覩。",
    "T03n0152_008:0049b12": "帝釋重曰：『慎無戀慕世間故居，天上眾歡，",
    "T03n0152_008:0049b13": "聖王之有也。』南王志在教化愚冥，滅眾邪",
    "T03n0152_008:0049b14": "心令知三尊，答帝釋曰：『如借人物，會當",
    "T03n0152_008:0049b15": "還主。今斯天座，非吾常居，暫還世間教",
    "T03n0152_008:0049b16": "吾子孫，以佛明法正心治國，令孝順相",
    "T03n0152_008:0049b17": "承戒具行高，放捨人身上生天上，與釋相",
    "T03n0152_008:0049b18": "樂。』」佛告阿難：「南王者，吾身是也。子孫相",
    "T03n0152_008:0049b19": "傳千八十四世，立子為王，父行作沙門。」阿",
    "T03n0152_008:0049b20": "難歡喜，稽首而曰：「眾祐慈愍眾生，恩潤乃",
    "T03n0152_008:0049b21": "爾，功德不朽，今果得佛，為三界中尊，",
    "T03n0152_008:0049b22": "諸天仙聖靡不宗敬。」諸比丘歡喜，作禮而",
    "T03n0152_008:0049b23": "去。",
    "T03n0152_008:0049b24": "88 阿離念彌經〔阿離念彌長者本生〕（八八）阿離念彌經",
    "T03n0152_008:0049b25": "聞如是：一時佛在舍衛國優梨聚中。時，諸",
    "T03n0152_008:0049b26": "比丘，中飯之後坐於講堂，私共講議：「人",
    "T03n0152_008:0049b27": "命致短，身安無幾，當就後世。天人眾物",
    "T03n0152_008:0049b28": "無生不死。愚闇之人，慳貪不施，不奉經",
    "T03n0152_008:0049b29": "道，謂善無福，惡無重殃。恣心快志，惡無",
    "T03n0152_008:0049c01": "不至，違於佛教，後悔何益？」佛以天耳，遙",
    "T03n0152_008:0049c02": "聞諸比丘講議非常無上之談，世尊即起至",
    "T03n0152_008:0049c03": "比丘所，就座而坐，曰：「屬者何議？」長跪對曰：",
    "T03n0152_008:0049c04": "「屬飯之後，共議人命恍惚不久當就後世。」",
    "T03n0152_008:0049c05": "對如上說。世尊歎曰：「善哉善哉！甚快！當爾",
    "T03n0152_008:0049c06": "棄家學道，志當清潔，唯善可念耳。比丘",
    "T03n0152_008:0049c07": "坐起當念二事：一當說經，二當禪息。欲",
    "T03n0152_008:0049c08": "聞經不？」對曰：「唯然，願樂聞之。」世尊即曰：",
    "T03n0152_008:0049c09": "「昔有國王名曰拘獵，其國有樹，名",
    "T03n0152_008:0049c10": "須波桓樹，圍五百六十里，下根四被八百",
    "T03n0152_008:0049c11": "四十里，高四千里，其枝四布二千里。樹有",
    "T03n0152_008:0049c12": "五面，一面王及宮人共食之，二面百官食",
    "T03n0152_008:0049c13": "之，三面眾民食之，四面沙門道人食之，",
    "T03n0152_008:0049c14": "五面鳥獸食之。其樹果大如二斗瓶，味甘",
    "T03n0152_008:0049c15": "如蜜，無守護者亦不相侵。時，人皆壽八萬",
    "T03n0152_008:0049c16": "四千歲，都有九種病：寒、熱、飢、渴、大小便利、",
    "T03n0152_008:0049c17": "愛欲、食多、年老體羸，有斯九病。女人年五百",
    "T03n0152_008:0049c18": "歲乃行出嫁。時有長者名阿離念彌，財賄",
    "T03n0152_008:0049c19": "無數。念彌自惟：『壽命甚促，無生不死，寶非",
    "T03n0152_008:0049c20": "己有，數致災患，不如布施以濟貧乏。世",
    "T03n0152_008:0049c21": "榮雖樂，無久存者，不如棄家，捐穢濁、執",
    "T03n0152_008:0049c22": "清潔，被袈裟作沙門。』即詣賢眾受沙門",
    "T03n0152_008:0049c23": "戒。凡人見念彌作沙門，數千餘人，聞其聖",
    "T03n0152_008:0049c24": "化皆覺無常，有盛即衰，無存不亡，唯道",
    "T03n0152_008:0049c25": "可貴，皆作沙門，隨其教化。「念彌為諸弟",
    "T03n0152_008:0049c26": "子說經曰：『人命致短，恍惚無常，當棄",
    "T03n0152_008:0049c27": "此身就於後世。無生不死，焉得久長？是",
    "T03n0152_008:0049c28": "故當絕慳貪之心，布施貧乏，撿情攝欲，",
    "T03n0152_008:0049c29": "無犯諸惡。人之處世命流甚迅，人命譬若",
    "T03n0152_008:0050a01": "朝草上露須臾即落。人命如此，焉得久長？",
    "T03n0152_008:0050a02": "人命譬若天雨墮水泡起即滅，命之流疾有",
    "T03n0152_008:0050a03": "甚於泡。人命譬若雷電恍惚，須臾即滅，",
    "T03n0152_008:0050a04": "命之流疾有甚雷電。人命譬若以杖捶水，",
    "T03n0152_008:0050a05": "杖去水合，命之流疾有甚於此。人命譬若",
    "T03n0152_008:0050a06": "熾火上炒少膏著中，須臾燋盡，命之流",
    "T03n0152_008:0050a07": "去疾於少膏。人命譬若織機經縷，稍就減",
    "T03n0152_008:0050a08": "盡，天命日夜耗損若茲，憂多苦重，焉得",
    "T03n0152_008:0050a09": "久長？人命譬若牽牛市屠，牛一遷步，一",
    "T03n0152_008:0050a10": "近死地，人得一日猶牛一步，命之流去又",
    "T03n0152_008:0050a11": "促於此。人命譬若水從山下，晝夜進疾無",
    "T03n0152_008:0050a12": "須臾止，人命過去有疾於此，晝夜趣死，",
    "T03n0152_008:0050a13": "進疾無住。人處世間，甚勤苦、多憂念，人",
    "T03n0152_008:0050a14": "命難得，以斯之故，當奉正道，守行經戒",
    "T03n0152_008:0050a15": "無得毀傷，布施窮乏，人生於世無不死",
    "T03n0152_008:0050a16": "者。』念彌教諸弟子如斯，又曰：『吾棄貪婬",
    "T03n0152_008:0050a17": "瞋恚愚癡歌舞伎樂睡眠邪僻之心，就清淨",
    "T03n0152_008:0050a18": "心，遠離愛欲，捐諸惡行，內洗心垢，滅諸",
    "T03n0152_008:0050a19": "外念，覩善不喜，逢惡不憂，苦樂無二清",
    "T03n0152_008:0050a20": "淨其行，一心不動得第四禪。吾以慈心教",
    "T03n0152_008:0050a21": "化人物，令知善道昇生天上，悲憐傷愍",
    "T03n0152_008:0050a22": "恐其墮惡。吾見四禪及諸空定，靡不照",
    "T03n0152_008:0050a23": "達，其心歡喜；以其所見教化萬物，令見深",
    "T03n0152_008:0050a24": "法。禪定佛事，若有得者亦助之喜。養護",
    "T03n0152_008:0050a25": "萬物如自護身，行此四事其心正等，眼所",
    "T03n0152_008:0050a26": "受見麤好諸色，其耳所聞歎音罵聲，香熏",
    "T03n0152_008:0050a27": "臭穢美味苦辛，細滑麤惡，可意之願，違心",
    "T03n0152_008:0050a28": "之惱，好不欣豫，惡不怨恚。守斯六行，以",
    "T03n0152_008:0050a29": "致無上正真之道。若曹亦當行斯六行，以",
    "T03n0152_008:0050b01": "獲應真之道。』念彌者三界眾聖之尊師也，",
    "T03n0152_008:0050b02": "智慧妙達無窈不明矣。其諸弟子雖未即",
    "T03n0152_008:0050b03": "得應真道者，要其壽終皆生天上。心寂志",
    "T03n0152_008:0050b04": "寞尚禪定者，皆生梵天，次生化應聲天，",
    "T03n0152_008:0050b05": "次生不憍樂天，次生兜術天，次生炎天，次",
    "T03n0152_008:0050b06": "生忉利天，次生第一天上，次生世間王侯",
    "T03n0152_008:0050b07": "之家。行高得其高，行下得其下，貧富貴賤，",
    "T03n0152_008:0050b08": "延壽夭逝，皆由宿命，奉念彌戒無唐苦",
    "T03n0152_008:0050b09": "者。「念彌者，是我身。諸沙門仂行精進，可脫",
    "T03n0152_008:0050b10": "於生老病死憂惱之苦，得應真滅度大道；不",
    "T03n0152_008:0050b11": "能悉行，可得不還、頻來、溝港之道也。明",
    "T03n0152_008:0050b12": "者深惟，人命無常，恍惚不久，纔壽百歲，",
    "T03n0152_008:0050b13": "或得不得。百歲之中凡更三百時，春夏",
    "T03n0152_008:0050b14": "冬月各更其百也；更千二百月，春夏冬節",
    "T03n0152_008:0050b15": "各更四百月；更三萬六千日，春更萬二千",
    "T03n0152_008:0050b16": "日，夏暑冬寒各萬二千日。百歲之中一日再",
    "T03n0152_008:0050b17": "飯，凡更七萬二千飯，春夏冬日各更二萬",
    "T03n0152_008:0050b18": "四千飯也。并除其為嬰兒乳哺未能飯時，",
    "T03n0152_008:0050b19": "儻懅不飯，或疾病，或瞋恚，或禪或齋，或",
    "T03n0152_008:0050b20": "貧困乏食之時，皆在七萬二千飯中。百歲",
    "T03n0152_008:0050b21": "之中，夜臥除五十歲，為嬰兒時除十歲，病",
    "T03n0152_008:0050b22": "時除十歲，營憂家事及餘事除二十歲，人",
    "T03n0152_008:0050b23": "壽百歲纔得十歲樂耳。」佛告諸比丘：「吾已",
    "T03n0152_008:0050b24": "說人命、說年說月說日飯食壽命，吾所",
    "T03n0152_008:0050b25": "當為諸比丘說者皆已說之，吾志所求",
    "T03n0152_008:0050b26": "皆已成也，汝諸比丘志願所求亦當卒之。",
    "T03n0152_008:0050b27": "當於山澤若於宗廟，講經念道無得懈",
    "T03n0152_008:0050b28": "惰，快心之士後無不悔矣。」佛說經已，諸",
    "T03n0152_008:0050b29": "比丘無不歡喜，為佛作禮而去。",
    "T03n0152_008:0050c01": "89 鏡面王經〔鏡面王本生〕（八九）鏡面王經",
    "T03n0152_008:0050c02": "聞如是：一時佛在舍衛國祇樹給孤獨園。",
    "T03n0152_008:0050c03": "眾比丘以食時持應器入城求食，而日未",
    "T03n0152_008:0050c04": "中，心俱念言：「入城甚早，我曹寧可俱到",
    "T03n0152_008:0050c05": "異學梵志講堂坐須臾乎！」僉然曰：「可。」即俱之",
    "T03n0152_008:0050c06": "彼，與諸梵志更相勞來，便就座坐。是時",
    "T03n0152_008:0050c07": "梵志自共爭經，生結不解，轉相謗怨：「我知",
    "T03n0152_008:0050c08": "是法，汝知何法？我所知合於道，汝所知",
    "T03n0152_008:0050c09": "不合道。我道法可施行，汝道法難可親。",
    "T03n0152_008:0050c10": "當前說說著後，當後說反前說，多法說",
    "T03n0152_008:0050c11": "非，與重擔不能舉，為汝說義不能解，",
    "T03n0152_008:0050c12": "汝空知、汝極無所有、汝迫復何？」對以舌戟，",
    "T03n0152_008:0050c13": "轉相中害，被一毒報以三。諸比丘聞子曹",
    "T03n0152_008:0050c14": "惡言如是，亦不善子曹言、不證子曹正，",
    "T03n0152_008:0050c15": "各起坐到舍衛求食。食竟藏應器，還到",
    "T03n0152_008:0050c16": "祇樹，為佛作禮，悉坐一面，如事說之。念是",
    "T03n0152_008:0050c17": "曹梵志，其學自苦，何時當解？佛告比丘",
    "T03n0152_008:0050c18": "言：「是曹異學非一世癡冥。比丘！過去久遠，",
    "T03n0152_008:0050c19": "是閻浮提地有王，名曰鏡面，諷佛要經，",
    "T03n0152_008:0050c20": "智如恒沙。臣民多不誦，帶鎖小書，信",
    "T03n0152_008:0050c21": "螢灼之明，疑日月之遠見，目瞽人以為喻，",
    "T03n0152_008:0050c22": "欲使彼捨行潦遊巨海矣。勅使者，令",
    "T03n0152_008:0050c23": "行國界，取生盲者皆將詣宮門。臣受命行，",
    "T03n0152_008:0050c24": "悉將國界無眼人到宮所，白言：『已得諸",
    "T03n0152_008:0050c25": "無眼者，今在殿下。』王曰：『將去，以象示之。』",
    "T03n0152_008:0050c26": "臣奉王命，引彼瞽人將之象所，牽手示",
    "T03n0152_008:0050c27": "之。中有持象足者，持尾者，持尾本者，",
    "T03n0152_008:0050c28": "持腹者，持脇者，持背者，持耳者，持頭",
    "T03n0152_008:0050c29": "者，持牙者，持鼻者，瞽人於象所爭之紛",
    "T03n0152_008:0051a01": "紛，各謂己真彼非。使者牽還，將詣王所。王",
    "T03n0152_008:0051a02": "問之曰：『汝曹見象乎？』對言：『我曹俱見。』王曰：",
    "T03n0152_008:0051a03": "『象何類乎？』持足者對言：『明王！象如漆筩。』持",
    "T03n0152_008:0051a04": "尾者言如掃󰆠，持尾本者言如杖，持腹者",
    "T03n0152_008:0051a05": "言如鼓，持脇者言如壁，持背者言如",
    "T03n0152_008:0051a06": "高机，持耳者言如簸箕，持頭者言如魁，",
    "T03n0152_008:0051a07": "持牙者言如角，持鼻者對言：『明王！象如",
    "T03n0152_008:0051a08": "大索。』復於王前共訟言：『大王！象真如我言。』",
    "T03n0152_008:0051a09": "「鏡面王大笑之曰：『瞽乎瞽乎！爾猶不見佛",
    "T03n0152_008:0051a10": "經者矣。』便說偈言：",
    "T03n0152_008:0051a11": "「『今為無眼曹，　　空諍自謂諦，",
    "T03n0152_008:0051a12": "覩一云餘非，　　坐一象相怨。』",
    "T03n0152_008:0051a13": "「又曰：『夫專小書，不覩佛經汪洋無外、巍巍",
    "T03n0152_008:0051a14": "無蓋之真正者，其猶無眼乎！』於是尊卑並",
    "T03n0152_008:0051a15": "誦佛經。」佛告比丘：「鏡面王者，即吾身是。無",
    "T03n0152_008:0051a16": "眼人者，即講堂梵志是。是時子曹無智，坐盲",
    "T03n0152_008:0051a17": "致諍；今諍亦冥，坐諍無益。」佛是時具撿",
    "T03n0152_008:0051a18": "此卷，令弟子解：「為後作明，令我經道久住，",
    "T03n0152_008:0051a19": "說是義足經。",
    "T03n0152_008:0051a20": "「自冥言是彼不及，　　著癡日漏何時明？",
    "T03n0152_008:0051a21": "自無道謂學悉爾，　　倒亂無行何時解？",
    "T03n0152_008:0051a22": "常自覺行尊行，　　自聞見行無比，",
    "T03n0152_008:0051a23": "已墮繫世五宅，　　自可綺行勝彼。",
    "T03n0152_008:0051a24": "抱癡住望致善，　　以邪學蒙得度，",
    "T03n0152_008:0051a25": "所見聞諦受思，　　雖持戒莫謂可。",
    "T03n0152_008:0051a26": "見世行莫悉隨，　　雖黠念亦彼行，",
    "T03n0152_008:0051a27": "與行等亦敬持，　　莫生想不及過。",
    "T03n0152_008:0051a28": "是以斷後亦盡，　　亦棄想獨行得，",
    "T03n0152_008:0051a29": "莫自知以致黠，　　雖見聞但行觀。",
    "T03n0152_008:0051b01": "悉無願於兩面，　　胎亦胎合遠離，",
    "T03n0152_008:0051b02": "亦兩處無所住，　　悉觀法得正止。",
    "T03n0152_008:0051b03": "意受行所見聞，　　所邪念小不想，",
    "T03n0152_008:0051b04": "慧觀法意見意，　　從是得捨世空。",
    "T03n0152_008:0051b05": "自無有何所待？　　本行法求義諦，",
    "T03n0152_008:0051b06": "但守戒未為慧，　　度無極終不還。」",
    "T03n0152_008:0051b07": "90 察微王經〔察微王本生〕（九〇）察微王經",
    "T03n0152_008:0051b08": "「昔者菩薩為大國王，名曰察微，志清行淨",
    "T03n0152_008:0051b09": "唯歸三尊，稟翫佛經靖心存義，深覩",
    "T03n0152_008:0051b10": "人原始自本無生。元氣強者為地，軟者",
    "T03n0152_008:0051b11": "為水，煖者為火，動者為風，四者和焉識神",
    "T03n0152_008:0051b12": "生焉。上明能覺，止欲空心還神本無，因",
    "T03n0152_008:0051b13": "誓曰：『覺不寤之疇，神依四立，大仁為",
    "T03n0152_008:0051b14": "天，小仁為人，眾穢雜行為蜎飛蚑行蠕動",
    "T03n0152_008:0051b15": "之類，由行受身，厥形萬端，識與元氣微",
    "T03n0152_008:0051b16": "妙難覩，形無系髮，孰能獲把？然其釋",
    "T03n0152_008:0051b17": "故稟新終始無窮矣。』王以靈元化無常體，",
    "T03n0152_008:0051b18": "輪轉五塗綿綿不絕，釋群臣意，眾闇難",
    "T03n0152_008:0051b19": "寤猶有疑焉，曰：『身死神生，更受異體，臣",
    "T03n0152_008:0051b20": "等眾矣，尠識往世。』王曰：『論未志端，焉",
    "T03n0152_008:0051b21": "能識歷世之事乎？視不覩耗，孰能見魂靈",
    "T03n0152_008:0051b22": "之變化乎？』「王以閑日由私門出，麤衣自",
    "T03n0152_008:0051b23": "行，就補履翁，戲曰：『率土之人孰者樂乎？』",
    "T03n0152_008:0051b24": "翁曰：『唯王者樂耳。』曰：『厥樂云何？』翁曰：『百",
    "T03n0152_008:0051b25": "官虔奉，兆民貢獻，願即從心，斯非樂乎？』",
    "T03n0152_008:0051b26": "王曰：『審如爾云矣。』即飲之以葡萄酒，",
    "T03n0152_008:0051b27": "厥醉無知，抗著宮中。謂元妃曰：『斯蹠翁",
    "T03n0152_008:0051b28": "云：「王者樂矣。」吾今戲之。衣以王服，令聽國",
    "T03n0152_008:0051b29": "政。眾無駭焉。』妃曰：『敬諾。』其醒之日，侍妾",
    "T03n0152_008:0051c01": "佯曰：『大王項醉，眾事猥積，宜在平省，將",
    "T03n0152_008:0051c02": "出臨御。』百揆催其平事，矇矇瞢瞢東西不",
    "T03n0152_008:0051c03": "照，國史記過，公臣切磋，處座終日，身",
    "T03n0152_008:0051c04": "都󰦪痛，食不為甘，日有瘦疵。宮女訛",
    "T03n0152_008:0051c05": "曰：『大王光華有損何為？』答曰：『吾夢為補",
    "T03n0152_008:0051c06": "蹠翁，勞躬求食，甚為難云，故為痟耳。』",
    "T03n0152_008:0051c07": "眾靡不竊笑之也。從寢不寐，展轉反側，",
    "T03n0152_008:0051c08": "曰：『吾是補蹠翁耶？真天子乎？若是天子，肌膚",
    "T03n0152_008:0051c09": "何麤？本補蹠翁，緣處王宮？余心荒矣。目",
    "T03n0152_008:0051c10": "睛亂乎！二處之身不照孰真。』元妃佯曰：",
    "T03n0152_008:0051c11": "『大王不悅。』具奉伎樂，飲以葡萄酒，重",
    "T03n0152_008:0051c12": "醉無知，復其舊服送著麤床。酒醒即寤，",
    "T03n0152_008:0051c13": "覩其陋室賤衣如舊，百節皆痛，猶被杖楚。",
    "T03n0152_008:0051c14": "數日之後，王又就之，翁曰：『前飲爾酒，湎眩",
    "T03n0152_008:0051c15": "無知，今始寤耳。夢處王位，平省眾官，國",
    "T03n0152_008:0051c16": "史記過，群僚切磋，內懷惶灼，百節之痛，",
    "T03n0152_008:0051c17": "被笞不踰也。夢尚若斯，況真為王乎？往日",
    "T03n0152_008:0051c18": "之論，定為不然。』「王還宮內，與群臣講論",
    "T03n0152_008:0051c19": "斯事，笑者聒耳。王謂群臣曰：『斯一身所",
    "T03n0152_008:0051c20": "更視聽，始今尚不自知，豈況異世捨故受",
    "T03n0152_008:0051c21": "新，更乎眾艱，魃䰡之拂、痱忤之困，而云",
    "T03n0152_008:0051c22": "欲知靈化所往受身之土，豈不難哉？經",
    "T03n0152_008:0051c23": "曰：「愚懷眾邪欲覩魂靈，猶矇晦行仰視",
    "T03n0152_008:0051c24": "星月，勞躬沒齒何時能覩？」』於是群臣率土",
    "T03n0152_008:0051c25": "黎庶，始照魂靈與元氣相合，終而復始，輪",
    "T03n0152_008:0051c26": "轉無際，信有生死殃福所趣。」佛告諸比",
    "T03n0152_008:0051c27": "丘：「時王者，是我身也。菩薩普智度無極行",
    "T03n0152_008:0051c28": "明施如是。」",
    "T03n0152_008:0051c29": "91 梵摩皇經（九一）梵摩皇經",
    "T03n0152_008:0052a01": "聞如是：一時佛在舍衛國祇樹給孤獨園。",
    "T03n0152_008:0052a02": "佛告諸比丘：「汝等修德奉行眾善，必獲",
    "T03n0152_008:0052a03": "景福。譬如農夫宿有良田，耕犁調熟，雨",
    "T03n0152_008:0052a04": "潤和適，下種以時，應節而生。芸除草",
    "T03n0152_008:0052a05": "穢，又無災害，何懼不獲？昔我前世未為佛",
    "T03n0152_008:0052a06": "時，心弘普愛，愍濟眾生，猶若慈母育其",
    "T03n0152_008:0052a07": "赤子，如斯七年，仁功勳著。壽終，魂靈上為",
    "T03n0152_008:0052a08": "梵皇，号曰梵摩，處彼天位。更歷天地七成",
    "T03n0152_008:0052a09": "七敗，當欲敗時，吾輙上昇第十五約淨天，",
    "T03n0152_008:0052a10": "其後更始，復還梵天，清淨無欲，在所自然。",
    "T03n0152_008:0052a11": "後下為忉利天帝三十六返，七寶宮闕，飲",
    "T03n0152_008:0052a12": "食被服音樂自然。後復還世間作飛行皇",
    "T03n0152_008:0052a13": "帝，七寶導從：一者紫金轉輪，二者明月神珠，",
    "T03n0152_008:0052a14": "三者飛行白象，四者紺馬朱鬣，五者玉女妻，",
    "T03n0152_008:0052a15": "六者典寶臣，七者聖輔臣。事事八萬四千。王",
    "T03n0152_008:0052a16": "有千子，皆端正皎潔仁慈勇武，一人當千。",
    "T03n0152_008:0052a17": "王爾時，以五教治政，不枉人民：一者慈",
    "T03n0152_008:0052a18": "仁不殺恩及群生，二者清讓不盜捐己濟",
    "T03n0152_008:0052a19": "眾，三者貞潔不婬不犯諸欲，四者誠信不",
    "T03n0152_008:0052a20": "欺言無華飾，五者奉孝不醉行無沾污。",
    "T03n0152_008:0052a21": "當此之時，牢獄不設，鞭杖不加，風雨調適，",
    "T03n0152_008:0052a22": "五穀豐熟，災害不起，其世太平，四天下民，",
    "T03n0152_008:0052a23": "相率以道。信善得福惡有重殃，死皆昇天，",
    "T03n0152_008:0052a24": "無入三惡道者。」佛告諸比丘：「昔我前世行",
    "T03n0152_008:0052a25": "四等心，七年之功，上為梵皇，下為帝釋，",
    "T03n0152_008:0052a26": "復還世間作飛行皇帝，典四天下數千百",
    "T03n0152_008:0052a27": "世，功積德滿，諸惡寂滅，眾善普會，處世",
    "T03n0152_008:0052a28": "為佛，獨言隻步三界特尊。」諸比丘聞經歡",
    "T03n0152_008:0052a29": "喜，為佛作禮而去。菩薩普智度無極行明",
    "T03n0152_008:0052b01": "施如是。",
    "T03n0152_008:0052b02": "六度集經卷第八"
}