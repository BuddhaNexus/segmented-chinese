{
    "T14n0553_001:0896c02": "No. 553 [No. 554]",
    "T14n0553_001:0896c03": "佛說㮈女祇域因緣經",
    "T14n0553_001:0896c05": "後漢安息國三藏安世高譯",
    "T14n0553_001:0896c06": "如是我聞：一時，佛在羅閱祇國，與大比丘千",
    "T14n0553_001:0896c07": "二百五十人俱、菩薩摩訶薩、天龍八部，大",
    "T14n0553_001:0896c08": "眾集會說法。時世人民，施者無量。有一貧",
    "T14n0553_001:0896c09": "人，唯有一爛壞手巾，意欲布施，懼此物惡，",
    "T14n0553_001:0896c10": "猶豫未決。爾時，座中有一比丘尼，名曰㮈女，",
    "T14n0553_001:0896c11": "即從座起，整服作禮，長跪叉手，白佛言：「世",
    "T14n0553_001:0896c12": "尊！我自念先世生波羅㮈國，為貧女人。時",
    "T14n0553_001:0896c13": "世有佛，名曰迦葉，時與大眾圍繞說法。坐",
    "T14n0553_001:0896c14": "聞經，歡喜，意欲布施，顧無所有，自惟貧賤，",
    "T14n0553_001:0896c15": "心用悲感，詣他園圃，求乞果蓏，當以施佛。",
    "T14n0553_001:0896c16": "時得一㮈，大而香好，擎一盂水并㮈一枚，",
    "T14n0553_001:0896c17": "奉迦葉佛及諸眾僧。佛知至意，呪願受之，",
    "T14n0553_001:0896c18": "分布水㮈，一切周普。緣此福祚，壽盡生天，",
    "T14n0553_001:0896c19": "得為天后；下生世間，不由胞胎，九十一劫，",
    "T14n0553_001:0896c20": "生㮈華中，端正鮮潔，常識宿命，今值世尊",
    "T14n0553_001:0896c21": "開示道眼。」爾時㮈女以偈頌曰：",
    "T14n0553_001:0896c22": "「三尊慈潤普，　　慧度無男女，",
    "T14n0553_001:0896c23": "水果施弘報，　　緣得離眾苦。",
    "T14n0553_001:0896c24": "在世生華中，　　上則為天后，",
    "T14n0553_001:0896c25": "自歸聖眾祐，　　福田最深厚。」",
    "T14n0553_001:0896c26": "比丘尼㮈女，禮已還坐。",
    "T14n0553_001:0896c27": "佛在世時，維耶梨國王苑中，自然生",
    "T14n0553_001:0896c28": "一㮈樹，枝葉繁茂，實又加大，既有光色，香",
    "T14n0553_001:0896c29": "美非凡。王寶愛此㮈，自非中宮尊貴美人，",
    "T14n0553_001:0897a01": "不得啖此㮈果。國中有梵志居士，財富無數，",
    "T14n0553_001:0897a02": "一國無雙，又聰明博達，才智超群，王重愛",
    "T14n0553_001:0897a03": "之，用為大臣。王請梵志飯食，食畢以一㮈",
    "T14n0553_001:0897a04": "實與之。梵志見㮈香美非凡，乃問王曰：「此",
    "T14n0553_001:0897a05": "㮈樹下，寧有小栽可得乞不？」王曰：「大多小",
    "T14n0553_001:0897a06": "栽，吾恐妨其大樹，輒除去之。卿若欲得，今",
    "T14n0553_001:0897a07": "當相與。」即以一㮈栽與梵志。梵志得歸種之，",
    "T14n0553_001:0897a08": "朝夕溉灌，日日長大，枝條茂好，三年生實，光",
    "T14n0553_001:0897a09": "彩大小，如王家㮈。梵志大喜，自念：「我家資",
    "T14n0553_001:0897a10": "財無數，不減於王，唯無此㮈，以為不如，",
    "T14n0553_001:0897a11": "今已得之，為無減王。」即取食之，而大苦澁，",
    "T14n0553_001:0897a12": "了不可食。梵志更大愁惱，乃退思惟：「當是",
    "T14n0553_001:0897a13": "土無肥潤故耳。」乃捉取百牛之乳以飲一",
    "T14n0553_001:0897a14": "牛，復取此一牛乳煎之為醍醐，以灌㮈",
    "T14n0553_001:0897a15": "根。日日灌之，到至明年，實乃甘美，如王家",
    "T14n0553_001:0897a16": "㮈。而㮈樹邊，忽復生一瘤節，大如手拳，",
    "T14n0553_001:0897a17": "日日增長，梵志心念：「忽有此瘤節，恐妨其",
    "T14n0553_001:0897a18": "實。」適欲斫去，恐復傷樹，連日思惟，遲徊未",
    "T14n0553_001:0897a19": "決。而節中忽生一枝，正指上向，洪直調好，",
    "T14n0553_001:0897a20": "高出樹巔，去地七丈。其杪乃分作諸枝，周",
    "T14n0553_001:0897a21": "圍旁出，形如偃蓋，花葉茂好，勝於本樹。",
    "T14n0553_001:0897a22": "梵志怪之：「不知枝上當何所有？」乃作棧閣，",
    "T14n0553_001:0897a23": "登而視之。見枝上偃蓋之中，乃有池水，既",
    "T14n0553_001:0897a24": "清且香，又有眾華，彩色鮮明。披視華下，",
    "T14n0553_001:0897a25": "有一女兒，在池水中，梵志抱取，歸養長",
    "T14n0553_001:0897a26": "之，名曰㮈女。至年十五，顏色端正，天下無",
    "T14n0553_001:0897a27": "雙，宣聞遠國。有七國王，同時俱來，詣梵志",
    "T14n0553_001:0897a28": "所，求娉㮈女，以為夫人。梵志大恐怖，不知",
    "T14n0553_001:0897a29": "當以與誰？乃於園中架一高樓，以㮈女著",
    "T14n0553_001:0897b01": "上，出謂諸王曰：「此女非我所生，自出於㮈",
    "T14n0553_001:0897b02": "樹之上，亦不知是天、龍、鬼神女耶？鬼魅之",
    "T14n0553_001:0897b03": "物？今七王求之，我設與一王，六王當怒，不",
    "T14n0553_001:0897b04": "敢愛惜也。女今在園中樓上，諸王便自平議，",
    "T14n0553_001:0897b05": "有應得者便自取去，非我所制也。」於是七王",
    "T14n0553_001:0897b06": "口共爭之，紛紜未決。至其夜，瓶沙王從",
    "T14n0553_001:0897b07": "伏瀆中入，登樓就之共宿。明晨當去，㮈女",
    "T14n0553_001:0897b08": "白曰：「大王！幸枉威尊，接逮於我，今復相捨",
    "T14n0553_001:0897b09": "而去。若其有子，則是王種，當何所付？」王",
    "T14n0553_001:0897b10": "曰：「若是男兒，當以還我；若是女兒，便以與",
    "T14n0553_001:0897b11": "汝。」王則脫手金鐶之印以付㮈女，以是為",
    "T14n0553_001:0897b12": "信。便出語群臣言：「我已得㮈女與一宿，亦",
    "T14n0553_001:0897b13": "無奇異，故如凡人，故不取耳。」瓶沙軍中皆",
    "T14n0553_001:0897b14": "稱萬歲，曰：「我王已得㮈女。」六王聞之便各還",
    "T14n0553_001:0897b15": "去。",
    "T14n0553_001:0897b16": "瓶沙王去後，遂便有娠。時㮈女勅守門人",
    "T14n0553_001:0897b17": "言：「若有求見我者，當語言我病。」後日，月滿",
    "T14n0553_001:0897b18": "生一男兒，顏貌端正，兒生則手持針藥囊。梵",
    "T14n0553_001:0897b19": "志曰：「此國王之子，而執醫器，必醫王也。」時",
    "T14n0553_001:0897b20": "㮈女即以白衣裹兒，勅婢持棄著巷中，婢即",
    "T14n0553_001:0897b21": "受勅，抱往棄之。時王子無畏，清旦乘車，往",
    "T14n0553_001:0897b22": "欲見大王，遣人除屏道路。時王子遙見道中",
    "T14n0553_001:0897b23": "有白物，即住車問傍人言：「此白物是何等？」",
    "T14n0553_001:0897b24": "答言：「此是小兒。」問言：「死活？」答言：「故活。」王",
    "T14n0553_001:0897b25": "子勅人抱取，即覓乳母養之以活。梵志將",
    "T14n0553_001:0897b26": "此小兒還付㮈女，名曰祇域。至年八歲，聰明",
    "T14n0553_001:0897b27": "高才，學問、書䟽越殊倫匹，與隣比小兒遊戲，",
    "T14n0553_001:0897b28": "心常輕諸小兒，以不如己。諸小兒共罵之",
    "T14n0553_001:0897b29": "曰：「無父之子，婬女所生，何敢輕我？」祇域愕",
    "T14n0553_001:0897c01": "然，默而不答。便歸問母曰：「我視子曹皆",
    "T14n0553_001:0897c02": "不如我，而反罵我言：『無父之子。』我父今",
    "T14n0553_001:0897c03": "者，為在何許？」母曰：「汝父者，正瓶沙王是",
    "T14n0553_001:0897c04": "也。」祇域曰：「瓶沙王乃在羅閱祇國，去此五",
    "T14n0553_001:0897c05": "百里，何緣生我？若如母言，何以證之？」",
    "T14n0553_001:0897c06": "母則出印鐶示之曰：「此則汝父鐶也。」祇域",
    "T14n0553_001:0897c07": "省之，見有瓶沙王印文，便奉持此鐶往",
    "T14n0553_001:0897c08": "到羅閱祇。徑入宮門，門無訶者，即到王前。",
    "T14n0553_001:0897c09": "為王作禮，長跪白王言：「我是王子，㮈女所",
    "T14n0553_001:0897c10": "生，今年八歲，始知是大王種類，故持鐶印",
    "T14n0553_001:0897c11": "信，遠來歸家。」王見印文，覺憶昔之誓，知是",
    "T14n0553_001:0897c12": "其子，愴然矜之，以為太子。涉歷二年，後",
    "T14n0553_001:0897c13": "阿闍世王生，祇域因白王曰：「我初生時",
    "T14n0553_001:0897c14": "手把針藥囊，是應當為醫也。王雖以我為太",
    "T14n0553_001:0897c15": "子，非我所樂；王今自有嫡子生矣，應襲尊",
    "T14n0553_001:0897c16": "嗣，我願得行學醫術。」王則聽之，王曰：「汝不",
    "T14n0553_001:0897c17": "為太子者，不得空食王祿，應學醫道。」王即",
    "T14n0553_001:0897c18": "命勅國中諸上手醫，盡術教之，而祇域但行",
    "T14n0553_001:0897c19": "嬉戲，未曾受學。諸師責謂之曰：「醫術鄙陋，",
    "T14n0553_001:0897c20": "誠非太子至尊所宜當學，然大王之命不可",
    "T14n0553_001:0897c21": "違廢。受勅已來，積有日月，而太子初不受",
    "T14n0553_001:0897c22": "半言之方，若王問我，我何以對？」祇域曰：「我",
    "T14n0553_001:0897c23": "生而有醫證在手，故白大王捐棄榮號求",
    "T14n0553_001:0897c24": "學醫術，豈復懈怠煩師督促？直以諸師之",
    "T14n0553_001:0897c25": "道無足學者故耳。」便取本草藥方、針脈諸經，",
    "T14n0553_001:0897c26": "具難問師，師窮無以答，皆下為祇域作禮，",
    "T14n0553_001:0897c27": "長跪叉手曰：「今日益知太子神聖，實非我等",
    "T14n0553_001:0897c28": "所及也。向所問諸事，皆是我師歷世疑義",
    "T14n0553_001:0897c29": "所不能通，願太子具悉說之，開解我曹生年",
    "T14n0553_001:0898a01": "之結。」祇域便為解說其義，諸醫歡喜皆更起，",
    "T14n0553_001:0898a02": "頭面作禮，承受其法。",
    "T14n0553_001:0898a03": "爾時，祇域即自念言：「王勅諸醫都無可學者，",
    "T14n0553_001:0898a04": "誰當教我學醫道？時聞彼德叉尸羅國，有",
    "T14n0553_001:0898a05": "醫姓阿提梨，字賓迦羅，極善醫道，彼能教",
    "T14n0553_001:0898a06": "我。」爾時，祇域童子即往彼國，詣賓迦羅所",
    "T14n0553_001:0898a07": "白言：「大師！我今請仁者以為師範。」從學醫",
    "T14n0553_001:0898a08": "術，經七年已，自念言：「我今習學醫術，何當",
    "T14n0553_001:0898a09": "有已？」即往師所白言：「我今習學醫術，何當",
    "T14n0553_001:0898a10": "有已？」時師即與一籠器及掘草之具：「汝可於",
    "T14n0553_001:0898a11": "德叉尸羅國面一由旬，求覓諸草，有非是藥",
    "T14n0553_001:0898a12": "者持來。」時祇域即如師勅，於德叉尸羅國面",
    "T14n0553_001:0898a13": "一由旬，求覓非是藥者，周竟，不得非是藥者，",
    "T14n0553_001:0898a14": "所見草木一切物，善能分別知有所用處，無",
    "T14n0553_001:0898a15": "非藥者。彼即空還，往師所白如是言：「師今",
    "T14n0553_001:0898a16": "當知，我於德叉尸羅國求非藥草者，面一由",
    "T14n0553_001:0898a17": "旬周竟，不見非藥者，所見草木盡能分別，",
    "T14n0553_001:0898a18": "所入用處。」師答祇域言：「汝今可去，醫道已",
    "T14n0553_001:0898a19": "成。我於閻浮提中，最為第一；我若死後，次",
    "T14n0553_001:0898a20": "復有汝。」",
    "T14n0553_001:0898a21": "於是，祇域便行治病，所治輒愈，國內知名。後",
    "T14n0553_001:0898a22": "欲入宮，於宮門前逢一小兒擔樵，祇域望",
    "T14n0553_001:0898a23": "視，悉見此兒五藏、腸胃，縷悉分明。祇域",
    "T14n0553_001:0898a24": "心念：「《本草經》說，有藥王樹，從外照內，見人腹",
    "T14n0553_001:0898a25": "藏。此兒樵中得無有藥王耶？」即往問兒：「賣",
    "T14n0553_001:0898a26": "樵幾錢？」兒白：「十錢。」便雇錢取樵。下樵置地，",
    "T14n0553_001:0898a27": "闇冥不見腹中。祇域更心思惟：「不知束中",
    "T14n0553_001:0898a28": "何所為是藥王？」便解兩束，一一取之以著",
    "T14n0553_001:0898a29": "小兒腹上，無所照見，輒復更取，如是盡兩",
    "T14n0553_001:0898b01": "束樵；最後有一小枝，栽長尺餘，試取以",
    "T14n0553_001:0898b02": "照，具見腹內。祇域大喜，知此小枝定是藥",
    "T14n0553_001:0898b03": "王，悉還兒樵。兒既已得錢，樵又如故，歡",
    "T14n0553_001:0898b04": "喜而去。",
    "T14n0553_001:0898b05": "爾時，祇域自念：「我今先當治誰？此國既小，",
    "T14n0553_001:0898b06": "又在邊方。我今寧可還本國，始開醫道。」於即",
    "T14n0553_001:0898b07": "還歸婆迦陀城。婆迦陀城中，有大長者，其",
    "T14n0553_001:0898b08": "婦十二年中常患頭痛，眾醫治之而不能",
    "T14n0553_001:0898b09": "差。時祇域聞之，即往其家語守門人言：「白汝",
    "T14n0553_001:0898b10": "長者，有醫在門外。」時守門人即入白：「門外有",
    "T14n0553_001:0898b11": "醫。」長者婦問言：「醫形貌何似？」答言：「是年少。」",
    "T14n0553_001:0898b12": "彼自念言：「老宿諸醫治亦不差，況復年少？」",
    "T14n0553_001:0898b13": "即勅守門人語言：「我今不須醫。」守門人即",
    "T14n0553_001:0898b14": "出語言：「我已為汝白長者，長者婦言：『今不",
    "T14n0553_001:0898b15": "須醫。』」祇域復言：「汝可白汝長者婦，但聽我",
    "T14n0553_001:0898b16": "治，若差者隨意與我物。」時守門人復白之：「醫",
    "T14n0553_001:0898b17": "作如是言：『但聽我治，若差隨意與我物。』」長",
    "T14n0553_001:0898b18": "者婦聞已，自念言：「若如是無所損。」勅守門",
    "T14n0553_001:0898b19": "人喚入。時祇域入詣長者婦所，問言：「何所",
    "T14n0553_001:0898b20": "患苦？」答言患如是、如是。復問：「病從何起？」",
    "T14n0553_001:0898b21": "答言從如是、如是起。復問：「病來久近？」答言",
    "T14n0553_001:0898b22": "病如許時。彼問已語言：「我能治汝。」彼即取",
    "T14n0553_001:0898b23": "好藥，以酥煎之，灌長者婦鼻，病者口中酥、",
    "T14n0553_001:0898b24": "唾俱出。時病人即器承之，酥便收取，唾別",
    "T14n0553_001:0898b25": "棄之。時祇域見已，心懷愁惱：「如是少酥不",
    "T14n0553_001:0898b26": "淨，猶尚慳惜，況能報我？」病者見已，問祇域",
    "T14n0553_001:0898b27": "言：「汝愁惱耶？」答言：「實爾。」問言：「何故愁惱？」",
    "T14n0553_001:0898b28": "答言：「我自念言：此少酥不淨，猶尚慳惜，況",
    "T14n0553_001:0898b29": "能報我？以是故愁耳。」長者婦答言：「為家不",
    "T14n0553_001:0898c01": "易，棄之何益？可用燃燈，是故收取。汝但治",
    "T14n0553_001:0898c02": "病，何憂如是？」彼即治之，後病得差。時長者",
    "T14n0553_001:0898c03": "婦，與四十萬兩金，并奴婢、車馬。時祇域得",
    "T14n0553_001:0898c04": "此物已，還王舍城，詣無畏王子門，語守門",
    "T14n0553_001:0898c05": "人言：「汝往白王言：『祇域在外。』」守門人即入",
    "T14n0553_001:0898c06": "白王，王勅守門人喚入。祇域入已，前頭面禮",
    "T14n0553_001:0898c07": "已，在一面住，以前因緣，具白無畏王子言：",
    "T14n0553_001:0898c08": "「以今所得物盡用上王。」王子言：「且止，不須。",
    "T14n0553_001:0898c09": "便為供養已，汝自用之。」此是祇域最初治病。",
    "T14n0553_001:0898c10": "爾時拘睒彌國，有長者子，輪上嬉戲，腸結",
    "T14n0553_001:0898c11": "腹內，食飲不消，亦不得出，彼國無能治者。",
    "T14n0553_001:0898c12": "彼聞摩竭國有大醫善能治病，即遣使白王：",
    "T14n0553_001:0898c13": "「拘睒彌長者子病，祇域能治，願王遣來。」時",
    "T14n0553_001:0898c14": "瓶沙王，喚祇域問言：「拘睒彌長者子病，汝",
    "T14n0553_001:0898c15": "能治不？」答言：「能！」「若能，汝可往治之。」時祇域",
    "T14n0553_001:0898c16": "乘車，詣拘睒彌。祇域始至，長者子已死，伎",
    "T14n0553_001:0898c17": "樂送出。祇域聞聲即問言：「此是何等伎樂鼓",
    "T14n0553_001:0898c18": "聲？」傍人答言：「是汝所為來長者子已死，是",
    "T14n0553_001:0898c19": "彼伎樂音聲。」祇域善能分別一切音聲，即言",
    "T14n0553_001:0898c20": "語：「使迴還，此非死人。」語已，即便迴還。時祇",
    "T14n0553_001:0898c21": "域即下車，取利刀破腹，披腸結處，示其父",
    "T14n0553_001:0898c22": "母諸親，語言：「此是輪上嬉戲使腸結如是，",
    "T14n0553_001:0898c23": "食飲不消，非是死也。」即為解腹，還復本處，",
    "T14n0553_001:0898c24": "縫皮肉合，以好藥塗之，瘡即愈，毛還生，與",
    "T14n0553_001:0898c25": "無瘡處不異。時長者子，即報祇域四十萬兩",
    "T14n0553_001:0898c26": "金，婦亦與四十萬兩金，長者父母亦爾，各",
    "T14n0553_001:0898c27": "與四十萬兩金。祇域念言：「夫為師者須報其",
    "T14n0553_001:0898c28": "恩。今持一百六十萬兩金，與德叉尸羅國大",
    "T14n0553_001:0898c29": "師賓迦羅。」念已，持金詣師所，頭面禮師足，",
    "T14n0553_001:0899a01": "奉上此金：「唯願大師哀愍納受！」師曰：「便為",
    "T14n0553_001:0899a02": "供養已，我不須此寶。」祇域慇懃至到，賓迦羅",
    "T14n0553_001:0899a03": "乃受此金，祇域奉辭禮足而去。",
    "T14n0553_001:0899a04": "爾時，國中有迦羅越家女，年十五臨當嫁日，",
    "T14n0553_001:0899a05": "忽頭痛而死。祇域聞之往至其家，問女父曰：",
    "T14n0553_001:0899a06": "「此女常有何病，乃致夭亡？」父曰：「女小有頭",
    "T14n0553_001:0899a07": "痛，日月增甚，今朝發作尤甚於常，以致",
    "T14n0553_001:0899a08": "絕命。」祇域便進，以藥王照視頭中，見有刺蟲，",
    "T14n0553_001:0899a09": "大小相生乃數百枚，鑽食其腦，腦盡故死，",
    "T14n0553_001:0899a10": "便以金刀披破其頭，悉出諸蟲，封著甖中。",
    "T14n0553_001:0899a11": "以三種神膏塗瘡：一種者補蟲所食骨間之",
    "T14n0553_001:0899a12": "瘡；一種生腦；一種治外刀瘡。告女父曰：「好",
    "T14n0553_001:0899a13": "令安靜，慎莫使驚，十日當愈，平復如故，",
    "T14n0553_001:0899a14": "到其日我當復來。」祇域適去，女母便更啼哭",
    "T14n0553_001:0899a15": "曰：「我子為再死也，豈有披破頭腦當復活",
    "T14n0553_001:0899a16": "者？父何忍使人取子那爾。」父止之曰：「祇域",
    "T14n0553_001:0899a17": "生而把針藥，棄尊榮位，行作醫師，但為一",
    "T14n0553_001:0899a18": "切命，此乃天之醫王，豈當妄耶？囑語汝言：",
    "T14n0553_001:0899a19": "『慎莫使驚。』而汝今反啼哭，以驚動之，將令",
    "T14n0553_001:0899a20": "此兒不復得生。」母聞父言，止不復哭，共養護",
    "T14n0553_001:0899a21": "之，寂靜七日。七日晨明，女便吐氣而寤，如",
    "T14n0553_001:0899a22": "從臥覺，曰：「我今者了不復頭痛，身體皆安。",
    "T14n0553_001:0899a23": "誰護我者，使得如是？」父曰：「汝前已死，醫王",
    "T14n0553_001:0899a24": "祇域故來護汝，破頭出蟲以得更生。」便開甖",
    "T14n0553_001:0899a25": "出蟲示之，女見太便驚怖，深自慶幸：「祇",
    "T14n0553_001:0899a26": "域神乃如是，我促得報其恩。」父曰：「祇域與",
    "T14n0553_001:0899a27": "我期言，今日當來。」於是須臾祇域便來，女歡",
    "T14n0553_001:0899a28": "喜出門迎，頭面作禮，長跪叉手曰：「願為",
    "T14n0553_001:0899a29": "祇域作婢，終身供養，以報更生之恩。」祇域曰：",
    "T14n0553_001:0899b01": "「我為醫師，周行治病，居無常處，何用婢為？",
    "T14n0553_001:0899b02": "汝必欲報恩者，與我五百兩金。我亦不用此",
    "T14n0553_001:0899b03": "金，所以求者，凡人學道法當謝師，師雖無",
    "T14n0553_001:0899b04": "以教我，我甞為弟子，今得汝金，當以與之。」",
    "T14n0553_001:0899b05": "女便奉五百兩金，以上祇域。祇域受，以與",
    "T14n0553_001:0899b06": "師，因白王：「暫歸省母到維耶梨國。」",
    "T14n0553_001:0899b07": "爾時，國中復有迦羅越家男兒，好學武事，作",
    "T14n0553_001:0899b08": "一木馬，高七尺餘，日日學習，騙上初學。適",
    "T14n0553_001:0899b09": "得上馬，久久益習，忽過去失據，落地而死。",
    "T14n0553_001:0899b10": "祇域聞之，便往以藥王照視腹中，見其肝反",
    "T14n0553_001:0899b11": "戾向後，氣結不通故死。復以金刀破腹，手",
    "T14n0553_001:0899b12": "探料理，還肝向前畢，以三種神膏塗之：其",
    "T14n0553_001:0899b13": "一種補手所獲持之處；一種通利氣息；一",
    "T14n0553_001:0899b14": "種生合刀瘡。畢囑語父曰：「慎莫令驚，三日",
    "T14n0553_001:0899b15": "當愈。」父承教勅，寂靜養視。至於三日，兒便",
    "T14n0553_001:0899b16": "吐氣而寤，狀如臥覺，即便起坐。須臾祇域亦",
    "T14n0553_001:0899b17": "來，兒歡喜出門迎，頭面作禮，長跪白言：「願得",
    "T14n0553_001:0899b18": "為祇域作奴，終身供養，以報再活之恩。」祇域",
    "T14n0553_001:0899b19": "曰：「我為醫師，周行治病，病者之家爭為我使，",
    "T14n0553_001:0899b20": "當用奴為？我母養我勤苦，我未有供養之恩",
    "T14n0553_001:0899b21": "報母。卿若欲謝我恩者，可與我五百兩金，",
    "T14n0553_001:0899b22": "以報母恩。」於是取金以上㮈女，還歸羅閱祇",
    "T14n0553_001:0899b23": "國。祇域治此四人，馳名天下，莫不聞知。",
    "T14n0553_001:0899b24": "又南有大國，去羅閱祇八千里，瓶沙王及諸",
    "T14n0553_001:0899b25": "小國皆臣屬之。其王病疾積年不差，恒",
    "T14n0553_001:0899b26": "苦瞋恚，睚眥殺人——人舉目視之亦殺，低頭",
    "T14n0553_001:0899b27": "不仰亦殺，使人行遲亦殺，疾走亦殺。左右",
    "T14n0553_001:0899b28": "侍者，不知當何措手足。醫師合藥，輒疑恐",
    "T14n0553_001:0899b29": "有毒，亦殺之。前後所殺傍臣、宮女及醫師",
    "T14n0553_001:0899c01": "之輩，不可勝數。病日增甚，毒熱攻心，煩",
    "T14n0553_001:0899c02": "懣短氣，如火燒身。聞有祇域，即為下書",
    "T14n0553_001:0899c03": "勅瓶沙王徵召祇域。祇域聞此王多殺醫師，",
    "T14n0553_001:0899c04": "大以恐怖，瓶沙又怜其年小恐為所殺，適",
    "T14n0553_001:0899c05": "欲不遣，畏見誅伐，父子相守，晝夜愁憂，不",
    "T14n0553_001:0899c06": "知何計。爾時，瓶沙王乃將祇域俱往佛所，頭",
    "T14n0553_001:0899c07": "面禮足而白佛言：「世尊！彼王惡性，恐殺醫",
    "T14n0553_001:0899c08": "師，為可往不？」佛告祇域：「汝宿命時與我約",
    "T14n0553_001:0899c09": "誓，俱當救護天下，我治內病，汝治外病。今",
    "T14n0553_001:0899c10": "我得佛，故如本願會生我前。此王病篤，遠",
    "T14n0553_001:0899c11": "來迎汝，如何不往？急往救護之，趍作方便，",
    "T14n0553_001:0899c12": "令病必愈，王不殺汝。」祇域便承佛威神，往",
    "T14n0553_001:0899c13": "到王所，診省脈理，及以藥王照之，見王五",
    "T14n0553_001:0899c14": "藏及百脈之中血氣擾擾，悉是蛇蟒之毒",
    "T14n0553_001:0899c15": "周匝身體。祇域白王：「王病可治，治之保愈，",
    "T14n0553_001:0899c16": "然宜入見太后諮議合藥。若不見太后，藥終",
    "T14n0553_001:0899c17": "不成。」王聞此語，不解其故，意甚欲怒，然患",
    "T14n0553_001:0899c18": "身病，宿聞祇域之名，故遠迎之，冀必有益，",
    "T14n0553_001:0899c19": "且是小兒，知無他奸，忍而聽之。即遣青衣",
    "T14n0553_001:0899c20": "黃門，將入見太后。祇域白太后：「王病可治，",
    "T14n0553_001:0899c21": "今當合藥，宜密啟其方，不可宣露，宜屏左",
    "T14n0553_001:0899c22": "右。」太后即逐青衣黃門去。祇域因白太后：",
    "T14n0553_001:0899c23": "「省王病，見身中血氣悉是蛇蟒之毒，似非人",
    "T14n0553_001:0899c24": "類。王為定是誰子？太后以實語我，我能治之；",
    "T14n0553_001:0899c25": "若不語我，王病則不可愈。」太后曰：「我昔",
    "T14n0553_001:0899c26": "於金柱殿中晝臥，忽有物來厭我上者，我",
    "T14n0553_001:0899c27": "時恍惚，若夢若覺，狀如魘夢，遂與通情。忽",
    "T14n0553_001:0899c28": "然而寤，見有大蟒，長三丈餘，從我上去，則",
    "T14n0553_001:0899c29": "覺有軀。王實是蟒子也，我羞恥此，未曾出",
    "T14n0553_001:0900a01": "口。童子今乃覺之，何若神妙！若病可治，",
    "T14n0553_001:0900a02": "願以王命委囑童子。今者治之，當用何藥？」",
    "T14n0553_001:0900a03": "祇域曰：「唯有醍醐耳。」太后曰：「咄！童子慎莫",
    "T14n0553_001:0900a04": "噵醍醐，而王大惡聞醍醐之氣，又惡聞醍",
    "T14n0553_001:0900a05": "醐之名，前後坐口噵醍醐而死者，數千百",
    "T14n0553_001:0900a06": "人。汝今噵此，必當殺汝。以此飲王，終不",
    "T14n0553_001:0900a07": "得下，願更用他藥。」祇域曰：「醍醐治毒，毒病",
    "T14n0553_001:0900a08": "惡聞醍醐是也。王病若微及是他毒，為有",
    "T14n0553_001:0900a09": "餘藥可以愈之。蟒毒既重，又已遍身體，自",
    "T14n0553_001:0900a10": "非醍醐終不能消。今當煎煉化令成水，無氣",
    "T14n0553_001:0900a11": "無味，王意不覺，自當飲之。藥下必愈，無可",
    "T14n0553_001:0900a12": "憂也。」便出，見王曰：「向入見太后，已啟藥方，",
    "T14n0553_001:0900a13": "今當合之，十五日當成。今我有五願，王若",
    "T14n0553_001:0900a14": "聽我，病可即愈，若不聽我，病不可愈。」王問：",
    "T14n0553_001:0900a15": "「五願盡何等事？」",
    "T14n0553_001:0900a16": "祇域曰：「一者、願得王甲藏中新衣未歷軀者",
    "T14n0553_001:0900a17": "與我；二者、願得令我獨自出入，門無呵者；",
    "T14n0553_001:0900a18": "三者、願得日日獨入見太后及王后，莫得禁",
    "T14n0553_001:0900a19": "呵我；四者、願王飲藥當一仰令盡，莫得中息；",
    "T14n0553_001:0900a20": "五者、願得王八千里白象，與我乘之。」王聞大",
    "T14n0553_001:0900a21": "怒曰：「兒子何敢求是五願？促具解之。若不",
    "T14n0553_001:0900a22": "能解，今棒殺汝。汝何敢求我新衣？為欲殺",
    "T14n0553_001:0900a23": "我便著我衣，詐作我身耶？」",
    "T14n0553_001:0900a24": "祇域曰：「合藥宜當精潔、齋戒，而我來日久，",
    "T14n0553_001:0900a25": "衣被皆塵垢故，欲得王衣以之合藥。」王意解",
    "T14n0553_001:0900a26": "曰：「如此，大佳！汝何故欲得自出入宮門令無",
    "T14n0553_001:0900a27": "禁呵？欲因此將兵來攻殺我耶？」",
    "T14n0553_001:0900a28": "祇域曰：「王前後使諸師醫，皆嫌疑之，無所",
    "T14n0553_001:0900a29": "委信，又誅殺之，不服其藥。群臣皆言王當",
    "T14n0553_001:0900b01": "復殺我，而王病已甚，恐外人生心作亂。若",
    "T14n0553_001:0900b02": "令我自出入不見禁呵，外人大小皆知王信",
    "T14n0553_001:0900b03": "我，必服我藥，病必當愈，則不敢生逆亂之心。」",
    "T14n0553_001:0900b04": "王曰：「大佳！汝何故日日獨入，見我母及我婦？",
    "T14n0553_001:0900b05": "欲作婬亂耶？」祇域曰：「王前後殺人甚多，臣",
    "T14n0553_001:0900b06": "下大小各懷恐怖，皆不願王之安隱，無可信",
    "T14n0553_001:0900b07": "者。今共合藥，因我顧睨之間便投毒藥，我",
    "T14n0553_001:0900b08": "所不覺，則非小事。故思惟可信者、恩情無",
    "T14n0553_001:0900b09": "二，唯有母與婦。故敢入見太后、王后，與共",
    "T14n0553_001:0900b10": "合藥。當煎十五日乃成故，欲日日入伺候火",
    "T14n0553_001:0900b11": "齊耳。」王曰：「大佳！汝何故使我飲藥一仰",
    "T14n0553_001:0900b12": "令盡，不得中息？為欲內毒恐我覺耶？」祇域",
    "T14n0553_001:0900b13": "曰：「藥有劑數，氣味宜當相及，若其中息，則",
    "T14n0553_001:0900b14": "氣不相繼。」王曰：「大佳！汝何故欲得我象乘",
    "T14n0553_001:0900b15": "之？此象是我國寶，一日行八千里，我所以",
    "T14n0553_001:0900b16": "威伏諸國，正怙此象。汝欲乘之，為欲盜以",
    "T14n0553_001:0900b17": "歸家，與汝父攻我國耶？」",
    "T14n0553_001:0900b18": "祇域曰：「乃南界山中有神妙藥草，去此四千",
    "T14n0553_001:0900b19": "里，王飲藥宜當即得此草，重復服之，故欲",
    "T14n0553_001:0900b20": "乘此象詣往採之，朝去暮還，令藥味相及。」",
    "T14n0553_001:0900b21": "王意大解，皆悉聽之。於是祇域煎煉醍醐，",
    "T14n0553_001:0900b22": "十五日成，化如清水，凡得五升，便與太后、",
    "T14n0553_001:0900b23": "王后，俱捧藥出，白王：「可服。願被白象預置殿",
    "T14n0553_001:0900b24": "前。」王即聽之。王見藥但如清水，初無氣味，",
    "T14n0553_001:0900b25": "不知是醍醐，又太后、王后身自臨合，信其",
    "T14n0553_001:0900b26": "非毒，便如本要一飲而盡。祇域便乘象，徑",
    "T14n0553_001:0900b27": "去還羅閱祇國。",
    "T14n0553_001:0900b28": "爾時，祇域適行三千里，祇域年小力膂尚微，",
    "T14n0553_001:0900b29": "不堪疾迅，頭眩疲極，便止息臥。到日過中，",
    "T14n0553_001:0900c01": "王噫氣出，聞醍醐臭，便更大怒曰：「小兒敢以",
    "T14n0553_001:0900c02": "醍醐中我，怪兒所以求我白象，正欲叛去。」",
    "T14n0553_001:0900c03": "王有勇士之臣名曰烏，神足步行能及此象，",
    "T14n0553_001:0900c04": "即呼烏曰：「汝急往逐取兒來，生將以還，我",
    "T14n0553_001:0900c05": "欲目前捶殺之。汝性常不廉，貪於食，故名",
    "T14n0553_001:0900c06": "為烏。此醫師輩多喜行毒，若兒為汝設食，",
    "T14n0553_001:0900c07": "慎莫食也！」烏受勅便行，及之於山中，曰：「汝",
    "T14n0553_001:0900c08": "何故以醍醐中王，而云是藥？王故令我追呼",
    "T14n0553_001:0900c09": "汝還，汝急隨我還，陳謝自首庶可望活；若",
    "T14n0553_001:0900c10": "故欲走，今必殺汝終不得脫。」祇域自念：「我",
    "T14n0553_001:0900c11": "雖作方便求此白象，復不得脫，今當復作",
    "T14n0553_001:0900c12": "方便，何可隨去？」乃謂烏言：「我朝來未食，還",
    "T14n0553_001:0900c13": "必當死。寧可假我須臾，得於山間啖果飲水，",
    "T14n0553_001:0900c14": "飽而就死乎？」烏見祇域小兒，畏死懼怖，言辭",
    "T14n0553_001:0900c15": "辛苦，怜而聽之，曰：「促食當去，不得久留。」祇",
    "T14n0553_001:0900c16": "域乃取一梨，喫食其半，以毒藥著爪甲中，",
    "T14n0553_001:0900c17": "以分餘半，便置於地；又取一杯水，先飲其",
    "T14n0553_001:0900c18": "半，又行爪下毒於餘水中，復置於地。乃歎",
    "T14n0553_001:0900c19": "曰：「水及梨皆是天藥，既清香且美。其飲食",
    "T14n0553_001:0900c20": "此者，令人身安，百病皆愈，氣力兼倍。恨其",
    "T14n0553_001:0900c21": "不在國都之下，百姓當共得之，而在深山之",
    "T14n0553_001:0900c22": "中，人不知也。」便進入山索求他果。烏性既",
    "T14n0553_001:0900c23": "貪，不能忍於飲食，又聞祇域歎為神藥，亦",
    "T14n0553_001:0900c24": "見祇域已飲食之，謂必無毒，便取餘梨食",
    "T14n0553_001:0900c25": "之，盡飲餘水。便下痢，痢如注水，躃地而",
    "T14n0553_001:0900c26": "臥，起輒眩倒，不能復動。祇域曰：「王服我藥，",
    "T14n0553_001:0900c27": "病必當愈，然今藥力未行，餘毒未盡，我今",
    "T14n0553_001:0900c28": "往者，必當殺我。汝無所知，起欲得我以解",
    "T14n0553_001:0900c29": "身負，故使汝病，病自無苦，慎莫動搖，三日",
    "T14n0553_001:0901a01": "當差；若起逐我，必死不疑。」便上象而去。",
    "T14n0553_001:0901a02": "祇域則過墟聚，語長伍曰：「此是國王使，今忽",
    "T14n0553_001:0901a03": "得病，汝等急往，舁取歸家，好養護之，厚其",
    "T14n0553_001:0901a04": "床席，給與糜粥，慎莫令死，死者王滅汝國。」",
    "T14n0553_001:0901a05": "語畢便去，遂歸本國。長伍承勅，迎取養護，",
    "T14n0553_001:0901a06": "三日毒歇下絕，烏便歸。見王叩頭，自陳曰：「我",
    "T14n0553_001:0901a07": "實愚癡，違負王教，信祇域言，飲食其餘水",
    "T14n0553_001:0901a08": "果，為其所中，下痢三日，始今旦差，自知",
    "T14n0553_001:0901a09": "當死。」比烏還三日之中，王病已差，王自追",
    "T14n0553_001:0901a10": "念：「悔遣烏往行。」見烏來還，且悲且喜曰：",
    "T14n0553_001:0901a11": "「賴汝不即將兒來，當我恚時必當捶殺。我得",
    "T14n0553_001:0901a12": "其恩，命得生活，而反殺之，逆戾不細。」即悔",
    "T14n0553_001:0901a13": "前後所抂殺者，悉更厚葬，復其家門賜與",
    "T14n0553_001:0901a14": "錢財。思見祇域，欲報其恩，即遣使者，奉迎",
    "T14n0553_001:0901a15": "祇域。祇域雖知王病已差，猶懷餘怖不復",
    "T14n0553_001:0901a16": "欲往。",
    "T14n0553_001:0901a17": "爾時，祇域復詣佛所，接足頂禮，白佛言：「世",
    "T14n0553_001:0901a18": "尊！彼王遣使來喚，為可往不？」",
    "T14n0553_001:0901a19": "佛告祇域：「汝本宿命已有弘誓，當成功德，何",
    "T14n0553_001:0901a20": "得中止？今應更往，汝已治其外病，我亦當治",
    "T14n0553_001:0901a21": "其內病。」祇域便隨使者去，王見祇域甚大歡",
    "T14n0553_001:0901a22": "喜，引與同坐，把持其臂曰：「賴蒙仁者之恩，",
    "T14n0553_001:0901a23": "今得更生，當何以報？當分國土以半相與，",
    "T14n0553_001:0901a24": "宮中婇女，庫藏寶物悉當分半，幸願仁者受",
    "T14n0553_001:0901a25": "之。」",
    "T14n0553_001:0901a26": "祇域曰：「我本為太子，雖實小國，亦有民人，",
    "T14n0553_001:0901a27": "珍寶具足。不樂治國故求為醫，當行治病，",
    "T14n0553_001:0901a28": "當用土地、婇女、寶物為？皆所不用。王前聽我",
    "T14n0553_001:0901a29": "五願，外病已愈，今若聽一願，內病可復除愈。」",
    "T14n0553_001:0901b01": "王曰：「唯聽仁教，請復聞一願之事。」",
    "T14n0553_001:0901b02": "祇域曰：「願王請佛，從受明法。」因為王說佛功",
    "T14n0553_001:0901b03": "德、巍巍特尊。王聞大喜曰：「今欲遣烏臣以白",
    "T14n0553_001:0901b04": "象迎佛，可得致不？」祇域曰：「不用白象，佛解",
    "T14n0553_001:0901b05": "一切，遙知人心所念。但宿齋戒清淨，供具",
    "T14n0553_001:0901b06": "燒香，遙向佛作禮，長跪白請，佛必自來。」",
    "T14n0553_001:0901b07": "王如其言。佛明日與千二百五十比丘俱來，",
    "T14n0553_001:0901b08": "飯食已畢，為王說經。王意開解，便發無上",
    "T14n0553_001:0901b09": "正真道心，舉國大小皆受五戒，恭敬作禮",
    "T14n0553_001:0901b10": "而去。",
    "T14n0553_001:0901b11": "又㮈女生既奇異，長又聰明，從父學問，博",
    "T14n0553_001:0901b12": "知經道、星曆諸術，殊勝於父，加達聲樂，音",
    "T14n0553_001:0901b13": "如梵天。諸迦羅越及梵志家女，合五百人皆",
    "T14n0553_001:0901b14": "往從學，以為大師。㮈女常從五百弟子，讚",
    "T14n0553_001:0901b15": "授經術，或相與遊戲園池及作音樂。國人",
    "T14n0553_001:0901b16": "不解其故，便生譏謗，呼為婬女，五百弟子",
    "T14n0553_001:0901b17": "皆號婬黨。又㮈女生時，國中復有須漫女",
    "T14n0553_001:0901b18": "及波曇女，亦同時俱生。須漫女者，生於須",
    "T14n0553_001:0901b19": "漫華中。國有迦羅越家，常笮須漫以為香膏。",
    "T14n0553_001:0901b20": "笮膏石邊忽作瘤節，大如彈丸，日日長大，至",
    "T14n0553_001:0901b21": "如手拳，石便爆破，見石節之中有聚，聚如",
    "T14n0553_001:0901b22": "螢火，射出墮地，三日而生須漫，又三日成",
    "T14n0553_001:0901b23": "華。華舒中有小女兒，迦羅越取養之，名曰",
    "T14n0553_001:0901b24": "須漫女，長大姝好，及才明智慧，亞次㮈女。",
    "T14n0553_001:0901b25": "爾時，又有梵志家浴池中自然生青蓮華，華",
    "T14n0553_001:0901b26": "特加大，日日長益，如五升瓶。華舒見中",
    "T14n0553_001:0901b27": "有女兒，梵志取養之，名波曇女，長大又好，",
    "T14n0553_001:0901b28": "才明智慧如須漫女。諸國王聞此二女顏容",
    "T14n0553_001:0901b29": "絕世，交來求娉之。二女曰：「我生不由胞胎，乃",
    "T14n0553_001:0901c01": "出草華之中，是與凡人不同，何宜當隨世人",
    "T14n0553_001:0901c02": "乃復嫁耶？」聞㮈女聰明、容貌絕世，無與匹",
    "T14n0553_001:0901c03": "者，又生與我同體，皆辭父母，往事㮈女，求",
    "T14n0553_001:0901c04": "作弟子，明經智慧，皆勝此五百人。",
    "T14n0553_001:0901c05": "爾時，佛入維耶梨國，㮈女便率將弟子五百",
    "T14n0553_001:0901c06": "人出迎佛，頭面作禮，長跪白言：「願佛明日",
    "T14n0553_001:0901c07": "到我園中飯食。」佛默然受之。㮈女還歸，辦",
    "T14n0553_001:0901c08": "其供具。佛進入城，國王又出宮迎佛，禮畢",
    "T14n0553_001:0901c09": "長跪請佛：「願明日到宮飯食。」佛言：「㮈女向",
    "T14n0553_001:0901c10": "已前請，王後之矣。」王曰：「我為國王，至心請",
    "T14n0553_001:0901c11": "佛，必望依許。㮈女但是婬女，日日將徒五",
    "T14n0553_001:0901c12": "百婬弟子，行作不軌，何為捨我而應其請？」",
    "T14n0553_001:0901c13": "佛言：「此女非婬女，其宿命有大功德，已供",
    "T14n0553_001:0901c14": "養三億佛。昔曾又與須漫、波曇女俱為姊",
    "T14n0553_001:0901c15": "妹，㮈女最大，須漫次之，波曇最小，生於大姓",
    "T14n0553_001:0901c16": "家，財寶饒富，姊妹相率供養五百比丘尼，",
    "T14n0553_001:0901c17": "日日施設飲食，及作衣服，隨所無乏，皆悉",
    "T14n0553_001:0901c18": "供之，盡其壽命。三人常發誓言：『願我後世",
    "T14n0553_001:0901c19": "逢佛，得自然化生，不由胞胎，遠離穢垢。』今",
    "T14n0553_001:0901c20": "如本願，生值我時。「又昔雖供養比丘尼，然",
    "T14n0553_001:0901c21": "其作豪富家兒，言語嬌溢，時時或戲笑比丘",
    "T14n0553_001:0901c22": "尼曰：『諸道人於邑日久，必當欲嫁，迫有我",
    "T14n0553_001:0901c23": "等供養撿押，不得放恣情意耳。』故今者受",
    "T14n0553_001:0901c24": "此餘殃，雖日讚經道，虛被婬謗。此五百",
    "T14n0553_001:0901c25": "弟子，時亦并力相助供養同心歡喜，今故會生，",
    "T14n0553_001:0901c26": "果復相隨。「祇域爾時為貧家作子，見㮈女供",
    "T14n0553_001:0901c27": "養，意甚慕樂，而無資財，乃常為比丘尼掃除，",
    "T14n0553_001:0901c28": "掃除潔淨已，輒發誓言：『令我能掃除天下人",
    "T14n0553_001:0901c29": "身病穢如是快耶！』「㮈女憐其貧窮，又加其勤",
    "T14n0553_001:0902a01": "力，常呼為子。其比丘尼有疾病時，常使祇",
    "T14n0553_001:0902a02": "域迎醫及合湯藥，曰：『令汝後世與我共獲是",
    "T14n0553_001:0902a03": "福。』祇域迎醫所治悉愈，乃誓曰：『願我後世",
    "T14n0553_001:0902a04": "為大醫王，常治一切身四大之病，所向皆",
    "T14n0553_001:0902a05": "愈。』皆宿日因緣，今故為㮈女作子，皆如本願。」",
    "T14n0553_001:0902a06": "王聞佛語，乃長跪悔過，却期後日。佛明日便",
    "T14n0553_001:0902a07": "與諸比丘到㮈女園，具為說本願功德。三",
    "T14n0553_001:0902a08": "女聞經開解，并五百弟子，同時歡喜出家",
    "T14n0553_001:0902a09": "修行，精懃不懈，皆得阿羅漢道。",
    "T14n0553_001:0902a10": "佛告阿難：「汝當受持，為四眾說，莫令斷絕。一",
    "T14n0553_001:0902a11": "切眾生，慎身、口、意，勿生憍慢放逸。㮈女往",
    "T14n0553_001:0902a12": "昔時，嘲戲比丘尼故，今被婬謗。汝當修行",
    "T14n0553_001:0902a13": "身、口、意業，恒發善願，聞者隨喜、信樂受持。莫",
    "T14n0553_001:0902a14": "生誹謗，墮於地獄，餘報畜生，經百千劫，後報",
    "T14n0553_001:0902a15": "為人貧窮下賤，不聞正法，邪見家生，恒值",
    "T14n0553_001:0902a16": "惡王，身不具足。汝當修行受持讀誦，盡未來",
    "T14n0553_001:0902a17": "際常使不絕。」",
    "T14n0553_001:0902a18": "爾時，阿難從座而起，稽首禮足長跪合掌，白",
    "T14n0553_001:0902a19": "佛言：「世尊！此法之要當名何經？」佛語阿難：",
    "T14n0553_001:0902a20": "「此經名曰『㮈女祇域因緣經』，修行法用如上，",
    "T14n0553_001:0902a21": "供養比丘、比丘尼，施藥迎醫，隨喜發誓，今獲",
    "T14n0553_001:0902a22": "果報，如是受持。」佛說經已，大眾、人民、天龍八",
    "T14n0553_001:0902a23": "部，聞佛所說，歡喜奉行。",
    "T14n0553_001:0902a24": "佛說㮈女祇域因緣經"
}