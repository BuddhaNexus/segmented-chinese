{
    "T23n1447_001:1048c03": "根本說一切有部毘奈耶皮革事",
    "T23n1447_001:1048c04": "卷上",
    "T23n1447_001:1048c06": "大唐三藏義淨奉　制譯",
    "T23n1447_001:1048c07": "爾時薄伽梵在室羅筏城逝多林給孤獨園。",
    "T23n1447_001:1048c08": "時婆索迦聚落，彼有長者名曰力軍，財如毘",
    "T23n1447_001:1048c09": "沙門天王，娶妻經久一無子息，便生愁念：「我",
    "T23n1447_001:1048c10": "今大富多有珍財，了無子息，一朝身死，以無",
    "T23n1447_001:1048c11": "後嗣，財物沒官。」親識知聞，咸來慰問：「何故如",
    "T23n1447_001:1048c12": "斯愁惱而住？」答曰：「我無男女，恐身死後財物",
    "T23n1447_001:1048c13": "入官，是故憂耳。」諸親報曰：「應可祈請神祇，當",
    "T23n1447_001:1048c14": "得男女。」即便答曰：「若如是者，我當求請。」為求",
    "T23n1447_001:1048c15": "子故，即便祈請大自在天、四大海神、毘沙門",
    "T23n1447_001:1048c16": "天、帝釋、梵王，諸天神等悉皆祈請求其男女，",
    "T23n1447_001:1048c17": "諸園林神、曠野等神、四衢道神、受祭神、同生",
    "T23n1447_001:1048c18": "神、同法神，常隨神等，悉皆求之。諸人見彼祈",
    "T23n1447_001:1048c19": "請眾神，尚無男女，咸作是言：「若求天神，得男",
    "T23n1447_001:1048c20": "女者，世間諸人，求者皆得，便滿千子，如轉輪",
    "T23n1447_001:1048c21": "王，等無有異。」然由三事現前，方有男女。云",
    "T23n1447_001:1048c22": "何為三？所為父母要有欲心和合一處、母",
    "T23n1447_001:1048c23": "月期至、中有現前，具此諸緣，方有子息。然彼",
    "T23n1447_001:1048c24": "長者，為求男女祈請不息。後於異時，有一薩",
    "T23n1447_001:1048c25": "埵餘處命終，遂便託娠於長者妻腹。有智女",
    "T23n1447_001:1048c26": "人善知五事。云何為五？一、知男子有染心無",
    "T23n1447_001:1048c27": "染心；二、知時知節；三、知得娠；四、知從彼男得",
    "T23n1447_001:1048c28": "娠；五、知是男女，若是男時胎在右邊，女在左",
    "T23n1447_001:1048c29": "邊。其長者妻既得娠已，生大歡喜，報其夫曰：",
    "T23n1447_001:1049a01": "「賢首！仁今知不？我已有子，今在右邊，必知是",
    "T23n1447_001:1049a02": "男。」長者聞已，甚大歡喜，便舉右手，仰面而笑，",
    "T23n1447_001:1049a03": "作如是語：「我於多時，祈請天神，求覓男女，助",
    "T23n1447_001:1049a04": "我家事，代我劬勞。我所不及，當為我作，子孫",
    "T23n1447_001:1049a05": "昌延，得長久住。我若死後，為我追福稱我名",
    "T23n1447_001:1049a06": "字，當願我父生於善處。」既知有子，即令安置",
    "T23n1447_001:1049a07": "在高樓上，任情遊戲，寒時進火，熱時招涼，飲",
    "T23n1447_001:1049a08": "食知時，宜食給與。六時相順者依時而進，悉",
    "T23n1447_001:1049a09": "皆如法。嚴身瓔珞，一如天女遊歡喜園，從床",
    "T23n1447_001:1049a10": "至床，從蹬至蹬，足不履地，又亦不令聞惡音",
    "T23n1447_001:1049a11": "聲。十月滿足，至欲生時，在於聞星下生。其子",
    "T23n1447_001:1049a12": "端正，令人樂見，耳上便有寶璫，珠自然而出。",
    "T23n1447_001:1049a13": "其父告左右曰：「汝可喚別寶之人。」既喚來已，",
    "T23n1447_001:1049a14": "告言：「此寶價直幾許？」答曰：「無能作價；常法無",
    "T23n1447_001:1049a15": "價之寶，皆作一俱胝金錢而准。」是時其子生",
    "T23n1447_001:1049a16": "來，已經三七日，集諸眷屬，建立名號。爾時親",
    "T23n1447_001:1049a17": "屬共相議曰：「欲立何名？」諸親共言：「此是聞星",
    "T23n1447_001:1049a18": "中生，復有寶耳璫珠莊嚴其耳，此寶價直俱",
    "T23n1447_001:1049a19": "胝。為斯事故。孩子可名曰聞俱胝耳。」當生之",
    "T23n1447_001:1049a20": "日，長者家內，婢生二子，一名曰奴，二名擁護。",
    "T23n1447_001:1049a21": "長者即令乳養，置八乳母看之：二常懷抱、二",
    "T23n1447_001:1049a22": "常乳食、二人洗浴、二常共遊戲作樂。此八嬭",
    "T23n1447_001:1049a23": "母日夜供侍，常以乳酪酥及醍醐勝妙甘美",
    "T23n1447_001:1049a24": "飲食供給，如蓮在水，速能長大。既長成已，即",
    "T23n1447_001:1049a25": "教學藝，先學文字算數，及知物價，別衣別木，",
    "T23n1447_001:1049a26": "別寶別象，別男別女，如是八種，悉皆明了。",
    "T23n1447_001:1049a27": "其父便為造三種堂室，謂冬、夏、秋。復作三種",
    "T23n1447_001:1049a28": "園苑，三種宮殿，上、中、下別。聞俱胝耳共諸婇",
    "T23n1447_001:1049a29": "女，往詣閣上遊戲。力軍長者，所有家事農業",
    "T23n1447_001:1049b01": "耕墾，皆悉自作。其子見父自為農業墾耕之",
    "T23n1447_001:1049b02": "作，告其父曰：「云何躬自執作？」長者告曰：「我往",
    "T23n1447_001:1049b03": "亦如汝在閣上遊戲快樂，其樂不久便盡。」子",
    "T23n1447_001:1049b04": "白父言：「若如是者，當賜處分，我應入海採寶。」",
    "T23n1447_001:1049b05": "父曰：「如人所食麻米五穀，汝所食寶我亦能",
    "T23n1447_001:1049b06": "辦。我之財物，終不少乏，汝何用入海？」子便三",
    "T23n1447_001:1049b07": "請，復白父言：「願賜處分，放我入海。」其父不隨",
    "T23n1447_001:1049b08": "所請，子復白言：「許我入海。」父知子意決定不",
    "T23n1447_001:1049b09": "移，即放令去。是時長者於聚落中，搖鈴宣告：",
    "T23n1447_001:1049b10": "「在此居住之人願聞，我子今欲入海採寶。若",
    "T23n1447_001:1049b11": "有人去者，在路無課，亦不輸脚，及無差科，當",
    "T23n1447_001:1049b12": "自辦財物。」時有五百商人，各辦米糧。于時婆",
    "T23n1447_001:1049b13": "羅仙長者，請五百商人，家中設食已，告諸商",
    "T23n1447_001:1049b14": "人曰：「如我愛子，亦如汝子。若作不善無利益",
    "T23n1447_001:1049b15": "事，當須勸諫，勿令作惡。」時諸商人，並皆敬",
    "T23n1447_001:1049b16": "諾，又告子曰：「汝聞我語，皆應奉行，若商人有",
    "T23n1447_001:1049b17": "教，亦如我言。莫在前行，亦莫在後。何以故？",
    "T23n1447_001:1049b18": "或有強賊、或有力弱。其勇健者，在商人前來；",
    "T23n1447_001:1049b19": "然力弱者，從後而來。若商主被損，商眾總損。」",
    "T23n1447_001:1049b20": "子聞其父說此語已，父又喚彼家生二奴：「汝",
    "T23n1447_001:1049b21": "等當聽！汝之二人，不得一人輒離我子。」二奴",
    "T23n1447_001:1049b22": "啟曰：「誠如聖言！誠如聖言！」其長者復作思惟：",
    "T23n1447_001:1049b23": "「欲令我子乘騎何乘？若與象馬，乘騎費糧。當",
    "T23n1447_001:1049b24": "與乘驢，而為輕省。」作是念已，即辦驢乘發遣，",
    "T23n1447_001:1049b25": "道路所須，具皆悉備。其長者子往詣母所，白",
    "T23n1447_001:1049b26": "言：「阿母！我今入海採寶。」時母聞已，迷悶悲啼，",
    "T23n1447_001:1049b27": "勸不令去，告曰：「何時更得見汝？」子生瞋故答",
    "T23n1447_001:1049b28": "曰：「於惡趣中相見。」母報子言：「汝所出語，極為",
    "T23n1447_001:1049b29": "麁穢不善，宜應悔過令罪減少。」即於母前，而",
    "T23n1447_001:1049c01": "便悔過。既悔過已，乘騎進發。時諸婆羅門等，",
    "T23n1447_001:1049c02": "為作吉祥呪願已，即以運戴貨物，應所須者，",
    "T23n1447_001:1049c03": "皆悉持去。漸漸遊行，經無量聚落城邑，方至",
    "T23n1447_001:1049c04": "大海。即共五百商人，持五百金錢，用雇船舶",
    "T23n1447_001:1049c05": "及五船師：一人執柁、一人知進、一人知退、一",
    "T23n1447_001:1049c06": "人修補船、一人別水。既裝束已，再三祈願。于",
    "T23n1447_001:1049c07": "時商主長者子，擊鼓宣令，論說海中善不善",
    "T23n1447_001:1049c08": "事。舶發去已，便至寶所多取寶物，安穩而迴，",
    "T23n1447_001:1049c09": "還到海岸。爾時商主長者子，別於一方，於沙",
    "T23n1447_001:1049c10": "灘上居止，共二家生計算來去用度之物。其",
    "T23n1447_001:1049c11": "長者子告自奴曰：「馱索迦！汝往看諸商人，今",
    "T23n1447_001:1049c12": "作何事？」奴往急看，乃見商人並皆眠臥，奴便",
    "T23n1447_001:1049c13": "睡眠。其長者子，後命令擁護往看商人，今作",
    "T23n1447_001:1049c14": "何事？時波洛迦見諸商人皆悉被辦，馱乘欲",
    "T23n1447_001:1049c15": "發。其馱索迦謂言：「波洛迦報。」波洛迦復謂：「馱",
    "T23n1447_001:1049c16": "索迦報彼商主。」是時二奴隨商人去。至天明",
    "T23n1447_001:1049c17": "已，二奴既不見長者子東西驅走，問諸商人",
    "T23n1447_001:1049c18": "曰：「長者子今何所在？」或有答言：「在前。」或言：「在",
    "T23n1447_001:1049c19": "後。」皆覓不見。諸商人等各相告言：「我等棄捨",
    "T23n1447_001:1049c20": "商主，甚為非理，急須往覓。」時諸商人，或有言：",
    "T23n1447_001:1049c21": "「此路極險，若覓商主，我等皆死；然而商主覓",
    "T23n1447_001:1049c22": "不可得。我等共為方便，若至家時父問商主，",
    "T23n1447_001:1049c23": "在前行者云：『商主在後。』若問在後，云：『商主在",
    "T23n1447_001:1049c24": "前。』然不得云：『失却商主。』」作是語已，漸至本村。",
    "T23n1447_001:1049c25": "其婆羅仙長者，聞諸商人來至，歡喜前行，問",
    "T23n1447_001:1049c26": "諸人曰：「我子何在？」其前行者答曰：「在後。」其",
    "T23n1447_001:1049c27": "在後人，告言：「向前。」其婆羅仙便作是念：「此等",
    "T23n1447_001:1049c28": "諸人誑惑於我，我子應死為復失耶？」爾時長",
    "T23n1447_001:1049c29": "者無希望心，生大苦惱，親屬聚集，俱時啼泣。",
    "T23n1447_001:1050a01": "眾人皆往長者家，舉聲大哭。為哭多故，其長",
    "T23n1447_001:1050a02": "者及婦，二俱眼盲，四遠諸人皆知長者子",
    "T23n1447_001:1050a03": "於大海中失沒。其婆羅仙長者久持孝服，子",
    "T23n1447_001:1050a04": "在之日，所有鞋履衣服文書受用之具，皆悉",
    "T23n1447_001:1050a05": "施與村中祕祠，即發誓言：「若我子命存，所在",
    "T23n1447_001:1050a06": "之處，安穩速達。若身已死，願生勝處。」其長者",
    "T23n1447_001:1050a07": "子睡，時被日照身，覺已為風吹沙乃不見路，",
    "T23n1447_001:1050a08": "不知商人從何處去？即乘驢而行。驢省非是",
    "T23n1447_001:1050a09": "舊路，徐徐而行。其長者子為驢行緩，以杖打",
    "T23n1447_001:1050a10": "之，驢被打困更不能行。長者子復作思惟：「誰",
    "T23n1447_001:1050a11": "忍見此困苦之事，無慈愍心更打此驢？」即自",
    "T23n1447_001:1050a12": "步行，驅驢而去。見一鐵城，其城廣大，牆壁極",
    "T23n1447_001:1050a13": "高，其中寬大。至城門所，見一丈夫，其身長大，",
    "T23n1447_001:1050a14": "黑色赤精，遍身有毛，其腹麁大，甚可怖畏，",
    "T23n1447_001:1050a15": "執杖而住。時長者子問其人曰：「丈夫！此中有",
    "T23n1447_001:1050a16": "水不？」彼默不言。長者子問已，即入城中。為渴",
    "T23n1447_001:1050a17": "所逼，迷悶東西，求覓水故，竟無可得，不稱",
    "T23n1447_001:1050a18": "所求，遂即大聲云：「水！水！」時有五百餓鬼，一時",
    "T23n1447_001:1050a19": "而來，如燒木柱，自髮覆體，咽如針孔，腹如大",
    "T23n1447_001:1050a20": "山，節節火出，赫然俱熾，告商主曰：「汝大慈",
    "T23n1447_001:1050a21": "悲，與我水飲，我等渴逼。」長者子曰：「我為渴逼",
    "T23n1447_001:1050a22": "求水，故入此城中。」餓鬼報言：「此是餓鬼之城，",
    "T23n1447_001:1050a23": "何處得水？十二年中，我等不聞水名。」長者子",
    "T23n1447_001:1050a24": "問曰：「造何罪業，生在此中？」餓鬼答曰：「贍部",
    "T23n1447_001:1050a25": "洲人，多生難信，我今若說，汝亦不信。」長者子",
    "T23n1447_001:1050a26": "告曰：「我今對驗，面前而見，云何不信？」是時餓",
    "T23n1447_001:1050a27": "鬼而說頌言：",
    "T23n1447_001:1050a28": "「我曾罵詈常瞋恚，　　慳悋惜財不與人；",
    "T23n1447_001:1050a29": "　亦不曾行於布施，　　緣此業故生餓鬼。」",
    "T23n1447_001:1050b01": "時長者子，生厭離煩惱之心，即急出城，告彼",
    "T23n1447_001:1050b02": "丈夫曰：「汝當報我，此是餓鬼城耶？我當不入。」",
    "T23n1447_001:1050b03": "丈夫答曰：「商主！汝可見聞入餓鬼城，更有得",
    "T23n1447_001:1050b04": "出者不？為汝有大福威德，今得重出。好去！好",
    "T23n1447_001:1050b05": "去！」時長者子漸漸前行，日欲暮時，乃見化天",
    "T23n1447_001:1050b06": "宮處。有一天子，復有四天女，共為歡樂遊戲",
    "T23n1447_001:1050b07": "天宮。其天遙見長者子，告曰：「商主無病。汝有",
    "T23n1447_001:1050b08": "飢渴不？」答言：「甚飢渴耳！」于時天子即令商主",
    "T23n1447_001:1050b09": "洗浴，供妙飲食，其夜止宿。至天曉已，於日出",
    "T23n1447_001:1050b10": "時，其宮變化，前四天女變為黧狗，捉此天子，",
    "T23n1447_001:1050b11": "覆面撲著於熱鐵床上，猛焰星流，食其背肉。",
    "T23n1447_001:1050b12": "復至暮間日欲沒時，還復變為天宮，狗乃變",
    "T23n1447_001:1050b13": "為天女。然長者子眼親見已，情切怪異，即告",
    "T23n1447_001:1050b14": "彼天子曰：「汝作何業今生此處？」時天子答曰：",
    "T23n1447_001:1050b15": "「商主！南贍部洲人多難信。」長者子曰：「我今目",
    "T23n1447_001:1050b16": "驗，云何不信？」爾時天子說往昔業緣，以頌答曰：",
    "T23n1447_001:1050b17": "「昔時白日損他命，　　夜則持戒勤修行；",
    "T23n1447_001:1050b18": "　以此因緣生此中，　　今受如是善惡業。」",
    "T23n1447_001:1050b19": "時長者子聞此頌已白言：「頌有何義？」天子答",
    "T23n1447_001:1050b20": "曰：「商主！我往昔時在婆索村中，身為屠兒，常",
    "T23n1447_001:1050b21": "以殺羊賣肉自養育身。時有聖者苾芻，名迦",
    "T23n1447_001:1050b22": "多演那，勸我改悔，勿造斯業，無有盡期。既勸",
    "T23n1447_001:1050b23": "不得，是時聖者又復勸我，令夜持戒。我即依",
    "T23n1447_001:1050b24": "教。以此業故，今者白日受苦；為夜持戒，夜受",
    "T23n1447_001:1050b25": "如是快樂果報。商主！若至彼村見我男女，為",
    "T23n1447_001:1050b26": "我告言：『我見汝父極受苦報，汝今改悔休作",
    "T23n1447_001:1050b27": "此業。』」時長者子告曰：「汝今自說南贍部人難",
    "T23n1447_001:1050b28": "化難信。」天子報曰：「為將一信，報我子言：『其殺",
    "T23n1447_001:1050b29": "羊處地下有一瓶金，爾可穿取隨意受用，自",
    "T23n1447_001:1050c01": "然快樂。亦應時時供養聖者迦多演那，是人",
    "T23n1447_001:1050c02": "天福田。所供養者，布施之時，稱讚我名願罪",
    "T23n1447_001:1050c03": "消滅。』」是時商主聞此語已，漸進前行，復見天",
    "T23n1447_001:1050c04": "宮。有一天子，共諸天女歡喜遊戲，遙見長者",
    "T23n1447_001:1050c05": "子告言：「商主！願爾無病，不有飢渴耶？」長者子",
    "T23n1447_001:1050c06": "曰：「我有飢渴。」天子即令洗浴，設諸飲食，止息",
    "T23n1447_001:1050c07": "安臥。至日暮時，天宮復變，天女為大蛇，繞天",
    "T23n1447_001:1050c08": "子身，周匝食腦。至日出時，還復天宮，作天子",
    "T23n1447_001:1050c09": "形及以天女。其商主怪異，問彼天子曰：「曾造",
    "T23n1447_001:1050c10": "何業生於此中？」天子報曰：「南贍部洲人，難化",
    "T23n1447_001:1050c11": "難信，我不能說。」時長者子答曰：「我目親見，云",
    "T23n1447_001:1050c12": "何無信？」爾時天子說伽他曰：",
    "T23n1447_001:1050c13": "「夜共他婦宿，　　晝日護尸羅；",
    "T23n1447_001:1050c14": "　緣此業果故，　　受斯善惡報。」",
    "T23n1447_001:1050c15": "時長者子問曰：「此說何義？」天子答曰：「我曾往",
    "T23n1447_001:1050c16": "昔在婆索婆村中，常行婬欲，婬他女婦。後逢",
    "T23n1447_001:1050c17": "聖者迦多演那，勸我悔造非法惡業。我由不",
    "T23n1447_001:1050c18": "斷斯事，聖者復言：『汝不常斷者，白日持戒、夜",
    "T23n1447_001:1050c19": "還行非。』緣此事故白日受天快樂，夜受苦報。",
    "T23n1447_001:1050c20": "善哉長者子！去至彼村，我有一子，幸為報之。",
    "T23n1447_001:1050c21": "我見汝父作如是言：『我由前生曾作此業，婬",
    "T23n1447_001:1050c22": "他女婦受地獄苦。』」時長者子言：「南贍部洲人",
    "T23n1447_001:1050c23": "難化難信，云何肯受？」天子報曰：「若不信時，告",
    "T23n1447_001:1050c24": "言：『我生存日，祭火爐地下有二瓶金，當可穿",
    "T23n1447_001:1050c25": "取，自受快樂。又復時時供養人天所奉大迦",
    "T23n1447_001:1050c26": "多演那，發弘誓願，稱我名號，願罪消除，得生",
    "T23n1447_001:1050c27": "善趣。』」時長者子領受此語，次復前行，去此未",
    "T23n1447_001:1050c28": "遠，乃更遙見園苑。其中有師子座，座上有一",
    "T23n1447_001:1050c29": "婦女而坐，顏容妙好，人所喜見。座四脚下各",
    "T23n1447_001:1051a01": "有一餓鬼，縛著座脚而住。時此婦人遙見長",
    "T23n1447_001:1051a02": "者子來，告言：「商主！無病少惱。有飢渴耶？」答曰：",
    "T23n1447_001:1051a03": "「我甚飢渴！」時彼婦人告長者子曰：「與汝諸漿。",
    "T23n1447_001:1051a04": "汝可作盟：今所與漿，勿得與此四箇飢鬼。」長",
    "T23n1447_001:1051a05": "者子答曰：「敬諾所言。」既蒙設漿及妙飲食，時",
    "T23n1447_001:1051a06": "彼婦人欲現餓鬼業報之事故，便入一房，隱",
    "T23n1447_001:1051a07": "身藏住。諸餓鬼等即白長者子曰：「汝大慈悲，",
    "T23n1447_001:1051a08": "願賜少許飲食。」其長者子心生憐愍，即擲食",
    "T23n1447_001:1051a09": "與。第一得食，變為炎熱鐵團；第二得食，變為",
    "T23n1447_001:1051a10": "麥糠；第三得食，變為膿血不淨；第四得食，乃",
    "T23n1447_001:1051a11": "還食噉自身肉血。爾時餓鬼吞熱鐵丸者，燒",
    "T23n1447_001:1051a12": "身臭穢，婦人聞氣，即出高聲告長者子曰：「汝",
    "T23n1447_001:1051a13": "所作者甚為非理，不應與彼飲食。」其長者子",
    "T23n1447_001:1051a14": "答曰：「妹子！彼見求我，心生慈悲，云何不與？」時",
    "T23n1447_001:1051a15": "婦人言：「我心慈悲，更大於汝。然此餓鬼：一者",
    "T23n1447_001:1051a16": "是我夫婿，二者是我之子，三者是我新婦，四",
    "T23n1447_001:1051a17": "者是我家奴。」是時長者子問曰：「曾造何罪，生",
    "T23n1447_001:1051a18": "在此中？」婦人告曰：「南贍部洲人難化難信，說",
    "T23n1447_001:1051a19": "有何益？」長者子曰：「我今現見，云何不信？」時婦",
    "T23n1447_001:1051a20": "人言：「我於往昔，於婆索婆村，曾為梵志女，因",
    "T23n1447_001:1051a21": "歲星節日家中設食，乃有聖者人天所奉迦",
    "T23n1447_001:1051a22": "多演那，來乞飯食。我生歡喜，施滿鉢盂食。我",
    "T23n1447_001:1051a23": "復生念：『今可告夫，冀生隨喜施食之因。』其夫",
    "T23n1447_001:1051a24": "瞋恚婦曰：『尚未供養諸婆羅門，因何先施禿",
    "T23n1447_001:1051a25": "頭之人。云何不與熱鐵丸？』既不遂情。次當勸",
    "T23n1447_001:1051a26": "子，子復報云：『何不食其麥糠？』後時我遣一奴",
    "T23n1447_001:1051a27": "送食與諸親眷，奴得食已，在路自飡上妙好",
    "T23n1447_001:1051a28": "者。迴至勘問，其奴便諱：『我若在路食之，願我",
    "T23n1447_001:1051a29": "當食自身膿血。』後時諸親又送食來，新婦盜",
    "T23n1447_001:1051b01": "食。我又問之，答言：『不食！若食，願我自食身",
    "T23n1447_001:1051b02": "肉。』」白言：「商主！其夫婿、兒子、新婦，及奴者，此",
    "T23n1447_001:1051b03": "餓鬼等是，並由自作，今受餓鬼。由我布施聖",
    "T23n1447_001:1051b04": "者迦多演那一飡之食，作如是言：『汝若受報，",
    "T23n1447_001:1051b05": "我當眼見。』我先布施天人所供迦多演那，應",
    "T23n1447_001:1051b06": "生帝釋天宮；由發惡願故，今墮餓鬼道中。商",
    "T23n1447_001:1051b07": "主！仁若往訪婆索婆村，我有一女，在彼村中",
    "T23n1447_001:1051b08": "為婬女，幸可為報云：『汝父母兄嫂及奴，墮在",
    "T23n1447_001:1051b09": "餓鬼趣中受苦，由先作惡今受此苦，汝今應",
    "T23n1447_001:1051b10": "可悔過，莫作斯惡，當受苦報。』」長者子曰：「南贍",
    "T23n1447_001:1051b11": "部洲人多難信，不受我語。」白言：「商主！彼若不",
    "T23n1447_001:1051b12": "信者，便當告：『我先臥床下，有四瓶金并一金",
    "T23n1447_001:1051b13": "杖及金澡罐，汝當出取金瓶任意受用。復須",
    "T23n1447_001:1051b14": "時時供養天人所識迦多演那美妙飲食，并",
    "T23n1447_001:1051b15": "稱我名令我得福罪當輕薄。』」時長者子既聞",
    "T23n1447_001:1051b16": "語已，即便辭別，入房眠睡。爾時諸鬼互相告",
    "T23n1447_001:1051b17": "曰：「汝等應知，此長者子正睡，可持送往婆索",
    "T23n1447_001:1051b18": "婆村，置靈床上。」時諸鬼等，依言將往。是時商",
    "T23n1447_001:1051b19": "主至明清旦日欲出時，即便睡覺，乃見諸床",
    "T23n1447_001:1051b20": "及以小床、靴履之物，一切資具之上皆有其",
    "T23n1447_001:1051b21": "名字。次第讀看有如是語：「我今所施此物，願",
    "T23n1447_001:1051b22": "子早來。如若死者，隨所生處願此諸物，並皆",
    "T23n1447_001:1051b23": "隨從。」見斯事已，即思惟言：「我之父母，既知我",
    "T23n1447_001:1051b24": "死，何須更住？宜可往詣聖者迦多演那所，而",
    "T23n1447_001:1051b25": "為出家，修其梵行。」作是念已，即便往詣迦多",
    "T23n1447_001:1051b26": "演那所。時具壽迦多演那，遙見長者子來，見",
    "T23n1447_001:1051b27": "已即告語言：「善來商主！汝今見此生死過患",
    "T23n1447_001:1051b28": "耶？」白言：「聖者！我今已見。」又即白言：「願與出家",
    "T23n1447_001:1051b29": "供侍聖者，斷婬怒癡修於梵行。」時具壽迦多",
    "T23n1447_001:1051c01": "演那言：「汝可先傳彼語，然後可來出家。」白言：",
    "T23n1447_001:1051c02": "「可爾！」既聞聖者告已，即往彼村殺羊之處，到",
    "T23n1447_001:1051c03": "其人所，告曰：「汝今知不？於惡趣中，曾見汝",
    "T23n1447_001:1051c04": "父，遣傳此語：『汝可迴斯殺羊惡業非法之事。』」",
    "T23n1447_001:1051c05": "彼乃答言：「我父死來經十二年，豈有傳信別",
    "T23n1447_001:1051c06": "生中事，汝從他聞為自見耶？」答曰：「我從惡趣",
    "T23n1447_001:1051c07": "中來。若不信者，汝父報言：『汝屠羊處地下有",
    "T23n1447_001:1051c08": "一金瓶，穿取其金將為受用，并復時時供養",
    "T23n1447_001:1051c09": "聖者迦多演那食，稱讚我名願罪業消滅。』」然",
    "T23n1447_001:1051c10": "此屠兒即穿地下，遂得金瓶，乃知證驗。時長",
    "T23n1447_001:1051c11": "者子又即往訪婬逸之子，到已告曰：「我見汝",
    "T23n1447_001:1051c12": "父，令報汝斯事：『我所造業果報成熟，現受眾",
    "T23n1447_001:1051c13": "苦。』」斯人答曰：「我父死來，經今十二年。豈從他",
    "T23n1447_001:1051c14": "生中來？為復聞他說耶？為自見耶？」長者子曰：",
    "T23n1447_001:1051c15": "「我從餓鬼中來，具見斯事。若不信者，汝父信",
    "T23n1447_001:1051c16": "曰：『向汝事火爐下有二金瓶，汝應穿取受用，",
    "T23n1447_001:1051c17": "及將一分時時供養聖者迦多演那一團之",
    "T23n1447_001:1051c18": "食，稱讚我名願我罪業除滅。』」子即穿地乃見",
    "T23n1447_001:1051c19": "金瓶，始知現驗。時長者子又往彼婬女之處",
    "T23n1447_001:1051c20": "告言：「汝復當知，我於惡趣，見汝父母兄嫂及",
    "T23n1447_001:1051c21": "奴，令報汝知，急悔已過惡業之事。」答商主曰：",
    "T23n1447_001:1051c22": "「彼並死來，經今十二年，誰復見聞？爾從何處",
    "T23n1447_001:1051c23": "來耶？」答曰：「我從地獄中來。若不信者，汝父母",
    "T23n1447_001:1051c24": "言：『我眠臥處床四足下，各有一金瓶，其中并",
    "T23n1447_001:1051c25": "有金杖澡瓶。汝可穿取歡樂受用，及以時時",
    "T23n1447_001:1051c26": "供養聖者人天所奉迦多演那，當稱讚我名願",
    "T23n1447_001:1051c27": "我罪滅。』」當即穿地，一如來信。時長者子笑曰：",
    "T23n1447_001:1051c28": "「人皆信金，不信我語。」因笑露齒，女見金齒，乃",
    "T23n1447_001:1051c29": "知斯人是彼長者之子，問曰：「聖者！仁豈不是",
    "T23n1447_001:1052a01": "婆羅仙子耶？」報曰：「眾人皆道我是。」其女即走",
    "T23n1447_001:1052a02": "往至其家，切報父母。父母聞已，當由未信。其",
    "T23n1447_001:1052a03": "長者子自往家中，作謦咳聲。父母猜覺，乃知",
    "T23n1447_001:1052a04": "是子，即抱子頭，號聲大哭。父母先盲，因哭眼",
    "T23n1447_001:1052a05": "膜除，得見子面。時長者子白父母：「我欲出家，",
    "T23n1447_001:1052a06": "願見賜許。」父母告曰：「比者為汝眼目雙盲，我",
    "T23n1447_001:1052a07": "等命存已來，不得出家，二俱死後隨汝所欲。」",
    "T23n1447_001:1052a08": "時長者子雖復在家，而常學讀誦，遂證預流",
    "T23n1447_001:1052a09": "果。復為父母說四真諦法，父母聞已以慧金",
    "T23n1447_001:1052a10": "剛杵，摧破二十種薩迦耶見山證預流果。於",
    "T23n1447_001:1052a11": "後父母二俱身亡。于時長者子悲愁離別戀",
    "T23n1447_001:1052a12": "父母故，廣行布施修諸福業已，往詣聖者迦",
    "T23n1447_001:1052a13": "多演那所，頭面頂禮白言：「聖者！願於善說法",
    "T23n1447_001:1052a14": "律中而為出家，修行梵行并受近圓。」爾時聖",
    "T23n1447_001:1052a15": "者既觀察已，即與億耳出家，而為求寂證一",
    "T23n1447_001:1052a16": "來果。時彼住處，是其邊地，少有苾芻，難得受",
    "T23n1447_001:1052a17": "具且為求寂。所有求寂行法悉已教之，證不",
    "T23n1447_001:1052a18": "還果。諸佛常法歲二大會，一切苾芻悉皆來",
    "T23n1447_001:1052a19": "集。言二時者，所為春末及以夏後。凡有大小",
    "T23n1447_001:1052a20": "聲聞等眾，普皆雲集。具壽聖者迦多演那弟",
    "T23n1447_001:1052a21": "子，及諸苾芻等，在於餘處三月安居。安居既",
    "T23n1447_001:1052a22": "竟洗浣衣訖，著衣持鉢漸漸遊行，往婆索婆",
    "T23n1447_001:1052a23": "村，方滿十眾。時聖者迦多演那，即與億耳近",
    "T23n1447_001:1052a24": "圓。既近圓已，所有律行悉皆教學，斷諸煩惱",
    "T23n1447_001:1052a25": "證無學果。既獲果已，堪受人天上妙供養，如",
    "T23n1447_001:1052a26": "上廣說。時諸苾芻等，往聖者迦多演那所白",
    "T23n1447_001:1052a27": "言：「大德！比住此間，供養聖者，所有事法悉皆",
    "T23n1447_001:1052a28": "作了，今欲禮覲大師世尊。」聖者報言：「善哉隨",
    "T23n1447_001:1052a29": "去！」既蒙許已，嚴持衣鉢，往室羅筏城。于時聖",
    "T23n1447_001:1052b01": "者億耳從坐而起，整衣服合掌恭敬，白迦多",
    "T23n1447_001:1052b02": "演那言：「鄔波馱耶！我有諮白，願見聽許。我今",
    "T23n1447_001:1052b03": "但見鄔波馱耶，未見世尊。雖見法身，未見色",
    "T23n1447_001:1052b04": "身。若親教聽我見如來色身相好者，今亦欲",
    "T23n1447_001:1052b05": "去。」是時聖者迦多演那告億耳曰：「諸佛如來，",
    "T23n1447_001:1052b06": "難可得見。時久乃逢，如鄔曇花。汝今欲去，宜",
    "T23n1447_001:1052b07": "可知時。」迦多演那告言：「汝至世尊所，代我頭",
    "T23n1447_001:1052b08": "面禮足問訊世尊：『少病少惱，起居輕利安樂",
    "T23n1447_001:1052b09": "住不？』并持五事往白世尊：『婆索婆村，地是邊",
    "T23n1447_001:1052b10": "國，有欲近圓，十眾難得。又彼國人常以水澡",
    "T23n1447_001:1052b11": "洗為淨。其地堅鞕，牛若行時有脚迹，不同諸",
    "T23n1447_001:1052b12": "國地土柔軟。又東國人用如是臥具，所謂羖",
    "T23n1447_001:1052b13": "羊皮、鹿皮、牛皮等。若有苾芻，與餘苾芻送衣，",
    "T23n1447_001:1052b14": "聞有衣來，而未入手，恐犯過十日捨罪，不知",
    "T23n1447_001:1052b15": "云何？將此請緣具白世尊，世尊有教，我敬",
    "T23n1447_001:1052b16": "奉行。』」是時億耳一心專念，既辭師已，其夜在",
    "T23n1447_001:1052b17": "彼村宿，至明清旦，著衣持鉢漸漸遊行。乞食",
    "T23n1447_001:1052b18": "已訖，至於食後，別其主人，還臥具竟，執持衣",
    "T23n1447_001:1052b19": "鉢，往室羅筏城，隨路而去。經諸村落，方達彼",
    "T23n1447_001:1052b20": "城至逝多林，安置衣鉢洗手足訖，即往頂禮",
    "T23n1447_001:1052b21": "世尊。爾時世尊為諸四眾及諸天、龍、鬼神、國",
    "T23n1447_001:1052b22": "王、大臣、沙門、婆羅門等說法。佛既遙見億耳",
    "T23n1447_001:1052b23": "從遠方來，而告阿難陀曰：「可於房內與敷億",
    "T23n1447_001:1052b24": "耳床褥臥具。」阿難奉教，即往敷床臥具。既敷",
    "T23n1447_001:1052b25": "設已白世尊曰：「願聖知時。」佛既洗足入於房",
    "T23n1447_001:1052b26": "內，右脇而臥，兩足相壘，作光明相，正念當",
    "T23n1447_001:1052b27": "起如是作意。爾時億耳，於寺門外，洗足已入",
    "T23n1447_001:1052b28": "房安置，同前右脇而臥，作光明相，念當早起。",
    "T23n1447_001:1052b29": "如是作意，而於夜中，竟無言語，默然而住。夜",
    "T23n1447_001:1052c01": "欲已過，億耳即便結跏趺坐，直身定意，正念",
    "T23n1447_001:1052c02": "現前。佛告億耳苾芻：「汝可誦我所說經律，如",
    "T23n1447_001:1052c03": "我成道所說之者。」即教誦經，億耳既誦經已，",
    "T23n1447_001:1052c04": "佛即讚言：「善哉，善哉！汝所誦經極為清淨微",
    "T23n1447_001:1052c05": "妙。」時億耳即作是念：「鄔波馱耶！令我請者，今",
    "T23n1447_001:1052c06": "正是時。如鄔波馱耶所問之事，今應請之。」作",
    "T23n1447_001:1052c07": "是念已，即從座起，頂禮佛足白言：「大德！我住",
    "T23n1447_001:1052c08": "處阿濕婆蘭德伽國婆索婆村，其地邊方，彼",
    "T23n1447_001:1052c09": "有聖者迦多演那，是親教師，稽首頂禮佛足，",
    "T23n1447_001:1052c10": "問訊世尊：『少病少惱，起居輕利安樂住不？并",
    "T23n1447_001:1052c11": "以五事請問世尊：彼國是邊地，十眾近圓極",
    "T23n1447_001:1052c12": "為難得。又彼國人，常以洗浴，以為清淨。彼國",
    "T23n1447_001:1052c13": "地土，極惡堅硬，牛蹋足迹，日曬乾已，人行不",
    "T23n1447_001:1052c14": "得，不同餘國。彼國常用如是臥具：毛蓐、羊",
    "T23n1447_001:1052c15": "皮、鹿皮、牛皮、羖羊皮，以為臥具。若苾芻與",
    "T23n1447_001:1052c16": "餘苾芻送衣，聞有衣來，而未入手，過十日，恐",
    "T23n1447_001:1052c17": "成犯捨，不知云何？』」佛告億耳苾芻：「汝所問者，",
    "T23n1447_001:1052c18": "今非是時，我今不說，且置是事。當於眾中問，",
    "T23n1447_001:1052c19": "我於大眾之中為汝決疑。」既至平旦，佛即起",
    "T23n1447_001:1052c20": "來，眾中就座而坐。佛既坐已，時億耳苾芻即",
    "T23n1447_001:1052c21": "從座起，整理衣服合掌頂禮世尊，白言：「東方",
    "T23n1447_001:1052c22": "邊國婆索婆聚落，聖者迦多演那在彼而住，",
    "T23n1447_001:1052c23": "是我鄔波馱耶，頭面禮佛足，問訊世尊：『少病",
    "T23n1447_001:1052c24": "少惱、起居輕利、安樂住不？彼國邊方，欲受近",
    "T23n1447_001:1052c25": "圓，十眾難得。彼國人民，常以水洗浴，便為清",
    "T23n1447_001:1052c26": "淨。國內地土極為堅硬，牛行蹋地足迹，日曬",
    "T23n1447_001:1052c27": "乾已，人行不得，不同餘國。國法復用如是臥",
    "T23n1447_001:1052c28": "具，所謂羊毛、羊皮、鹿、牛、羖羊等皮，以為臥具。",
    "T23n1447_001:1052c29": "有苾芻遣信與苾芻衣，聞有衣來，其衣未至，",
    "T23n1447_001:1053a01": "便過十日，恐犯捨墮，不知云何？』」爾時世尊以",
    "T23n1447_001:1053a02": "此因緣，告諸苾芻曰：「從今已後，聽諸苾芻，於",
    "T23n1447_001:1053a03": "邊方國，持律苾芻五人，得為近圓。邊方地土",
    "T23n1447_001:1053a04": "惡處，開著一重革屣，不得二重、三重，底若穿",
    "T23n1447_001:1053a05": "破應補。若苾芻遣信送衣與餘苾芻，彼未得",
    "T23n1447_001:1053a06": "衣，無犯捨罪。」時具壽鄔波離在於眾中，從座",
    "T23n1447_001:1053a07": "而起整理衣服，合掌白佛言：「世尊大德！向開",
    "T23n1447_001:1053a08": "邊方持律五人近圓，不知從何處以來是邊",
    "T23n1447_001:1053a09": "方處？」佛言：「從此東方，有奔荼林，彼有水，名",
    "T23n1447_001:1053a10": "曰奔荼，從此已去名為邊國。南方有國，名攝",
    "T23n1447_001:1053a11": "伐羅佛底，有水亦名攝伐羅佛底，從此已外",
    "T23n1447_001:1053a12": "亦名邊方。西方有國，名窣吐奴，鄔波窣吐奴",
    "T23n1447_001:1053a13": "婆羅門村此外名邊方。北方有山，名嗢尸羅，",
    "T23n1447_001:1053a14": "此山之外，名曰邊方。」諸苾芻等生疑，白佛言：",
    "T23n1447_001:1053a15": "「世尊！此億耳苾芻，曾作何業？生大富貴家，財",
    "T23n1447_001:1053a16": "寶無量，於母胎中，耳上自然有此妙寶耳璫，",
    "T23n1447_001:1053a17": "價直無量。復得出家近圓，不見世尊得無學",
    "T23n1447_001:1053a18": "果，斷除煩惱。」佛告諸苾芻：「此億耳苾芻，先所",
    "T23n1447_001:1053a19": "作業，自作自受。因緣會遇，如暴水流，決定須",
    "T23n1447_001:1053a20": "受。今始會遇，合受斯報，亦非地水火風能令",
    "T23n1447_001:1053a21": "有壞果報，身必自受。如有頌云：",
    "T23n1447_001:1053a22": "「『假令經百劫，　　所作業不亡，",
    "T23n1447_001:1053a23": "　　因緣會遇時，　　果報還自受。』」",
    "T23n1447_001:1053a24": "告諸苾芻曰：「乃往過去，於此賢劫中人壽二",
    "T23n1447_001:1053a25": "萬歲時，有佛出世，號迦攝波如來，十號具足，",
    "T23n1447_001:1053a26": "住波羅痆斯國仙人墮處施鹿林中。其國有",
    "T23n1447_001:1053a27": "王，名訖里伽，而為王化，人民熾盛，飲食豐",
    "T23n1447_001:1053a28": "足，無諸衰患，悉皆安樂。無賊無畏，一切具",
    "T23n1447_001:1053a29": "足，無所乏少，以法治世。彼王有子，名曰善",
    "T23n1447_001:1053b01": "生，立為太子。時迦攝波如來化緣既畢，如薪",
    "T23n1447_001:1053b02": "盡火滅而入涅槃。時訖里伽王即取香木以",
    "T23n1447_001:1053b03": "用荼毘，又用牛乳滅火，收拾設利羅，用四種",
    "T23n1447_001:1053b04": "寶造瓶，於四衢中起七寶塔，安置設利羅，高",
    "T23n1447_001:1053b05": "一俱盧舍。其國東境所有貢物，盡施於塔。後",
    "T23n1447_001:1053b06": "時其王命終，便立太子為王，即與諸大臣等",
    "T23n1447_001:1053b07": "共撿庫藏其物多少。并見國之東境所出貢",
    "T23n1447_001:1053b08": "物，悉施於塔。諸臣白王：『先有王所施塔之物，",
    "T23n1447_001:1053b09": "應還取不？』新王答曰：『我父先王所作之事，如",
    "T23n1447_001:1053b10": "釋梵天王，我今豈敢還取斯物。』然諸臣等皆",
    "T23n1447_001:1053b11": "不信樂佛法，共作是念：『我今當設方便，施塔",
    "T23n1447_001:1053b12": "之物悉還收取。』即閉城東門，所有財物皆悉",
    "T23n1447_001:1053b13": "不入，其塔彩色脫落，並皆破壞。「北方有一商",
    "T23n1447_001:1053b14": "主，將諸商人來至此國，於塔傍住。爾時商主",
    "T23n1447_001:1053b15": "塔所禮敬，見塔破壞，復見一女人，無有男女",
    "T23n1447_001:1053b16": "灑掃供養。然彼女人，既見迦攝波如來、應、正",
    "T23n1447_001:1053b17": "等覺，於彼佛所發心受學。商主問女曰：『此是",
    "T23n1447_001:1053b18": "誰塔？』女便廣說因緣：『此是迦攝波佛塔。』商主",
    "T23n1447_001:1053b19": "聞已，心生歡喜，即脫耳璫奉彼女人，令賣取",
    "T23n1447_001:1053b20": "直用修營塔：『我若迴還，當更布施。』女人得",
    "T23n1447_001:1053b21": "已，即便莊嚴。商主迴還，到彼塔邊瞻仰無",
    "T23n1447_001:1053b22": "盡，即便發心，更造寶蓋幢幡以用供養，如是",
    "T23n1447_001:1053b23": "發願：『我今供養此迦攝波如來塔所有善根，",
    "T23n1447_001:1053b24": "願我當來生處，常得富貴尊高。於當佛所，願",
    "T23n1447_001:1053b25": "得出家，斷除煩惱，證無學果。』」",
    "T23n1447_001:1053b26": "佛告諸苾芻：「其商主者，豈異人乎？即此億耳",
    "T23n1447_001:1053b27": "苾芻是。由供養迦攝波佛塔故，生生常得富",
    "T23n1447_001:1053b28": "貴家生，於母胎中，便有寶耳璫珠自然在耳。",
    "T23n1447_001:1053b29": "復願當來出家，斷除煩惱，得阿羅漢果。復於",
    "T23n1447_001:1053c01": "母所，出惡言故，由斯業力，見諸地獄。」",
    "T23n1447_001:1053c02": "佛告諸苾芻：「若作白業得白果報，若作黑業",
    "T23n1447_001:1053c03": "得黑報，雜業雜報。汝等苾芻！當離雜、黑業，當",
    "T23n1447_001:1053c04": "修白業。」告諸苾芻：「此是我教。」諸苾芻等聞佛",
    "T23n1447_001:1053c05": "說已，歡喜奉行。",
    "T23n1447_001:1053c06": "根本說一切有部毘奈耶皮革事卷上"
}