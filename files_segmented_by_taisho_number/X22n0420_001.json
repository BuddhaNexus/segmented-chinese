{
    "X22n0420_001:0508c11": "佛說阿彌陀經義疏聞持記并序",
    "X22n0420_001:0508c13": "四明龍山足庵沙門　戒度　述",
    "X22n0420_001:0508c14": "欲懷歸計必假問津雖群籍以敷宣獨此文之簡易",
    "X22n0420_001:0508c15": "開字名號總萬德以無遺七日聞持專一心而不亂",
    "X22n0420_001:0508c16": "是多功德非少善根諸佛所以贊揚出廣長舌眾生",
    "X22n0420_001:0508c17": "於焉超往證清淨身十念成功尚居不退五濁難信",
    "X22n0420_001:0508c18": "云何自欺前後飜傳童壽深符於佛意古今解釋靈",
    "X22n0420_001:0508c19": "芝妙恊於綱宗幸二記以成章嘗三歎而掩卷匪輕",
    "X22n0420_001:0508c20": "往哲俯念來蒙再揚金玉之微言故為爬梳於雜說",
    "X22n0420_001:0508c21": "靡慚狂斐庶効流通咸使順違皆結緣種云爾。",
    "X22n0420_001:0509a02": "佛說阿彌陀經義疏聞持記卷上",
    "X22n0420_001:0509a04": "佛說阿彌陀經義疏并序",
    "X22n0420_001:0509a05": "【記】題目中上六字屬經題乃所解也下二字屬疏",
    "X22n0420_001:0509a06": "題乃能解也攝所皈能並屬疏題經題如下疏文",
    "X22n0420_001:0509a07": "自釋言義疏者文心雕龍云疏者布也布置物端",
    "X22n0420_001:0509a08": "撮題近意也蓋取一經所蘊之義敷演流暢旨趣",
    "X22n0420_001:0509a09": "冷然使學者臨文不壅也序者敘也敘述此經之",
    "X22n0420_001:0509a10": "所起及義疏之大綱爾雅云舒業順敘緒也與緒",
    "X22n0420_001:0509a11": "字義同緒則繭之緒也凡繭之抽絲先抽其緒緒",
    "X22n0420_001:0509a12": "盡方見其絲其猶疏之有序序終則見其疏也即",
    "X22n0420_001:0509a13": "以疏題兼目其序注以示之餘如常解。",
    "X22n0420_001:0509a14": "西湖靈芝崇福寺釋元照述",
    "X22n0420_001:0509a15": "【記】撰號中湖在郡城之西故曰西湖靈芝即錢氏",
    "X22n0420_001:0509a16": "園苑甞產紫芝捨為佛祠仍存美號崇福寺即疏",
    "X22n0420_001:0509a17": "主傳道終焉之處釋乃出家之姓氏述者真諦云",
    "X22n0420_001:0509a18": "佛說曰撰菩薩造論直申佛經曰述此亦一住述",
    "X22n0420_001:0509a19": "即撰也鄭康成云述謂訓其義也。",
    "X22n0420_001:0509a20": "一乘極唱終皈咸指於樂邦。",
    "X22n0420_001:0509a21": "【記】序文初科總歎中上二句歎教一乘者乘以運",
    "X22n0420_001:0509a22": "載為義究竟不二名一即佛乘也法華云唯一佛",
    "X22n0420_001:0509a23": "乘無二無三了義之談故曰極唱更無他趣故曰",
    "X22n0420_001:0509a24": "終皈群經徧贊故曰咸指對此苦域故曰樂邦經",
    "X22n0420_001:0509b01": "云彼佛國土無有眾苦俱受諸樂故名極樂天台",
    "X22n0420_001:0509b02": "亦云樂邦之與苦域極唱之言通該一化別指二",
    "X22n0420_001:0509b03": "經法華藥王品云如來滅後若有女人聞是經典",
    "X22n0420_001:0509b04": "如說修行於此命終即往安樂世界阿彌陀佛大",
    "X22n0420_001:0509b05": "菩薩眾圍繞住處生蓮華中(云云)華嚴行願品云",
    "X22n0420_001:0509b06": "臨命終時唯此願王不相捨離於一切時引導其",
    "X22n0420_001:0509b07": "前一剎那中即得往生極樂世界(云云)故慈雲云",
    "X22n0420_001:0509b08": "法華妙部如來親記往生華嚴極談普賢躬陳迴",
    "X22n0420_001:0509b09": "向疏主甞云普賢十大行願終皈淨土是知淨土",
    "X22n0420_001:0509b10": "教觀圓頓上乘畢竟所皈之處也。",
    "X22n0420_001:0509b11": "萬行圓修最勝獨推於果號。",
    "X22n0420_001:0509b12": "【記】下二句歎行普賢大行如塵如沙且舉大數故",
    "X22n0420_001:0509b13": "言萬也彌陀因中歷微塵劫上求下化修菩提道",
    "X22n0420_001:0509b14": "至於果上攬此功熏以立嘉號是故釋迦於此經",
    "X22n0420_001:0509b15": "中專示持名方法故曰獨推秪此一行具一切行",
    "X22n0420_001:0509b16": "故曰圓修涅槃經云復有一行是如來行行願經",
    "X22n0420_001:0509b17": "云我隨一切如來學修習普賢疏滿行對斥餘行",
    "X22n0420_001:0509b18": "皆是偏劣故云最勝所以特舉極唱指樂邦者以",
    "X22n0420_001:0509b19": "顯樂邦非權乘也獨推果號為圓修者以顯持名",
    "X22n0420_001:0509b20": "非麤行也。",
    "X22n0420_001:0509b21": "良以從因建願秉志躬行。",
    "X22n0420_001:0509b22": "【記】究名初科中初總明願行願行猶目足也人有",
    "X22n0420_001:0509b23": "目足所往必至事有願行所求必遂初句明異願",
    "X22n0420_001:0509b24": "指法藏時故曰從因大本云我建超世願必至無",
    "X22n0420_001:0509c01": "上道斯願不滿足誓不成正覺次句明實行秉專",
    "X22n0420_001:0509c02": "也躬親也即大本云建此願已一向專志莊嚴妙",
    "X22n0420_001:0509c03": "土等。",
    "X22n0420_001:0509c04": "歷塵點劫懷濟眾之仁。",
    "X22n0420_001:0509c05": "【記】歷下六句備陳行相初句約竪以論其時歷塵",
    "X22n0420_001:0509c06": "點劫如法華經(云云)從於過去直至今日經爾計",
    "X22n0420_001:0509c07": "時常懷博濟仁愛之心驗非朝夕也論語云子貢",
    "X22n0420_001:0509c08": "曰如有博施於民而能濟眾何如可謂仁乎子曰",
    "X22n0420_001:0509c09": "何事於仁必也聖乎堯舜其猶病諸。",
    "X22n0420_001:0509c10": "無芥子地非捨身之處。",
    "X22n0420_001:0509c11": "【記】次句約橫以論其處徧於大地捐捨身命饒益",
    "X22n0420_001:0509c12": "有情驗無空缺也百緣經云阿難問佛世尊於三",
    "X22n0420_001:0509c13": "千大千世界無一粒芥子處非是世尊捨身命地",
    "X22n0420_001:0509c14": "云何有寺院云何有村營城郭耶世尊答言見為",
    "X22n0420_001:0509c15": "寺院是吾正舍身命地村營城郭是吾遙舍身命",
    "X22n0420_001:0509c16": "地。",
    "X22n0420_001:0509c17": "悲智六度攝化以無遺內外兩財隨求而必應。",
    "X22n0420_001:0509c18": "【記】悲下四句覆釋上二句也意謂橫竪時處為修",
    "X22n0420_001:0509c19": "何行故以六度兩財而釋出之六度中前五屬悲",
    "X22n0420_001:0509c20": "後一屬智若無悲愍於財慳惜豈能濟眾若無智",
    "X22n0420_001:0509c21": "慧於身執著豈能棄舍內財謂身肉手足頭目髓",
    "X22n0420_001:0509c22": "腦所愛妻子等釋上舍身也外財謂金銀珍寶田",
    "X22n0420_001:0509c23": "園屋宅國城王位等釋上濟眾也菩薩攝化眾生",
    "X22n0420_001:0509c24": "無出六度萬行如母哺子故曰無遺如谷答響故",
    "X22n0420_001:0510a01": "曰必應。",
    "X22n0420_001:0510a02": "機興緣熟行滿功成。",
    "X22n0420_001:0510a03": "【記】機下四句正明感果上一句躡前修因由利他",
    "X22n0420_001:0510a04": "故機興緣熟由自利故行滿功成。",
    "X22n0420_001:0510a05": "一時圓證於三身萬德總彰於四字。",
    "X22n0420_001:0510a06": "【記】三身者法報應也法身本有若無修德終不能",
    "X22n0420_001:0510a07": "顯全性起修由修照性修性相即非前非後故曰",
    "X22n0420_001:0510a08": "一時舉一即三全三即一三一互融不並不別故",
    "X22n0420_001:0510a09": "曰圓證萬德即前萬行在因曰行在果曰德萬德",
    "X22n0420_001:0510a10": "雖多四字攝盡故曰總彰。",
    "X22n0420_001:0510a11": "是以知識廣讚感獄火化為涼風善友教稱見金蓮",
    "X22n0420_001:0510a12": "狀同杲日。",
    "X22n0420_001:0510a13": "【記】次科證實中上四句明感相上科雖歎四字功",
    "X22n0420_001:0510a14": "深未見其實故引觀經為證上二句經云命欲終",
    "X22n0420_001:0510a15": "時見地獄眾火一時俱至遇善知識為說阿彌陀",
    "X22n0420_001:0510a16": "佛十力威德贊彼佛光明神力亦贊戒定慧等此",
    "X22n0420_001:0510a17": "人聞已除八十億劫生死之罪地獄猛火化為清",
    "X22n0420_001:0510a18": "涼風下二句經云此人苦逼不遑念佛善文告言",
    "X22n0420_001:0510a19": "汝若不能念者應稱無量壽佛名以稱佛名故於",
    "X22n0420_001:0510a20": "念念中除八十億劫生死之罪命終之時見金蓮",
    "X22n0420_001:0510a21": "華猶如日輪所以一聞知識勸讚即感獄火化涼",
    "X22n0420_001:0510a22": "風者蓋由獄火涼風並由性具俱非外物歷劫沉",
    "X22n0420_001:0510a23": "迷則涼風無非獄火一念開悟則獄火全是涼風",
    "X22n0420_001:0510a24": "心生法生心滅法滅心法靈妙可思議哉。",
    "X22n0420_001:0510b01": "八十億劫之重罪廓爾煙消十萬億剎之遐方倐如",
    "X22n0420_001:0510b02": "羽化。",
    "X22n0420_001:0510b03": "【記】下四句明得生八十億劫或云無量劫等皆隨",
    "X22n0420_001:0510b04": "功行淺深為言也滅業破障罪福性空喻若煙消",
    "X22n0420_001:0510b05": "無朕跡也祖師云一稱靈號厚障煙消十萬億剎",
    "X22n0420_001:0510b06": "不離自心舉念即登猶如羽化倐如羽化言速疾",
    "X22n0420_001:0510b07": "也華山記云山上有池生千葉蓮華服之者羽化",
    "X22n0420_001:0510b08": "大清借用其語爾。",
    "X22n0420_001:0510b09": "嗟乎識昏障厚信寡疑多貶淨業為權乘嗤誦持為",
    "X22n0420_001:0510b10": "麤行。",
    "X22n0420_001:0510b11": "【記】斥世迷執中初四句敘迷嗟乎傷歎之語也識",
    "X22n0420_001:0510b12": "謂八識障即三障識體元明由障重故全體昏暗",
    "X22n0420_001:0510b13": "觸事狂愚信力不堅疑根難拔遂於淨業反生輕",
    "X22n0420_001:0510b14": "誚慈雲云疑為信障世間小善尚不能成況菩提",
    "X22n0420_001:0510b15": "大道乎貶權乘者不知樂邦一乘咸指故嗤麤行",
    "X22n0420_001:0510b16": "者不知果號萬行獨推故貶斥嗤笑也慈雲云或",
    "X22n0420_001:0510b17": "攘臂排為小教或大笑斥作權乘以其言反經人",
    "X22n0420_001:0510b18": "惑常典等。",
    "X22n0420_001:0510b19": "豈非躭湎朽宅自甘永劫之沈迷。",
    "X22n0420_001:0510b20": "【記】豈下四句彰失上二句執著情深躭湎猶沉溺",
    "X22n0420_001:0510b21": "也朽宅通指三界見法華經不由他得故曰自甘",
    "X22n0420_001:0510b22": "無有出期故曰永劫。",
    "X22n0420_001:0510b23": "悖戾慈親深痛一生之虗喪。",
    "X22n0420_001:0510b24": "【記】下二句違背過重悖戾猶孤負也慈親即召彼",
    "X22n0420_001:0510c01": "佛見勢至章疏主悲愍心切故曰深痛徒生徒死",
    "X22n0420_001:0510c02": "故曰虗喪此科文意不出三障初二句惑障也次",
    "X22n0420_001:0510c03": "二句業障也後四句報障也。",
    "X22n0420_001:0510c04": "須信非憑他力截業惑以無期不遇此門脫生死而",
    "X22n0420_001:0510c05": "無路。",
    "X22n0420_001:0510c06": "【記】勉信受中由前迷執不信淨方故茲勸勉語皆",
    "X22n0420_001:0510c07": "反顯須信言決定也他力者十疑論云自力者此",
    "X22n0420_001:0510c08": "土修道卒未得生淨土譬如跛人步行一日不過",
    "X22n0420_001:0510c09": "數里極大辛苦他力者若信彌陀願力攝取念佛",
    "X22n0420_001:0510c10": "眾生專修念佛三昧機感相應即得往生如人水",
    "X22n0420_001:0510c11": "路藉船力故須臾即至千里等此門即淨土一法",
    "X22n0420_001:0510c12": "如世間門戶由戶出入翻前三障對之可見。",
    "X22n0420_001:0510c13": "聞持頗眾正恊於時緣。",
    "X22n0420_001:0510c14": "【記】申懷撰述中初正申懷上二句明經文契機經",
    "X22n0420_001:0510c15": "云聞是經受持者故曰聞持好樂非一故曰頗眾。",
    "X22n0420_001:0510c16": "著述雖多鮮窮於要旨。",
    "X22n0420_001:0510c17": "【記】下二句明諸師失宗慈恩孤山淨覺三本行世",
    "X22n0420_001:0510c18": "故曰雖多不窮經旨故曰鮮窮。",
    "X22n0420_001:0511a01": "盡毫端而申釋敢斆前修。",
    "X22n0420_001:0511a02": "【記】盡下次明撰述上二句敘作疏毫端命其翰墨",
    "X22n0420_001:0511a03": "指聞見也文選云窮六義於懷抱究八體於毫端",
    "X22n0420_001:0511a04": "取法故曰敢斆斆學也。",
    "X22n0420_001:0511a05": "舒舌相以讚揚誓同諸佛。",
    "X22n0420_001:0511a06": "【記】下二句明駕說舒舌讚揚者意在因疏通經展",
    "X22n0420_001:0511a07": "轉流布同下六方諸佛出廣長舌徧覆大千稱讚",
    "X22n0420_001:0511a08": "釋迦說難信法也。",
    "X22n0420_001:0511a09": "太虗可際鄙志奚窮敬勉同舟深崇此道矣。",
    "X22n0420_001:0511a10": "【記】太下標志願楞嚴云舜若多性可銷亡爍迦羅",
    "X22n0420_001:0511a11": "心無動轉敬勉猶奉勸也同舟召其同道業疏云",
    "X22n0420_001:0511a12": "同舟各審知之記云舟喻聖法可以濟度易云同",
    "X22n0420_001:0511a13": "舟相濟則胡越何患乎異心此道指今經念佛三",
    "X22n0420_001:0511a14": "昧也。",
    "X22n0420_001:0511a15": "將釋此經先以義門括其綱要始可人文釋其義趣。",
    "X22n0420_001:0511a16": "【記】總示中初句總標先下分章初二句明演義即",
    "X22n0420_001:0511a17": "四門也次二句明釋文即三分義家之門故曰義",
    "X22n0420_001:0511a18": "門經中所蘊大義不出教理行果自非積學洞微",
    "X22n0420_001:0511a19": "窮幽盡理何由通曉疏主預於釋文之前開列四",
    "X22n0420_001:0511a20": "門搜括經旨坦然明白庶使學者從門而入窺其",
    "X22n0420_001:0511a21": "美富然後臨文科釋不失大猷綱即網上橫繩喻",
    "X22n0420_001:0511a22": "今義門提綱則綱目皆整得門則義理無虧也。",
    "X22n0420_001:0511a23": "初中大覺世尊一代名教大小雖殊不出教理行果",
    "X22n0420_001:0511a24": "因教顯理依理起行由行克果四法收之鮮無不盡。",
    "X22n0420_001:0511b01": "【記】義門總示中初二字標章大覺世尊指能說人",
    "X22n0420_001:0511b02": "也下二句示所說教也不下諸句括所詮相也四",
    "X22n0420_001:0511b03": "法相由在文自顯問今疏四法釋經未審據何文",
    "X22n0420_001:0511b04": "義答文非一典義散群編括其大皈無越於此良",
    "X22n0420_001:0511b05": "以吾佛對機說法說必成教意在當機依教開解",
    "X22n0420_001:0511b06": "識所詮理顯理須行行必有克證涅槃果非唯一",
    "X22n0420_001:0511b07": "佛十方三世諸佛亦爾蓋由從始至終自凡躋聖",
    "X22n0420_001:0511b08": "一番修證四法整足不可增減譬猶春夏秋冬之",
    "X22n0420_001:0511b09": "四時東南西北之四方雖千聖再世其可易乎疏",
    "X22n0420_001:0511b10": "主深明一代教意統之有宗立此四法今古罕聞",
    "X22n0420_001:0511b11": "唯達人大觀乃能知之管見之徒未足與議且如",
    "X22n0420_001:0511b12": "天台五時八教五重玄義斯亦博通經論究盡化",
    "X22n0420_001:0511b13": "源聖心而建立之以成一家規矩任運自與修多",
    "X22n0420_001:0511b14": "羅合豈可亦以片文隻義而求所出耶大卒先賢",
    "X22n0420_001:0511b15": "弘闡教門千差萬別秪由佛意圓融被機不等所",
    "X22n0420_001:0511b16": "以縱橫自在無不可者豈特矯異哉超玄記問曰",
    "X22n0420_001:0511b17": "今疏四法應有所據邪答據經若爾何經答即教",
    "X22n0420_001:0511b18": "也教為顯理依理起行行成克果四法第來非依",
    "X22n0420_001:0511b19": "經而何今謂此說太殺無稽既云據經應須指出",
    "X22n0420_001:0511b20": "經文令人生信既無準的據經何在非唯答不當",
    "X22n0420_001:0511b21": "問亦乃前難未通圓修記亦云四法收經有何所",
    "X22n0420_001:0511b22": "據答四一明經華竺同軌乃至光宅教一人一因",
    "X22n0420_001:0511b23": "一果一天台理一行一教一人一等今謂此說不",
    "X22n0420_001:0511b24": "識化意他宗四一唯局法華開權顯實方可談之",
    "X22n0420_001:0511c01": "在昔未經開會如何輙用緣名失實取笑於人二",
    "X22n0420_001:0511c02": "記謬談前後非一不能具破學者番之。",
    "X22n0420_001:0511c03": "初中言教大略有二初明教興二辨教相。",
    "X22n0420_001:0511c04": "【記】列釋初科通明教興中先儒曰率性之謂道修",
    "X22n0420_001:0511c05": "道之謂教良以眾生本具覺性咸可至道因物有",
    "X22n0420_001:0511c06": "遷流而忘變必藉言教而為[女*秀]掖故佛出世無說",
    "X22n0420_001:0511c07": "而說逗會機緣依教修道見性成佛是知教法益",
    "X22n0420_001:0511c08": "物功大所以有通有別者通則通論設教大意莫",
    "X22n0420_001:0511c09": "非為令眾生開佛知見別則別究當教緣起所明",
    "X22n0420_001:0511c10": "行法差別不同被機修進。",
    "X22n0420_001:0511c11": "初中大本經云佛言如來以無量大悲矜哀三界所",
    "X22n0420_001:0511c12": "以出興於世光闡道教普令群萌獲其法利開示五",
    "X22n0420_001:0511c13": "趣度未度者決正生死泥洹之道。",
    "X22n0420_001:0511c14": "【記】言大本者即曹魏康僧鎧所譯無量壽經兩卷",
    "X22n0420_001:0511c15": "成大對今單卷則名小本文有二段從初至法利",
    "X22n0420_001:0511c16": "出上卷開下至之道出下卷佛言二字乃經家語",
    "X22n0420_001:0511c17": "如來即指釋迦無量大悲即佛心也矜哀三界即",
    "X22n0420_001:0511c18": "愍物也所下二句即設教也普下二句即被機也",
    "X22n0420_001:0511c19": "行願品云諸佛如來以大悲心而為體故因於眾",
    "X22n0420_001:0511c20": "生發菩提心因菩提心成等正覺此即同體之悲",
    "X22n0420_001:0511c21": "徧該一切眾生境境無量故所以大悲亦復無量",
    "X22n0420_001:0511c22": "經中欲明生佛不二同一覺源圓照諸法諸佛悟",
    "X22n0420_001:0511c23": "本起同體悲眾生迷強受諸幻苦悲能拔苦故特",
    "X22n0420_001:0511c24": "言之或云趣舉四等之一甚非文意三界屬於依",
    "X22n0420_001:0512a01": "報以依顯正也良由眾生從無始來戀著三界受",
    "X22n0420_001:0512a02": "生死苦無解脫期是故如來興起悲心出現於世",
    "X22n0420_001:0512a03": "而為拯拔即妙經云為是眾生故而起大悲心祖",
    "X22n0420_001:0512a04": "師序云大哀曠濟拔滯溺之沉流一極悲心拯昏",
    "X22n0420_001:0512a05": "迷之失性是也出興即起應也世即世間近指三",
    "X22n0420_001:0512a06": "千遠通法界不出生陰國土三種世間也光闡者",
    "X22n0420_001:0512a07": "光即光顯闡謂闡揚依教建修能趣三乘聖道故",
    "X22n0420_001:0512a08": "曰道教草木最初拆甲曰萌群即多也機緣道心",
    "X22n0420_001:0512a09": "初發亦猶萌芽故以喻焉獲利即受益也上曰群",
    "X22n0420_001:0512a10": "萌法利語尚通漫故引五趣與度未度者而明決",
    "X22n0420_001:0512a11": "之下卷文云宣布道教斷諸疑網拔愛欲之本杜",
    "X22n0420_001:0512a12": "眾惡之源照然分明方接今文開示等語度未度",
    "X22n0420_001:0512a13": "者即四弘誓若言眾生無邊誓願度等即自行四",
    "X22n0420_001:0512a14": "弘今即化他四弘經云未度者令度未解者令解",
    "X22n0420_001:0512a15": "未安者令安未得涅槃者令得涅槃泥洹即梵語",
    "X22n0420_001:0512a16": "訛變並翻滅度言決正者良以生死涅槃本無二",
    "X22n0420_001:0512a17": "法迷之則涅槃即生死悟之則生死即涅槃眾生",
    "X22n0420_001:0512a18": "邪見妄認涅槃而為生死今為決了使復正道也。",
    "X22n0420_001:0512a19": "此明出世大意該於眾典是謂通明教興也。",
    "X22n0420_001:0512a20": "【記】結顯可見。",
    "X22n0420_001:0512a21": "次據今經略言五意。",
    "X22n0420_001:0512a22": "【記】別辨中舍通從別局就今經以求興意。",
    "X22n0420_001:0512a23": "一欲令眾生知娑婆苦求出離故經云彼國眾生無",
    "X22n0420_001:0512a24": "有眾苦。",
    "X22n0420_001:0512b01": "【記】初正明此下結顯初即厭苦。",
    "X22n0420_001:0512b02": "二令知佛境界生忻慕故下明依正莊嚴勸生彼國。",
    "X22n0420_001:0512b03": "【記】二即欣樂。",
    "X22n0420_001:0512b04": "三令攝心安住念佛三昧故下云聞說阿彌陀佛執",
    "X22n0420_001:0512b05": "持名號一心不亂等。",
    "X22n0420_001:0512b06": "【記】三即起行。",
    "X22n0420_001:0512b07": "四令破障脫苦得清淨樂故下云是人終時心不顛",
    "X22n0420_001:0512b08": "倒即得往生等。",
    "X22n0420_001:0512b09": "【記】四即受生。",
    "X22n0420_001:0512b10": "五令生彼國成就菩提故下云是諸人等皆得不退",
    "X22n0420_001:0512b11": "轉等。",
    "X22n0420_001:0512b12": "【記】五即證道然此五意沿淺洎深理數然也。",
    "X22n0420_001:0512b13": "此明說經正意局在今文所謂別敘教興也。",
    "X22n0420_001:0512b14": "次辨教相淨土教觀通明現在十方諸佛即如下引",
    "X22n0420_001:0512b15": "六方恒沙諸佛出廣長舌勸信是經即其證也又準",
    "X22n0420_001:0512b16": "下文善男善女聞經受持不歷階漸皆不退轉阿耨",
    "X22n0420_001:0512b17": "菩提。",
    "X22n0420_001:0512b18": "【記】次辨教相中言教則通指如來四辨八音所說",
    "X22n0420_001:0512b19": "之法言相則別召教下所詮行相大小不同相即",
    "X22n0420_001:0512b20": "相狀覽而可別教家之相故曰教相初正明故下",
    "X22n0420_001:0512b21": "結顯初中所以引諸佛為證者蓋由小無他佛之",
    "X22n0420_001:0512b22": "談大有剎塵之說此經既談十方世界恒河沙諸",
    "X22n0420_001:0512b23": "佛可驗教觀非偏小矣復引聞持不退菩提證入",
    "X22n0420_001:0512b24": "既大其義益顯言不歷階漸者生彼國人莫不圓",
    "X22n0420_001:0512c01": "發大心頓修大行永無退轉當證菩提不同此土",
    "X22n0420_001:0512c02": "聲聞緣覺次第修進取證小果故云不歷。",
    "X22n0420_001:0512c03": "故知一切淨土教門皆是大乘圓頓成佛之法定非",
    "X22n0420_001:0512c04": "偏小如別委論。",
    "X22n0420_001:0512c05": "【記】如別委論見觀經疏。",
    "X22n0420_001:0512c06": "二明理者理即教體亦分為二初通二別。",
    "X22n0420_001:0512c07": "【記】二明理標分中理即教體者理是空寂之名體",
    "X22n0420_001:0512c08": "以主質為義不二而二乍分二名二而不二理體",
    "X22n0420_001:0512c09": "一如教從理立故即教體。",
    "X22n0420_001:0512c10": "初中一切大乘皆以方等實相為體。",
    "X22n0420_001:0512c11": "【記】通論中初二句標名一切之言唯除鹿苑通收",
    "X22n0420_001:0512c12": "一代莫非大乘。",
    "X22n0420_001:0512c13": "方謂方廣等即平等。",
    "X22n0420_001:0512c14": "【記】方下牒釋初分釋方等二字。",
    "X22n0420_001:0512c15": "實相妙理橫徧諸法故名方廣竪該凡聖故言平等。",
    "X22n0420_001:0512c16": "【記】實下正釋體相初約橫竪以示該徧經云唯佛",
    "X22n0420_001:0512c17": "與佛乃能究盡諸法實相言實相者即是甚深不",
    "X22n0420_001:0512c18": "思議境真實不虗故曰實相起信論云一切諸法",
    "X22n0420_001:0513a01": "從本已來離言說相離名字相離心緣相畢竟平",
    "X22n0420_001:0513a02": "等無有變異不可破壞唯是一心故名真如真如",
    "X22n0420_001:0513a03": "即實相異名也然此實相不離諸法法法皆契真",
    "X22n0420_001:0513a04": "實妙理以實為相故名實相其體高廣包含法界",
    "X22n0420_001:0513a05": "毗盧遮那徧一切處故言橫徧諸法徹到三際窮",
    "X22n0420_001:0513a06": "淵極源即事而真無非中道故言竪該凡聖是知",
    "X22n0420_001:0513a07": "實相攝盡一切橫竪法門無有一法非實相者故",
    "X22n0420_001:0513a08": "曰除諸法實相餘皆魔事也橫言諸法竪言凡聖",
    "X22n0420_001:0513a09": "乍分橫竪變其文爾橫處即竪竪處即橫不可狥",
    "X22n0420_001:0513a10": "名而作實解。",
    "X22n0420_001:0513a11": "故知橫竪一切諸法悉自緣生皆不思議無非實相。",
    "X22n0420_001:0513a12": "【記】故下次點諸法即是實相恐未了者謂諸法外",
    "X22n0420_001:0513a13": "別有實相故即指上橫竪諸法皆是緣生諸法生",
    "X22n0420_001:0513a14": "時無所從來故名不生諸法滅時無所從去故名",
    "X22n0420_001:0513a15": "不滅豈容思議不思議境即實相也。",
    "X22n0420_001:0513a16": "此通一代大乘所詮之理。",
    "X22n0420_001:0513a17": "【記】此下結顯。",
    "X22n0420_001:0513a18": "二言別者。",
    "X22n0420_001:0513a19": "【記】別示中初句標章。",
    "X22n0420_001:0513a20": "今經即以彌陀修因感果依正莊嚴不思議功德為",
    "X22n0420_001:0513a21": "所詮理。",
    "X22n0420_001:0513a22": "【記】今下立義。",
    "X22n0420_001:0513a23": "良以因中發無相大願修無住妙行感無得聖果點",
    "X22n0420_001:0513a24": "事妙理相即非相故所感身土無非實相。",
    "X22n0420_001:0513b01": "【記】良下究意。",
    "X22n0420_001:0513b02": "即下經云如我今者讚歎阿彌陀佛不可思議功德。",
    "X22n0420_001:0513b03": "【記】即下引證不可思議功德即是實相妙理且約",
    "X22n0420_001:0513b04": "彌陀修顯故得云別因果依正無非有作緣生之",
    "X22n0420_001:0513b05": "法那得為所證理即究彌陀因地修證願行果三",
    "X22n0420_001:0513b06": "無非稱性悉是無作依正身土皆與實相不相違",
    "X22n0420_001:0513b07": "背是故得為今經妙體引下經文證前三義宛然",
    "X22n0420_001:0513b08": "符合。",
    "X22n0420_001:0513b09": "若非妙理那稱不思議乎。",
    "X22n0420_001:0513b10": "【記】若下反質。",
    "X22n0420_001:0513b11": "三明行者行即教宗亦有通別。",
    "X22n0420_001:0513b12": "【記】三明行中初科標分行即教宗者宗乃一經所",
    "X22n0420_001:0513b13": "詮之要依宗起修名為行言宗未必是行言行其",
    "X22n0420_001:0513b14": "必是宗。",
    "X22n0420_001:0513b15": "初通明大行不出發無上道心修六度萬行。",
    "X22n0420_001:0513b16": "備在眾經不復具舉。",
    "X22n0420_001:0513b17": "【記】通明中上二句正示下二句指廣無上道心即",
    "X22n0420_001:0513b18": "菩提大心也六度萬行即普賢大行也發謂開發",
    "X22n0420_001:0513b19": "眾生本具三因佛性迷此理故無明為緣則眾生",
    "X22n0420_001:0513b20": "起悟此理者教行為緣則正覺起今以教行為緣",
    "X22n0420_001:0513b21": "一念開悟三因俱發所謂佛種從緣起。",
    "X22n0420_001:0513b22": "二別論者修行淨業感生淨土別是一門出離徑術。",
    "X22n0420_001:0513b23": "【記】別顯中初科別是一門者觀經疏云釋迦一化",
    "X22n0420_001:0513b24": "所說聖教大略有二一者娑婆入道教二者淨土",
    "X22n0420_001:0513c01": "往生教悉如彼疏判教中明。",
    "X22n0420_001:0513c02": "就淨業中復有多種諸經所示行法各殊。",
    "X22n0420_001:0513c03": "【記】別簡不同中初趣舉七經示不同相。",
    "X22n0420_001:0513c04": "觀經三福妙觀。",
    "X22n0420_001:0513c05": "大本一日一夜懸繒幡蓋十日十夜奉持齋戒。",
    "X22n0420_001:0513c06": "大悲經中一日稱名展轉相勸。",
    "X22n0420_001:0513c07": "般舟經中一日若過繫念現前九十日中恒不坐臥。",
    "X22n0420_001:0513c08": "皷音聲經十日十夜六時禮念。",
    "X22n0420_001:0513c09": "陀羅尼集誦諸神呪。",
    "X22n0420_001:0513c10": "大法皷經但作生意知有彼佛。",
    "X22n0420_001:0513c11": "權巧赴機行法不一教門雖異無不往生。",
    "X22n0420_001:0513c12": "今經專示持名之法正是經宗於今為要故當委示",
    "X22n0420_001:0513c13": "不可籠通。",
    "X22n0420_001:0513c14": "【記】二權下推求佛意殊途同皈今經中初的示經",
    "X22n0420_001:0513c15": "宗。",
    "X22n0420_001:0513c16": "括束經文且為五例。",
    "X22n0420_001:0513c17": "【記】括下束經要例三若下舉少況多。",
    "X22n0420_001:0513c18": "一心起忻厭厭若忻樂。",
    "X22n0420_001:0514a01": "二身須西向正立合掌。",
    "X22n0420_001:0514a02": "三克期日限一日七日。",
    "X22n0420_001:0514a03": "四繫心佛境專一不亂。",
    "X22n0420_001:0514a04": "五期死無退決誓求脫。",
    "X22n0420_001:0514a05": "【記】不起欣厭非往生因故有一也不識方向通漫",
    "X22n0420_001:0514a06": "無皈故有二也不立要制功業難成故有三也不",
    "X22n0420_001:0514a07": "想真境妄念紛飛故有四也不盡報身空無所獲",
    "X22n0420_001:0514a08": "故有五也然此五例撮舉一經大意以示宗要不",
    "X22n0420_001:0514a09": "必強差經文為證。",
    "X22n0420_001:0514a10": "若此稱名下至十念尚得往生況一日七日乎。",
    "X22n0420_001:0514a11": "四明果者果即教用亦有二別。",
    "X22n0420_001:0514a12": "【記】四明果標分中由機稟教修因感果非教力用",
    "X22n0420_001:0514a13": "終不能獲故云果即教用二別即下近遠也。",
    "X22n0420_001:0514a14": "一者近果經云是人終時心不顛倒即得往生極樂",
    "X22n0420_001:0514a15": "世界。",
    "X22n0420_001:0514a16": "【記】近果中然此近果未有所證猶是具縛凡夫且",
    "X22n0420_001:0514a17": "望當時在此穢土修行為因即以得生彼土為果",
    "X22n0420_001:0514a18": "此謂習因習果也初引本經示近果相。",
    "X22n0420_001:0514a19": "由前稱佛結業成因捨此穢苦感彼淨樂。",
    "X22n0420_001:0514a20": "【記】由下逆推前因。",
    "X22n0420_001:0514a21": "即獲法性淨身住同居淨土也。",
    "X22n0420_001:0514a22": "【記】即下指定身土此土陰滅彼國陰生一念神識",
    "X22n0420_001:0514a23": "托彼蓮胎攬前所修白法為性淨業身故云法性",
    "X22n0420_001:0514a24": "淨身此法性身攝位稍廣該於凡聖及初後心今",
    "X22n0420_001:0514b01": "此且望舍穢生淨不假父母胞胎盡屬法性淨身",
    "X22n0420_001:0514b02": "所攝非謂真法性身也既未破惑見思全在故住",
    "X22n0420_001:0514b03": "同居圓修記引大論菩薩入正法位住阿鞞跋地",
    "X22n0420_001:0514b04": "得法性身等而釋今文全乖教旨又設問云同居",
    "X22n0420_001:0514b05": "淨土佛是應身那云法性淨身且疏中說生淨土",
    "X22n0420_001:0514b06": "者自屬於機如何約應為難立難既非出義可見。",
    "X22n0420_001:0514b07": "二者遠果下云眾生生者皆得不退阿耨菩提。",
    "X22n0420_001:0514b08": "【記】遠果中初引經判位此下覆示斷證即下指定",
    "X22n0420_001:0514b09": "身土皆得不退者經論所明不退有三位行念也",
    "X22n0420_001:0514b10": "位行尚容有退唯念不退永無退轉。",
    "X22n0420_001:0514b11": "此謂生彼國已聞法得忍修菩提道斷惑證真究竟",
    "X22n0420_001:0514b12": "成佛。",
    "X22n0420_001:0514b13": "【記】得忍有四伏忍柔順忍無生忍寂滅忍斷惑則",
    "X22n0420_001:0514b14": "破無明證真則顯法性成佛乃有分真究竟不同",
    "X22n0420_001:0514b15": "若據疏主究竟成佛似指妙覺極果然以義酌之",
    "X22n0420_001:0514b16": "未可徑從所言遠果望近得名近果猶是凡夫三",
    "X22n0420_001:0514b17": "惑全在於彼進修方始證入豈可頓破四十二品",
    "X22n0420_001:0514b18": "無明直至妙覺且如韋提夫人聞圓妙觀因修獲",
    "X22n0420_001:0514b19": "證豁然大悟達無生忍疏主判位亦止初住況諸",
    "X22n0420_001:0514b20": "經論未甞聞有超登妙覺極果之說蓋由今疏不",
    "X22n0420_001:0514b21": "用他宗四教斷證位次但取纔破無明即為究竟",
    "X22n0420_001:0514b22": "況登初住便能百界分身作佛任運流入薩婆若",
    "X22n0420_001:0514b23": "海亦得名為究竟成佛今此文中不退當念不退",
    "X22n0420_001:0514b24": "得忍即無生忍斷一品無明證一分三德成初住",
    "X22n0420_001:0514c01": "八相佛分證遮那清淨法身分顯寂光法性理土",
    "X22n0420_001:0514c02": "如是從容雅合教旨學者詳審無宜造次圓修直",
    "X22n0420_001:0514c03": "以妙覺寂光而釋遠果身土復設三重問答不欲",
    "X22n0420_001:0514c04": "委破唯第三問觀經近在同居今經遠希常寂二",
    "X22n0420_001:0514c05": "處相反乃以古人各偏事理疏主牽復中正為答",
    "X22n0420_001:0514c06": "大不然也且疏主作疏釋經申通佛意所定身土",
    "X22n0420_001:0514c07": "全據經宗當機證入纖毫不濫以為萬世不刊之",
    "X22n0420_001:0514c08": "典豈可違經反聖強欲牽復自任胸臆之論今問",
    "X22n0420_001:0514c09": "若使疏主不欲牽復中正未審二經合作何土當",
    "X22n0420_001:0514c10": "知二經所判身土義皈一揆不曾精考妄自云云",
    "X22n0420_001:0514c11": "不唯謗師亦乃毀法問今疏四法釋經已定何故",
    "X22n0420_001:0514c12": "復以理行果三會同體宗用邪問體宗用三更加",
    "X22n0420_001:0514c13": "釋名教相則與天台五章是同何故矯異別立。",
    "X22n0420_001:0514c14": "即證清淨法身居法性土也。",
    "X22n0420_001:0514c15": "上列四章略提梗概餘如後釋仍委佗文。",
    "X22n0420_001:0514c16": "【記】結略中以顯義門包括何由道盡提其大略故",
    "X22n0420_001:0514c17": "云梗概。",
    "X22n0420_001:0514c18": "佛說阿彌陀經",
    "X22n0420_001:0515a01": "姚秦三藏法師鳩摩羅什奉詔譯",
    "X22n0420_001:0515a02": "【疏】次釋文中此經凡有兩譯。【記】牒文釋示翻傳中",
    "X22n0420_001:0515a03": "初正明兩譯。",
    "X22n0420_001:0515a04": "【疏】一姚秦羅什法師譯即今本也。",
    "X22n0420_001:0515a05": "【疏】二大唐玄奘法師譯今見藏中立題各異如下",
    "X22n0420_001:0515a06": "所明。",
    "X22n0420_001:0515a07": "【疏】自古解釋凡有三家唐慈恩法師通讚一卷今",
    "X22n0420_001:0515a08": "朝孤山法師霅溪法師皆有疏記見行于世。【記】自",
    "X22n0420_001:0515a09": "下因明古解。",
    "X22n0420_001:0515a10": "【疏】今之所出各從其志時有異同臨文自見。【記】今",
    "X22n0420_001:0515a11": "下明今出疏。",
    "X22n0420_001:0515a12": "【疏】次正釋文相又二初釋經題二釋經文。",
    "X22n0420_001:0515a13": "【疏】初中此經本名稱讚不可思議功德一切諸佛",
    "X22n0420_001:0515a14": "所護念經。【記】釋本題中初指經名由是六方諸佛",
    "X22n0420_001:0515a15": "金口宣唱故曰本名。",
    "X22n0420_001:0515a16": "【疏】總十六字經字為通題上十五字為別題。【記】總",
    "X22n0420_001:0515a17": "下二分通別。",
    "X22n0420_001:0515a18": "【疏】上八字屬教即經所說依正莊嚴稱名往生皆",
    "X22n0420_001:0515a19": "是彌陀修因感果威神願力不思議功德也。",
    "X22n0420_001:0515a20": "【疏】下七字屬機即依教起行專修成業眾聖冥加",
    "X22n0420_001:0515a21": "攝持不退直至菩提也。【記】上八字下三分機教。",
    "X22n0420_001:0515a22": "【疏】奘師唐譯即用本題云稱讚淨土佛攝受經語",
    "X22n0420_001:0515a23": "雖少異義意大同對文可見。【記】奘下會唐譯題並",
    "X22n0420_001:0515a24": "在文可見。",
    "X22n0420_001:0515b01": "【疏】今經秦譯隱略本題在六方佛後即下云汝等",
    "X22n0420_001:0515b02": "眾生當信是等。【記】今題立意中初隱題在后。",
    "X22n0420_001:0515b03": "【疏】據宗取要別建此題略有五意。【記】二據下明據",
    "X22n0420_001:0515b04": "宗別立。",
    "X22n0420_001:0515b05": "【疏】一則上符經旨經中唯示持名方法故取佛名",
    "X22n0420_001:0515b06": "用標題首。",
    "X22n0420_001:0515b07": "【疏】二則下適機宜彌陀名號眾所樂聞故用標題",
    "X22n0420_001:0515b08": "人多信受故。",
    "X22n0420_001:0515b09": "【疏】三理自包含但標佛名稱讚護念任運自攝故。",
    "X22n0420_001:0515b10": "【疏】四義存便易梵號兼含耳聞淳熟故。",
    "X22n0420_001:0515b11": "【疏】五語從簡要後世受持稱道不繁故。【記】五意出",
    "X22n0420_001:0515b12": "之例皆初句標起隨後釋義四約耳聞五取口稱",
    "X22n0420_001:0515b13": "在文自異。",
    "X22n0420_001:0515b14": "【疏】且如唐譯從本立題而未聞流布又如大本從",
    "X22n0420_001:0515b15": "華標目而罕見誦持。【記】校優劣中初舉二經罕行。",
    "X22n0420_001:0515b16": "【疏】乃知秦本深體聖心故得四海同遵百代無古。",
    "X22n0420_001:0515b17": "【記】乃下二美今本得旨。",
    "X22n0420_001:0515b18": "【疏】感通傳說羅什法師七佛以來翻經信非虗矣。",
    "X22n0420_001:0515b19": "【記】感下三引傳為證問若謂大本從華標目所以",
    "X22n0420_001:0515b20": "罕誦且十六觀經亦乃從華標目何期誦持之盛",
    "X22n0420_001:0515b21": "耶請為通之。",
    "X22n0420_001:0515b22": "【疏】今釋此題上五字為別局今經故下一字為通",
    "X22n0420_001:0515b23": "同眾典故。",
    "X22n0420_001:0515b24": "【疏】就別題中上二字標能說教主定是釋迦但舉",
    "X22n0420_001:0515c01": "通號下三字示所說人簡非佗佛故標別號通別",
    "X22n0420_001:0515c02": "互舉譯人之巧。【記】隨釋別題初科中初釋佛字預",
    "X22n0420_001:0515c03": "取次科對簡二佛立號通別若以七種立題收之",
    "X22n0420_001:0515c04": "所說屬法義當人法以所從能即單人立題也。",
    "X22n0420_001:0515c05": "【疏】傾出我口暢悅彼心以教合機故稱佛說。【記】傾",
    "X22n0420_001:0515c06": "下次釋說字傾我口教也悅彼心機也機教合論",
    "X22n0420_001:0515c07": "故云佛說。",
    "X22n0420_001:0515c08": "【疏】阿彌陀此翻無量。【記】次科初翻梵成華。",
    "X22n0420_001:0515c09": "【疏】經自釋云彼佛光明無量照十方國無所障礙",
    "X22n0420_001:0515c10": "是故號為阿彌陀此謂無邊量也。【記】二經下引經",
    "X22n0420_001:0515c11": "雙釋二名初名光照十方則無際畔乃約橫論此",
    "X22n0420_001:0515c12": "下一句疏助釋也。",
    "X22n0420_001:0515c13": "【疏】又云彼佛壽命及其人民無量無邊阿僧祇劫",
    "X22n0420_001:0515c14": "故名阿彌陀此謂無數量也。【記】次名阿僧祇劫則",
    "X22n0420_001:0515c15": "非朝夕乃約竪說此下一句亦助釋。",
    "X22n0420_001:0515c16": "【疏】光表佛智壽表佛福以此福智嚴本法身三德",
    "X22n0420_001:0515c17": "圓備以立嘉號餘如下文。【記】光下結成三德智即",
    "X22n0420_001:0515c18": "智慧莊嚴了因也福即福德莊嚴緣因也本有法",
    "X22n0420_001:0516a01": "身正因也正無緣了有亦同無今以了因正解觀",
    "X22n0420_001:0516a02": "察緣因妙行資成嚴顯本有正因故曰三德圓備",
    "X22n0420_001:0516a03": "此三佛性在凡曰三因在聖曰三德因中既一發",
    "X22n0420_001:0516a04": "一切發三因俱發果上則一證一切證三德俱證",
    "X22n0420_001:0516a05": "故從三德以立嘉號。",
    "X22n0420_001:0516a06": "【疏】通題中梵云修多羅此翻為線。【記】通題中初三",
    "X22n0420_001:0516a07": "句翻梵語。",
    "X22n0420_001:0516a08": "【疏】線能貫攝即喻教詮。【記】下二句標二義。",
    "X22n0420_001:0516a09": "【疏】文理連貫包攝群機。【記】文下二句分字釋上句",
    "X22n0420_001:0516a10": "教為能貫文理為所貫次句教為能攝群機為所",
    "X22n0420_001:0516a11": "攝。",
    "X22n0420_001:0516a12": "【疏】訓法訓常義如常說。【記】訓下二句指俗訓。",
    "X22n0420_001:0516a13": "【疏】次釋經文大分三分初至大眾俱為序分二爾",
    "X22n0420_001:0516a14": "時佛告下至是為甚難為正宗分三佛說此經下",
    "X22n0420_001:0516a15": "至末文為流通分。【記】經文總判中唯孤山自六方",
    "X22n0420_001:0516a16": "諸佛勸贊盡屬流通淨覺三義破之一者奘師所",
    "X22n0420_001:0516a17": "譯名稱讚淨土佛攝受經今諸佛同贊豈非正說",
    "X22n0420_001:0516a18": "邪二者下文名為一切諸佛所護念經謂聞是經",
    "X22n0420_001:0516a19": "受持者皆為諸佛護念既聞佛名為佛成護顯是",
    "X22n0420_001:0516a20": "正經三者此經比望大本及與觀經唯諸佛同贊",
    "X22n0420_001:0516a21": "其文最廣餘文并略況今經且言六方新本具列",
    "X22n0420_001:0516a22": "十方由是詳之正說明矣(云云)。",
    "X22n0420_001:0516a23": "【疏】初中諸經皆有證信發起二序此經但列證信",
    "X22n0420_001:0516a24": "獨無發起。【記】序分有無中比例諸經校量具缺生",
    "X22n0420_001:0516b01": "起下文。",
    "X22n0420_001:0516b02": "【疏】往生傳序云此乃十二分教無問自說之經其",
    "X22n0420_001:0516b03": "猶母之拊嬰兒不俟其請但欲顧其手足乳而哺",
    "X22n0420_001:0516b04": "之耳。【記】他解中初引文傳序飛山默子作無問自",
    "X22n0420_001:0516b05": "說即十二分之一也不待機問如來自說即無發",
    "X22n0420_001:0516b06": "起其下喻顯拊以手拍也嬰兒字書云女曰嬰男",
    "X22n0420_001:0516b07": "曰兒召赤子也顧旋視也乳食也在口曰哺。",
    "X22n0420_001:0516b08": "【疏】今以義求略為二意一表他方淨剎非二乘偏",
    "X22n0420_001:0516b09": "小境界縱有權行示同不知不假因緣孤然自說",
    "X22n0420_001:0516b10": "彰其特異。【記】義求中初愍偏小不知先立義。",
    "X22n0420_001:0516b11": "【疏】即下諸佛歎釋迦云能為甚難希有之事說此",
    "X22n0420_001:0516b12": "世間難信之法是也。【記】次引文。",
    "X22n0420_001:0516b13": "【疏】二表我佛世尊大慈憫物如母愛子憐其小騃",
    "X22n0420_001:0516b14": "不能請問召以誨之彰其深切。",
    "X22n0420_001:0516b15": "【疏】故下如來囑云汝等皆當信受我語及諸佛所",
    "X22n0420_001:0516b16": "說是也。【記】如前孤山云此經但有通序而缺別序",
    "X22n0420_001:0516b17": "新經則有集眾末云為聞法故俱來會坐淨覺斥",
    "X22n0420_001:0516b18": "云為聞法故發起事微現文缺於別序或恐經家",
    "X22n0420_001:0516b19": "存略並由不知今疏二意故也。",
    "X22n0420_001:0516b20": "【疏】就證信中此即阿難結集奉教安列六事為證",
    "X22n0420_001:0516b21": "明非虗謬令物信故。【記】證信序安立中初釋證信",
    "X22n0420_001:0516b22": "涅槃經中佛臨滅度阿難請問四事佛一一答四",
    "X22n0420_001:0516b23": "問經首安何等語佛言當安如是我聞等故曰奉",
    "X22n0420_001:0516b24": "教安列。",
    "X22n0420_001:0516c01": "【疏】六緣不具教則不興名六成就。【記】次釋成就。",
    "X22n0420_001:0516c02": "【疏】諸經之首解釋極繁此但略提大要餘廣如彼。",
    "X22n0420_001:0516c03": "【記】後示繁略。",
    "X22n0420_001:0516c04": "如是。",
    "X22n0420_001:0516c05": "【疏】初如是者如云指法之辭即指正宗所說法門。",
    "X22n0420_001:0516c06": "【記】信成就中初引古通示次契下分字解釋。",
    "X22n0420_001:0516c07": "【疏】契理曰如離非曰是。【記】契中道理離二邊非。",
    "X22n0420_001:0516c08": "【疏】信故聞持名信成就。【記】三信下結示名義。",
    "X22n0420_001:0516c09": "我聞。",
    "X22n0420_001:0516c10": "【疏】二我聞者阿難自言親從佛聞非他傳告即聞",
    "X22n0420_001:0516c11": "成就。【記】二中阿難已斷見思無見慢我隨世流布",
    "X22n0420_001:0516c12": "名字稱我聞即耳識也。",
    "X22n0420_001:0516c13": "一時。",
    "X22n0420_001:0516c14": "【疏】三一時者主伴會集說聽始終簡非餘時即時",
    "X22n0420_001:0516c15": "成就。【記】三中主即說者伴即聽者機應輻湊通取",
    "X22n0420_001:0516c16": "畢席名曰一時。",
    "X22n0420_001:0516c17": "佛。",
    "X22n0420_001:0516c18": "【疏】四佛者釋迦教主金口親宜非餘所說即主成",
    "X22n0420_001:0517a01": "就。【記】四中佛名既通故以釋迦簡之黃金色身之",
    "X22n0420_001:0517a02": "口故曰金口經通五人說今局在佛故曰非餘。",
    "X22n0420_001:0517a03": "【疏】具云佛陀翻云覺者。【記】具下翻梵。",
    "X22n0420_001:0517a04": "【疏】覺名乃通此局妙覺究竟極果十號之一也是",
    "X22n0420_001:0517a05": "為通號。【記】覺下簡濫佛名同故曰通號。",
    "X22n0420_001:0517a06": "在舍衛國祇樹給孤獨園。",
    "X22n0420_001:0517a07": "【疏】五在舍衛等者說經有處。【記】五中初通指。",
    "X22n0420_001:0517a08": "【疏】舉舍衛乃遊化之境舉祇園即依住之處即處",
    "X22n0420_001:0517a09": "成就。【記】次別釋舉國令遠人聞舉園令近人知。",
    "X22n0420_001:0517a10": "【疏】舍衛翻聞物言人物富庶遠聞諸國故。",
    "X22n0420_001:0517a11": "【疏】祗陀施樹給孤買園共成佛剎故以為名。",
    "X22n0420_001:0517a12": "【疏】六與大比丘下道俗四部大眾同會非我獨聞",
    "X22n0420_001:0517a13": "即眾成就。【記】六中略示阿難復引眾證信非虗矣",
    "X22n0420_001:0517a14": "四部既云道俗即僧尼士女非人天龍鬼也。",
    "X22n0420_001:0517a15": "【疏】眾有三類初聲聞眾二並諸下即菩薩眾三及",
    "X22n0420_001:0517a16": "釋提下人天眾。【記】委釋總分中初分三類。",
    "X22n0420_001:0517a17": "【疏】聲聞常時侍佛威儀復勝故在前列菩薩隱顯",
    "X22n0420_001:0517a18": "無定形服不拘故以次之人天俗眾形服全乖故",
    "X22n0420_001:0517a19": "列于後。【記】次推前後聲聞隨處影響故常侍出家",
    "X22n0420_001:0517a20": "相具故儀勝菩薩自行化他故無定在家出家故",
    "X22n0420_001:0517a21": "不拘人天俗形俗服故曰全乖此約外相以分次",
    "X22n0420_001:0517a22": "第孤山乃謂聲聞沉空人天著有菩薩住於中道",
    "X22n0420_001:0517a23": "列於季孟之間以表示之。",
    "X22n0420_001:0517a24": "【疏】初中有四初示數二皆是下歎德三長老下列",
    "X22n0420_001:0517b01": "名四如是下總結。△初中。",
    "X22n0420_001:0517b02": "與大比丘眾千二百五十人俱。",
    "X22n0420_001:0517b03": "【疏】大比丘者上首弟子如下列者千二百等眷屬",
    "X22n0420_001:0517b04": "弟子並不列。【記】聲聞隨釋總示中初分大小。",
    "X22n0420_001:0517b05": "【疏】比丘或云苾蒭此翻乞士乞食資身乞法練心",
    "X22n0420_001:0517b06": "又翻怖魔志怖彼魔德令魔怖又云破惡稟戒破",
    "X22n0420_001:0517b07": "業定慧破惑此三因名果號如後。【記】次翻因名乞",
    "X22n0420_001:0517b08": "士從行怖魔從志破惡從功修戒定慧破惑業苦。",
    "X22n0420_001:0517b09": "【疏】僧者具云僧伽此翻為眾四人已上秉御一切",
    "X22n0420_001:0517b10": "滅惡生善羯磨總該凡聖通收理事故云眾也。【記】",
    "X22n0420_001:0517b11": "僧伽翻眾眾名乃通克取初位四人假用為體滅",
    "X22n0420_001:0517b12": "惡之大勿高懺重生善之極無過受體五停心總",
    "X22n0420_001:0517b13": "別想念名外凡僧煖忍頂世第一名內凡僧總上",
    "X22n0420_001:0517b14": "兩凡更兼薄地並名凡僧初果至無學通名聖僧",
    "X22n0420_001:0517b15": "又復初果已上學及無學證真諦理名理和僧身",
    "X22n0420_001:0517b16": "口意而一致戒見利以齊均名事和僧總上多義",
    "X22n0420_001:0517b17": "結示眾名。",
    "X22n0420_001:0517b18": "【疏】佛初成道度三迦葉共有弟子千人次度舍利",
    "X22n0420_001:0517b19": "弗目連共有弟子二百五十人此皆本是外道遇",
    "X22n0420_001:0517b20": "佛得度荷佛恩深故常隨侍。【記】別示中此科釋經",
    "X22n0420_001:0517b21": "師徒大數并多列之意三迦葉者優樓頻螺伽耶",
    "X22n0420_001:0517b22": "那提兄弟三人元是事火外道為佛所降見大子",
    "X22n0420_001:0517b23": "本起經舍利目連本亦外道共結契云若得甘露",
    "X22n0420_001:0517b24": "必當同味後時身子先見馬勝威儀庠序乃問汝",
    "X22n0420_001:0517c01": "師為誰為說何法按五分馬勝答云法從緣生亦",
    "X22n0420_001:0517c02": "從緣滅一切諸法空無有主又一出云諸法因緣",
    "X22n0420_001:0517c03": "生亦從因緣滅我佛大沙門常作如是說身子一",
    "X22n0420_001:0517c04": "聞便證初果次傳目連亦證初果久從外道都無",
    "X22n0420_001:0517c05": "所獲一入佛法即得上果故荷恩深。",
    "X22n0420_001:0517c06": "【疏】或云重其最初皈佛故多列之未必常預會也。",
    "X22n0420_001:0517c07": "【記】或下出普曜經圓修引佛地論聲聞六義故先",
    "X22n0420_001:0517c08": "列一常隨侍佛二形相似佛三是內眷屬四欲令",
    "X22n0420_001:0517c09": "菩薩生尊敬故五令無學人生尊敬六為聲聞人",
    "X22n0420_001:0517c10": "於大乘法疑非佛說故標眾首令數聞法。",
    "X22n0420_001:0517c11": "【疏】歎德中。",
    "X22n0420_001:0517c12": "皆是大阿羅漢眾所知識。",
    "X22n0420_001:0517c13": "【疏】阿羅漢亦有三翻初云應供堪為物養即乞士",
    "X22n0420_001:0517c14": "果也次云殺賊摧伏魔怨即怖魔果也三云無生",
    "X22n0420_001:0517c15": "結盡苦亡即破惡果也。【記】歎德中初翻梵語。",
    "X22n0420_001:0517c16": "【疏】即如下列會中上首人天大眾知其德業識其",
    "X22n0420_001:0517c17": "儀貌故云眾知識也。【記】即下次釋知識大品云能",
    "X22n0420_001:0517c18": "說空無相無作無生無滅法及一切種智令人歡",
    "X22n0420_001:0518a01": "喜信樂名善知識。",
    "X22n0420_001:0518a02": "【疏】列名中。",
    "X22n0420_001:0518a03": "長老舍利弗摩訶目犍連摩訶迦葉摩訶迦旃延摩",
    "X22n0420_001:0518a04": "訶拘絺羅離婆多周利槃陀伽難陀阿難陀羅睺羅",
    "X22n0420_001:0518a05": "憍梵波提賓頭盧頗羅墮迦留陀夷摩訶劫賓那薄",
    "X22n0420_001:0518a06": "拘羅阿[少/兔]樓馱。",
    "X22n0420_001:0518a07": "【疏】德重﨟高故稱長老語局初人義該諸位。【記】列",
    "X22n0420_001:0518a08": "名中初釋通名德重故長臘高故老。",
    "X22n0420_001:0518a09": "【疏】舍利弗此飜身子亦云珠子其母好身形聰明",
    "X22n0420_001:0518a10": "在眼珠時人以子顯母為作此號。",
    "X22n0420_001:0518a11": "【疏】又云舍標父利標母雙顯父母故言舍利弗弗",
    "X22n0420_001:0518a12": "即子也。【記】舍下釋別名可解。",
    "X22n0420_001:0518a13": "【疏】摩訶目犍連摩訶飜大同名者眾加大簡之下",
    "X22n0420_001:0518a14": "皆類之。【記】目連中初飜摩訶簡濫。",
    "X22n0420_001:0518a15": "【疏】目犍連文殊問經飜萊茯根(萊茯讀為蘿蔔)真諦云勿",
    "X22n0420_001:0518a16": "伽羅飜胡豆二物古仙所嗜因以命族。",
    "X22n0420_001:0518a17": "【疏】名尼拘律陀乃是樹名父母禱神樹得子因以",
    "X22n0420_001:0518a18": "名焉。【記】次翻姓名尼俱律陀翻白楊樹。",
    "X22n0420_001:0518a19": "【疏】迦葉此飜大龜氏其先代學道靈龜負仙書而",
    "X22n0420_001:0518a20": "應從德命族。【記】迦葉中初正翻。",
    "X22n0420_001:0518a21": "【疏】真諦翻為光波上古仙人身光炎涌狀若波燃",
    "X22n0420_001:0518a22": "亦云飲光能暎餘光使不現故名畢鉢羅亦是樹",
    "X22n0420_001:0518a23": "名由禱樹得故。【記】真下引別翻畢鉢羅此云高顯。",
    "X22n0420_001:0518a24": "【疏】迦旃延飜文飾亦云肩垂亦云好肩。",
    "X22n0420_001:0518b01": "【疏】亦名柯羅此飜思勝皆從姓為名。【記】迦旃延中",
    "X22n0420_001:0518b02": "初翻名亦名柯羅梵音之訛。",
    "X22n0420_001:0518b03": "【疏】拘絺羅此翻大膝(有云膝蓋大故)。",
    "X22n0420_001:0518b04": "【疏】舍利弗舅與姉論義常勝姉姉孕不勝知懷智",
    "X22n0420_001:0518b05": "人遂往南天竺讀誦眾經無暇剪爪時人呼為長",
    "X22n0420_001:0518b06": "爪梵志。【記】拘絺羅中注有云者見孤山疏讀誦眾",
    "X22n0420_001:0518b07": "典即外道十八種韋陀典籍。",
    "X22n0420_001:0518b08": "【疏】離波多亦名離越此翻星宿或云室宿父母從",
    "X22n0420_001:0518b09": "星乞得因星作名。",
    "X22n0420_001:0518b10": "【疏】或云假和合文殊問經稱常作聲。【記】離波多中",
    "X22n0420_001:0518b11": "初正翻。",
    "X22n0420_001:0518b12": "【疏】有人引智論嘗宿空亭證二鬼諍屍依實判皈",
    "X22n0420_001:0518b13": "小鬼大鬼怒㧞其手足小鬼取屍補之因其煩惱",
    "X22n0420_001:0518b14": "不測誰身故云假和合又心懷疑惑逢人即問見",
    "X22n0420_001:0518b15": "我身否眾僧語云汝身本是他之遺體非己有也",
    "X22n0420_001:0518b16": "因即得道故以為名。【記】引論雙證後二。",
    "X22n0420_001:0518b17": "【疏】周利槃陀伽此翻蛇奴或言周利云大路邊槃",
    "X22n0420_001:0518b18": "陀伽云小路邊生於道傍故以為名。【記】周利中善",
    "X22n0420_001:0518b19": "見論云有長者女與奴私通逃往外國久而有孕",
    "X22n0420_001:0518b20": "思還故國半途而產得大小路邊之名。",
    "X22n0420_001:0518b21": "【疏】難陀此云善歡喜亦翻忻樂本牧牛人以牧牛",
    "X22n0420_001:0518b22": "事試佛為說法忻樂得道故有處名牧牛難陀或",
    "X22n0420_001:0518b23": "云即律中跋難陀也。【記】難陀可見。",
    "X22n0420_001:0518b24": "【疏】阿難陀此云歡喜或云無染淨飯王聞太子成",
    "X22n0420_001:0518c01": "佛王大歡喜白飯王奏生兒舉國忻然因以為名。",
    "X22n0420_001:0518c02": "【記】阿難陀疏釋上名次云無染者圓修引涅槃云",
    "X22n0420_001:0518c03": "隨佛入天人龍宮凡見婦女心無愛染故。",
    "X22n0420_001:0518c04": "【疏】羅睺羅此云覆障佛之嫡子酬往業故在胎六",
    "X22n0420_001:0518c05": "年故云覆障。",
    "X22n0420_001:0518c06": "【疏】真諦云羅睺本言修羅能手障日月應言障月",
    "X22n0420_001:0518c07": "佛言我法如月此兒障我不即出家世世能捨故",
    "X22n0420_001:0518c08": "云覆障。【記】羅睺羅中嫡正也初明障自真下明障",
    "X22n0420_001:0518c09": "佛酬往業者本起經云佛昔為王一仙犯羅令禁",
    "X22n0420_001:0518c10": "六日不與其食然無惡心後墮地獄六萬歲於最",
    "X22n0420_001:0518c11": "後身又償六年苦行太子因隨喜故所以六年在",
    "X22n0420_001:0518c12": "母胎也。",
    "X22n0420_001:0518c13": "【疏】憍梵波提此翻牛呞(音詩)或云牛王或云牛迹昔",
    "X22n0420_001:0518c14": "五百世曾作牛王餘報未盡唼唼常嚼時人稱為",
    "X22n0420_001:0518c15": "牛呞亦由此故名是為牛迹避人見笑常居天上。",
    "X22n0420_001:0518c16": "【記】憍梵下唼子合切嚼才笑切大論云往世竊人",
    "X22n0420_001:0518c17": "穀穗觀其生熟故五百生常受牛報按楞嚴云於",
    "X22n0420_001:0518c18": "過去劫輕弄沙門世世生生有牛呞病分別功德",
    "X22n0420_001:0519a01": "論云恐人輕笑獲罪佛令常在忉利天上(云云)。",
    "X22n0420_001:0519a02": "【疏】賓頭盧頗羅墮上是據姓賓頭盧此翻不動(言其",
    "X22n0420_001:0519a03": "所證)頗羅墮真諦翻捷疾或利根或廣語(言其根性)婆羅",
    "X22n0420_001:0519a04": "門中一姓也。【記】賓頭中或云渭度羅跋羅墮闍或",
    "X22n0420_001:0519a05": "云軍屠鉢漢梵音楚夏也。",
    "X22n0420_001:0519a06": "【疏】迦留陀夷此翻黑光或云麤黑從形貌為名。【記】",
    "X22n0420_001:0519a07": "迦留中增一云其身極黑夜行乞食時天大暗而",
    "X22n0420_001:0519a08": "至他家忽有閃電其家婦女謂是黑鬼身正懷姙",
    "X22n0420_001:0519a09": "怖而墮胎因問知是佛弟子乞食到此高聲大罵",
    "X22n0420_001:0519a10": "佛因制戒不得過中食。",
    "X22n0420_001:0519a11": "【疏】劫賓那此翻房宿(音秀)禱星感子故以為名。",
    "X22n0420_001:0519a12": "【疏】又初出家欲往見佛夜雨寄陶師家宿又一比",
    "X22n0420_001:0519a13": "丘隨後而來前比丘推草與之在地而坐後比丘",
    "X22n0420_001:0519a14": "即為說法豁然得道後比丘即是佛共佛房宿(音夙)",
    "X22n0420_001:0519a15": "從得道處為名。【記】劫賓那可見。",
    "X22n0420_001:0519a16": "【疏】薄[牛*句]羅此翻善容亦云偉形而色貌端正故言",
    "X22n0420_001:0519a17": "善容年一百六十無病無夭昔持一不殺戒九十",
    "X22n0420_001:0519a18": "一劫命不中夭昔施僧一訶利勒菓故身常無病",
    "X22n0420_001:0519a19": "感今勝報故以為名。【記】薄[牛*句]中持一不殺戒付法",
    "X22n0420_001:0519a20": "藏傳云其母早亡後母惡之甞就求餅被投其爐",
    "X22n0420_001:0519a21": "父見救之又從求肉被投於釜亦不能死又於河",
    "X22n0420_001:0519a22": "岸甞牽母衣被投於河為大魚吞漁人得之賣於",
    "X22n0420_001:0519a23": "市中會父買魚刀破魚腹略無所損施一藥菓分",
    "X22n0420_001:0519a24": "別功德論云過去曾施病僧一訶梨勒果今身常",
    "X22n0420_001:0519b01": "無病惱訶梨勒此翻天王持來世藥有之。",
    "X22n0420_001:0519b02": "【疏】阿[少/兔]樓馱亦云阿那律或云阿泥盧頭皆梵音",
    "X22n0420_001:0519b03": "奢切耳此翻無貧亦云如意或云無竭昔於飢世",
    "X22n0420_001:0519b04": "施支佛稗飯九十一劫果報充足故以為名。【記】阿",
    "X22n0420_001:0519b05": "[少/兔]中初出梵音次翻華語可詳然諸弟子時是小",
    "X22n0420_001:0519b06": "乘之人而得預會聞大法者淨覺疏云此諸尊者",
    "X22n0420_001:0519b07": "本是法身大士迹生乾竺輔佛化儀既於小乘已",
    "X22n0420_001:0519b08": "得無學今至方等堪聞是經乃至如來方便誘引",
    "X22n0420_001:0519b09": "欲使耻小慕大是故下文對告身子意在茲焉。",
    "X22n0420_001:0519b10": "【疏】總結中。",
    "X22n0420_001:0519b11": "如是等諸大弟子。",
    "X22n0420_001:0519b12": "【疏】略舉上首一十六人不可盡列故云如是等。【記】",
    "X22n0420_001:0519b13": "總結中初點文略。",
    "X22n0420_001:0519b14": "【疏】南山云學在我後故為弟解從我生故稱子。",
    "X22n0420_001:0519b15": "【疏】次菩薩中三初示數二文殊下列名三與如下",
    "X22n0420_001:0519b16": "總結。△初中。",
    "X22n0420_001:0519b17": "并諸菩薩摩訶薩。",
    "X22n0420_001:0519b18": "【疏】同聞極多略舉四名故云諸也。【記】菩薩眾示數",
    "X22n0420_001:0519b19": "中聞眾甚多經家不能具舉故以諸字總之。",
    "X22n0420_001:0519b20": "【疏】菩薩梵言之略天台戒疏云摩訶菩提質帝薩",
    "X22n0420_001:0519b21": "埵此翻大道心成眾生。【記】翻梵初義摩訶翻大菩",
    "X22n0420_001:0519b22": "提翻道質帝翻心薩埵翻成眾生。",
    "X22n0420_001:0519b23": "【疏】或云菩薩翻覺有情覺謂上求即是智也有情",
    "X22n0420_001:0519b24": "謂下化即是悲也。【記】次義覺即自行故曰上求同",
    "X22n0420_001:0519c01": "上大道心也有情即化他故曰下化同上成眾生",
    "X22n0420_001:0519c02": "也。",
    "X22n0420_001:0519c03": "【疏】列名中。",
    "X22n0420_001:0519c04": "文殊師利法王子阿逸多菩薩乾陀訶提菩薩常精",
    "X22n0420_001:0519c05": "進菩薩。",
    "X22n0420_001:0519c06": "【疏】文殊師利亦云曼殊室利此翻妙吉祥妙即彰",
    "X22n0420_001:0519c07": "其所證吉祥美其利物。【記】列名中初正釋名梵語",
    "X22n0420_001:0519c08": "二名賖切不同華言初義吉祥者慈恩疏云菩薩",
    "X22n0420_001:0519c09": "初生家現十種瑞一光明滿室二甘露盈庭三地",
    "X22n0420_001:0519c10": "涌七珍四神開伏藏五鷄生鳳子六猪娩龍肫七",
    "X22n0420_001:0519c11": "馬生麒麟八牛生白澤九倉盈金粟十象具六牙",
    "X22n0420_001:0519c12": "據淨覺疏或云出文殊入滅經。",
    "X22n0420_001:0519c13": "【疏】或云妙德義亦同之。【記】次名妙德以由分證微",
    "X22n0420_001:0519c14": "妙三德故即上妙字也。",
    "X22n0420_001:0519c15": "【疏】紹隆佛種稱法王子智論云佛為法王菩薩入",
    "X22n0420_001:0519c16": "正法位乃至十地悉名法王子乃知此名該下諸",
    "X22n0420_001:0519c17": "位。【記】例論正法位自初住破無明顯法性直至後",
    "X22n0420_001:0519c18": "心皆正法位普賢觀云應時即入菩薩正位是也",
    "X22n0420_001:0520a01": "或指第九住者非也乃下二句准論類通。",
    "X22n0420_001:0520a02": "【疏】阿逸多此云無能勝言其悲智非偏小所及。【記】",
    "X22n0420_001:0520a03": "阿逸多即彌勒姓也名彌勒翻慈氏思益經云若",
    "X22n0420_001:0520a04": "眾生見者得慈心三昧又賢愚經云過去為王見",
    "X22n0420_001:0520a05": "調象故即生慈心。",
    "X22n0420_001:0520a06": "【疏】乾陀訶提此翻不休息眾生無盡修因感果無",
    "X22n0420_001:0520a07": "窮已故。",
    "X22n0420_001:0520a08": "【疏】常精進者眾生無量上求下化無暫懈故。【記】不",
    "X22n0420_001:0520a09": "休息常精進疏中各從一義解釋實難分異孤山",
    "X22n0420_001:0520a10": "云中道正觀念念流入名不休息遠離二邊懈怠",
    "X22n0420_001:0520a11": "名常精進淨覺引思益經云若恒沙劫為一日夜",
    "X22n0420_001:0520a12": "如是乃至過十萬劫得值一佛乃至值恒沙佛修",
    "X22n0420_001:0520a13": "諸梵行然後受記心不休息又引什師云始終不",
    "X22n0420_001:0520a14": "退名常精進大底菩薩所修願行是同一往隨機",
    "X22n0420_001:0520a15": "立名有異不必強分。",
    "X22n0420_001:0520a16": "【疏】總結中。",
    "X22n0420_001:0520a17": "興如是等諸大菩薩。",
    "X22n0420_001:0520a18": "【疏】然菩薩名通於初後如上所列莫非深位補處",
    "X22n0420_001:0520a19": "或是權現影響故云諸大也。【記】總結中該四十位",
    "X22n0420_001:0520a20": "故名通初後深位補處據迹以說權現影響約本",
    "X22n0420_001:0520a21": "以論。",
    "X22n0420_001:0520a22": "【疏】三人天中。",
    "X22n0420_001:0520a23": "及釋提桓因等無量諸天大眾俱。",
    "X22n0420_001:0520a24": "【疏】釋提桓因具云釋迦因陀羅此翻能天帝即三",
    "X22n0420_001:0520b01": "十三天主今言帝釋即華梵雙舉。【記】人天中初翻",
    "X22n0420_001:0520b02": "帝釋名義三十三者主伴兼舉智論云彼於往昔",
    "X22n0420_001:0520b03": "在摩伽陀國作婆羅門曾與三十二友修迦葉佛",
    "X22n0420_001:0520b04": "塔以是因緣俱生忉利。",
    "X22n0420_001:0520b05": "【疏】大梵四王天主甚多不復盡舉故云無量也。【記】",
    "X22n0420_001:0520b06": "次釋無量大梵即色界初禪第三天娑婆世主有",
    "X22n0420_001:0520b07": "語言覺觀故統王大千四王即欲界帝釋之臣。",
    "X22n0420_001:0520b08": "【疏】更兼道俗四眾龍鬼八部故云大眾俱序中從",
    "X22n0420_001:0520b09": "略文見流通。【記】更下釋大眾俱以後映前故知文",
    "X22n0420_001:0520b10": "略。",
    "X22n0420_001:0520b12": "佛說阿彌陀經義疏聞持記卷上"
}