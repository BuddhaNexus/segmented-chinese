{
    "X78n1556_001:0640c06": "御製建中靖國續燈錄序　　　〔宋刻〕",
    "X78n1556_001:0640c08": "昔釋迦如來之出世也。受燃燈之記。生淨飯之家。分",
    "X78n1556_001:0640c09": "手指乎天地。而真機已露。遊門觀於生死。而幼緣頓",
    "X78n1556_001:0640c10": "寂。及手倡道鷄園。騰芳鷲嶺。無邊剎境遂現一毫之",
    "X78n1556_001:0640c11": "端。大千經卷畢出微塵之裏。西被竺土。東流震旦。編",
    "X78n1556_001:0640c12": "葉而書。則一時聖教雖傳於慶喜。持花而笑。則正法",
    "X78n1556_001:0640c13": "眼藏已付於飲光。自達磨西來。寔為初祖。其傳二．三．",
    "X78n1556_001:0640c14": "四．五。而至於曹溪。於是双林之道逾光。一滴之流浸",
    "X78n1556_001:0640c15": "廣。自南嶽．清原而下。分為五宗。各擅家風。應機詶對。",
    "X78n1556_001:0640c16": "雖建立不同。而會歸則一。莫不箭鋒相拄。鞭影齊施。",
    "X78n1556_001:0640c17": "接物利生。啟悟多矣。源派演迆。枝葉扶踈。而雲門．臨",
    "X78n1556_001:0640c18": "濟二宗。遂獨盛於天下。朕膺",
    "X78n1556_001:0640c19": "天寶命。紹　國大統。恭惟",
    "X78n1556_001:0640c20": "藝祖闢度門於緜寓。",
    "X78n1556_001:0640c21": "太宗闡秘義於敷天。",
    "X78n1556_001:0640c22": "章聖傳燈於景德。",
    "X78n1556_001:0640c23": "永昭廣燈於天聖。皆宏暢真風。恊助",
    "X78n1556_001:0640c24": "神化。以成無為之治者也。於皇",
    "X78n1556_001:0641a01": "神考。尤鄉空宗。元豐三年。詔於大相國寺。創二禪剎。",
    "X78n1556_001:0641a02": "闢惠林於東序。建智海於右廡。逮壬戌之歲。以今歲",
    "X78n1556_001:0641a03": "國大長公主及集慶軍節度觀察留後駙馬都尉張",
    "X78n1556_001:0641a04": "敦禮之請。復建法雲禪寺於國之南。於是祖席輝光。",
    "X78n1556_001:0641a05": "叢林鼎盛。天下之襲方袍。慕禪悅者。雲集於上都矣。",
    "X78n1556_001:0641a06": "今敦禮以其寺住持僧佛國禪師惟白所集建中靖",
    "X78n1556_001:0641a07": "國續燈錄三十卷來上。且以序文為請。惟白探最上",
    "X78n1556_001:0641a08": "乘。了第一義。屢入中禁。三登高座。宣揚妙旨。良愜至",
    "X78n1556_001:0641a09": "懷。昔能仁說法華經。放眉間白毫相光。照東方萬八",
    "X78n1556_001:0641a10": "千世界。而彌勒發問。文殊決疑。以謂日月燈明佛。本",
    "X78n1556_001:0641a11": "光瑞如此。持是經者。妙光法師。得其證者。普明如來。",
    "X78n1556_001:0641a12": "今續燈之名。蓋燈燈相續。光光涉入。義有在於是矣。",
    "X78n1556_001:0641a13": "噫。圓澄覺海。本含褁於十方。生滅空漚。遂沉淪於三",
    "X78n1556_001:0641a14": "有。因明立所。由塵發知。織妄相成。轉入諸趣。良可悲",
    "X78n1556_001:0641a15": "也。若迴光內照。發真歸元。則是錄也。直指性宗。單傳",
    "X78n1556_001:0641a16": "心印。可得於眉睫。可薦於言前。舉手而擎妙喜之世",
    "X78n1556_001:0641a17": "界。彈指以現莊嚴之樓閣。神通運用。真不可得而思",
    "X78n1556_001:0641a18": "議哉。嘉與有眾。締此勝緣。俱離迷津。偕之覺路。斯朕",
    "X78n1556_001:0641a19": "之志已。建中靖國元年八月十五日賜序。",
    "X78n1556_001:0641b03": "建中靖國續燈錄卷第一",
    "X78n1556_001:0641b05": "東京法雲禪寺住持傳法佛國禪師(臣)惟白集",
    "X78n1556_001:0641b06": "正宗門",
    "X78n1556_001:0641b07": "爾時世尊。種智圓成。熏修示迹。悲深願廣。應現受生。",
    "X78n1556_001:0641b08": "性潔霜花。心馳雪嶺。逾城午夜。習想六年。沐尼連河。",
    "X78n1556_001:0641b09": "詣菩提樹。陞金剛座。敷吉祥茅。諸定遍修。明星現悟。",
    "X78n1556_001:0641b10": "頓成正覺。等念含生。四十九年。三乘顯著。拈花普示。",
    "X78n1556_001:0641b11": "微笑初傳。對大眾前印正法眼。囑行教外。別付上根。",
    "X78n1556_001:0641b12": "蓮目普觀。華偈親說。",
    "X78n1556_001:0641b13": "　法本法無法　　無法法亦法",
    "X78n1556_001:0641b14": "　今付無法時　　法法何曾法",
    "X78n1556_001:0641b15": "爾時摩訶迦葉尊者。分坐傳衣。因花悟道。巖間石室。",
    "X78n1556_001:0641b16": "演法度生。世尊示滅。結集聖教。斥出阿難。未盡諸漏。",
    "X78n1556_001:0641b17": "畢鉢巖前。磐陀石上。坐至中夜。便證道果。即現神通。",
    "X78n1556_001:0641b18": "透石而入。於是迦葉付正法眼。而說偈言。",
    "X78n1556_001:0641b19": "　法法本來法　　無法無非法",
    "X78n1556_001:0641b20": "　何於一法中　　有法有不法",
    "X78n1556_001:0641b21": "爾時阿難尊者。坐石悟道。結集聖言。一唱我聞。三疑",
    "X78n1556_001:0641b22": "頓息。大事既辦。將求宗嗣。詣常水河。化為金地。集諸",
    "X78n1556_001:0641b23": "聖眾。顧得道弟子商那和修。付正法眼。而說偈言。",
    "X78n1556_001:0641b24": "　本來付有法　　付了言無法",
    "X78n1556_001:0641c01": "　各各須自悟　　悟了無無法",
    "X78n1556_001:0641c02": "爾時商那和修尊者。著自然衣。而為示生。作大商主。",
    "X78n1556_001:0641c03": "忽悟無常。聞佛入滅。投阿難出家而證道果。一日。見",
    "X78n1556_001:0641c04": "長者子優婆毱多而問曰。汝年幾耶。毱多曰。我年十",
    "X78n1556_001:0641c05": "七。師曰。汝身十七。汝性十七。毱多視師。問曰。師髮白",
    "X78n1556_001:0641c06": "耶。心白耶。和修曰。我但髮白。非心白耳。毱多曰。我身",
    "X78n1556_001:0641c07": "十七。非性十七。和修遂與授戒。傳正法眼藏。而說偈",
    "X78n1556_001:0641c08": "言。",
    "X78n1556_001:0641c09": "　非法亦非心　　無心亦無法",
    "X78n1556_001:0641c10": "　說是心法時　　是法非心法",
    "X78n1556_001:0641c11": "爾時優婆毱多尊者。十七出家。二十證果。廣度有情。",
    "X78n1556_001:0641c12": "籌盈石室。有長者子。名曰香象。投師出家。師乃問曰。",
    "X78n1556_001:0641c13": "汝身出家。汝心出家。答曰。我所出家。非為身心。師曰。",
    "X78n1556_001:0641c14": "不為身心。復誰出家。答曰。夫出家者。無我我故。心不",
    "X78n1556_001:0641c15": "生滅。心不生滅。即是常道。既是常故。諸佛亦常。本來",
    "X78n1556_001:0641c16": "心相。其體亦然。師曰。汝今大悟。心自明了。豁然頓證。",
    "X78n1556_001:0641c17": "易名提多迦。付正法眼藏。而說偈言。",
    "X78n1556_001:0641c18": "　心自本來心　　本心非有法",
    "X78n1556_001:0641c19": "　有法本有心　　非心非本法",
    "X78n1556_001:0641c20": "爾時提多迦尊者。金日出照。甘泉泛涌。應瑞而生。實",
    "X78n1556_001:0641c21": "亦希有。出家得道。傳法度人。有彌遮迦尊者。見師慈",
    "X78n1556_001:0641c22": "相。便省夙因。棄本仙術而求聖果。殷懃問曰。我於仙",
    "X78n1556_001:0641c23": "道。更無進趣。唯守虗靜。不達至理。師曰。佛言。修仙敬",
    "X78n1556_001:0641c24": "學小道似繩牽。汝可自知之。若棄小流。頓歸佛法大",
    "X78n1556_001:0642a01": "海。便證無生。彌遮迦聞語。頓證妙道。即付正法眼藏。",
    "X78n1556_001:0642a02": "而說偈言。",
    "X78n1556_001:0642a03": "　通達本法心　　無法無非法",
    "X78n1556_001:0642a04": "　悟了同未悟　　無心亦無法",
    "X78n1556_001:0642a05": "爾時彌遮迦尊者。棄仙投佛。出家悟道。行化北天。祥",
    "X78n1556_001:0642a06": "雲現相。有婆須蜜多者。身體嚴淨。手執酒器。而問師",
    "X78n1556_001:0642a07": "曰。何方而來。欲往何所。師曰。從自心來。欲往無處。曰。",
    "X78n1556_001:0642a08": "識我手中物否。師曰。此是觸器而負淨者。曰。還識我",
    "X78n1556_001:0642a09": "否。師曰。我即不識。識即非我。汝當稱名。吾即知矣。曰。",
    "X78n1556_001:0642a10": "姓頗羅墮。名婆須蜜。師曰。佛記於汝。當紹禪祖。即捨",
    "X78n1556_001:0642a11": "酒器。頓悟夙因。出家受具。深入覺道。彌遮迦付正法",
    "X78n1556_001:0642a12": "眼藏。而說偈言。",
    "X78n1556_001:0642a13": "　無心無可得　　說得不名法",
    "X78n1556_001:0642a14": "　若了心非心　　始解心心法",
    "X78n1556_001:0642a15": "爾時婆須蜜多尊者。自省夙緣。置器出家。遊行諸國。",
    "X78n1556_001:0642a16": "廣作佛事。有佛陀難提曰。我今欲與尊者諸義。師曰。",
    "X78n1556_001:0642a17": "義即不論。論即不義。若擬論義。終非義論。難提即自",
    "X78n1556_001:0642a18": "悟心。便即敬伏。求師出家。願可濟度。師知傳法時至。",
    "X78n1556_001:0642a19": "付正法眼藏。而說偈言。",
    "X78n1556_001:0642a20": "　心同虗空界　　示等虗空法",
    "X78n1556_001:0642a21": "　證得虗空時　　無是無非法",
    "X78n1556_001:0642a22": "爾時佛陀難提尊者。頂有肉珠。光明瑩徹。智慧淵冲。",
    "X78n1556_001:0642a23": "辯捷無礙。有伏馱蜜多而問曰。父母非我親。誰是最",
    "X78n1556_001:0642a24": "親者。諸佛非我道。誰是最道者。師曰。汝言與心親。父",
    "X78n1556_001:0642b01": "母非可比。汝行與道合。諸佛心即是。外求有相佛。與",
    "X78n1556_001:0642b02": "汝不相似。欲識汝本心。非合亦非離。伏馱聞是妙偈。",
    "X78n1556_001:0642b03": "頓入佛道。五體投地。深自慶躍。即與剃度。付正法眼",
    "X78n1556_001:0642b04": "藏。而說偈言。",
    "X78n1556_001:0642b05": "　虗空無內外　　心外亦如此",
    "X78n1556_001:0642b06": "　若了虗空故　　是達真如理",
    "X78n1556_001:0642b07": "爾時伏馱蜜多尊者。生五十年。唯坐一床。口不曾言。",
    "X78n1556_001:0642b08": "足不履地。聞偈得道。傳法利人。有難生者。求師出家。",
    "X78n1556_001:0642b09": "即與剃度。羯磨之際。祥光上燭。仍感舍利。顯為瑞應。",
    "X78n1556_001:0642b10": "長坐不臥。習常精進。通達法性。便證道果。付正法眼",
    "X78n1556_001:0642b11": "藏。而說偈言。",
    "X78n1556_001:0642b12": "　真理本無名　　因名顯真理",
    "X78n1556_001:0642b13": "　受得真實法　　非真亦非偽",
    "X78n1556_001:0642b14": "爾時脇尊者。處胎六十年。神珠夢應。而遂誕生。滿室",
    "X78n1556_001:0642b15": "光明。非謂凡兆。既得道果。利物為先。至一林中。地變",
    "X78n1556_001:0642b16": "金色。有富那夜奢至師前合掌而立。師問曰。汝從何",
    "X78n1556_001:0642b17": "來。答曰。我心非往。問曰。汝何處住。答曰。我心非止。問",
    "X78n1556_001:0642b18": "曰。汝不定耶。答曰。諸佛亦然。問曰。汝非諸佛。答曰。諸",
    "X78n1556_001:0642b19": "佛亦非。師知是法器。傳正法眼藏。而說偈言。",
    "X78n1556_001:0642b20": "　真體自然真　　因真說有理",
    "X78n1556_001:0642b21": "　領得真真法　　無行亦無止",
    "X78n1556_001:0642b22": "爾時富那夜奢尊者。心明博達。性無所求。遇脇尊者",
    "X78n1556_001:0642b23": "得法。化導游行。有馬鳴大士問曰。我欲識佛。何者即",
    "X78n1556_001:0642b24": "是。師曰。汝欲識佛。不識者是。曰。佛既不識。焉知是乎。",
    "X78n1556_001:0642c01": "師曰。汝既不識。焉知不是。曰。此是鋸義。師曰。彼是木",
    "X78n1556_001:0642c02": "義。曰。鋸義者何。曰。與汝平出。曰。木義者何。師曰。汝被",
    "X78n1556_001:0642c03": "我解。馬鳴豁然開悟。因付正法眼藏。而說偈言。",
    "X78n1556_001:0642c04": "　迷故如隱顯　　明暗不相離",
    "X78n1556_001:0642c05": "　今付隱顯法　　非一亦非二",
    "X78n1556_001:0642c06": "爾時馬鳴尊者。以有作無作諸功德勝。聞木義得法。",
    "X78n1556_001:0642c07": "轉妙法輪。有大魔王與師捔力。即現本身。禮拜悔過。",
    "X78n1556_001:0642c08": "師曰。汝名誰耶。答曰。我名迦毗摩羅。師曰。盡汝神力。",
    "X78n1556_001:0642c09": "變化若何。曰。我化大海。不足為難。師曰。汝化性海得",
    "X78n1556_001:0642c10": "否。答曰。何謂性海。我未曾知。師曰。性海者。山河大地。",
    "X78n1556_001:0642c11": "皆依建立。三昧六通。由茲發現。迦毗摩羅聞言。忽然",
    "X78n1556_001:0642c12": "悟入性海。遂付正法眼藏。而說偈言。",
    "X78n1556_001:0642c13": "　隱顯即本法　　明暗元不二",
    "X78n1556_001:0642c14": "　今付了悟法　　非取亦非離",
    "X78n1556_001:0642c15": "爾時迦毗摩羅尊者。本習外道。歸心佛乘。游西印土。",
    "X78n1556_001:0642c16": "至一深山。有龍樹尊者出迎。問曰。深山孤寂。龍蟒所",
    "X78n1556_001:0642c17": "居。大德至聖。何枉神足。師曰。我非至聖。來訪賢者。龍",
    "X78n1556_001:0642c18": "樹默念曰。此師得決定性明道眼否。是大聖繼真乘",
    "X78n1556_001:0642c19": "否。師曰。汝雖心語。吾已意知。但辦出家。何慮不聖。龍",
    "X78n1556_001:0642c20": "樹聞已。悔謝。即與度脫。付正法眼藏。而說偈言。",
    "X78n1556_001:0642c21": "　非隱非顯法　　說是真實際",
    "X78n1556_001:0642c22": "　悟此隱顯法　　非愚亦非智",
    "X78n1556_001:0642c23": "爾時龍樹尊者。具大智見。無所不通。弘闡宗教。古今",
    "X78n1556_001:0642c24": "希有。一日。提婆相訪。師令侍者將滿鉢水示之。提婆",
    "X78n1556_001:0643a01": "投一針。欣然契會師意。即延語道。又現圓月相示之。",
    "X78n1556_001:0643a02": "復契妙旨。付正法眼藏。而說偈言。",
    "X78n1556_001:0643a03": "　為明隱顯法　　方說解脫理",
    "X78n1556_001:0643a04": "　於法心不證　　無瞋亦無喜",
    "X78n1556_001:0643a05": "爾時迦那提婆尊者。幼而博識。才辯縱橫。遐邇名播。",
    "X78n1556_001:0643a06": "諸國所推。自顧胸懷。殊無所愧。投針契道。廣利群生。",
    "X78n1556_001:0643a07": "有羅睺羅多者。以木耳因緣問師。師以頌示之。感悟",
    "X78n1556_001:0643a08": "前因。投師出家。即證道果。付正法眼藏。而說偈言。",
    "X78n1556_001:0643a09": "　本對傳法人　　為說解脫理",
    "X78n1556_001:0643a10": "　於法實無證　　無終亦無始",
    "X78n1556_001:0643a11": "爾時羅睺羅多尊者。出家傳法。隨處利生。至室羅筏",
    "X78n1556_001:0643a12": "城金水河上。有僧伽難提安然入定。伺候七日。方從",
    "X78n1556_001:0643a13": "定起。師問曰。汝身定耶。心定耶。曰。身心俱定。師曰。身",
    "X78n1556_001:0643a14": "心俱定。何有出入。曰。雖有出入。不失定相。師曰。既不",
    "X78n1556_001:0643a15": "失定相。何物動靜。曰。動靜非物。物非動靜。師曰。此義",
    "X78n1556_001:0643a16": "不然。往反徵問。詞折義屈。心意豁然。稽首歸依。頓領",
    "X78n1556_001:0643a17": "玄旨。因付正法眼藏。而說偈言。",
    "X78n1556_001:0643a18": "　於法實無證　　不取亦不離",
    "X78n1556_001:0643a19": "　法非有無相　　內外云何起",
    "X78n1556_001:0643a20": "爾時僧伽難提尊者。寶莊嚴王子也。生而能言。常讚",
    "X78n1556_001:0643a21": "佛事。令毋信向。後習禪定。繼祖時至。遂傳心印。廣化",
    "X78n1556_001:0643a22": "眾生。有一童子手持寶鏡。投師出家。俾為給侍。因風",
    "X78n1556_001:0643a23": "吹殿上銅鈴響。師問曰。風鳴耶。鈴鳴耶。曰。非風鈴鳴。",
    "X78n1556_001:0643a24": "我心鳴耳。師曰。心復誰乎。曰。俱寂靜故。師曰。善哉。善",
    "X78n1556_001:0643b01": "哉。真達佛理。遂付正法眼藏。而說偈言。",
    "X78n1556_001:0643b02": "　心地本無生　　因地從緣起",
    "X78n1556_001:0643b03": "　緣種不相妨　　華果亦復爾",
    "X78n1556_001:0643b04": "爾時伽耶舍多尊者。持鏡出家。聞鈴證道。遂游諸國。",
    "X78n1556_001:0643b05": "觀氣求嗣。有鳩摩羅多見而問曰。師是何人。師曰。我",
    "X78n1556_001:0643b06": "佛弟子。羅多聞語。神識悚然。却復還家。閉于門戶。師",
    "X78n1556_001:0643b07": "即徐至扣門。羅多應曰。此舍無人。師曰。道無者誰。羅",
    "X78n1556_001:0643b08": "多忽悟必是智人。開門禮敬。辨狗驗金。遂得道果。付",
    "X78n1556_001:0643b09": "正法眼藏。而說偈言。",
    "X78n1556_001:0643b10": "　有種有心地　　因緣能發萠",
    "X78n1556_001:0643b11": "　於緣不相礙　　當生生不生",
    "X78n1556_001:0643b12": "爾時鳩摩羅多尊者。為自在天。聞法利根。繼祖時至。",
    "X78n1556_001:0643b13": "降生人間。驗金得果。濟度群品。有闍夜多問曰。我家",
    "X78n1556_001:0643b14": "信佛。常縈疾苦。隣舍旃陀。所作如意。彼何幸。而我何",
    "X78n1556_001:0643b15": "辜。師曰。何足疑乎。且善惡報應。有三世焉。見仁夭暴",
    "X78n1556_001:0643b16": "壽。逆吉義凶。便亡因喪果。虗招罪咎。殊不知影響相",
    "X78n1556_001:0643b17": "應。毫釐靡忒。經百千劫。亦不磨滅。闍夜多聞語。頓釋",
    "X78n1556_001:0643b18": "所疑。深悟業理。志求出家。於寶塔前剃髮授戒。佛放",
    "X78n1556_001:0643b19": "光明。即付正法眼藏。而說偈言。",
    "X78n1556_001:0643b20": "　性上本無生　　為對求人說",
    "X78n1556_001:0643b21": "　於法既無得　　何懷決不決",
    "X78n1556_001:0643b22": "爾時闍夜多尊者。智慧淵沖。化導無量。羅閱城中廣",
    "X78n1556_001:0643b23": "興佛事。有婆修盤頭。常一食不臥。六時禮誦。師見而",
    "X78n1556_001:0643b24": "問曰。汝如此精進。與道遠矣。設經塵劫。皆虗妄本。曰。",
    "X78n1556_001:0643c01": "師蘊何德而譏於我。師曰。我不求道。亦不顛倒。我不",
    "X78n1556_001:0643c02": "禮佛。亦不輕慢。我不長坐。亦不懈怠。我不一食。亦不",
    "X78n1556_001:0643c03": "雜食。我不知足。亦不貪欲。心無所希。故名曰道。婆修",
    "X78n1556_001:0643c04": "聞師示誨。發無漏智。敘陳夙因。傳正法眼藏。而說偈",
    "X78n1556_001:0643c05": "言。",
    "X78n1556_001:0643c06": "　言下合無生　　同於法界性",
    "X78n1556_001:0643c07": "　若能如此解　　通達事理竟",
    "X78n1556_001:0643c08": "爾時婆修盤頭尊者。在胎遇記。必為世燈。生長苦行。",
    "X78n1556_001:0643c09": "而獲道果。遊行至那提國。國王子摩拏羅投師出家。",
    "X78n1556_001:0643c10": "得大神力。頓悟心宗。當紹祖位。傳正法眼藏。而說偈",
    "X78n1556_001:0643c11": "言。",
    "X78n1556_001:0643c12": "　泡幻同無礙　　如何不了悟",
    "X78n1556_001:0643c13": "　達法在其中　　非今亦非古",
    "X78n1556_001:0643c14": "爾時摩拏羅尊者。捨王宮樂。出家證道。信香為瑞。往",
    "X78n1556_001:0643c15": "月氏國。有鶴勒那問。龍子何聰。鶴眾何感。師論其夙",
    "X78n1556_001:0643c16": "因。心即開悟。又復問曰。我今當修何業。令鶴眾轉得",
    "X78n1556_001:0643c17": "人身。師曰。佛有無上法寶。展轉相傳。我今付囑。汝宜",
    "X78n1556_001:0643c18": "信受。無令斷絕。廣度有情。鶴眾因此而得解脫。付正",
    "X78n1556_001:0643c19": "法眼藏。而說偈言。",
    "X78n1556_001:0643c20": "　心隨萬境轉　　轉處實難幽",
    "X78n1556_001:0643c21": "　隨流認得性　　無喜亦無憂",
    "X78n1556_001:0643c22": "爾時鶴勒那尊者。生時天花散綵。金錢布地。収養王",
    "X78n1556_001:0643c23": "宮。廣現神變。後出家傳法。隨處指迷。有師子比丘問",
    "X78n1556_001:0643c24": "曰。我欲求道。當何用心。師曰。汝若求道。無所用心。師",
    "X78n1556_001:0644a01": "子曰。既無用心。誰作佛事。師曰。若有用心。即非功德。",
    "X78n1556_001:0644a02": "若無用心。即是佛事。師子聞說。心即開悟。付正法眼",
    "X78n1556_001:0644a03": "藏。而說偈言。",
    "X78n1556_001:0644a04": "　認得心性時　　可說不思議",
    "X78n1556_001:0644a05": "　了了無可得　　得時不說知",
    "X78n1556_001:0644a06": "爾時師子尊者。問道傳法。開誘五眾。名聞遐邇。人天",
    "X78n1556_001:0644a07": "欽服。有長者携一子。拳一手而禮拜。師問曰。可還我",
    "X78n1556_001:0644a08": "珠。其子即開子献珠。眾皆驚異。師具說前因。即度出",
    "X78n1556_001:0644a09": "家。名婆舍斯多。師將還夙債。預付正法眼藏。而說偈",
    "X78n1556_001:0644a10": "言。",
    "X78n1556_001:0644a11": "　正說知見時　　知見俱是心",
    "X78n1556_001:0644a12": "　當心即知見　　知見即于今",
    "X78n1556_001:0644a13": "爾時婆舍斯多尊者。母夢神劍。即覺有孕。既誕。遇師",
    "X78n1556_001:0644a14": "子尊者。顯發夙因。密傳心印。至南天竺國。摧伏外道。",
    "X78n1556_001:0644a15": "國王太子不如蜜多投師出家。師問曰。汝欲出家。當",
    "X78n1556_001:0644a16": "為何事。太子曰。我今出家。不為其事。師曰。不為其事。",
    "X78n1556_001:0644a17": "因何出家。太子曰。我所出家。即為佛事。師曰。若為佛",
    "X78n1556_001:0644a18": "事。當何所作。太子曰。無所作者。即真佛事。師嘆曰。太",
    "X78n1556_001:0644a19": "子智慧天至。必諸聖降迹。即與授具。大地震動。靈異",
    "X78n1556_001:0644a20": "頗多。付正法眼藏。而說偈言。",
    "X78n1556_001:0644a21": "　聖人說知見　　當境無是非",
    "X78n1556_001:0644a22": "　我今悟真性　　無道亦無理",
    "X78n1556_001:0644a23": "爾時不如蜜多尊者。捨太子位。投尊者出家。傳法利",
    "X78n1556_001:0644a24": "生。至東印土。有婆羅門子街巷游行無定。師問曰。汝",
    "X78n1556_001:0644b01": "行何急。答曰。師行何緩。師曰。汝今何姓。答曰。與師同",
    "X78n1556_001:0644b02": "姓。師曰。汝憶前事否。答曰。我念遠劫與師同居。師曰。",
    "X78n1556_001:0644b03": "共為何事。答曰。師演摩訶般若。我轉甚深修多羅。師",
    "X78n1556_001:0644b04": "曰。今日所談。深契夙因。即度出家。名般若多羅。付正",
    "X78n1556_001:0644b05": "法眼藏。而說偈言。",
    "X78n1556_001:0644b06": "　真性心地藏　　無頭亦無尾",
    "X78n1556_001:0644b07": "　應緣而化物　　方便呼為智",
    "X78n1556_001:0644b08": "爾時般若多羅尊者。既得法已。行化南印。國玉太子",
    "X78n1556_001:0644b09": "共所欽敬。因以寶珠為施。師復示問。各陳所見。唯菩",
    "X78n1556_001:0644b10": "提多羅曰。此是世寶。未足為上。於諸寶中。法寶為上。",
    "X78n1556_001:0644b11": "此是世光。未足為上。於諸光中。智光為上。此是世明。",
    "X78n1556_001:0644b12": "未足為上。於諸明中。心明為上。此是世珠。未定為上。",
    "X78n1556_001:0644b13": "於諸珠中。心珠為上。師有其道。其寶即現。師復問曰。",
    "X78n1556_001:0644b14": "於諸物中。何物為相。答曰。於諸物中。不起無相。師曰。",
    "X78n1556_001:0644b15": "於諸物中。何物最高。答曰。於諸物中。人我最高。師曰。",
    "X78n1556_001:0644b16": "於諸物中。何物最大。答曰。於諸物中。法性最大。既見",
    "X78n1556_001:0644b17": "問答精妙。即與落髮。感白日月現。地三震動。便證聖",
    "X78n1556_001:0644b18": "果。付正法眼藏。而說而偈言。",
    "X78n1556_001:0644b19": "　心地生諸種　　因事復因理",
    "X78n1556_001:0644b20": "　果滿菩提圓　　花開世界起",
    "X78n1556_001:0644b21": "爾時唐土初祖菩提達磨尊者。南天竺國王第三太",
    "X78n1556_001:0644b22": "子也。施珠辨義。發明心地。於諸法性。頓得通量。傳法",
    "X78n1556_001:0644b23": "時至。遠來此土。梁帝不契。面壁少林。有神光法師。立",
    "X78n1556_001:0644b24": "雪斷臂。堅求諸佛要道。師為易名慧可。一日。問曰。諸",
    "X78n1556_001:0644c01": "佛法印。可得聞乎。師曰。諸佛法印。匪從人得。可曰。乞",
    "X78n1556_001:0644c02": "師安心。師曰。將心來。與汝安。可曰。覓心不可得。師曰。",
    "X78n1556_001:0644c03": "與汝安心竟。師又誨曰。汝可內息諸慮。外息諸緣。可",
    "X78n1556_001:0644c04": "忽頓證而告曰。弟子已息諸緣。師曰。莫落空否。可曰。",
    "X78n1556_001:0644c05": "不落空。師曰。以何所證。言不落空。可曰。明明了了。無",
    "X78n1556_001:0644c06": "覺無知。師曰。如是。如是。師將歸西天。示門人曰。汝等",
    "X78n1556_001:0644c07": "各陳所見。吾欲付西天衣鉢。以為表證。道副曰。如我",
    "X78n1556_001:0644c08": "所見。不執文字。不離文字。而為道用。師曰。汝得吾皮。",
    "X78n1556_001:0644c09": "尼總持曰。如我所見。如慶喜見阿閦佛國。一見更不",
    "X78n1556_001:0644c10": "再見。師曰。汝得吾肉。道育曰。如我所見。四大本空。五",
    "X78n1556_001:0644c11": "蘊非有。無一法可得。師曰。汝得吾骨。慧可最後禮三",
    "X78n1556_001:0644c12": "拜。依位而立。師曰。汝得吾髓。遂付正法眼藏。而說偈",
    "X78n1556_001:0644c13": "言。",
    "X78n1556_001:0644c14": "　吾本來茲土　　傳法救迷情",
    "X78n1556_001:0644c15": "　一花開五葉　　結果自然成",
    "X78n1556_001:0644c16": "爾時二祖惠可正宗普覺禪師。立雪斷臂。傳鉢授衣。",
    "X78n1556_001:0644c17": "繼闡玄風。愽求法嗣。有一居士。聿來說禮。問曰。弟子",
    "X78n1556_001:0644c18": "久纏風恙。乞師懺罪。師曰。將罪來。與汝懺。居士良久",
    "X78n1556_001:0644c19": "曰。覔罪性不可得。師曰。與汝懺罪竟。宜依佛法僧住。",
    "X78n1556_001:0644c20": "居曰。今日已知是僧。未審何名佛法。師曰。是心是佛。",
    "X78n1556_001:0644c21": "是心是法。法佛無二。僧寶亦然。居士曰。弟子始知罪",
    "X78n1556_001:0644c22": "性不在內。不在外。不在中間。如其心然。佛法無二也。",
    "X78n1556_001:0644c23": "師深器之。曰。汝是吾寶也。宜名僧璨。即與落髮。付正",
    "X78n1556_001:0644c24": "法眼藏。而說偈言。",
    "X78n1556_001:0645a01": "　本來緣有地　　因地種花生",
    "X78n1556_001:0645a02": "　本來無有種　　花亦不曾生",
    "X78n1556_001:0645a03": "爾時三祖僧璨鏡智禪師。懺罪得道。落髮傳衣。任緣",
    "X78n1556_001:0645a04": "利人。居無常處。有沙彌道信見師。問曰。乞與解脫法",
    "X78n1556_001:0645a05": "門。師曰。誰縛汝。答曰。無人縛。師曰。既無人縛。何求解",
    "X78n1556_001:0645a06": "脫。信於言下大悟。侍奉九載。付正法眼藏。而說偈言。",
    "X78n1556_001:0645a07": "　花種雖因地　　從地種花生",
    "X78n1556_001:0645a08": "　若無人下種　　花地盡無生",
    "X78n1556_001:0645a09": "爾時四祖道信大醫禪師。生而超異。頓悟空宗。入解",
    "X78n1556_001:0645a10": "脫門。宛如夙習。既續祖風。將求嗣法。於黃梅路上見",
    "X78n1556_001:0645a11": "一小兒。骨相奇秀。異乎常童。師見問曰。汝何姓。答曰。",
    "X78n1556_001:0645a12": "姓即有。不是常姓。師曰。是何姓。答曰。是佛性。師曰。汝",
    "X78n1556_001:0645a13": "無佛性。答曰。佛性空故。所以言無。師識其法器。俾為",
    "X78n1556_001:0645a14": "侍者。後付正法眼藏。而說偈言。",
    "X78n1556_001:0645a15": "　花種有生性　　因地花生生",
    "X78n1556_001:0645a16": "　大緣與性合　　當生生不生",
    "X78n1556_001:0645a17": "爾時五祖弘忍大滿禪師。童兒得道。乃栽松道者後",
    "X78n1556_001:0645a18": "身。居黃梅東山。大振玄風。有盧居士遠來。師曰。汝什",
    "X78n1556_001:0645a19": "麼處來。答曰。嶺南來。師曰。來作什麼。答曰。來求作佛。",
    "X78n1556_001:0645a20": "師曰。汝嶺南人無佛性。答曰。人有南北。佛性豈有南",
    "X78n1556_001:0645a21": "北。師叱曰。着槽廠去。即入碓坊。服勞杵臼。腰間墜石。",
    "X78n1556_001:0645a22": "晝夜不息。傳衣時至。遂命入室。乃謂曰。諸佛出世。為",
    "X78n1556_001:0645a23": "一大事。無上妙法。真實圓明。今付於汝。汝善護持。無",
    "X78n1556_001:0645a24": "令斷絕。而說偈言。",
    "X78n1556_001:0645b01": "　有情本下種　　因地果還生",
    "X78n1556_001:0645b02": "　無情既無種　　無性亦無生",
    "X78n1556_001:0645b03": "爾時六祖慧能大鑑禪師。賣樵聞經。頓悟心印。遠至",
    "X78n1556_001:0645b04": "黃梅。求其密證。遂傳衣鉢。隱于懷集。因辨風幡。發揚",
    "X78n1556_001:0645b05": "大事。道俗皈依。龍天瞻仰。演無上乘。度無量眾。當機",
    "X78n1556_001:0645b06": "開悟。密契潛符。猶如時雨。普潤一切。將欲歸真。遂告",
    "X78n1556_001:0645b07": "眾曰。汝等信根純熟。決定無疑。衣鉢不傳。各任大事。",
    "X78n1556_001:0645b08": "依吾行者。定證聖果。普告大眾。而說偈言。",
    "X78n1556_001:0645b09": "　心地含諸種　　普雨悉皆萌",
    "X78n1556_001:0645b10": "　頓悟花情已　　菩提果自成",
    "X78n1556_001:0645b11": "南嶽懷讓禪師師到曹溪。祖師問曰。從什麼處來。師",
    "X78n1556_001:0645b12": "曰。從嵩山安國師處來。祖曰。什麼物與麼來。師八年",
    "X78n1556_001:0645b13": "後。一日忽省。而告祖師曰。說似一物即不中。祖曰。還",
    "X78n1556_001:0645b14": "假修證否。師曰。修證即不無。只是不污染。祖曰。只遮",
    "X78n1556_001:0645b15": "不污染。諸佛所護念。汝今如是。吾亦如是。西天二十",
    "X78n1556_001:0645b16": "八祖亦如是。唐土六祖亦如是。般若多羅讖汝足下",
    "X78n1556_001:0645b17": "出一馬駒子。蹈殺天下人去在。汝善護持。後居南嶽。",
    "X78n1556_001:0645b18": "傳正法眼。",
    "X78n1556_001:0645b19": "廬陵清原山行思禪師師到曹溪。參禮祖師。問曰。當",
    "X78n1556_001:0645b20": "何所務即得不落堦級。祖師曰。汝曾作什麼來。師曰。",
    "X78n1556_001:0645b21": "聖諦亦不為。祖曰。落何堦級。師曰。聖諦尚不為。何堦",
    "X78n1556_001:0645b22": "級之有。祖曰。如是。如是。汝善護持。曹溪學眾雖多。師",
    "X78n1556_001:0645b23": "居第一。後歸清原山弘揚此事。傳正法眼。",
    "X78n1556_001:0645b24": "江西道一馬大師在菴中坐次。讓和尚問曰。在遮裏",
    "X78n1556_001:0645c01": "作什麼。師曰。坐禪。讓曰。坐禪圖什麼。師曰。圓作佛。讓",
    "X78n1556_001:0645c02": "有間取甎於庵前磨。師曰。磨甎作什麼。讓曰。磨甎作",
    "X78n1556_001:0645c03": "鏡。師曰。磨甎豈得成鏡。讓曰。磨甎既不成鏡。汝坐禪",
    "X78n1556_001:0645c04": "豈得成佛。師悚然起立。問曰。如何即是。讓曰。汝若坐",
    "X78n1556_001:0645c05": "禪。禪非坐臥。汝若坐佛。佛非定相。譬人駕車。車若不",
    "X78n1556_001:0645c06": "行。打車即是。打牛即是。師忽頓悟。侍奉十年。日益微",
    "X78n1556_001:0645c07": "奧。後在江西。隨處傳正法眼。",
    "X78n1556_001:0645c08": "南岳石頭希遷禪師投六祖落髮。稟旨尋思三年。方",
    "X78n1556_001:0645c09": "悟其意。逕往清原。思和尚問曰。子什麼處來。師曰。曹",
    "X78n1556_001:0645c10": "溪來。思曰。汝到曹溪得箇什麼。師曰。未到曹溪亦不",
    "X78n1556_001:0645c11": "曾失。思曰。若恁麼。何用到曹溪。師曰。若不到曹溪。爭",
    "X78n1556_001:0645c12": "知不失。思曰。象角雖多。一麟足矣。後居南岳。傳正法",
    "X78n1556_001:0645c13": "眼。",
    "X78n1556_001:0645c14": "洪州百丈懷海大智禪師一日。隨馬大師遊田中。見",
    "X78n1556_001:0645c15": "野鴨子。大師問。是什麼。師云。野鴨子。少須。鴨子飛去。",
    "X78n1556_001:0645c16": "大師云。什麼處去也。師云。飛過去也。大師扭師鼻。師",
    "X78n1556_001:0645c17": "作忍痛聲。大師云。又道飛過去。師因有省。後住百丈。",
    "X78n1556_001:0645c18": "傳正法眼。",
    "X78n1556_001:0645c19": "澧州天皇道悟禪師初參徑山國一禪師。次至馬大",
    "X78n1556_001:0645c20": "師宗席。皆契心要。後到石頭。問曰。離却定慧。以何法",
    "X78n1556_001:0645c21": "示人。石頭曰。我遮裏無奴婢。離箇什麼。師曰。如何明",
    "X78n1556_001:0645c22": "得。石頭曰。汝撮得虗空麼。師曰。恁麼即不從今日去",
    "X78n1556_001:0645c23": "也。石頭曰。汝早晚從那邊來。師曰。道悟不是那邊人。",
    "X78n1556_001:0645c24": "石頭曰。我已知汝來處。師曰。何以贓誣於人。石頭曰。",
    "X78n1556_001:0646a01": "汝身見在。師曰。雖然如此。畢竟如何示於後人。石頭",
    "X78n1556_001:0646a02": "曰。誰是後人。師從茲頓悟。後住天皇。傳正法眼。",
    "X78n1556_001:0646a03": "筠州黃蘗希運禪師初參百丈。問曰。師參馬祖。有何",
    "X78n1556_001:0646a04": "因緣。百丈舉再參因緣。師不覺吐舌。百丈云。作什麼。",
    "X78n1556_001:0646a05": "師云。今日因師見馬大師大機之用。百丈云。子已後",
    "X78n1556_001:0646a06": "莫承嗣馬大師麼。師云。我不識馬大師。我若嗣他。恐",
    "X78n1556_001:0646a07": "喪我兒孫。百丈曰。如是。如是。後師資機感非一。住黃",
    "X78n1556_001:0646a08": "蘗山。傳正法眼。",
    "X78n1556_001:0646a09": "澧州龍潭崇信禪師一日。問天皇和尚曰。弟子久事",
    "X78n1556_001:0646a10": "於師。未蒙指示。天皇曰。每日無不指示。師曰。什麼處",
    "X78n1556_001:0646a11": "是指示。天皇曰。汝擎茶來。吾為汝受。汝若和南。吾便",
    "X78n1556_001:0646a12": "起手。師因開悟。後住龍潭。傳正法眼。",
    "X78n1556_001:0646a13": "鎮府臨濟義玄禪師初參黃檗。問佛法的的大意。三",
    "X78n1556_001:0646a14": "度發問。黃蘗打六十拄杖。至大愚。舉此因緣。愚云。黃",
    "X78n1556_001:0646a15": "蘗得恁麼老婆心。師忽頓悟。便歸侍奉黃蘗。後往河",
    "X78n1556_001:0646a16": "北闡化。傳正法眼。",
    "X78n1556_001:0646a17": "鼎州德山宣鑑禪師侍立龍潭。夜深下去。既黑。龍潭",
    "X78n1556_001:0646a18": "點紙燭與師。師纔接。潭即吹滅。師忽大悟。作禮。龍潭",
    "X78n1556_001:0646a19": "曰。子見什麼道理。師曰。從今日已去。不疑天下老和",
    "X78n1556_001:0646a20": "尚舌頭。龍潭次辰示眾曰。可中有箇漢。牙如利劍。眼",
    "X78n1556_001:0646a21": "似流星。口若血盆。面生黑漆。一棒打不回頭。他時後",
    "X78n1556_001:0646a22": "日向孤峰頂上盤結草庵。呵佛罵祖去在。師即焚却",
    "X78n1556_001:0646a23": "文字便行。後住德山。傳正法眼。",
    "X78n1556_001:0646a24": "魏府興化存獎禪師初參臨濟發明。後遇大覺。打二",
    "X78n1556_001:0646b01": "十棒。因悟臨濟參黃蘗因緣。後出世住興化。繼嗣臨",
    "X78n1556_001:0646b02": "濟。傳正法眼。",
    "X78n1556_001:0646b03": "福州雪峯義存禪師九上洞山。三到投子。尋到德山。",
    "X78n1556_001:0646b04": "師資緣契。一日。問曰。從上諸聖以何法示人。山打一",
    "X78n1556_001:0646b05": "棒云。道什麼。師忽悟。如桶底脫。因至鼇山。巖頭作證。",
    "X78n1556_001:0646b06": "自己胷襟流出。可以蓋天蓋地。後歸雪峯。傳正法眼。",
    "X78n1556_001:0646b07": "汝州寶應南院慧顒禪師參興化和尚。大悟玄旨。密",
    "X78n1556_001:0646b08": "契宗風。啐啄應機。主賓互換。當鋒詶敵。獨冠諸方。居",
    "X78n1556_001:0646b09": "南院道場。傳正法眼。",
    "X78n1556_001:0646b10": "韶州雲門文偃禪師初參睦州陳尊宿。發明心地。尋",
    "X78n1556_001:0646b11": "入嶺。參雪峰。一日。遇陞堂。僧問。如何是佛。峰云。蒼天。",
    "X78n1556_001:0646b12": "蒼天。師聞。忽釋所疑。契會宗要。後廣主劉氏請居雲",
    "X78n1556_001:0646b13": "門。傳正法眼。",
    "X78n1556_001:0646b14": "汝州風穴延昭禪師初參鏡清。發明祖意。後參南院。",
    "X78n1556_001:0646b15": "師纔至門。院云。入門須辨主。師云。端的請師分。院以",
    "X78n1556_001:0646b16": "左手拍膝。師便喝。院以右手拍膝。師又喝。院舉左手",
    "X78n1556_001:0646b17": "云。遮裏即從汝。舉右手云。那裏作麼生。師云。瞎。院拈",
    "X78n1556_001:0646b18": "拄杖。師云。奪却拄杖打和尚。莫言不道。院云。三十年",
    "X78n1556_001:0646b19": "住持。今日被黃面浙子鈍致。師云。和尚大似持鉢不",
    "X78n1556_001:0646b20": "得。詐道不飢。院云。曾到此間否。師云。是何言歟。院云。",
    "X78n1556_001:0646b21": "端的問汝。師云。也不得放過。院云。且坐喫茶。師即展",
    "X78n1556_001:0646b22": "禮。後嗣宗風。應溈仰懸記。大振祖機。傳正法眼。",
    "X78n1556_001:0646b23": "汝州首山省念禪師遍參知識。常誦法華經。到風穴",
    "X78n1556_001:0646b24": "會中。一日。遇陞堂。風穴示眾云。世尊不說說。迦葉不",
    "X78n1556_001:0646c01": "聞聞。良久。便下座。師曰。此頓悟心宗。遂入室。具陳所",
    "X78n1556_001:0646c02": "證。風穴再問曰。世尊不說說。迦葉不聞聞。汝作麼生",
    "X78n1556_001:0646c03": "會。師曰。動容揚古路。不墮悄然機。風穴然之。後住首",
    "X78n1556_001:0646c04": "山。傳正法眼。",
    "X78n1556_001:0646c05": "汾州太子院善昭禪師太原人也。積習熏聞。孤標異",
    "X78n1556_001:0646c06": "俗。去飾受具。杖策遊方。所至少留。隨機扣問。歷參知",
    "X78n1556_001:0646c07": "識七十餘員。最後受印汝州念禪師。由是名聲頗聞。",
    "X78n1556_001:0646c08": "緇素嚮慕。前後八請。皆不一諾。淳化四年。道俗千人",
    "X78n1556_001:0646c09": "迎至西河。方止斯院。門庭峻捷。玄機莫湊。所印可者",
    "X78n1556_001:0646c10": "皆為道器。德譽洋洋。名播　上國。都尉李侯請居潞",
    "X78n1556_001:0646c11": "府承天。彼方士民。灑涕遮留。師謂專使曰。暫赴廚饌。",
    "X78n1556_001:0646c12": "食畢取書。既而詣之。不起于座。已趣圓寂。闍維後。收",
    "X78n1556_001:0646c13": "舍利起塔。師平生閱大藏經六遍。提綱宗要一十策。",
    "X78n1556_001:0646c14": "其餘應物機緣具如本傳。",
    "X78n1556_001:0646c15": "問。心地未安時如何。師曰。誰亂儞。僧曰。爭奈這箇何。",
    "X78n1556_001:0646c16": "師云。自作自受。問。學人未悟時如何。師云。誰言未悟。",
    "X78n1556_001:0646c17": "僧曰。悟後如何。師云。莫詐明頭。問。祖意教意。是同是",
    "X78n1556_001:0646c18": "別。師云。巖高松冷徤。澗曲水流遲。問。如何是祖師西",
    "X78n1556_001:0646c19": "來意。師云。青絹扇子足風涼。問。如何是學人著力處。",
    "X78n1556_001:0646c20": "師云。嘉州打大像。問。如何是學人轉身處。師云。陝府",
    "X78n1556_001:0646c21": "灌鐵牛。問。如何是學人親切處。師云。河西弄師子。問。",
    "X78n1556_001:0646c22": "如何是第一玄。師云。親囑飲光前。僧曰。如何是第二",
    "X78n1556_001:0646c23": "玄。師云。絕相離言詮。僧曰。如何是第三玄。師云。明鑑",
    "X78n1556_001:0646c24": "照無偏。僧曰。恁麼則三玄已超今古外。九天皆唱太",
    "X78n1556_001:0647a01": "平歌。師云。杲日舒光無不照。幽冥盡耀豁乾坤。",
    "X78n1556_001:0647a02": "上堂云。夫參學者。須具本分眼目。臨機別取邪正。不",
    "X78n1556_001:0647a03": "受人謾。不被佛祖所滯。不隨言語所轉。不被諸法所",
    "X78n1556_001:0647a04": "惑。不依一切神妙解會。凡有來者盡皆驗破。何故。伊",
    "X78n1556_001:0647a05": "倚會解。展弄機鋒。求覔知見。問佛問祖。向上向下。自",
    "X78n1556_001:0647a06": "意祖意。皆可打伊。直饒一切不依。恰好點罰。萬水千",
    "X78n1556_001:0647a07": "山。恰好喫棒。到恁麼時。是箇漢始得。凡有編辟言句。",
    "X78n1556_001:0647a08": "或蓋或覆。將來辨主眼目。或呈知見。擎頭戴角。一識",
    "X78n1556_001:0647a09": "得。盡好打也。或只當面識破。或則貶之辱之。狀似軒",
    "X78n1556_001:0647a10": "鏡臨台。有何[(魅-未+夭)-ㄙ]魅可現乎。何故。狐狸能隱本狀者也。",
    "X78n1556_001:0647a11": "珍重。",
    "X78n1556_001:0647a13": "建中靖國續燈錄卷第一",
    "X78n1556_001:0647a15": "福州等覺禪院住持傳法沙門普明收印經板",
    "X78n1556_001:0647a16": "頭錢。恭為今上皇帝祝延　聖壽。闔郡官僚同",
    "X78n1556_001:0647a17": "資　祿位。彫造",
    "X78n1556_001:0647a18": "續燈錄印板一部。計三函　時崇寧二年十月",
    "X78n1556_001:0647a19": "　日謹題。"
}