{
    "T01n0026_016:0525a07": "中阿含經卷第十六",
    "T01n0026_016:0525a09": "東晉罽賓三藏瞿曇僧伽提婆譯",
    "T01n0026_016:0525a10": "71 蜱肆經（七一）中阿含王相應品蜱肆經第七第",
    "T01n0026_016:0525a11": "二小土城誦",
    "T01n0026_016:0525a12": "我聞如是：一時，尊者鳩摩羅迦葉遊拘薩",
    "T01n0026_016:0525a13": "羅國，與大比丘眾俱，往詣斯惒提，住彼村",
    "T01n0026_016:0525a14": "北尸攝惒林。爾時，斯惒提中有王名蜱肆，",
    "T01n0026_016:0525a15": "極大豐樂，資財無量，畜牧產業不可稱計，封",
    "T01n0026_016:0525a16": "戶、食邑種種具足，斯惒提邑泉池草木一切",
    "T01n0026_016:0525a17": "屬王，從拘薩羅王波斯匿之所封授。於是，",
    "T01n0026_016:0525a18": "斯惒提梵志、居士，聞有沙門名鳩摩羅迦",
    "T01n0026_016:0525a19": "葉，遊拘薩羅國，與大比丘眾俱，來至此斯",
    "T01n0026_016:0525a20": "惒提，住彼村北尸攝惒林。彼沙門鳩摩羅迦",
    "T01n0026_016:0525a21": "葉有大名稱，周聞十方，鳩摩羅迦葉才辯",
    "T01n0026_016:0525a22": "無礙，所說微妙，彼是多聞阿羅訶也。若有",
    "T01n0026_016:0525a23": "見此阿羅訶恭敬禮事者，快得善利，我等",
    "T01n0026_016:0525a24": "可往見彼沙門鳩摩羅迦葉。斯惒提梵志、居",
    "T01n0026_016:0525a25": "士各與等類相隨而行，從斯惒提並共北出，",
    "T01n0026_016:0525a26": "至尸攝惒林。是時，蜱肆王在正殿上，遙見",
    "T01n0026_016:0525a27": "斯惒提梵志、居士，各與等類相隨而行，從斯",
    "T01n0026_016:0525a28": "惒提並共北出，至尸攝惒林。蜱肆王見已，告",
    "T01n0026_016:0525a29": "侍人曰：「此斯惒提梵志、居士，今日何故各與",
    "T01n0026_016:0525b01": "等類相隨而行，從斯惒提並共北出，至尸攝",
    "T01n0026_016:0525b02": "惒林？」侍人白曰：「天王！彼斯惒提梵志、居士，聞",
    "T01n0026_016:0525b03": "有沙門鳩摩羅迦葉遊拘薩羅國，與大比",
    "T01n0026_016:0525b04": "丘眾俱，來至此斯惒提，住彼村北尸攝惒",
    "T01n0026_016:0525b05": "林。天王！彼沙門鳩摩羅迦葉有大名稱，周",
    "T01n0026_016:0525b06": "聞十方，鳩摩羅迦葉才辯無礙，所說微妙，彼",
    "T01n0026_016:0525b07": "是多聞阿羅訶也。若有見此阿羅訶恭敬禮",
    "T01n0026_016:0525b08": "事者，快得善利，我等可往見彼沙門鳩摩",
    "T01n0026_016:0525b09": "羅迦葉。天王！是故斯惒提梵志、居士，各與等",
    "T01n0026_016:0525b10": "類相隨而行，從斯惒提並共北出，至尸攝惒",
    "T01n0026_016:0525b11": "林。」蜱肆王聞已，告侍人曰：「汝往詣彼斯惒",
    "T01n0026_016:0525b12": "提梵志、居士所，而語之曰：『蜱肆王告斯惒提",
    "T01n0026_016:0525b13": "梵志、居士：「諸賢可住，我與汝等共往見彼",
    "T01n0026_016:0525b14": "沙門鳩摩羅迦葉。汝等愚癡！勿為彼所欺，",
    "T01n0026_016:0525b15": "為有後世，有眾生生。我如是見，如是說，",
    "T01n0026_016:0525b16": "無有後世，無眾生生。」』」侍人受教，即往詣彼",
    "T01n0026_016:0525b17": "斯惒提梵志、居士所，而語之曰：「蜱肆王告斯",
    "T01n0026_016:0525b18": "惒提梵志、居士：『諸賢可住，我與汝等共往",
    "T01n0026_016:0525b19": "見彼沙門鳩摩羅迦葉。汝等愚癡！勿為彼所",
    "T01n0026_016:0525b20": "欺，為有後世，有眾生生。我如是見，如是",
    "T01n0026_016:0525b21": "說：無有後世，無眾生生。』」斯惒提梵志、居士",
    "T01n0026_016:0525b22": "聞此教已，答侍人曰：「輙如來勅。」侍人還啟，",
    "T01n0026_016:0525b23": "已宣王命：「彼斯惒提梵志、居士住待天王，唯",
    "T01n0026_016:0525b24": "願天王宜知是時。」時，蜱肆王即勅御者：「汝",
    "T01n0026_016:0525b25": "速嚴駕，我今欲行。」御者受教，即速嚴駕訖，",
    "T01n0026_016:0525b26": "還白王：「嚴駕已辦，隨天王意。」時，蜱肆王即乘",
    "T01n0026_016:0525b27": "車出，往詣斯惒提梵志、居士所，與共北行至尸",
    "T01n0026_016:0525b28": "攝惒林。時，蜱肆王遙見尊者鳩摩羅迦葉在",
    "T01n0026_016:0525b29": "樹林間，即下車步進，往詣尊者鳩摩羅迦葉",
    "T01n0026_016:0525c01": "所，共相問訊，却坐一面，問曰：「迦葉！我今欲",
    "T01n0026_016:0525c02": "問，寧見聽耶？」尊者鳩摩羅迦葉告曰：「蜱肆！若",
    "T01n0026_016:0525c03": "欲問者，便可問之，我聞已當思。」時，蜱肆王",
    "T01n0026_016:0525c04": "即便問曰：「迦葉！我如是見，如是說，無有後",
    "T01n0026_016:0525c05": "世，無眾生生。沙門鳩摩羅迦葉！於意云何？」",
    "T01n0026_016:0525c06": "尊者鳩摩羅迦葉告曰：「蜱肆！我今問王，隨所",
    "T01n0026_016:0525c07": "解答。於王意云何？今此日月，為是今世，為",
    "T01n0026_016:0525c08": "後世耶？」蜱肆答曰：「沙門鳩摩羅迦葉雖作",
    "T01n0026_016:0525c09": "是說，但我如是見，如是說，無有後世，無眾",
    "T01n0026_016:0525c10": "生生。」尊者鳩摩羅迦葉告曰：「蜱肆！復更有惡",
    "T01n0026_016:0525c11": "而過此耶？」蜱肆答曰：「如是。迦葉！復更有惡。",
    "T01n0026_016:0525c12": "迦葉！我有親親疾病困篤，我往彼所，到已，",
    "T01n0026_016:0525c13": "謂言：『汝等當知我如是見，如是說：無有後",
    "T01n0026_016:0525c14": "世，無眾生生。親親！有沙門、梵志如是見，如",
    "T01n0026_016:0525c15": "是說言：有後世，有眾生生。我常不信彼之",
    "T01n0026_016:0525c16": "所說。彼復作是語：「若有男女作惡行，不精",
    "T01n0026_016:0525c17": "進，事惰、懈怠、嫉妬、慳貪，不舒手，不庶幾，極",
    "T01n0026_016:0525c18": "著財物，彼因緣此，身壞命終，必至惡處，生",
    "T01n0026_016:0525c19": "地獄中。」若彼沙門、梵志所說是真實者，汝等",
    "T01n0026_016:0525c20": "是我親親，作惡行，不精進事惰、懈怠、嫉",
    "T01n0026_016:0525c21": "妬、慳貪，不舒手，不庶幾，極著財物，若汝等",
    "T01n0026_016:0525c22": "身壞命終，必至惡處，生地獄中者，可還語",
    "T01n0026_016:0525c23": "我：「蜱肆！彼地獄中如是如是苦。」若當爾者，",
    "T01n0026_016:0525c24": "我便現見。』彼聞我語，受我教已，都無有來",
    "T01n0026_016:0525c25": "語我言：『蜱肆！彼地獄中如是如是苦。』迦葉！",
    "T01n0026_016:0525c26": "因此事故，我作是念：無有後世，無眾生",
    "T01n0026_016:0525c27": "生。」尊者鳩摩羅迦葉告曰：「蜱肆！我復問王，",
    "T01n0026_016:0525c28": "隨所解答。若有王人收縛罪者，送至王所，",
    "T01n0026_016:0525c29": "白曰：『天王！此人有罪，王當治之。』王告彼曰：",
    "T01n0026_016:0526a01": "『汝等將去反縛兩手，令彼騎驢，打破敗鼓，",
    "T01n0026_016:0526a02": "聲如驢鳴，遍宣令已，從城南門出，坐高標",
    "T01n0026_016:0526a03": "下，斬斷其頭。』彼受教已，即反縛罪人，令其",
    "T01n0026_016:0526a04": "騎驢，打破敗鼓，聲如驢鳴，遍宣令已，從城",
    "T01n0026_016:0526a05": "南門出，坐高標下，欲斬其頭。此人臨死語",
    "T01n0026_016:0526a06": "彼卒曰：『汝且小住，我欲得見父母、妻子、奴",
    "T01n0026_016:0526a07": "婢、使人，聽我暫去。』於王意云何？彼卒寧當",
    "T01n0026_016:0526a08": "放斯罪人，聽暫去耶？」蜱肆答曰：「不也。迦葉！」",
    "T01n0026_016:0526a09": "尊者鳩摩羅迦葉告曰：「蜱肆！王親親者亦復",
    "T01n0026_016:0526a10": "如是，作惡行，不精進，事惰、懈怠、嫉妬、慳",
    "T01n0026_016:0526a11": "貪、不舒手，不庶幾，極著財物，彼因緣此，身",
    "T01n0026_016:0526a12": "壞命終，必至惡處，生地獄中。地獄卒捉極",
    "T01n0026_016:0526a13": "苦治時，彼語卒曰：『諸地獄卒！汝等小住，莫",
    "T01n0026_016:0526a14": "苦治我，我欲暫去詣蜱肆王，告語之曰：「彼",
    "T01n0026_016:0526a15": "地獄中如是如是苦。」令彼現見。』於王意云",
    "T01n0026_016:0526a16": "何？彼地獄卒寧當放王親親令暫來耶？」",
    "T01n0026_016:0526a17": "蜱肆答曰：「不也。迦葉！」尊者鳩摩羅迦葉告曰：「蜱",
    "T01n0026_016:0526a18": "肆！汝應如是觀於後世，莫如肉眼之所見",
    "T01n0026_016:0526a19": "也。蜱肆！若有沙門、梵志斷絕離欲，趣向離",
    "T01n0026_016:0526a20": "欲，斷絕離恚，趣向離恚，斷絕離癡，趣向離",
    "T01n0026_016:0526a21": "癡，彼以清淨天眼出過於人，見此眾生死",
    "T01n0026_016:0526a22": "時、生時，好色、惡色，或妙、不妙，往來善處及不",
    "T01n0026_016:0526a23": "善處，隨此眾生之所作業，見其如真。」蜱肆",
    "T01n0026_016:0526a24": "王復言：「沙門鳩摩羅迦葉雖作是說，但我",
    "T01n0026_016:0526a25": "如是見，如是說：無有後世，無眾生生。」尊者",
    "T01n0026_016:0526a26": "鳩摩羅迦葉告曰：「蜱肆！復更有惡而過此",
    "T01n0026_016:0526a27": "耶？」蜱肆答曰：「如是。迦葉！復更有惡。迦葉！我",
    "T01n0026_016:0526a28": "有親親疾病困篤，我往彼所，到已謂言：『汝",
    "T01n0026_016:0526a29": "等當知我如是見，如是說：無有後世，無眾",
    "T01n0026_016:0526b01": "生生。親親！有沙門、梵志如是見，如是說言：",
    "T01n0026_016:0526b02": "有後世，有眾生生。我常不信彼之所說。彼",
    "T01n0026_016:0526b03": "復作是語：「若有男女妙行精進，精勤不懈，",
    "T01n0026_016:0526b04": "無有嫉妬，亦不慳貪，舒手，庶幾，開意放捨，",
    "T01n0026_016:0526b05": "給諸孤窮，常樂施與，不著財物，彼因緣",
    "T01n0026_016:0526b06": "此，身壞命終，必昇善處，乃生天上。」若彼沙",
    "T01n0026_016:0526b07": "門、梵志所說是真實者，汝等是我親親，妙行",
    "T01n0026_016:0526b08": "精進，精勤不懈，無有嫉妬，亦不慳貪，舒手，",
    "T01n0026_016:0526b09": "庶幾，開意放捨，給諸孤窮，常樂施與，不著",
    "T01n0026_016:0526b10": "財物，若汝等身壞命終，必昇善處，生天上",
    "T01n0026_016:0526b11": "者，可還語我：「蜱肆！天上如是如是樂。」若當",
    "T01n0026_016:0526b12": "爾者，我便現見。』彼聞我語，受我教已，都無",
    "T01n0026_016:0526b13": "有來語我言：『蜱肆！天上如是如是樂。』迦",
    "T01n0026_016:0526b14": "葉！因此事故，我作是念：無有後世，無眾",
    "T01n0026_016:0526b15": "生生。」尊者鳩摩羅迦葉告曰：「蜱肆！聽我說",
    "T01n0026_016:0526b16": "喻，慧者聞喻則解其義。蜱肆！猶村邑外有",
    "T01n0026_016:0526b17": "都圊廁，深沒人頭，糞滿其中，而有一人墮",
    "T01n0026_016:0526b18": "沒廁底。若復有人為慈愍彼，求義及饒益，",
    "T01n0026_016:0526b19": "求安隱快樂，便從廁上徐徐挽出，刮以竹",
    "T01n0026_016:0526b20": "片，拭以樹葉，洗以暖湯。彼於後時淨澡浴",
    "T01n0026_016:0526b21": "已，以香塗身，昇正殿上，以五所欲而娛樂",
    "T01n0026_016:0526b22": "之。於王意云何？彼人寧復憶念先廁，歡喜",
    "T01n0026_016:0526b23": "稱譽，復欲見耶？」蜱肆答曰：「不也。迦葉！若更有",
    "T01n0026_016:0526b24": "人憶念彼廁，歡喜稱譽而欲見者，便不愛",
    "T01n0026_016:0526b25": "此人，況復自憶念先廁，歡喜稱譽？復欲見者，",
    "T01n0026_016:0526b26": "是處不然。」「蜱肆！若王有親親，妙行精進，精",
    "T01n0026_016:0526b27": "勤不懈，無有嫉妬，亦不慳貪，舒手，庶幾，開",
    "T01n0026_016:0526b28": "意放捨，給諸孤窮，常樂施與，不著財物，彼",
    "T01n0026_016:0526b29": "因緣此，身壞命終，必昇善處，乃生天上，生",
    "T01n0026_016:0526c01": "天上已，天五所欲而自娛樂。於王意云何？",
    "T01n0026_016:0526c02": "彼天天子寧當捨彼天五所欲，憶念於此",
    "T01n0026_016:0526c03": "人間五欲，歡喜稱譽，復欲見耶？」蜱肆答曰：「不",
    "T01n0026_016:0526c04": "也。迦葉！所以者何？人間五欲臭處不淨，甚可",
    "T01n0026_016:0526c05": "增惡，而不可向，不可愛念，麤澁不淨。迦",
    "T01n0026_016:0526c06": "葉！比於人間五所欲者，天欲為最，最上最",
    "T01n0026_016:0526c07": "好，最妙最勝。若彼天天子捨天五欲，而更憶",
    "T01n0026_016:0526c08": "念人間五欲，歡喜稱譽，復欲見者，是處不",
    "T01n0026_016:0526c09": "然。」「蜱肆！汝應如是觀於後世，莫如肉眼之",
    "T01n0026_016:0526c10": "所見也。蜱肆！若有沙門、梵志斷絕離欲，趣",
    "T01n0026_016:0526c11": "向離欲，斷絕離恚，趣向離恚，斷絕離癡，趣",
    "T01n0026_016:0526c12": "向離癡，彼以清淨天眼出過於人，見此眾",
    "T01n0026_016:0526c13": "生死時、生時，好色、惡色，或妙、不妙，往來善處",
    "T01n0026_016:0526c14": "及不善處，隨此眾生之所作業，見其如真。」",
    "T01n0026_016:0526c15": "蜱肆王復言：「沙門鳩摩羅迦葉雖作是說，但",
    "T01n0026_016:0526c16": "我如是見，如是說：無有後世，無眾生生。」尊",
    "T01n0026_016:0526c17": "者鳩摩羅迦葉告曰：「蜱肆！復更有惡而過是",
    "T01n0026_016:0526c18": "耶？」蜱肆答曰：「如是。迦葉！復更有惡。迦葉！我",
    "T01n0026_016:0526c19": "有親親疾病困篤，我往彼所，到已謂言：『汝",
    "T01n0026_016:0526c20": "等當知我如是見，如是說：無有後世，無",
    "T01n0026_016:0526c21": "眾生生。親親！有沙門、梵志如是見，如是說",
    "T01n0026_016:0526c22": "言：有後世，有眾生生。我常不信彼之所說。",
    "T01n0026_016:0526c23": "彼復作是語：「若有男女妙行精進，精勤不",
    "T01n0026_016:0526c24": "懈，無有嫉妬，亦不慳貪，舒手，庶幾，開意放",
    "T01n0026_016:0526c25": "捨，給諸孤窮，常樂施與，不著財物，彼因緣",
    "T01n0026_016:0526c26": "此，身壞命終，必昇善處，乃生天上。」若彼沙",
    "T01n0026_016:0526c27": "門、梵志所說是真實者，汝等是我親親，妙行",
    "T01n0026_016:0526c28": "精進，精勤不懈，無有嫉妬，亦不慳貪，舒手，",
    "T01n0026_016:0526c29": "庶幾，開意放捨，給諸孤窮，常樂施與，不著",
    "T01n0026_016:0527a01": "財物，若汝等身壞命終，必昇善處，生天上",
    "T01n0026_016:0527a02": "者，可還語我：「蜱肆！天上如是如是樂。」若汝",
    "T01n0026_016:0527a03": "天上而作是念：「我若還歸，當何所得？」蜱肆王",
    "T01n0026_016:0527a04": "家多有財物，吾當與汝。』彼聞我語，受我",
    "T01n0026_016:0527a05": "教已，都無有來語我言：『蜱肆！天上如是",
    "T01n0026_016:0527a06": "如是樂。』迦葉！因此事故，我作是念：無有",
    "T01n0026_016:0527a07": "後世，無眾生生。」尊者鳩摩羅迦葉告曰：「蜱",
    "T01n0026_016:0527a08": "肆！天上壽長，人間命短。若人間百歲，是三十",
    "T01n0026_016:0527a09": "三天一日一夜，如是一日一夜，月三十日，",
    "T01n0026_016:0527a10": "年十二月，三十三天天壽千年。於王意云",
    "T01n0026_016:0527a11": "何？若汝有親親妙行精進，精勤不懈，無有嫉",
    "T01n0026_016:0527a12": "妬，亦不慳貪，舒手，庶幾，開意放捨，給諸孤",
    "T01n0026_016:0527a13": "窮，常樂施與，不著財物，彼因緣此，身壞命",
    "T01n0026_016:0527a14": "終，必昇善處，乃生天上，生天上已，便作是",
    "T01n0026_016:0527a15": "念：『我等先當一日一夜，以天五欲而自娛",
    "T01n0026_016:0527a16": "樂，或二、三、四，至六、七日，以天五欲而自娛樂。",
    "T01n0026_016:0527a17": "然後當往語蜱肆王：「天上如是如是樂。」",
    "T01n0026_016:0527a18": "令彼現見。』於王意云何，汝竟當得爾所活",
    "T01n0026_016:0527a19": "不？」蜱肆問曰：「迦葉！誰從後世來語？沙門鳩",
    "T01n0026_016:0527a20": "摩羅迦葉！天上壽長，人間命短，若人間百歲，",
    "T01n0026_016:0527a21": "是三十三天一日一夜，如是一日一夜，月三",
    "T01n0026_016:0527a22": "十日，年十二月，三十三天天壽千年。」尊者鳩",
    "T01n0026_016:0527a23": "摩羅迦葉告曰：「蜱肆！聽我說喻，慧者聞喻",
    "T01n0026_016:0527a24": "則解其義。蜱肆！猶如盲人，彼作是說，無黑",
    "T01n0026_016:0527a25": "白色，亦無見黑白色，無長短色，亦無見長",
    "T01n0026_016:0527a26": "短色，無近遠色，亦無見近遠色，無麤細色，",
    "T01n0026_016:0527a27": "亦無見麤細色。何以故？我初不見不知，是",
    "T01n0026_016:0527a28": "故無有色。彼盲如是說，為真說耶？」蜱肆答",
    "T01n0026_016:0527a29": "曰：「不也。迦葉！所以者何？迦葉！有黑白色，亦",
    "T01n0026_016:0527b01": "有見黑白色，有長短色，亦有見長短色，",
    "T01n0026_016:0527b02": "有近遠色，亦有見近遠色，有麤細色，亦有",
    "T01n0026_016:0527b03": "見麤細色。若盲作是說，我不見不知，是故",
    "T01n0026_016:0527b04": "無有色者。彼作是說，為不真實。」尊者鳩摩",
    "T01n0026_016:0527b05": "羅迦葉告曰：「蜱肆王亦如盲，若王作是說：",
    "T01n0026_016:0527b06": "『誰從後世來語？沙門鳩摩羅迦葉！天上壽長，",
    "T01n0026_016:0527b07": "人間命短，若人間百歲是三十三天一日一夜，",
    "T01n0026_016:0527b08": "如是一日一夜，月三十日，年十二月，三十三天",
    "T01n0026_016:0527b09": "天壽千年。』」蜱肆王言：「沙門鳩摩羅迦葉！大為",
    "T01n0026_016:0527b10": "不可，不應作是說。所以者何？沙門鳩摩羅",
    "T01n0026_016:0527b11": "迦葉！精進比我如盲，迦葉！若知我知我親",
    "T01n0026_016:0527b12": "親妙行精進，精勤不懈，無有嫉妬，亦不慳",
    "T01n0026_016:0527b13": "貪，舒手，庶幾，開意放捨，給諸孤窮，常樂施",
    "T01n0026_016:0527b14": "與，不著財物，彼因緣此，身壞命終，必昇善",
    "T01n0026_016:0527b15": "處，生天上者。迦葉！我今便應即行布施，修",
    "T01n0026_016:0527b16": "諸福業，奉齋守戒已，以刀自殺，或服毒藥，",
    "T01n0026_016:0527b17": "或投坑井，或自縊死。沙門鳩摩羅迦葉！精",
    "T01n0026_016:0527b18": "進不應比我如彼盲人。」尊者鳩摩羅迦葉",
    "T01n0026_016:0527b19": "告曰：「蜱肆！復聽我說喻，慧者聞喻則解其",
    "T01n0026_016:0527b20": "義。蜱肆！猶如梵志有年少婦，方始懷姙，又",
    "T01n0026_016:0527b21": "前婦者已有一男，而彼梵志於其中間忽便",
    "T01n0026_016:0527b22": "命終，命終之後，彼前婦兒語小母曰：『小母！",
    "T01n0026_016:0527b23": "當知今此家中所有財物盡應屬我，不復",
    "T01n0026_016:0527b24": "見應可與分者。』小母報曰：『我今懷姙，若生",
    "T01n0026_016:0527b25": "男者，汝應與分；若生女者，物盡屬汝。』彼前",
    "T01n0026_016:0527b26": "婦兒復更再三語小母曰：『今此家中所有財",
    "T01n0026_016:0527b27": "物盡應屬我，不復見應可與分者。』小母亦",
    "T01n0026_016:0527b28": "復再三報曰：『我今懷姙，若生男者，汝應與",
    "T01n0026_016:0527b29": "分；若生女者，物盡屬汝。』於是，小母愚癡不",
    "T01n0026_016:0527c01": "達，不善曉解，無有智慧，欲求存命而反自",
    "T01n0026_016:0527c02": "害，即入室中，便取利刀自決其腹，看為",
    "T01n0026_016:0527c03": "是男，為是女耶？彼愚癡不達，不善曉解，無",
    "T01n0026_016:0527c04": "有智慧，欲求存命而反自害及腹中子。當",
    "T01n0026_016:0527c05": "知蜱肆亦復如是愚癡不達，不善曉解，無",
    "T01n0026_016:0527c06": "有智慧，欲求存命，反作是念：『迦葉！若知",
    "T01n0026_016:0527c07": "我知我親親妙行精進，精勤不懈，無有嫉",
    "T01n0026_016:0527c08": "妬，亦不慳貪，舒手，庶幾，開意放捨，給諸孤",
    "T01n0026_016:0527c09": "窮，常樂施與，不著財物，彼因緣此，身壞命",
    "T01n0026_016:0527c10": "終，必昇善處，生天上者，我今便應即行布",
    "T01n0026_016:0527c11": "施，修諸福業，奉齋守戒已，以刀自殺，或服",
    "T01n0026_016:0527c12": "毒藥，或投坑井，或自縊死。沙門鳩摩羅迦",
    "T01n0026_016:0527c13": "葉！精進不應比我如彼盲人。』蜱肆！若精進",
    "T01n0026_016:0527c14": "人長壽者，便得大福；若得大福者，便得生",
    "T01n0026_016:0527c15": "天長壽。蜱肆！汝應如是觀於後世，莫如肉",
    "T01n0026_016:0527c16": "眼之所見也。蜱肆！若有沙門、梵志斷絕離",
    "T01n0026_016:0527c17": "欲，趣向離欲，斷絕離恚，趣向離恚，斷絕離",
    "T01n0026_016:0527c18": "癡，趣向離癡，彼以清淨天眼出過於人，見",
    "T01n0026_016:0527c19": "此眾生死時、生時，好色、惡色，或妙、不妙，往來",
    "T01n0026_016:0527c20": "善處及不善處，隨此眾生之所作業，見其如",
    "T01n0026_016:0527c21": "真。」蜱肆王復言：「沙門鳩摩羅迦葉雖作是說，",
    "T01n0026_016:0527c22": "但我如是見，如是說：無有後世，無眾生生。」",
    "T01n0026_016:0527c23": "尊者鳩摩羅迦葉告曰：「蜱肆！復更有惡而過",
    "T01n0026_016:0527c24": "此耶？」蜱肆答曰：「如是。迦葉！復更有惡。迦葉！",
    "T01n0026_016:0527c25": "我有親親疾病困篤，我往彼所，慰勞看彼，",
    "T01n0026_016:0527c26": "彼亦慰勞視我；彼若命終，我復詣彼慰勞看",
    "T01n0026_016:0527c27": "彼，彼亦不復慰勞視我，我亦不復慰勞看",
    "T01n0026_016:0527c28": "彼。迦葉！以此事故，我作是念：無眾生生。」尊",
    "T01n0026_016:0527c29": "者鳩摩羅迦葉告曰：「蜱肆！復聽我說喻，慧",
    "T01n0026_016:0528a01": "者聞喻則解其義。蜱肆！猶如有人善能吹",
    "T01n0026_016:0528a02": "螺，若彼方土未曾聞螺聲，便往彼方，於夜",
    "T01n0026_016:0528a03": "闇中昇高山上盡力吹螺。彼眾多人未曾",
    "T01n0026_016:0528a04": "聞螺聲，聞已，便念：『此為何聲？如是極妙，為",
    "T01n0026_016:0528a05": "甚奇特，實可愛樂，好可觀聽，令心歡悅。』時，",
    "T01n0026_016:0528a06": "彼眾人便共往詣善吹螺人所，到已，問曰：『此",
    "T01n0026_016:0528a07": "是何聲？如是極妙，為甚奇特，實可愛樂，好",
    "T01n0026_016:0528a08": "可觀聽，令心歡悅。』善吹螺人以螺投地，語",
    "T01n0026_016:0528a09": "眾人曰：『諸君！當知即此螺聲。』於是，眾人以",
    "T01n0026_016:0528a10": "足蹴螺，而作是語：『螺可出聲，螺可出聲？",
    "T01n0026_016:0528a11": "寂無音響。』善吹螺人便作是念：『今此眾人",
    "T01n0026_016:0528a12": "愚癡不達，不善曉解，無有智慧。所以者何？",
    "T01n0026_016:0528a13": "乃從無知之物欲求音聲。』是時，善吹螺人",
    "T01n0026_016:0528a14": "還取彼螺，以水淨洗，便舉向口，盡力吹之。",
    "T01n0026_016:0528a15": "時，彼眾人聞已，作是念：『螺甚奇妙。所以者何？",
    "T01n0026_016:0528a16": "謂因手因水因口風吹，便生好聲，周滿四",
    "T01n0026_016:0528a17": "方。』如是，蜱肆！若人活命存者，則能言語共相",
    "T01n0026_016:0528a18": "慰勞，若其命終，便不能言共相慰勞。蜱肆！",
    "T01n0026_016:0528a19": "汝應如是觀眾生生，莫如肉眼之所見也。",
    "T01n0026_016:0528a20": "蜱肆！若有沙門、梵志斷絕離欲，趣向離欲，",
    "T01n0026_016:0528a21": "斷絕離恚，趣向離恚，斷絕離癡，趣向離癡，",
    "T01n0026_016:0528a22": "彼以清淨天眼出過於人，見此眾生死時、生",
    "T01n0026_016:0528a23": "時，好色、惡色，或妙、不妙，往來善處及不善處，",
    "T01n0026_016:0528a24": "隨此眾生之所作業，見其如真。」蜱肆王復",
    "T01n0026_016:0528a25": "言：「沙門鳩摩羅迦葉雖作是說，但我如是",
    "T01n0026_016:0528a26": "見，如是說：無眾生生。」尊者鳩摩羅迦葉告曰：",
    "T01n0026_016:0528a27": "「蜱肆！復更有惡而過此耶？」蜱肆答曰：「如是。",
    "T01n0026_016:0528a28": "迦葉！復更有惡。迦葉！我有右伺，收捕罪",
    "T01n0026_016:0528a29": "人送詣我所，到已，白曰：『天王！此人有罪，願",
    "T01n0026_016:0528b01": "王治之。』我語彼曰：『取此罪人可生稱之，生",
    "T01n0026_016:0528b02": "稱之已，還下著地，以繩絞殺，殺已復稱。我",
    "T01n0026_016:0528b03": "欲得知此人為何時極輕柔軟，色悅澤好，",
    "T01n0026_016:0528b04": "為死時耶？為活時耶？』彼受我教，取此罪",
    "T01n0026_016:0528b05": "人，活稱之已，還下著地，以繩絞殺，殺已復",
    "T01n0026_016:0528b06": "稱。彼罪人活時極輕柔軟，色悅澤好；彼人",
    "T01n0026_016:0528b07": "死已，皮轉厚重，堅不柔軟，色不悅澤。迦葉！",
    "T01n0026_016:0528b08": "因此事故，我作是念：無眾生生。」尊者鳩摩",
    "T01n0026_016:0528b09": "羅迦葉告曰：「蜱肆！復聽我說喻，慧者聞喻",
    "T01n0026_016:0528b10": "則解其義。蜱肆！猶如鐵丸或鐵犁鑱，竟日",
    "T01n0026_016:0528b11": "火燒，彼當爾時，極輕柔軟，色悅澤好，若火",
    "T01n0026_016:0528b12": "滅已，漸漸就冷，轉凝厚重，堅不柔軟，色不",
    "T01n0026_016:0528b13": "悅澤。如是，蜱肆！若人活時，身體極輕柔軟，",
    "T01n0026_016:0528b14": "色悅澤好；若彼死已，便轉厚重，堅不柔軟，",
    "T01n0026_016:0528b15": "色不悅澤。蜱肆！汝應如是觀眾生生，莫",
    "T01n0026_016:0528b16": "如肉眼之所見也。蜱肆！若有沙門、梵志斷",
    "T01n0026_016:0528b17": "絕離欲，趣向離欲，斷絕離恚，趣向離恚，斷",
    "T01n0026_016:0528b18": "絕離癡，趣向離癡，彼以清淨天眼出過於",
    "T01n0026_016:0528b19": "人，見眾生死時、生時，好色、惡色，或妙、不妙，",
    "T01n0026_016:0528b20": "往來善處及不善處，隨此眾生之所作業，見",
    "T01n0026_016:0528b21": "其如真。」蜱肆王復言：「沙門鳩摩羅迦葉雖作",
    "T01n0026_016:0528b22": "是說，但我如是見，如是說：無眾生生。」尊者",
    "T01n0026_016:0528b23": "鳩摩羅迦葉告曰：「蜱肆！復更有惡而過此耶？」",
    "T01n0026_016:0528b24": "蜱肆答曰：「如是。迦葉！復更有惡。迦葉！我有",
    "T01n0026_016:0528b25": "右伺收捕罪人送詣我所，到已，白曰：『天王！",
    "T01n0026_016:0528b26": "此人有罪，願王治之。』我語彼曰：『取此罪人",
    "T01n0026_016:0528b27": "倒著鐵釜中，或著銅釜中，密蓋其口，於下",
    "T01n0026_016:0528b28": "燃火，下燃火已，觀視眾生入時出時，往來周",
    "T01n0026_016:0528b29": "旋。』彼受我教，取此罪人，倒著鐵釜中，或著",
    "T01n0026_016:0528c01": "銅釜中，密蓋其口，於下燃火，下燃火已，觀",
    "T01n0026_016:0528c02": "視眾生入時出時，往來周旋。迦葉！我作如是",
    "T01n0026_016:0528c03": "方便，不見眾生生。迦葉！因此事故，我作是",
    "T01n0026_016:0528c04": "念：無眾生生。」尊者鳩摩羅迦葉告曰：「蜱肆！",
    "T01n0026_016:0528c05": "我今問汝，隨所解答。於意云何？若汝食好",
    "T01n0026_016:0528c06": "極美上饌，晝寢於床，汝頗曾憶於夢中見",
    "T01n0026_016:0528c07": "園觀浴池、林木華果、清泉長流，極意遊戲周",
    "T01n0026_016:0528c08": "旋往來耶？」蜱肆答曰：「曾憶有之。」迦葉復問：",
    "T01n0026_016:0528c09": "「若汝食好極美上饌，晝寢於床，爾時頗有",
    "T01n0026_016:0528c10": "直侍人不？」答曰：「有也。」迦葉復問：「若汝食好",
    "T01n0026_016:0528c11": "極美上饌，晝寢於床，當爾之時，左右直侍",
    "T01n0026_016:0528c12": "頗有見汝出入周旋往來時耶？」蜱肆答曰：",
    "T01n0026_016:0528c13": "「正使異人亦不能見，況復左右直侍人耶？」",
    "T01n0026_016:0528c14": "「蜱肆！汝應如是觀眾生生，莫如肉眼之所",
    "T01n0026_016:0528c15": "見也。蜱肆！若有沙門、梵志斷絕離欲，趣向",
    "T01n0026_016:0528c16": "離欲，斷絕離恚，趣向離恚，斷絕離癡，趣向",
    "T01n0026_016:0528c17": "離癡，彼以清淨天眼出過於人，見此眾生",
    "T01n0026_016:0528c18": "死時、生時，好色、惡色，或妙、不妙，往來善處及",
    "T01n0026_016:0528c19": "不善處，隨此眾生之所作業，見其如真。」蜱",
    "T01n0026_016:0528c20": "肆王復言：「沙門鳩摩羅迦葉雖作是說，但我",
    "T01n0026_016:0528c21": "如是見，如是說：無眾生生。」尊者鳩摩羅迦",
    "T01n0026_016:0528c22": "葉告曰：「蜱肆！復更有惡而過此耶？」蜱肆答",
    "T01n0026_016:0528c23": "曰：「如是。迦葉！復更有惡。迦葉！我有右伺，",
    "T01n0026_016:0528c24": "收捕罪人送詣我所，到已，白曰：『天王！此人",
    "T01n0026_016:0528c25": "有罪，願王治之。』我語彼曰：『取此罪人剝皮",
    "T01n0026_016:0528c26": "剔肉，截筋破骨，乃至於髓，求眾生生。』彼",
    "T01n0026_016:0528c27": "受我教，取此罪人剝皮剔肉，截筋破骨，",
    "T01n0026_016:0528c28": "乃至於髓，求眾生生。迦葉！我作如是方便",
    "T01n0026_016:0528c29": "求眾生生，而竟不見眾生生。迦葉！因此",
    "T01n0026_016:0529a01": "事故，我作是念：無眾生生。」尊者鳩摩羅迦",
    "T01n0026_016:0529a02": "葉告曰：「蜱肆！復聽我說喻，慧者聞喻則解",
    "T01n0026_016:0529a03": "其義。蜱肆！猶如事火編髮梵志居近道邊，",
    "T01n0026_016:0529a04": "去彼不遠，有商人宿。時，諸商人過夜平旦",
    "T01n0026_016:0529a05": "怱怱發去，忘一小兒。於是，事火編髮梵志",
    "T01n0026_016:0529a06": "早起案行商人宿處，見一小兒獨住失主，",
    "T01n0026_016:0529a07": "見已，念曰：『今此小兒無所依怙，我不養者，",
    "T01n0026_016:0529a08": "必死無疑。』便抱持去，還至本處而養長之。",
    "T01n0026_016:0529a09": "此兒轉大，諸根成就。爾時，事火編髮梵志彼",
    "T01n0026_016:0529a10": "於人間有小事緣，於是，事火編髮梵志勅",
    "T01n0026_016:0529a11": "年少曰：『我有小事暫出人間，汝當種火，慎",
    "T01n0026_016:0529a12": "莫令滅；若火滅者，汝可取此火鑽求之。』",
    "T01n0026_016:0529a13": "「爾時，事火編髮梵志善教勅已，即至人間，於",
    "T01n0026_016:0529a14": "後年少便出遊戲，火遂滅盡。彼還求火，即取",
    "T01n0026_016:0529a15": "火鑽以用打地，而作是語：『火出，火出。』火竟",
    "T01n0026_016:0529a16": "不出，復於石上加力打之：『火出，火出。』火亦",
    "T01n0026_016:0529a17": "不出。火既不出，便破火鑽十片、百片，棄去",
    "T01n0026_016:0529a18": "坐地，愁惱而言：『不能得火，當如之何？』「是時，",
    "T01n0026_016:0529a19": "事火編髮梵志彼於人間所作已訖，還歸本",
    "T01n0026_016:0529a20": "處，到已，問曰：『年少！汝不遊戲隨視種火，不",
    "T01n0026_016:0529a21": "令滅耶？』年少白曰：『尊者！我出遊戲，火後遂",
    "T01n0026_016:0529a22": "滅，我還求火。即取火鑽以用打地而作是",
    "T01n0026_016:0529a23": "語：「火出，火出。」火竟不出。復於石上加力打",
    "T01n0026_016:0529a24": "之：「火出，火出。」火亦不出。火既不出，便破火",
    "T01n0026_016:0529a25": "鑽十片、百片，棄去坐地。尊者！我如是求，不",
    "T01n0026_016:0529a26": "能得火，當如之何？』「爾時，事火編髮梵志便",
    "T01n0026_016:0529a27": "作是念：『今此年少甚癡不達，不善曉解，無",
    "T01n0026_016:0529a28": "有智慧。所以者何？從無知火鑽作如是",
    "T01n0026_016:0529a29": "意求索火耶？』於是，事火編髮梵志取燥火",
    "T01n0026_016:0529b01": "鑽火母，著地而以鑽之，即便火出，轉轉熾",
    "T01n0026_016:0529b02": "盛，語年少曰：『年少！求火法應如是，不應",
    "T01n0026_016:0529b03": "如汝愚癡不達，無有智慧，從無知火鑽",
    "T01n0026_016:0529b04": "作如是意求索於火。』當知蜱肆亦復如",
    "T01n0026_016:0529b05": "是，愚癡不達，不善曉解，無有智慧，於無知",
    "T01n0026_016:0529b06": "死肉乃至骨髓求眾生生。蜱肆！汝應如是",
    "T01n0026_016:0529b07": "觀眾生生，莫如肉眼之所見也。蜱肆！若有",
    "T01n0026_016:0529b08": "沙門、梵志斷絕離欲，趣向離欲，斷絕離恚，",
    "T01n0026_016:0529b09": "趣向離恚，斷絕離癡，趣向離癡，彼以清淨",
    "T01n0026_016:0529b10": "天眼出過於人，見此眾生死時、生時，好色、惡",
    "T01n0026_016:0529b11": "色，或妙、不妙，往來善處及不善處，隨此眾生",
    "T01n0026_016:0529b12": "之所作業，見其如真。」蜱肆王復言：「沙門鳩摩",
    "T01n0026_016:0529b13": "羅迦葉雖作是說，但我此見欲取、恚取、怖取、",
    "T01n0026_016:0529b14": "癡取，終不能捨。所以者何？若有他國異人",
    "T01n0026_016:0529b15": "聞之，便作是說：『蜱肆王有見長夜受持，彼",
    "T01n0026_016:0529b16": "為沙門鳩摩羅迦葉之所降伏、所治、斷捨。』迦",
    "T01n0026_016:0529b17": "葉！是故我此見欲取、恚取、怖取、癡取，終不能",
    "T01n0026_016:0529b18": "捨。」尊者鳩摩羅迦葉告曰：「蜱肆！聽我說喻，",
    "T01n0026_016:0529b19": "慧者聞喻則解其義。蜱肆！猶如朋友二人",
    "T01n0026_016:0529b20": "捨家治生，彼行道時，初見有麻甚多無主，",
    "T01n0026_016:0529b21": "一人見已，便語伴曰：『汝當知之，今此有麻",
    "T01n0026_016:0529b22": "甚多無主，我欲與汝共取，自重而擔，還歸",
    "T01n0026_016:0529b23": "可得資用。』便取重擔。彼於道路復見多有",
    "T01n0026_016:0529b24": "劫貝紗縷及劫貝衣甚多無主。復見多銀",
    "T01n0026_016:0529b25": "亦無有主。一人見已，便棄麻擔取銀自重。",
    "T01n0026_016:0529b26": "復於道路見多金聚而無有主。時，擔銀人",
    "T01n0026_016:0529b27": "語擔麻者：『汝今當知，此金極多而無有主，",
    "T01n0026_016:0529b28": "汝可捨麻，我捨銀擔，我欲與汝共取此金，",
    "T01n0026_016:0529b29": "重擔而歸，可得供用。』彼擔麻者語擔銀人：",
    "T01n0026_016:0529c01": "『我此麻擔已好，裝治縛束已堅，從遠擔來，我",
    "T01n0026_016:0529c02": "不能捨，汝且自知，勿憂我也。』於是，擔銀人",
    "T01n0026_016:0529c03": "強奪麻擔，撲著於地而𢱍壞之。彼擔麻者",
    "T01n0026_016:0529c04": "語擔銀人：『汝已如是𢱍壞我擔，我此麻擔",
    "T01n0026_016:0529c05": "縛束已堅，所來處遠，我要自欲擔此麻歸，終",
    "T01n0026_016:0529c06": "不捨之，汝且自知，勿憂我也。』「彼擔銀人即",
    "T01n0026_016:0529c07": "捨銀擔，便自取金重擔而還。擔金人歸，父",
    "T01n0026_016:0529c08": "母遙見擔金來歸，見已，嘆曰：『善來，賢子！快來，",
    "T01n0026_016:0529c09": "賢子！汝因是金快得生活，供養父母，供給",
    "T01n0026_016:0529c10": "妻子、奴婢、使人，復可布施沙門、梵志，作福",
    "T01n0026_016:0529c11": "昇上，善果善報，生天長壽。』彼擔麻者還歸其",
    "T01n0026_016:0529c12": "家，父母遙見擔麻來歸，見已，罵曰：『汝罪人",
    "T01n0026_016:0529c13": "來，無德人來，汝因此麻，不得生活、供養父",
    "T01n0026_016:0529c14": "母、供給妻子奴婢使人，又亦不得布施沙",
    "T01n0026_016:0529c15": "門及諸梵志，作福昇上，善果善報，生天長壽。』",
    "T01n0026_016:0529c16": "當知蜱肆亦復如是，若汝此見欲取、恚取、",
    "T01n0026_016:0529c17": "怖取、癡取，終不捨者，汝便當受無量之惡，",
    "T01n0026_016:0529c18": "亦為眾人之所增惡。」蜱肆王復言：「沙門鳩",
    "T01n0026_016:0529c19": "摩羅迦葉雖作是說，但我此見欲取、恚取、怖",
    "T01n0026_016:0529c20": "取、癡取，終不能捨。所以者何？若有他國異",
    "T01n0026_016:0529c21": "人聞之，便作是說：『蜱肆王有見長夜受持，",
    "T01n0026_016:0529c22": "彼為沙門鳩摩羅迦葉之所降伏、所治、斷捨。』",
    "T01n0026_016:0529c23": "迦葉！是故我此見欲取、恚取、怖取、癡取，終不",
    "T01n0026_016:0529c24": "能捨。」尊者鳩摩羅迦葉告曰：「蜱肆，復聽我",
    "T01n0026_016:0529c25": "說喻，慧者聞喻則解其義。蜱肆！猶如商人",
    "T01n0026_016:0529c26": "與其大眾，有千乘車，行飢儉道。此大眾中",
    "T01n0026_016:0529c27": "而有兩主，彼作是念：『我等何因得脫此難？』",
    "T01n0026_016:0529c28": "復作是念：『我此大眾應分為兩部，部各五",
    "T01n0026_016:0529c29": "百。』彼商人眾便分為兩部，部各五百。於是，",
    "T01n0026_016:0530a01": "一商人主將五百乘至飢儉道，彼商人主",
    "T01n0026_016:0530a02": "常在前導，見有一人從傍道來，衣服盡濕，",
    "T01n0026_016:0530a03": "身黑頭黃，兩眼極赤，著蘅華鬘而乘驢車，",
    "T01n0026_016:0530a04": "泥著兩𨍉，彼商人主見，便問曰：『飢儉道中有",
    "T01n0026_016:0530a05": "天雨不？彼有新水、樵及草耶？』彼人答曰：",
    "T01n0026_016:0530a06": "『飢儉道中天降大雨，極有新水乃饒樵、草。",
    "T01n0026_016:0530a07": "諸賢！汝等可捨故水、樵、草，莫令乘乏，汝",
    "T01n0026_016:0530a08": "等不久當得新水及好樵、草。』「彼商人主聞已",
    "T01n0026_016:0530a09": "即還，詣諸商人而告之曰：『我在前行，見",
    "T01n0026_016:0530a10": "有一人從傍道來，衣服盡濕，身黑頭黃，兩",
    "T01n0026_016:0530a11": "眼極赤，著蘅華鬘而乘驢車，泥著兩𨍉。我",
    "T01n0026_016:0530a12": "問彼曰：「飢儉道中有天雨不？彼有新水、樵",
    "T01n0026_016:0530a13": "及草耶？」彼答我曰：「飢儉道中天降大雨，極",
    "T01n0026_016:0530a14": "有新水乃饒樵、草。諸賢！汝等可捨故水、樵、",
    "T01n0026_016:0530a15": "草，莫令乘乏，汝等不久當得新水及好",
    "T01n0026_016:0530a16": "樵、草。」諸商人！我等可捨故水、樵、草，如是不",
    "T01n0026_016:0530a17": "久當得新水、樵、草，莫令乘乏。』彼商人等即",
    "T01n0026_016:0530a18": "便棄捨故水、樵、草，一日行道不得新水、樵、",
    "T01n0026_016:0530a19": "草，二日、三日，乃至七日行道，猶故不",
    "T01n0026_016:0530a20": "得新水、樵、草，過七日已，為食人鬼之所殺",
    "T01n0026_016:0530a21": "害。「第二商人主便作是念：『前商人主已過嶮",
    "T01n0026_016:0530a22": "難，我等今當以何方便復得脫難？』第二商",
    "T01n0026_016:0530a23": "人主作是念已，與五百車即便俱進至飢",
    "T01n0026_016:0530a24": "儉道。第二商人主自在前導，見有一人從",
    "T01n0026_016:0530a25": "傍道來，衣服盡濕，身黑頭黃，兩眼極赤，著蘅",
    "T01n0026_016:0530a26": "華鬘而乘驢車，泥著兩𨍉，第二商人主見",
    "T01n0026_016:0530a27": "便問曰：『飢儉道中有天雨不？彼有新水、樵",
    "T01n0026_016:0530a28": "及草耶？』彼人答曰：『飢儉道中天降大雨，極",
    "T01n0026_016:0530a29": "有新水乃饒樵、草。諸賢！汝等可捨故水、樵、",
    "T01n0026_016:0530b01": "草，莫令乘乏，汝等不久當得新水及好",
    "T01n0026_016:0530b02": "樵、草。』「第二商人主聞已即還，詣諸商人而",
    "T01n0026_016:0530b03": "告之曰：『我在前行見有一人從傍道來，衣",
    "T01n0026_016:0530b04": "服盡濕，身黑頭黃，兩眼極赤，著蘅華鬘而乘",
    "T01n0026_016:0530b05": "驢車，泥著兩𨍉。我問彼曰：「飢儉道中有天",
    "T01n0026_016:0530b06": "雨不？彼有新水、樵及草耶？」彼答我曰：「飢儉",
    "T01n0026_016:0530b07": "道中天適大雨，極有新水乃饒樵、草。諸賢！",
    "T01n0026_016:0530b08": "汝等可捨故水、樵、草，莫令乘乏，汝等不",
    "T01n0026_016:0530b09": "久當得新水及好樵、草。」諸商人！我等未可",
    "T01n0026_016:0530b10": "捨故水、樵、草，若得新水、樵、草，然後當棄。』彼",
    "T01n0026_016:0530b11": "不捨故水、樵、草，一日行道不得新水、樵、草，",
    "T01n0026_016:0530b12": "二日、三日，乃至七日行道，猶故不得新水、樵、",
    "T01n0026_016:0530b13": "草。第二商人主在前行時，見前第一商人主",
    "T01n0026_016:0530b14": "及諸商人為食人鬼之所殺害，第二商人",
    "T01n0026_016:0530b15": "主見已，語諸商人：『汝等看前商人主愚癡",
    "T01n0026_016:0530b16": "不達，不善曉解，無有智慧，既自殺身，復",
    "T01n0026_016:0530b17": "殺諸人。汝等商人若欲取前諸商人物，自",
    "T01n0026_016:0530b18": "恣取之。』當知蜱肆亦復如是。若汝此見",
    "T01n0026_016:0530b19": "欲取、恚取、怖取、癡取，終不捨者，汝便當受無",
    "T01n0026_016:0530b20": "量之惡，亦為眾人之所憎惡，猶前第一商",
    "T01n0026_016:0530b21": "人之主及諸商人。」蜱肆王復言：「沙門鳩摩羅",
    "T01n0026_016:0530b22": "迦葉雖作是說，但我此見欲取、恚取、怖取、癡",
    "T01n0026_016:0530b23": "取，終不能捨。所以者何？若有他國異人聞",
    "T01n0026_016:0530b24": "之，便作是說：『蜱肆王有見長夜受持，彼為",
    "T01n0026_016:0530b25": "沙門鳩摩羅迦葉之所降伏、所治、斷捨。』迦葉！",
    "T01n0026_016:0530b26": "是故我此見欲取、恚取、怖取、癡取，終不能捨。」",
    "T01n0026_016:0530b27": "尊者鳩摩羅迦葉告曰：「蜱肆！復聽我說喻，",
    "T01n0026_016:0530b28": "慧者聞喻則解其義。蜱肆！猶如二人許戲",
    "T01n0026_016:0530b29": "賭󰉔，第一戲者並竊食之，食一、二、三，或至",
    "T01n0026_016:0530c01": "眾多，第二戲者便作是念：『共此人戲，數數",
    "T01n0026_016:0530c02": "欺我而偷󰉔食，或一、二、三，或至眾多。』見如",
    "T01n0026_016:0530c03": "是已，語彼伴曰：『我今欲息，後當更戲。』於是，",
    "T01n0026_016:0530c04": "第二戲者離於彼處，便以毒藥用塗其󰉔，",
    "T01n0026_016:0530c05": "塗已即還，語其伴曰：『可來共戲。』即來共戲。",
    "T01n0026_016:0530c06": "第一戲者復竊󰉔食，或一、二、三，或至眾多，既",
    "T01n0026_016:0530c07": "食󰉔已，即便戴眼吐沫欲死。於是，第二戲者",
    "T01n0026_016:0530c08": "向第一戲人即說頌曰：",
    "T01n0026_016:0530c09": "「『此󰉔毒藥塗，　　汝貪食不覺，",
    "T01n0026_016:0530c10": "坐為󰉔欺我，　　後必致苦患。』",
    "T01n0026_016:0530c11": "「當知蜱肆亦復如是，若汝此見欲取、恚取、怖",
    "T01n0026_016:0530c12": "取、癡取，終不捨者，汝便當受無量之惡，亦為",
    "T01n0026_016:0530c13": "眾人之所憎惡，猶如戲人為󰉔欺他，還自",
    "T01n0026_016:0530c14": "得殃。」蜱肆王復言：「沙門鳩摩羅迦葉雖作是",
    "T01n0026_016:0530c15": "說，但我此見欲取、恚取、怖取、癡取，終不能捨。",
    "T01n0026_016:0530c16": "所以者何？若有他國異人聞之，便作是說：",
    "T01n0026_016:0530c17": "『蜱肆王有見長夜受持，彼為沙門鳩摩羅迦",
    "T01n0026_016:0530c18": "葉之所降伏、所治、斷捨。』迦葉！是故我此見欲",
    "T01n0026_016:0530c19": "取、恚取、怖取、癡取，終不能捨。」尊者鳩摩羅迦",
    "T01n0026_016:0530c20": "葉告曰：「蜱肆！復聽我說喻，慧者聞喻則解",
    "T01n0026_016:0530c21": "其義。蜱肆！猶養猪人，彼行路時，見有熇糞",
    "T01n0026_016:0530c22": "甚多無主，便作是念：『此糞可以養飽多猪，",
    "T01n0026_016:0530c23": "我寧可取自重而去。』即取負去，彼於中道",
    "T01n0026_016:0530c24": "遇天大雨，糞液流漫，澆污其身，故負持去，",
    "T01n0026_016:0530c25": "終不棄捨，彼則自受無量之惡，亦為眾人",
    "T01n0026_016:0530c26": "之所憎惡。當知蜱肆亦復如是，若汝此見",
    "T01n0026_016:0530c27": "欲取、恚取、怖取、癡取，終不捨者，汝便當受無",
    "T01n0026_016:0530c28": "量之惡，亦為眾人之所憎惡，猶養猪人。」蜱",
    "T01n0026_016:0530c29": "肆王復言：「沙門鳩摩羅迦葉雖作是說，但我",
    "T01n0026_016:0531a01": "此見欲取、恚取、怖取、癡取，終不能捨。所以者",
    "T01n0026_016:0531a02": "何？若有他國異人聞之，便作是說：『蜱肆王",
    "T01n0026_016:0531a03": "有見長夜受持，彼為沙門鳩摩羅迦葉之所",
    "T01n0026_016:0531a04": "降伏、所治、斷捨。』迦葉！是故我此見欲取、恚取、",
    "T01n0026_016:0531a05": "怖取、癡取，終不能捨。」尊者鳩摩羅迦葉告曰：",
    "T01n0026_016:0531a06": "「蜱肆！復聽我說最後譬喻，若汝知者，善；若",
    "T01n0026_016:0531a07": "不知者，我不復說法。蜱肆！猶如大猪為五",
    "T01n0026_016:0531a08": "百猪王，行嶮難道。彼於中路遇見一虎，",
    "T01n0026_016:0531a09": "猪見虎已，便作是念：『若與鬪者，虎必殺我；",
    "T01n0026_016:0531a10": "若畏走者，然諸親族便輕慢我。不知今當",
    "T01n0026_016:0531a11": "以何方便得脫此難？』作是念已，而語虎",
    "T01n0026_016:0531a12": "曰：『若欲鬪者，便可共鬪；若不爾者，借我道",
    "T01n0026_016:0531a13": "過。』彼虎聞已，便語猪曰：『聽汝共鬪，不借汝",
    "T01n0026_016:0531a14": "道。』猪復語曰：『虎！汝小住，待我被著祖父時",
    "T01n0026_016:0531a15": "鎧，還當共戰。』彼虎聞已，而作是念：『彼非我",
    "T01n0026_016:0531a16": "敵，況祖父鎧耶？』便語猪曰：『隨汝所欲。』猪即",
    "T01n0026_016:0531a17": "還至本廁處所，婉轉糞中，塗身至眼已，",
    "T01n0026_016:0531a18": "便往至虎所，語曰：『汝欲鬪者便可共鬪；若",
    "T01n0026_016:0531a19": "不爾者，借我道過。』虎見猪已，復作是念：『我",
    "T01n0026_016:0531a20": "常不食雜小蟲者，以惜牙故，況復當近此",
    "T01n0026_016:0531a21": "臭猪耶？』虎念是已，便語猪曰：『我借汝道，不",
    "T01n0026_016:0531a22": "與汝鬪。』猪得過已，則還向虎而說頌曰：",
    "T01n0026_016:0531a23": "「『虎汝有四足，　　我亦有四足，",
    "T01n0026_016:0531a24": "汝來共我鬪，　　何意怖而走？』",
    "T01n0026_016:0531a25": "「時，虎聞已，亦復說頌而答猪曰：",
    "T01n0026_016:0531a26": "「『汝毛竪森森，　　諸畜中下極，",
    "T01n0026_016:0531a27": "猪汝可速去，　　糞臭不可堪。』",
    "T01n0026_016:0531a28": "「時，猪自誇復說頌曰：",
    "T01n0026_016:0531a29": "「『摩竭鴦二國，　　聞我共汝鬪，",
    "T01n0026_016:0531b01": "汝來共我戰，　　何以怖而走？』",
    "T01n0026_016:0531b02": "「虎聞此已，復說頌曰：",
    "T01n0026_016:0531b03": "「『舉身毛皆污，　　猪汝臭熏我，",
    "T01n0026_016:0531b04": "汝鬪欲求勝，　　我今與汝勝。』」",
    "T01n0026_016:0531b05": "尊者鳩摩羅迦葉告曰：「蜱肆！我亦如是，若汝",
    "T01n0026_016:0531b06": "此見欲取、恚取、怖取、癡取，終不捨者，汝便自",
    "T01n0026_016:0531b07": "受無量之惡，亦為眾人之所憎惡，猶如彼",
    "T01n0026_016:0531b08": "虎與猪勝也。」蜱肆王聞已，白曰：「尊者！初說",
    "T01n0026_016:0531b09": "日月喻時，我聞即解，歡喜奉受，然我欲從",
    "T01n0026_016:0531b10": "尊者鳩摩羅迦葉求上復上妙智所說，是故",
    "T01n0026_016:0531b11": "我向問復問耳。我今自歸尊者鳩摩羅迦",
    "T01n0026_016:0531b12": "葉。」尊者鳩摩羅迦葉告曰：「蜱肆！汝莫歸我，",
    "T01n0026_016:0531b13": "我所歸佛，汝亦應歸。」蜱肆王白曰：「尊者！我",
    "T01n0026_016:0531b14": "今自歸佛、法及比丘眾，願尊者鳩摩羅迦",
    "T01n0026_016:0531b15": "葉為佛受我為優婆塞，從今日始，終身自",
    "T01n0026_016:0531b16": "歸，乃至命盡。尊者鳩摩羅迦葉！我從今日始",
    "T01n0026_016:0531b17": "行布施修福。」尊者鳩摩羅迦葉問曰：「蜱肆！",
    "T01n0026_016:0531b18": "汝欲行施修福，施與幾人？能至幾時？」蜱肆",
    "T01n0026_016:0531b19": "王白曰：「布施百人，或至千人，一日、二日，或",
    "T01n0026_016:0531b20": "至七日。」尊者鳩摩羅迦葉告曰：「若王行施修",
    "T01n0026_016:0531b21": "福，布施百人，或至千人，一日、二日，或至七",
    "T01n0026_016:0531b22": "日者，諸方沙門、梵志盡聞：『蜱肆王有見長夜",
    "T01n0026_016:0531b23": "受持，彼為沙門鳩摩羅迦葉之所降伏、所治、",
    "T01n0026_016:0531b24": "斷捨。』諸方聞已，盡當遠來，七日之中不及",
    "T01n0026_016:0531b25": "王施；若不得食王信施者，王便無福，不得",
    "T01n0026_016:0531b26": "長夜受其安樂。蜱肆王！猶如種子不碎不",
    "T01n0026_016:0531b27": "壞，不剖不坼，非風非日，非水中傷，秋時",
    "T01n0026_016:0531b28": "好藏。若彼居士深耕良田，極治地已，隨時",
    "T01n0026_016:0531b29": "下種，然雨澤不適者，於蜱肆意云何，彼種",
    "T01n0026_016:0531c01": "可得生增長不？」答曰：「不也。」尊者鳩摩羅迦",
    "T01n0026_016:0531c02": "葉告曰：「蜱肆！汝亦如是。若行施修福，布施",
    "T01n0026_016:0531c03": "百人或至千人，一日、二日，或至七日者，諸",
    "T01n0026_016:0531c04": "方沙門、梵志盡聞：『蜱肆王有見長夜受持，彼",
    "T01n0026_016:0531c05": "為沙門鳩摩羅迦葉之所降伏、所治、斷捨。』諸",
    "T01n0026_016:0531c06": "方聞已，盡當遠來，七日之中不及王施；若",
    "T01n0026_016:0531c07": "不得食王信施者，王便無福，不得長夜",
    "T01n0026_016:0531c08": "受其安樂。」蜱肆王復問曰：「尊者！我當云何？」",
    "T01n0026_016:0531c09": "尊者鳩摩羅迦葉答曰：「蜱肆！汝當行施修",
    "T01n0026_016:0531c10": "福，常供長齋。若蜱肆王行施修福，常供長",
    "T01n0026_016:0531c11": "齋者，諸方沙門、梵志聞：『蜱肆王有見長夜",
    "T01n0026_016:0531c12": "受持，彼為沙門鳩摩羅迦葉之所降伏、所治、",
    "T01n0026_016:0531c13": "斷捨。』諸方聞已，盡當遠來，彼皆可得及王",
    "T01n0026_016:0531c14": "信施，王便有福，而得長夜受其安樂。蜱肆！",
    "T01n0026_016:0531c15": "猶如種子不碎不壞，不剖不坼，非風非",
    "T01n0026_016:0531c16": "日，非水中傷，秋時好藏。若彼居士深耕良",
    "T01n0026_016:0531c17": "田，極治地已，隨時下種，雨澤適者，於蜱肆",
    "T01n0026_016:0531c18": "意云何，彼種可得生增長不？」答曰：「生也。」尊",
    "T01n0026_016:0531c19": "者鳩摩羅迦葉告曰：「蜱肆！汝亦如是，若當",
    "T01n0026_016:0531c20": "行施修福，常供長齋者。諸方沙門、梵志聞：",
    "T01n0026_016:0531c21": "『蜱肆王有見長夜受持，彼為沙門鳩摩羅迦",
    "T01n0026_016:0531c22": "葉之所降伏、所治、斷捨。』諸方聞已，盡當遠來，",
    "T01n0026_016:0531c23": "彼皆可得及王信施，王便有福，而得長夜",
    "T01n0026_016:0531c24": "受其安樂。」於是，蜱肆王白曰：「尊者！我從今",
    "T01n0026_016:0531c25": "始行施修福，常供長齋。」爾時，尊者鳩摩羅迦",
    "T01n0026_016:0531c26": "葉為蜱肆王及斯惒提梵志、居士說法，勸",
    "T01n0026_016:0531c27": "發渴仰，成就歡喜，無量方便，為彼說法，勸",
    "T01n0026_016:0531c28": "發渴仰，成就歡喜已，默然而住。於是，蜱肆",
    "T01n0026_016:0531c29": "王及斯惒提梵志、居士，尊者鳩摩羅迦葉為",
    "T01n0026_016:0532a01": "其說法，勸發渴仰，成就歡喜已，即從坐",
    "T01n0026_016:0532a02": "起，稽首尊者鳩摩羅迦葉足，繞三匝而",
    "T01n0026_016:0532a03": "去。",
    "T01n0026_016:0532a04": "彼蜱肆王雖行施修福，然極惡麤弊，豆羹菜",
    "T01n0026_016:0532a05": "茹，唯一片薑，又復施以麤弊布衣。時，監厨者",
    "T01n0026_016:0532a06": "名優多羅，彼行施修福時，為蜱肆王囑",
    "T01n0026_016:0532a07": "語上座呪願：「此施若有福報者，莫令蜱肆",
    "T01n0026_016:0532a08": "王今世後世受。」蜱肆王聞優多羅行施修福",
    "T01n0026_016:0532a09": "時，常為囑上座呪願：「此施若有福報者，",
    "T01n0026_016:0532a10": "莫令蜱肆王今世後世受。」聞已，即呼問曰：「優",
    "T01n0026_016:0532a11": "多羅！汝實行施修福時，為我囑上座呪願：",
    "T01n0026_016:0532a12": "『此施若有福報者，莫令蜱肆王今世後世",
    "T01n0026_016:0532a13": "受。』為如是耶？」優多羅白曰：「實爾。天王！所以",
    "T01n0026_016:0532a14": "者何？天王雖行施修福，然極惡麤弊，豆羹",
    "T01n0026_016:0532a15": "菜茹，唯一片薑。天王！此食尚不可以手觸，",
    "T01n0026_016:0532a16": "況復自食耶？天王施以麤弊布衣。天王！此",
    "T01n0026_016:0532a17": "衣尚不可以脚躡，況復自著耶？我敬天",
    "T01n0026_016:0532a18": "王，不重所施，是故，天王！我不願此弊布施",
    "T01n0026_016:0532a19": "報令王受也。」蜱肆王聞已，告曰：「優多羅！汝",
    "T01n0026_016:0532a20": "從今始，如我所食，當以飯食，如我著衣，當",
    "T01n0026_016:0532a21": "以布施。」於是，優多羅從是已後，如王所食，",
    "T01n0026_016:0532a22": "便以飯食，如王所衣，便以布施。爾時，優多羅",
    "T01n0026_016:0532a23": "因為蜱肆王監行布施故，身壞命終，生四",
    "T01n0026_016:0532a24": "王天中。彼蜱肆王以不至心行布施故，身",
    "T01n0026_016:0532a25": "壞命終，生榵樹林空宮殿中。尊者橋㷿鉢",
    "T01n0026_016:0532a26": "帝數往遊行彼榵樹林空宮殿中，尊者橋",
    "T01n0026_016:0532a27": "㷿鉢帝遙見蜱肆王，即便問曰：「汝是誰耶？」蜱",
    "T01n0026_016:0532a28": "肆王答曰：「尊者橋㷿鉢帝！頗聞閻浮洲中有",
    "T01n0026_016:0532a29": "斯惒提王，名蜱肆耶？」尊者橋㷿鉢帝答曰：",
    "T01n0026_016:0532b01": "「我聞閻浮洲中斯惒提有王，名蜱肆。」蜱肆",
    "T01n0026_016:0532b02": "王白曰：「尊者橋㷿鉢帝，我即是也，本名蜱肆",
    "T01n0026_016:0532b03": "王。」尊者橋㷿鉢帝復問曰：「蜱肆王如是見，",
    "T01n0026_016:0532b04": "如是說：無有後世，無眾生生。彼何由生此，",
    "T01n0026_016:0532b05": "依四王天小榵樹林空宮殿中？」蜱肆王白",
    "T01n0026_016:0532b06": "曰：「尊者橋㷿鉢帝！我本實有是見，然為尊",
    "T01n0026_016:0532b07": "者沙門鳩摩羅迦葉之所降伏、所治、斷捨。若",
    "T01n0026_016:0532b08": "尊者橋㷿鉢帝還下閻浮洲者，願遍告語閻",
    "T01n0026_016:0532b09": "浮洲人：『若行施修福時，當至心與，自手與，",
    "T01n0026_016:0532b10": "自往與，至信與，知有業、有業報與。所以者",
    "T01n0026_016:0532b11": "何？莫令以是受布施報如斯惒提蜱肆王",
    "T01n0026_016:0532b12": "也。蜱肆王者是布施主，以不至心行施與",
    "T01n0026_016:0532b13": "故，生依四王天小榵樹林空宮殿中。』」爾時，",
    "T01n0026_016:0532b14": "尊者橋㷿鉢帝默然而受。於是，尊者橋㷿鉢",
    "T01n0026_016:0532b15": "帝有時來下至閻浮洲，則遍告諸閻浮洲",
    "T01n0026_016:0532b16": "人：「至心施與，自手與，自往與，至信與，知有",
    "T01n0026_016:0532b17": "業、有業報與。所以者何？莫令以是受布",
    "T01n0026_016:0532b18": "施報如斯惒提蜱肆王也。蜱肆王者是布",
    "T01n0026_016:0532b19": "施主，以不至心行施與故，生依四王天小",
    "T01n0026_016:0532b20": "榵樹林空宮殿中。」尊者鳩摩羅迦葉所說如",
    "T01n0026_016:0532b21": "是。蜱肆王，斯惒提梵志、居士及諸比丘，聞尊",
    "T01n0026_016:0532b22": "者鳩摩羅迦葉所說，歡喜奉行。",
    "T01n0026_016:0532b23": "蜱肆王經第七竟萬三百六十七字",
    "T01n0026_016:0532b24": "中阿含經卷第十六萬三百六十七字",
    "T01n0026_016:0532b25": "中阿含王相應品第一竟三萬五千六百二十一字第二",
    "T01n0026_016:0532b26": "小土城誦"
}