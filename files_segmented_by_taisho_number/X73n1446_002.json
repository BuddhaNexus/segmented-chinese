{
    "X73n1446_002:0032c20": "玄沙語錄卷之中",
    "X73n1446_002:0032c22": "師垂語云。諸方老宿盡道接物利生。祇如三種病人。",
    "X73n1446_002:0032c23": "汝作麼生接。患盲者。拈槌竪拂他又不見。患聾者。語",
    "X73n1446_002:0032c24": "言三昧他又不聞。患瘂者。教伊說又說不得。若接不",
    "X73n1446_002:0033a01": "得。佛法無靈驗。時有僧出曰。三種病人。還許學人商",
    "X73n1446_002:0033a02": "量否。師曰。許。汝作麼生商量。其僧珍重出。師曰。不是。",
    "X73n1446_002:0033a03": "不是。羅漢曰。桂深現有眼耳口。和尚作麼生接。師曰。",
    "X73n1446_002:0033a04": "慚愧。便歸方丈。中塔曰。三種病人即今在什麼處。又",
    "X73n1446_002:0033a05": "一僧曰。非惟謾他。兼亦自謾。",
    "X73n1446_002:0033a06": "法眼曰。我語當時見羅漢舉此僧。我便會三種病",
    "X73n1446_002:0033a07": "人。　雲居錫曰。祇如此僧會不會。若道會。玄沙又",
    "X73n1446_002:0033a08": "道不是。若道不會。法眼為什麼道我因此僧語。便",
    "X73n1446_002:0033a09": "會三種病人。上座無事。上來商量。人家要知。　雲",
    "X73n1446_002:0033a10": "居元曰。地藏如龍無角。玄沙似蛇有足。玄沙只有",
    "X73n1446_002:0033a11": "先鋒。且無殿後。兩人病在膏肓。鍼藥之所不到。山",
    "X73n1446_002:0033a12": "僧為汝諸人點破。拈拄杖云。棒頭有眼明如日。要",
    "X73n1446_002:0033a13": "識真金火裏看。　有僧請益雲門。門曰。汝禮拜著。",
    "X73n1446_002:0033a14": "僧禮拜起。門以拄杖挃之。僧退後。門曰。汝不是患",
    "X73n1446_002:0033a15": "盲麼。復喚近前來。僧近前。門曰。汝不是患聾麼。門",
    "X73n1446_002:0033a16": "曰。會麼。僧曰。不會。門曰。汝不是患瘂麼。僧于是有",
    "X73n1446_002:0033a17": "省。　雪竇顯舉了。便喝云。這盲聾瘖瘂漢。若不是",
    "X73n1446_002:0033a18": "雲門。驢年去。如今有底。或拈槌竪拂。他又不管。教",
    "X73n1446_002:0033a19": "伊近來。他又不來。還會麼。又不應諸方。還柰何得",
    "X73n1446_002:0033a20": "麼。雪竇若不柰何。汝這一隊驢漢又堪作什麼。以",
    "X73n1446_002:0033a21": "拄杖一時趂散。　本覺一云。雲門．雪竇也是因風",
    "X73n1446_002:0033a22": "吹火。見兔放鷹。爭如地藏逆水之波。當時聞玄沙",
    "X73n1446_002:0033a23": "恁麼道。便出眾曰。某甲有眼．有耳．有口。請師接。玄",
    "X73n1446_002:0033a24": "沙云。慚愧。便乃呵呵大笑。非但玄沙。盡西天此土",
    "X73n1446_002:0033b01": "諸佛諸祖被這一拶。不免退身有分。驀拈拄杖云。",
    "X73n1446_002:0033b02": "放過則不可。　徑山杲云。這僧雖然悟去。只悟得",
    "X73n1446_002:0033b03": "雲門禪。若是玄沙禪。更買草鞋行脚。　天童華云。",
    "X73n1446_002:0033b04": "雲門平展。這僧實酬。且道什麼處是這僧悟處。不",
    "X73n1446_002:0033b05": "救之疾。難為鍼艾。　龍門遠云。好兄弟。還知真實",
    "X73n1446_002:0033b06": "相為麼。今日不惜眉毛。為諸人說破。只如諸人有",
    "X73n1446_002:0033b07": "雙眼。又何曾見來。有雙耳。又何曾聞來。有片口。又",
    "X73n1446_002:0033b08": "何曾說來。既無說．無聞．無見。何處有色聲香味事。",
    "X73n1446_002:0033b09": "雖然如是。能有幾人到這般田地。",
    "X73n1446_002:0033b10": "頌。",
    "X73n1446_002:0033b11": "盲聾瘖瘂杳絕機宜。天上天下堪笑堪悲。離朱不",
    "X73n1446_002:0033b12": "辨正色。師曠豈識玄絲。爭如獨坐虗牕下。葉落花",
    "X73n1446_002:0033b13": "開自有時。復云。還會麼。無孔鐵槌。(雪竇顯)。",
    "X73n1446_002:0033b14": "退後近前兼對辯。相逢邂逅難回面。春風驀地撼",
    "X73n1446_002:0033b15": "庭前。還見落花千萬片。(白雲端)。",
    "X73n1446_002:0033b16": "雲門老子手親眼親。因風吹火不費精神。盲者便",
    "X73n1446_002:0033b17": "視。聾者便聞。雖然無語掛在口唇。三種病人一種",
    "X73n1446_002:0033b18": "法門。(佛鑑懃)。",
    "X73n1446_002:0033b19": "盲聾瘖瘂接不得。玄沙枉費閒心力。扁鵲盧醫拱",
    "X73n1446_002:0033b20": "手歸。三人俱是膏肓疾。(鼓山珪)。",
    "X73n1446_002:0033b21": "玄沙三種病人語。透出雲門六不收。莫待是非來",
    "X73n1446_002:0033b22": "入耳。從前知己反為讎。(徑山杲)。",
    "X73n1446_002:0033b23": "權生聾瞽瘂[病-丙+(君/巾)]痲。要顯吾宗騐作家。金剛截鐵如",
    "X73n1446_002:0033b24": "泥碎。透金纔動失玄沙。(汾陽昭)。",
    "X73n1446_002:0033c01": "欲知三種人。應用理常新。未有纖毫法。能為中外",
    "X73n1446_002:0033c02": "塵。(永明壽)。",
    "X73n1446_002:0033c03": "一二三。見聞覺。更是誰。頓銷鑠。花簇簇處鷓鴣啼。",
    "X73n1446_002:0033c04": "草薰薰時鴛鴦飛。玄沙老。玄沙老。賴遇當年欠一",
    "X73n1446_002:0033c05": "著。諦當之言徒唯然。中間樹子半零落。(翠巖真)。",
    "X73n1446_002:0033c06": "玄沙三種接人。諸人口耳現在。不要開眼尿床。特",
    "X73n1446_002:0033c07": "地移山塞海。花裏幽禽語不休。風光滿地誰人買。",
    "X73n1446_002:0033c08": "(塗毒策)。",
    "X73n1446_002:0033c09": "玄沙三種病人。有理不在高聲。引得香嚴老子。却",
    "X73n1446_002:0033c10": "來樹上懸身。(龍門遠)。",
    "X73n1446_002:0033c11": "玄沙以毒出人毒。三種病人同一屋。堪笑雲門老",
    "X73n1446_002:0033c12": "古錐。河裏失錢河裏摝。(或菴體)。",
    "X73n1446_002:0033c13": "盲聾瘖瘂不相干。莫被玄沙恣熱謾。一句與君重",
    "X73n1446_002:0033c14": "剖露。老君頭戴楮皮冠。(晦空明)。",
    "X73n1446_002:0033c15": "聾盲瘖瘂。捉敗了也。更問如何。聾盲瘖瘂。(月林觀)。",
    "X73n1446_002:0033c16": "曲設多方騐作家。有誰親見老玄沙。耳聾口瘂眼",
    "X73n1446_002:0033c17": "睛瞎。五濁眾生數似麻。(橫川珙)。",
    "X73n1446_002:0033c18": "雪峯上堂曰。要會此事。猶如古鏡當臺。胡來胡現。漢",
    "X73n1446_002:0033c19": "來漢現。師曰。忽遇明鏡來時如何。峯曰。胡漢俱隱。師",
    "X73n1446_002:0033c20": "曰。老和尚脚跟猶未點地在。",
    "X73n1446_002:0033c21": "師因參次。聞燕子聲。乃曰。深談實相。善說法要。便下",
    "X73n1446_002:0033c22": "座。時有僧請益曰。某甲不會。師曰。去。誰信汝。",
    "X73n1446_002:0033c23": "頌。",
    "X73n1446_002:0033c24": "紫燕飛來繞畫梁。深談實相響浪浪。千言萬語無",
    "X73n1446_002:0034a01": "人會。又逐流鶯過短墻。(本覺一)。",
    "X73n1446_002:0034a02": "薄宦奔南北。長憐客路塵。濛濛烟雨裏。深憶故園",
    "X73n1446_002:0034a03": "春。(延壽慧)。",
    "X73n1446_002:0034a04": "殺活交馳。千里不共。救得眉毛。失却鼻孔。(空叟印)。",
    "X73n1446_002:0034a05": "閩王送茘枝與師。師拈起示眾云。這個茘枝得恁麼",
    "X73n1446_002:0034a06": "紅。這個茘枝得恁麼赤。諸人作麼生會。若道一色。猶",
    "X73n1446_002:0034a07": "是儱侗。若道是眾色。又落斷常。諸人作麼生。有僧出",
    "X73n1446_002:0034a08": "云。不可不識茘枝。師自代云。只是茘枝。",
    "X73n1446_002:0034a09": "智證傳曰。夫以言遣言。以理遣理。皆世諦流布。非",
    "X73n1446_002:0034a10": "能見道。楞伽經曰。如楔出楔。如玄沙嘗曰。學者當",
    "X73n1446_002:0034a11": "用處不換機。而雖老於叢林者。亦莫識此語。可歎",
    "X73n1446_002:0034a12": "也。玄沙嘗食茘枝。問眾曰。這個茘枝得與麼紅。這",
    "X73n1446_002:0034a13": "個茘枝得與麼赤。汝諸人且作麼生。若道一色。又",
    "X73n1446_002:0034a14": "是儱侗。若道是眾色。只成個斷常。汝諸人且作麼",
    "X73n1446_002:0034a15": "生。彥瑫曰。也只和尚自分明。玄沙曰。這儱侗愚癡。",
    "X73n1446_002:0034a16": "有什麼交涉。冲機曰。都來只是一色。玄沙曰。總與",
    "X73n1446_002:0034a17": "麼儱侗。有什麼了時。乃回顧。問皎然。汝作麼生道。",
    "X73n1446_002:0034a18": "皎然曰。不可不識茘枝。玄沙曰。只是茘枝。又曰。汝",
    "X73n1446_002:0034a19": "諸人如許多時在我這裏。總與麼說話。不辨緇素。",
    "X73n1446_002:0034a20": "不識吉凶。我比來向汝道用處不換機。因什麼只",
    "X73n1446_002:0034a21": "管對話。有什麼交涉。道巘禪師曰。先聖憫汝顛倒",
    "X73n1446_002:0034a22": "馳逐。將一句子解落。汝知是般事。掉放閑處。自著",
    "X73n1446_002:0034a23": "些筋力。却于機語上答出話頭。將作禪道。非惟自",
    "X73n1446_002:0034a24": "賺。亦乃賺人。",
    "X73n1446_002:0034b01": "師與雪峯夾籬次。師問。夾籬處還有佛法也無。峯曰。",
    "X73n1446_002:0034b02": "有。師曰。如何是夾籬佛法。峯撼籬子一下。師曰。某甲",
    "X73n1446_002:0034b03": "不與麼。峯曰。子又作麼生。師曰。穿過篾頭來。",
    "X73n1446_002:0034b04": "師辭雪峯云。啟和尚。人人自由自在。某甲如今下山",
    "X73n1446_002:0034b05": "去。峯曰。是誰與麼道。師曰。是和尚與麼道。峯曰。汝作",
    "X73n1446_002:0034b06": "麼生。師曰。不自由自在。峯曰。知。",
    "X73n1446_002:0034b07": "長慶來。師問。除却藥忌作麼生道。慶曰。放憨作麼。師",
    "X73n1446_002:0034b08": "曰。雪峰山橡子拾食。來這裏雀兒放糞。",
    "X73n1446_002:0034b09": "師因僧禮拜。師曰。因我得禮汝。",
    "X73n1446_002:0034b10": "頌。",
    "X73n1446_002:0034b11": "拜我得禮汝。自笑沒道理。豈獨玄沙翁。天下人不",
    "X73n1446_002:0034b12": "是。(覺海元)。",
    "X73n1446_002:0034b13": "因我得禮汝。扶倒又扶起。要行即便行。要止即便",
    "X73n1446_002:0034b14": "止。(寶峯明)。",
    "X73n1446_002:0034b15": "夫子不識字。達磨不會禪。玄沙無此語。切莫妄流",
    "X73n1446_002:0034b16": "傳。(徑山杲)。",
    "X73n1446_002:0034b17": "利刀自斷命根。不要依草附木。若有一法與人。永",
    "X73n1446_002:0034b18": "入拔舌地獄。(鼓山珪)。",
    "X73n1446_002:0034b19": "因我得禮汝。牽牛去飲水。岸上蹄踏蹄。水中嘴對",
    "X73n1446_002:0034b20": "嘴。(高菴悟)。",
    "X73n1446_002:0034b21": "因我得禮汝。崑崙臥潭底。雖然浪拍天。身上無滴",
    "X73n1446_002:0034b22": "水。(雪堂行)。",
    "X73n1446_002:0034b23": "因我得禮汝。分明好慚愧。玄沙不是癡。咄。開眼休",
    "X73n1446_002:0034b24": "瞌睡。(照堂一)。",
    "X73n1446_002:0034c01": "說汝說我。轉見話墮。大地眾生。元無一個。(典牛游)。",
    "X73n1446_002:0034c02": "老鼠咬生銕。十分滋味別。猫兒左右看。嚥唾也不",
    "X73n1446_002:0034c03": "徹。(正堂辯)。",
    "X73n1446_002:0034c04": "因我得禮汝。窮源須到底。九九八十一。閻羅王是",
    "X73n1446_002:0034c05": "鬼。(止菴顏)　(圓語改云。當下便歸家。不隔一番紙)。",
    "X73n1446_002:0034c06": "因我得禮汝。事從叮囑起。誰知白蘋風。不在秋江",
    "X73n1446_002:0034c07": "裏。(天目禮)。",
    "X73n1446_002:0034c08": "因我得禮汝。莫放屁撒屎。蔕累天下人。錯認自家",
    "X73n1446_002:0034c09": "底。(蒙菴聰)。",
    "X73n1446_002:0034c10": "問。如何是親切底事。師曰。我是謝三郎。",
    "X73n1446_002:0034c11": "頌。",
    "X73n1446_002:0034c12": "本是釣魚船上客。偶除鬚髮著袈裟。祖佛位中留",
    "X73n1446_002:0034c13": "不住。夜來依舊宿蘆花。(雪竇顯)。",
    "X73n1446_002:0034c14": "親伸端的向君言。莫比流沙少室傳。昨夜雁回雙",
    "X73n1446_002:0034c15": "嶺後。謝家人立月明前。(投子青)。",
    "X73n1446_002:0034c16": "閩山滄海浪悠悠。父子生涯一釣舟。忽爾踏翻親",
    "X73n1446_002:0034c17": "猛省。大家收拾去來休。(草堂清)。",
    "X73n1446_002:0034c18": "杪秋時節水雲鄉。千頃蘆花未著霜。江景不將零",
    "X73n1446_002:0034c19": "碎賣。一時分付謝三郎。(祖印明)。",
    "X73n1446_002:0034c20": "蕭蕭蘆葦映江流。獨棹孤蓬漾小舟。細雨斜風渾",
    "X73n1446_002:0034c21": "不顧。一心只在釣竿頭。(笑翁堪)。",
    "X73n1446_002:0034c22": "侍雪峯次。二僧從堦下過。峯曰。此二人堪為種草。師",
    "X73n1446_002:0034c23": "曰。某甲不與麼。峯曰。汝作麼生。師曰。便好與三十棒。",
    "X73n1446_002:0034c24": "鏡清問。學人乍入叢林。乞師指個入路。師曰。還聞偃",
    "X73n1446_002:0035a01": "水聲否。曰。聞。師曰。是汝入處。",
    "X73n1446_002:0035a02": "頌。",
    "X73n1446_002:0035a03": "從這裏入。頭上脚下俱濕。雖然通得咽喉。未免一",
    "X73n1446_002:0035a04": "塲氣急。風浙浙。浪悠悠。清風何處起。人在木蘭舟。",
    "X73n1446_002:0035a05": "(佛慧泉)。",
    "X73n1446_002:0035a06": "一滴偃溪水。四海少人聞。直饒玄會得。也是弄精",
    "X73n1446_002:0035a07": "魂。(法雲秀)。",
    "X73n1446_002:0035a08": "天生碧眼崑崙兒。有藝過人自不知。幾度黑風翻",
    "X73n1446_002:0035a09": "大海。波心出沒自閒嬉。(白雲端)。",
    "X73n1446_002:0035a10": "風飄碎玉千峯雪。雨滴岩花萬國春。堪聽偃溪流",
    "X73n1446_002:0035a11": "水意。潺潺終日不聞聞。(羅漢南)。",
    "X73n1446_002:0035a12": "投老玄沙怤鏡清。返聞來聽偃谿聲。如今洗耳滄",
    "X73n1446_002:0035a13": "浪在。誰肯臨流便濯纓。(旻古佛)。",
    "X73n1446_002:0035a14": "滔滔無問說。只為太親切。有誰曾共聞。山河齊漏",
    "X73n1446_002:0035a15": "泄。(楚安方)。",
    "X73n1446_002:0035a16": "玄沙指示太深深。引線須憑一寸鍼。聞與不聞門",
    "X73n1446_002:0035a17": "外語。勸君休向偃溪尋。(文殊道)。",
    "X73n1446_002:0035a18": "乾坤獨立。從這裏入。風吹不著。雨打不濕。(月林〔現〕)。",
    "X73n1446_002:0035a19": "一派寒泉下翠微。玄沙拈出為真機。鏡清雖向聞",
    "X73n1446_002:0035a20": "中入。流水何曾洗是非。(銕山仁)。",
    "X73n1446_002:0035a21": "雪峯示眾云。南山有一條鼈鼻蛇。汝等諸人切須好",
    "X73n1446_002:0035a22": "看。長慶云。今日堂中大有人喪身失命。雲門以拄杖",
    "X73n1446_002:0035a23": "攛向雪峯前。作怕勢。僧舉似師。師云。須是稜兄始得。",
    "X73n1446_002:0035a24": "雖然如此。我即不恁麼。僧云。和尚作麼生。師曰。用南",
    "X73n1446_002:0035b01": "山作什麼。",
    "X73n1446_002:0035b02": "真淨示眾。舉。雪峯云。南山有條鼈鼻蛇。汝等諸人",
    "X73n1446_002:0035b03": "切須好看。雪峯無大人相。然則蛇無頭不行。恰似",
    "X73n1446_002:0035b04": "新婦兒怕阿家相似。便道堂中大有人喪身失命。",
    "X73n1446_002:0035b05": "雲門拽拄杖攛向雪峯面前作怕勢。為蛇添足。玄",
    "X73n1446_002:0035b06": "沙云。用南山作什麼。道我見處親切。不免只在窠",
    "X73n1446_002:0035b07": "窟裏。更無一人有些子天然氣槩。報寧門下則不",
    "X73n1446_002:0035b08": "然。莫有天然氣概的麼。不敢望汝別懸慧日。獨振",
    "X73n1446_002:0035b09": "玄風。且向古人鶻臭布衫上知些子氣息也難得。",
    "X73n1446_002:0035b10": "頌。",
    "X73n1446_002:0035b11": "象骨岩高人不到。到者須是弄蛇手。稜師備師不",
    "X73n1446_002:0035b12": "柰何。喪身失命有多少。韶陽知。重撥草。南北東西",
    "X73n1446_002:0035b13": "無處討。忽然突出拄杖頭。拋對雪峯大張口。大張",
    "X73n1446_002:0035b14": "口兮同閃電。剔起眉毛還不見。如今藏在乳峯前。",
    "X73n1446_002:0035b15": "來者一一看方便。喝云。看脚下。(雪竇顯)。",
    "X73n1446_002:0035b16": "雪峯一日在僧堂內燒火。閉却前後門。乃呌云。救火。",
    "X73n1446_002:0035b17": "救火。師將一片柴從窻櫺中拋入。雪峯便開門。",
    "X73n1446_002:0035b18": "鼓山來。師作一圓相示之。山曰。人人出這個不得。師",
    "X73n1446_002:0035b19": "曰。情知汝向驢胎馬腹裏作活計。山曰。和尚又作麼",
    "X73n1446_002:0035b20": "生。師曰。人人出這個不得。山曰。和尚與麼道却得。某",
    "X73n1446_002:0035b21": "甲為甚麼道不得。師曰。我得。汝不得。",
    "X73n1446_002:0035b22": "雪竇顯云。只解貪觀白浪。不知失却手橈。　雲峯",
    "X73n1446_002:0035b23": "悅云。道得道不得。總在玄沙圈裡。如今作沒生出",
    "X73n1446_002:0035b24": "得玄沙圈。　昭覺勤云。灼然這一條路作者方知。",
    "X73n1446_002:0035c01": "直得窮天地。亘萬古而不移。消劫石。空芥城而無",
    "X73n1446_002:0035c02": "盡。便是透關底也須著眼始得。一等是恁麼時節。",
    "X73n1446_002:0035c03": "為甚麼我得。汝不得。切忌向驢胎馬腹裡作活計。",
    "X73n1446_002:0035c04": "　淨因成云。叢林中往往作鼓山未到玄沙境界",
    "X73n1446_002:0035c05": "會。諸人要識玄沙．鼓山麼。不見道。盡出這個不得。",
    "X73n1446_002:0035c06": "　南華昺云。捩轉鼻孔。換却眼睛。若無這個手段。",
    "X73n1446_002:0035c07": "如何扶竪宗乘。雖然如是。直是好笑。笑須三十年。",
    "X73n1446_002:0035c08": "且道笑個什麼。情知汝在驢胎馬腹裏作活解。",
    "X73n1446_002:0035c09": "　地藏恩別云。不免起動和尚。　東禪觀云。某甲當",
    "X73n1446_002:0035c10": "時若作鼓山。待玄沙道人人出這個不得。即云和",
    "X73n1446_002:0035c11": "尚元來別有長處。不圖成就前功。且要與玄沙驢",
    "X73n1446_002:0035c12": "胎馬腹裏相見。",
    "X73n1446_002:0035c13": "頌。",
    "X73n1446_002:0035c14": "作者好來無病藥。馬腹驢胎何處著。鼓山當日可",
    "X73n1446_002:0035c15": "憐生。鼻孔遭人白拈却。(本覺一)。",
    "X73n1446_002:0035c16": "一日。眾集。師將拄杖一時趂下。却回向侍者道。我今",
    "X73n1446_002:0035c17": "日作得一解。險入地獄如箭射。者曰。喜得和尚再復",
    "X73n1446_002:0035c18": "人身。",
    "X73n1446_002:0035c19": "翠巖芝云。大小玄沙前不搆村。後不至店。且作麼",
    "X73n1446_002:0035c20": "生道得出身之路。　道吾真云。大小芝老只是偏",
    "X73n1446_002:0035c21": "枯。若是道吾即不然。玄沙．侍者一人具一隻眼。",
    "X73n1446_002:0035c22": "雲居舜云。此話眾中舉得爛如泥。且作麼生會。山。",
    "X73n1446_002:0035c23": "僧道。侍者不在言也。玄沙也是荊棘裏求旃檀。",
    "X73n1446_002:0035c24": "東禪觀云。大小玄沙性命在付者手裏。",
    "X73n1446_002:0036a01": "僧侍立次。師以杖指面前地上白點曰。還見麼。曰。見。",
    "X73n1446_002:0036a02": "如是三問三答。師曰。你也見。我也見。為什麼道不會。",
    "X73n1446_002:0036a03": "頌。",
    "X73n1446_002:0036a04": "你見我見。十分成現。打破荊棘林。方知無背面。一",
    "X73n1446_002:0036a05": "點從教徹古今。黑白未分何處辨。",
    "X73n1446_002:0036a06": "師嘗訪三斗菴主。纔相見。主曰。莫怪住山年深無坐",
    "X73n1446_002:0036a07": "具。師曰。人人盡有。菴主為什麼無。主曰。且坐食茶。師",
    "X73n1446_002:0036a08": "曰。庵主原來有。",
    "X73n1446_002:0036a09": "師因雪峯指火曰。三世諸佛在火燄裏轉大法輪。師",
    "X73n1446_002:0036a10": "曰。近日王令稍嚴。峯曰。作麼生。師曰。不許攙行奪市。",
    "X73n1446_002:0036a11": "雲門偃曰。火燄為三世諸佛說法。三世諸佛立地",
    "X73n1446_002:0036a12": "聽。",
    "X73n1446_002:0036a13": "南際到雪峯。峯令訪師。師問。古人道。此事惟我能知。",
    "X73n1446_002:0036a14": "長老作麼生。際曰。須知有不求知者。師曰。山頭和尚",
    "X73n1446_002:0036a15": "喫許多辛苦作麼。",
    "X73n1446_002:0036a16": "雪峯普請畬田次。見一蛇。以杖挑起。召眾曰。看看。以",
    "X73n1446_002:0036a17": "刀芟為兩段。師以杖拋於背後。更不顧視。眾愕然。峰",
    "X73n1446_002:0036a18": "曰。俊哉。",
    "X73n1446_002:0036a19": "侍雪峯游山次。峯指面前地曰。這一片地。好造個無",
    "X73n1446_002:0036a20": "縫塔。師曰。高多少。峯乃顧視上下。師曰。人天福報即",
    "X73n1446_002:0036a21": "不無和尚。若是靈山授記。未夢見在。峯曰。汝又作麼",
    "X73n1446_002:0036a22": "生。師曰。七尺八尺。",
    "X73n1446_002:0036a23": "瑯邪覺云。國清才子貴。家富小兒嬌。",
    "X73n1446_002:0036a24": "雪峯曰。世界濶一尺。古鏡濶一尺。世界濶一丈。古鏡",
    "X73n1446_002:0036b01": "濶一丈。師指火爐曰。火爐濶多少。峯曰。如古鏡濶。師",
    "X73n1446_002:0036b02": "曰。老和尚脚跟未點地在。",
    "X73n1446_002:0036b03": "鏡清怤問僧。為復古鏡致火爐與麼濶。火爐致古",
    "X73n1446_002:0036b04": "鏡與麼濶。　西院明云。與麼問人。也未可在。雲門",
    "X73n1446_002:0036b05": "偃云。餿飯泥茶爐。",
    "X73n1446_002:0036b06": "上堂。良久。曰。我為汝徹困也。還會麼。僧問。寂寂無言",
    "X73n1446_002:0036b07": "時如何。師曰。寐語作麼。曰。本分事。請師道。師云。瞌睡",
    "X73n1446_002:0036b08": "作麼。曰。學人即瞌睡。和尚何如。師曰。爭得恁麼不識",
    "X73n1446_002:0036b09": "痛痒。又曰。可惜許大師僧。千里萬里行脚到這裡。不",
    "X73n1446_002:0036b10": "消個瞌睡寐語。便屈去。",
    "X73n1446_002:0036b11": "問。四儀外。如何奉王。師曰。汝是王法。罪人爭會問事。",
    "X73n1446_002:0036b12": "問。古人拈槌竪拂。還當宗乘也無。師曰。不當。曰。古人",
    "X73n1446_002:0036b13": "意作麼生。師舉拂子。僧曰。宗乘中事如何。師曰。待汝",
    "X73n1446_002:0036b14": "悟始得。",
    "X73n1446_002:0036b15": "問。如何是金剛力士。師吹一吹。",
    "X73n1446_002:0036b16": "普請往海坑砍柴次。見一虎。天龍曰。和尚。虎。師曰。是",
    "X73n1446_002:0036b17": "汝虎。歸院後。天龍問。適來見虎云。是汝。未審尊意如",
    "X73n1446_002:0036b18": "何。師曰。娑婆世界有四種極重事。若人透得。不妨出",
    "X73n1446_002:0036b19": "得陰界。",
    "X73n1446_002:0036b20": "東禪齊曰。上座。古人見了。道我身心如大地．虗空。",
    "X73n1446_002:0036b21": "如今人還透得麼。　雪竇云。要與人天為師。前面",
    "X73n1446_002:0036b22": "端的是虎。",
    "X73n1446_002:0036b23": "頌。",
    "X73n1446_002:0036b24": "前虎後虎。急須看取。凜烈威風。生獰爪距。今古樵",
    "X73n1446_002:0036c01": "人不回顧。喪身失命如何數。若回顧。雄雄坐斷出",
    "X73n1446_002:0036c02": "前路。(佛慧泉)。",
    "X73n1446_002:0036c03": "猛虎當途獨振威。爪牙真個利如錐。可怜不覺亡",
    "X73n1446_002:0036c04": "身者。碎骨收來良可悲。(保寧勇)。",
    "X73n1446_002:0036c05": "宗師方寸大慈悲。是汝之言實古錐。萬里神光騰",
    "X73n1446_002:0036c06": "頂後。肯將生死嚇愚癡。(龍門遠)。",
    "X73n1446_002:0036c07": "欲識玄沙虎。當面是誰覩。直下透牢關。全機超佛",
    "X73n1446_002:0036c08": "祖。(禾山方)。",
    "X73n1446_002:0036c09": "玄沙見虎是汝。多少人明自己。色聲逼滿太虗。有",
    "X73n1446_002:0036c10": "底纖毫依倚。(永明壽)。",
    "X73n1446_002:0036c11": "老玄沙。太饒舌。覿面明明重漏泄。衲僧於此便承",
    "X73n1446_002:0036c12": "當。驗來未免眼中屑。屑屑誰甄別。火發新羅燒脚",
    "X73n1446_002:0036c13": "熱。(海印信)。",
    "X73n1446_002:0036c14": "山中有虎人。世上有人虎。常磨笑裡刀。利牙爪可",
    "X73n1446_002:0036c15": "怖。寄語花狸奴。莫教渠上樹。(慈受深)。",
    "X73n1446_002:0036c16": "前面有虎。元來是汝。更問如何。冤苦冤苦。(月堂昌)。",
    "X73n1446_002:0036c17": "閩王送師上船。師扣船召曰。大王爭能出得這裡去。",
    "X73n1446_002:0036c18": "王曰。在裏許得多少時也。",
    "X73n1446_002:0036c19": "歸宗柔別云。不因和尚。不得到這裏。",
    "X73n1446_002:0036c20": "師問文桶頭。下山幾時歸。曰。三五日。師曰。歸時。有無",
    "X73n1446_002:0036c21": "底桶子將一擔歸。文無對。",
    "X73n1446_002:0036c22": "歸宗柔代云。和尚用作什麼。",
    "X73n1446_002:0036c23": "師與地藏在方丈說話。夜深。侍者閉却門。師曰。門總",
    "X73n1446_002:0036c24": "閉了。汝作麼生得出去。藏曰。喚甚麼作門。",
    "X73n1446_002:0037a01": "雪竇顯別云。珍重便行。　清凉欽別云。和尚莫欲",
    "X73n1446_002:0037a02": "歇去麼。",
    "X73n1446_002:0037a03": "師問長生。維摩觀佛。前際不來。後際不去。今則無住。",
    "X73n1446_002:0037a04": "汝作麼生觀。生曰。放皎然過。有個道處。師曰。放汝過。",
    "X73n1446_002:0037a05": "作麼生道。生良久。師曰。教阿誰委悉。生曰。徒勞側耳。",
    "X73n1446_002:0037a06": "師曰。情知汝向鬼窟裏作活計。",
    "X73n1446_002:0037a07": "崇壽雲別長生云。喚甚麼作如來。",
    "X73n1446_002:0037a08": "問。古人皆以瞬視接人。未審和尚以何接人。師曰。我",
    "X73n1446_002:0037a09": "不以瞬視接人。曰。學人為甚道不得。師曰。畐塞汝口。",
    "X73n1446_002:0037a10": "爭解道得。",
    "X73n1446_002:0037a11": "法眼云。古人恁麼道甚奇特。且問上座口是甚麼。",
    "X73n1446_002:0037a12": "師問鏡清。教中道。不見一法為大過患。且道不見什",
    "X73n1446_002:0037a13": "麼法。清指露柱曰。莫是不見這個法麼(同安顯別云。",
    "X73n1446_002:0037a14": "也知和尚不造次)。師曰。浙中清水白米從汝喫。佛法",
    "X73n1446_002:0037a15": "未會在。",
    "X73n1446_002:0037a16": "玄覺云。且道玄沙恁麼道。意在什麼處。不見僧問",
    "X73n1446_002:0037a17": "洞山云。不見一法為大過失。此意如何。洞山云。不",
    "X73n1446_002:0037a18": "見一法好言語。上座。一宿覺云。不見一法即如來。",
    "X73n1446_002:0037a19": "是則名為觀自在。普賢又云。不見一法是大過患。",
    "X73n1446_002:0037a20": "是一個。是兩個。試斷看。　雪竇顯云。大小鏡清被",
    "X73n1446_002:0037a21": "玄沙熱謾。我當時若見。但向道。靈山授記也未到",
    "X73n1446_002:0037a22": "如此。　溈山喆云。若不是鏡清。幾乎忘前失後。何",
    "X73n1446_002:0037a23": "故。不逢別者。終不開拳。",
    "X73n1446_002:0037a24": "頌。",
    "X73n1446_002:0037b01": "雪老門高兒女盛。又能情重貴天倫。把家幹蠱雖",
    "X73n1446_002:0037b02": "相似。也有貪盃落草人。(虛空愚)。",
    "X73n1446_002:0037b03": "密機深設穽。利刃疾交鋒。汗馬無人識。重論盖代",
    "X73n1446_002:0037b04": "功。",
    "X73n1446_002:0037b05": "師因僧問。如何是清淨法身。師曰。膿滴滴地。",
    "X73n1446_002:0037b06": "頌。",
    "X73n1446_002:0037b07": "滴滴通身是爛膿。釣魚船上顯家風。時人只看絲",
    "X73n1446_002:0037b08": "綸上。不見蘆花對岸紅。(天衣懷)。",
    "X73n1446_002:0037b09": "膿滴滴地金色光。法身全體露堂堂。釣螺江上曾",
    "X73n1446_002:0037b10": "分化。一葉漁舟泛渺茫。(楊無為)。",
    "X73n1446_002:0037b11": "清淨法身無可比。病後依前滴滴膿。燕鴻呌斷秋",
    "X73n1446_002:0037b12": "光老。落葉飄來一樣紅。(懶庵樞)。",
    "X73n1446_002:0037b13": "滴滴通身是爛膿。更無一點落西東。若言不是知",
    "X73n1446_002:0037b14": "音者。未免風吹別調中。",
    "X73n1446_002:0037b15": "師示眾云。若論此事。喻一片田地。四至界分結契賣",
    "X73n1446_002:0037b16": "與諸人了也。只有中心樹子猶屬老僧在。",
    "X73n1446_002:0037b17": "頌。",
    "X73n1446_002:0037b18": "萬事由王老師。樹子未屬汝在。廣額屠兒成佛。二",
    "X73n1446_002:0037b19": "祖大師償債。(鼓山珪)。",
    "X73n1446_002:0037b20": "祖父田園都賣了。四邊界至不曾留。柰何猶有中",
    "X73n1446_002:0037b21": "心樹。惱亂春風卒未休。",
    "X73n1446_002:0037b22": "祖父田園俱屬我。中間樹子豈由他。連枝連葉和",
    "X73n1446_002:0037b23": "根拔。要見兒孫意氣豪。(遯庵演)。",
    "X73n1446_002:0037b24": "玄沙曾指上頭關。四海禪流覺未閑。惟有漢朝天",
    "X73n1446_002:0037c01": "子貴。彭城[土*玄]上信旌還。(姜山愛)。",
    "X73n1446_002:0037c02": "問。如何是學人自己。師曰。用自己作麼。",
    "X73n1446_002:0037c03": "雲門曰。沒量大人被語脉裡轉却。僧問。如何是學",
    "X73n1446_002:0037c04": "人自己。門曰。忽然路上有人喚衲僧齋。汝也隨分",
    "X73n1446_002:0037c05": "得飯喫。",
    "X73n1446_002:0037c06": "頌。",
    "X73n1446_002:0037c07": "是汝自己。莫相鈍置。衲子兩兩三三。祇道早眠晏",
    "X73n1446_002:0037c08": "起。(大中隆)。",
    "X73n1446_002:0037c09": "玄沙驢前。雲門馬後。更問如何。合取狗口。(雪庵瑾)。",
    "X73n1446_002:0037c10": "問。凡有言句。盡落裷[袖-由+貴]。不落裷[袖-由+貴]。請和尚商量。師曰。",
    "X73n1446_002:0037c11": "抝折秤衡來。與汝商量。",
    "X73n1446_002:0037c12": "問。承古有言。舉足下足。無非道場。師曰。沒却汝。曰。為",
    "X73n1446_002:0037c13": "甚麼得恁麼難見。師曰。祇為太近。",
    "X73n1446_002:0037c14": "法眼曰。也無可得近。直下是上座。",
    "X73n1446_002:0037c15": "師問明真大師。善財參彌勒。彌勒指歸文殊。文殊指",
    "X73n1446_002:0037c16": "歸佛處。汝道佛指歸甚麼處。對曰。不知。師曰。情知汝",
    "X73n1446_002:0037c17": "不知。",
    "X73n1446_002:0037c18": "法眼別云。喚什麼作佛。",
    "X73n1446_002:0037c19": "大普玄通到。禮覲。師謂曰。汝在彼住。莫誑惑人家男",
    "X73n1446_002:0037c20": "女。對曰。玄通只是開個供養門。晚來朝去。爭敢作恁",
    "X73n1446_002:0037c21": "麼事。師曰。事難。曰。真情是難。師曰。什麼處是難處。曰。",
    "X73n1446_002:0037c22": "為伊不肯承當。師便入方丈拄却門。",
    "X73n1446_002:0037c23": "泉守王公請師登樓。先語客司曰。待我引大師至樓",
    "X73n1446_002:0037c24": "前。便舁却梯。客司稟旨。公曰。請大師登樓。師視樓。復",
    "X73n1446_002:0038a01": "視其人了曰。佛法不是此道理。",
    "X73n1446_002:0038a02": "法眼云。未舁梯時。一日幾度登樓。",
    "X73n1446_002:0038a03": "師與泉守在室中說話。有一沙彌揭簾入見。却退步",
    "X73n1446_002:0038a04": "而出。師曰。那沙彌好與二十拄杖。曰。恁麼即某甲罪",
    "X73n1446_002:0038a05": "過(同安顯別云。祖師來也)。師曰。佛法不恁麼。",
    "X73n1446_002:0038a06": "鏡清云。不為打水。有僧問。不為打水。意作麼生耶。",
    "X73n1446_002:0038a07": "鏡清云。青山碾為塵。敢保勿閑人。東禪齋云。只",
    "X73n1446_002:0038a08": "如玄沙意作麼生。或云。直饒恁麼去。也好與拄杖。",
    "X73n1446_002:0038a09": "或云。事在當機。或云。拈破會處。此三說還會玄沙",
    "X73n1446_002:0038a10": "意也無。",
    "X73n1446_002:0038a11": "師問雪峰。某甲如今大用去。和尚作麼生。峰遂將三",
    "X73n1446_002:0038a12": "個木毬一時拋出。師遂作斫牌勢。峰曰。汝親在靈山。",
    "X73n1446_002:0038a13": "方得如此。師云。也祇是自家事。",
    "X73n1446_002:0038a14": "妙喜云。祇許老胡知。不許老胡會。",
    "X73n1446_002:0038a15": "靈雲見桃花。頌云。三十年來尋劍客。幾回落葉又抽",
    "X73n1446_002:0038a16": "枝。自從一見桃花後。直至如今更不疑。溈山云。從緣",
    "X73n1446_002:0038a17": "入者。永不退失。汝善護持。師云。諦當。甚諦當。敢保老",
    "X73n1446_002:0038a18": "兄未徹在。眾疑此語。師問地藏。我恁麼道。汝作麼生",
    "X73n1446_002:0038a19": "會。地藏云。不是桂琛。即走殺天下人。",
    "X73n1446_002:0038a20": "五祖演云。說甚麼諦當。更參三十年始得。　妙喜",
    "X73n1446_002:0038a21": "云。一家有事百家忙。",
    "X73n1446_002:0038a22": "僧問石霜。咫尺之間。為甚不覩師顏。霜曰。我道徧界",
    "X73n1446_002:0038a23": "不曾藏。僧後問雪峰。徧界不曾藏。意旨如何。峰曰。什",
    "X73n1446_002:0038a24": "麼處不是石霜。僧回。舉似石霜。霜云。遮老漢著甚麼",
    "X73n1446_002:0038b01": "死急。師云。山頭老漢蹉過也。",
    "X73n1446_002:0038b02": "師在雪峰時。光侍者謂師曰。師叔若學得禪。某甲打",
    "X73n1446_002:0038b03": "鐵船下海去。師住後。問光曰。打鐵船也未。光無對。",
    "X73n1446_002:0038b04": "法眼代云。和尚終不恁麼。　法燈代云。請和尚下",
    "X73n1446_002:0038b05": "船。玄覺代云。貧兒思舊債。　汾陽昭云。只見錐",
    "X73n1446_002:0038b06": "頭利。不見鑿頭方。　慧林本云。昨日過新羅。　雲",
    "X73n1446_002:0038b07": "居元云。禪也未曾參得。何用思量舊事。忽然被他",
    "X73n1446_002:0038b08": "撐動鐵船。玄沙堪作什麼。",
    "X73n1446_002:0038b09": "師一日遣僧送書上雪峰。峰開緘。見白紙三幅。問僧。",
    "X73n1446_002:0038b10": "會麼。曰。不會。峰云。不見道。君子千里同風。僧回。舉似",
    "X73n1446_002:0038b11": "師。師曰。山頭老漢蹉過也不知。曰。和尚如何。師曰。孟",
    "X73n1446_002:0038b12": "春猶寒。也不解道。",
    "X73n1446_002:0038b13": "五祖戒云。將謂胡鬚赤。　黃龍南云。雪峰不道無",
    "X73n1446_002:0038b14": "長處。既被玄沙識破。直至于今雪不出。　明昭謙",
    "X73n1446_002:0038b15": "云。玄沙三幅白紙。曾柰文彩已彰。雪峰千里同風。",
    "X73n1446_002:0038b16": "何故不知蹉過。不見道。養子莫教大。大了作家賊。",
    "X73n1446_002:0038b17": "頌。",
    "X73n1446_002:0038b18": "故遣馳書通遠信。不干文字示家風。回來却報玄",
    "X73n1446_002:0038b19": "沙語。蹉過分明理更封。(汾陽昭)。",
    "X73n1446_002:0038b20": "玄沙封白紙。雪老却同風。蹉過人難會。古曲調不",
    "X73n1446_002:0038b21": "同。(真如喆)。",
    "X73n1446_002:0038b22": "玄沙封白紙。雪老把火披。元來不識字。白日走須",
    "X73n1446_002:0038b23": "彌。(雲盖智)。",
    "X73n1446_002:0038b24": "玄沙象骨眼睛烏。白紙三番便當書。千里同風多",
    "X73n1446_002:0038c01": "錯會。一條拄杖兩人扶。(慈受深)。",
    "X73n1446_002:0038c02": "踏翻漁艇承家業。笑出蘆花月正圓。地濶天長三",
    "X73n1446_002:0038c03": "幅紙。同風千里為誰宣。(佛心才)。",
    "X73n1446_002:0038c04": "白紙三張通信去。展開千里却同風。陽春轉入胡",
    "X73n1446_002:0038c05": "笳曲。不是風吹別調中。(佛性泰)。",
    "X73n1446_002:0038c06": "三番白紙問寒暄。千里同風月滿船。奪得高標全",
    "X73n1446_002:0038c07": "用處。盤蛇口內打鞦韆。(丹霞淳)。",
    "X73n1446_002:0038c08": "白紙連封寄雪峰。雪峰由是喜同風。中間蹉過無",
    "X73n1446_002:0038c09": "人識。齋後江城打暮鐘。(佛陀遜)。",
    "X73n1446_002:0038c10": "白紙馳來上雪峰。雪峰千里却同風。玄沙蹉過人",
    "X73n1446_002:0038c11": "難會。熨斗煎茶銚不同。(真淨文)。",
    "X73n1446_002:0038c12": "鵽[刁*鳥]夜夜連聲呌。月下同人不忍聞。啼到血流無",
    "X73n1446_002:0038c13": "用處。不如緘口過殘春。(文殊道)。",
    "X73n1446_002:0038c14": "三張白紙。千里同風。宗師蹉過。衲子迷踪。金烏飛",
    "X73n1446_002:0038c15": "出海門東。風從虎兮雲從龍。(野雲南)。",
    "X73n1446_002:0038c16": "千里同風見不差。僧持此語報玄沙。不知蹉過如",
    "X73n1446_002:0038c17": "何也。莫是玄沙蹉過他。(橫川珙)。",
    "X73n1446_002:0038c18": "問。承和尚有言。盡十方世界是一顆明珠。學人如何",
    "X73n1446_002:0038c19": "得會。師曰。盡十方世界是一顆明珠。用會作麼。僧便",
    "X73n1446_002:0038c20": "休。師來日却問其僧。盡十方世界是一顆明珠。汝作",
    "X73n1446_002:0038c21": "麼生會。曰。盡十方世界是一顆明珠。用會作麼。師曰。",
    "X73n1446_002:0038c22": "知汝向鬼窟裏作活計。",
    "X73n1446_002:0038c23": "玄覺云。一般恁麼道。為甚麼却成鬼窟去。",
    "X73n1446_002:0038c24": "問。如何是無縫塔。師曰。這一縫大小。",
    "X73n1446_002:0039a01": "韋監軍來謁。乃曰。曹山和尚甚奇怪。師曰。撫州取曹",
    "X73n1446_002:0039a02": "山幾里。韋指傍僧曰。上座曾到曹山不。曰。曾到。韋曰。",
    "X73n1446_002:0039a03": "撫州取曹山幾里。曰。百二十里。曰。恁麼則上座不到",
    "X73n1446_002:0039a04": "曹山。韋却起禮拜。師曰。監軍却須禮此僧。此僧却具",
    "X73n1446_002:0039a05": "慚媿。",
    "X73n1446_002:0039a06": "雲居錫云。什麼處是此僧具慚媿。若檢得出。許上",
    "X73n1446_002:0039a07": "座有行脚眼。",
    "X73n1446_002:0039a08": "承天京云。這僧可悲可痛。直饒玄沙具金剛眼睛。",
    "X73n1446_002:0039a09": "蹉過韋監軍了也。",
    "X73n1446_002:0039a10": "西天有聲明三藏至。閩帥請師辨驗。師以鐵火筯敲",
    "X73n1446_002:0039a11": "銅鑪。問。是甚麼聲。藏曰。銅鐵聲(法眼別云。請大師為",
    "X73n1446_002:0039a12": "大王。　法燈別云。聽和尚問)。師曰。大王莫受外國人",
    "X73n1446_002:0039a13": "謾。藏無對。",
    "X73n1446_002:0039a14": "法眼代云。大師久受大王供養。　法燈代云。却是",
    "X73n1446_002:0039a15": "和尚謾大王。　雪竇顯別云。大王宜加敬信。　又",
    "X73n1446_002:0039a16": "代三藏云。莫謾外國人。　淨因成云。既不是銅鐵",
    "X73n1446_002:0039a17": "聲。玄沙喚作什麼聲。然則三藏只知渡水。不覺濕",
    "X73n1446_002:0039a18": "衣。玄沙偏解誣人。爭柰國有憲章。且道三藏謾大",
    "X73n1446_002:0039a19": "王何似玄沙謾大王。　天童覺云。理契則神。貧子",
    "X73n1446_002:0039a20": "獲衣中之寶。情封則物。力士失額上之珠。三藏只",
    "X73n1446_002:0039a21": "解瞻前。不能顧後。還知麼。誣人之罪。以罪加之。",
    "X73n1446_002:0039a22": "問僧。乾闥婆城汝作麼生會。曰。如夢如幻。",
    "X73n1446_002:0039a23": "法眼別敲物示之。",
    "X73n1446_002:0039a24": "雪峰因僧問。牧童能歌能舞時如何。峰便下繩床作",
    "X73n1446_002:0039b01": "舞。師云。這老漢脚跟未點地在。峰云。子又作麼生。師",
    "X73n1446_002:0039b02": "撫掌三下。",
    "X73n1446_002:0039b03": "雪峰陞座。眾集定。乃輥出木毬。師遂去捉來安于舊",
    "X73n1446_002:0039b04": "處。",
    "X73n1446_002:0039b05": "師以杖拄地。問長生曰。僧見．俗見．男見．女見。汝作麼",
    "X73n1446_002:0039b06": "生見。曰。和尚還見皎然見處麼。師曰。相識滿天下。",
    "X73n1446_002:0039b07": "問。承和尚有言。聞性遍周沙界。雪峰打鼓。這裏為甚",
    "X73n1446_002:0039b08": "麼不聞。師曰。誰知不聞。",
    "X73n1446_002:0039b09": "問。險惡道中以何為津梁。師曰。以眼為津梁。曰。未得",
    "X73n1446_002:0039b10": "者如何。師曰。快救取好。",
    "X73n1446_002:0039b11": "師舉誌公曰。每日拈香擇火。不知身是道場。乃曰。每",
    "X73n1446_002:0039b12": "日拈香擇火。不知真個道場。",
    "X73n1446_002:0039b13": "玄覺云。祇如此二尊宿語。還有親疎也無。",
    "X73n1446_002:0039b14": "師與韋監軍喫果子。韋問。如何是日用而不知。師拈",
    "X73n1446_002:0039b15": "起果子曰。喫。韋喫果子了。再問之。師曰。只者是日用",
    "X73n1446_002:0039b16": "而不知。",
    "X73n1446_002:0039b17": "普請搬柴。師曰。汝諸人盡承吾力。一僧曰。既承師力。",
    "X73n1446_002:0039b18": "何用普請。師叱之曰。不普請。爭得柴歸。",
    "X73n1446_002:0039b19": "師初到莆田。百戱迎之。次日。問小塘長老。昨日許多",
    "X73n1446_002:0039b20": "喧閙向什麼處去。小塘提起袈裟角。師云。料掉沒交",
    "X73n1446_002:0039b21": "涉。",
    "X73n1446_002:0039b22": "法眼益別云。昨日有多少喧閙。　清凉欽別云。今",
    "X73n1446_002:0039b23": "日更好笑。　溈山喆云。大溈則不然。忽有問。遂鳴",
    "X73n1446_002:0039b24": "指一下。如有個衲子出來云。料掉沒交涉。却肯他。",
    "X73n1446_002:0039c01": "何故。大丈夫漢捋虎鬚也是本分。且道利害在甚",
    "X73n1446_002:0039c02": "處。　黃龍新云。奇怪。諸禪德。扶豎宗乘。須是小塘",
    "X73n1446_002:0039c03": "長老始得。玄沙為什麼道料掉沒交涉。我即不然。",
    "X73n1446_002:0039c04": "昨日許多喧閙向什麼處去。天共白雲曉。水和明",
    "X73n1446_002:0039c05": "月流。　昭覺勤云。或有問山僧。只向道。又是從頭",
    "X73n1446_002:0039c06": "起。他若道。料掉沒交涉。劈脊便棒。何故。曹溪波浪",
    "X73n1446_002:0039c07": "如相似。無限平人被陸沉。　南華昺云。玄沙恁麼",
    "X73n1446_002:0039c08": "道。還有得失是非也無。若謂有。當人未具眼在。若",
    "X73n1446_002:0039c09": "謂無。因甚麼道料掉沒交涉。還會麼。是非已去了。",
    "X73n1446_002:0039c10": "是非裏薦取。",
    "X73n1446_002:0039c11": "頌。",
    "X73n1446_002:0039c12": "夜壑藏舟。澄源著棹。魚龍未知水為命。折筯不妨",
    "X73n1446_002:0039c13": "聊一攪。玄沙師。小塘老。函盖箭鋒。探竿影草。潛縮",
    "X73n1446_002:0039c14": "也老龜巢蓮。遊戲也華鱗弄藻。(天童覺)。",
    "X73n1446_002:0039c15": "今日靜愀愀。昨日閙啾啾。風定花猶落。鳥鳴山更",
    "X73n1446_002:0039c16": "幽。(北磵簡)。",
    "X73n1446_002:0039c17": "人前根起袈裟角。堪笑無端露醜惡。二老風流出",
    "X73n1446_002:0039c18": "當家。未明向上那一著。(無際派)。",
    "X73n1446_002:0039c19": "羅漢同中塔侍師次。師乃打中塔一棒。云。就名就體。",
    "X73n1446_002:0039c20": "中塔不對。乃問羅漢云。作麼生會。羅漢云。這僧著一",
    "X73n1446_002:0039c21": "棒。不知來處。",
    "X73n1446_002:0039c22": "師因韋監軍云。占波國人語稍難辨。何況五天梵語。",
    "X73n1446_002:0039c23": "還有人辨得麼。師提起橐子云。識得這個即辨得。",
    "X73n1446_002:0039c24": "雲門偃云。玄沙何用繁辭。又云。適來道什麼。",
    "X73n1446_002:0040a01": "師問僧。甚處來。云。德山來。師云。德山近日有何言句。",
    "X73n1446_002:0040a02": "僧云。和尚一日大眾集定。攛拄杖向前。便歸方丈掩",
    "X73n1446_002:0040a03": "却門。師云。賺舉了。僧却問。作麼生是某甲賺舉。師云。",
    "X73n1446_002:0040a04": "更請上座舉。其僧又舉。師云。不違種草。",
    "X73n1446_002:0040a05": "師因雪峰至。謂師云。近有僧來禮拜我。我打伊一棒",
    "X73n1446_002:0040a06": "便回頭。我向伊道。是什麼。渠便有個會處。師云。和尚",
    "X73n1446_002:0040a07": "莫錯保持人。也須騐過始得。師後去山中。果見其僧。",
    "X73n1446_002:0040a08": "遂問云。山中和尚見兄來。打一棒。云。是什麼。是不。僧",
    "X73n1446_002:0040a09": "云。是。師拂袖去。雪峰見師。乃問云。那僧何似生。師云。",
    "X73n1446_002:0040a10": "那僧荒也。峰云。何處荒。師云。四邊荒躶躶地。",
    "X73n1446_002:0040a11": "大溈陞座。有僧出云。請和尚為眾說法。溈云。我為汝",
    "X73n1446_002:0040a12": "得徹困也。僧便作禮。雪峰聞。云。古人得與麼老婆心",
    "X73n1446_002:0040a13": "切。師云。山頭和尚蹉過古人事。峰問師。什麼處是老",
    "X73n1446_002:0040a14": "僧蹉過古人事處。師云。大小溈山被那僧一問。直得",
    "X73n1446_002:0040a15": "百雜碎。峰駭然。",
    "X73n1446_002:0040a16": "師問僧。甚處來。僧云。瑞巖來。師云。瑞巖有甚麼言句。",
    "X73n1446_002:0040a17": "云。和尚尋常喚主人翁。自應曰。諾。惺惺著。佗後莫受",
    "X73n1446_002:0040a18": "人謾。師云。一等弄精魂。猶較些子。",
    "X73n1446_002:0040a19": "師有時云。深山懸崖。千年萬年。人跡不到處。還有佛",
    "X73n1446_002:0040a20": "法也無。若道有。喚甚麼作佛法。若道無。佛法却有不",
    "X73n1446_002:0040a21": "到處。",
    "X73n1446_002:0040a22": "問。從上宗乘。如何理論。師曰。少人聽。曰。請和尚直道。",
    "X73n1446_002:0040a23": "師曰。患聾作麼。",
    "X73n1446_002:0040a24": "師有時謂眾曰。是汝真實如是。又有時云。達磨如今",
    "X73n1446_002:0040b01": "現在。汝諸人還見麼。",
    "X73n1446_002:0040b02": "師因雪峰遷化。為喪主。三朝集眾。煎茶次。師於靈前",
    "X73n1446_002:0040b03": "拈起一隻盞問大眾。先師在日即且從。你道如今且",
    "X73n1446_002:0040b04": "作麼生道。若道得。則先師無過。若道不得。則過在先",
    "X73n1446_002:0040b05": "師。還有人道得麼。如是三問。眾無對。師遂撲破盞子",
    "X73n1446_002:0040b06": "歸院。後問中塔。作麼生會。塔云。先師有甚麼過。師便",
    "X73n1446_002:0040b07": "面壁。塔便出去。師復召塔。塔回首。師問。汝作麼生會。",
    "X73n1446_002:0040b08": "塔便面壁。師休去。",
    "X73n1446_002:0040b09": "師一日見三人新到。遂自去打普請鼓三下。却歸方",
    "X73n1446_002:0040b10": "丈。新到具威儀了。亦去打普請鼓三下。却入僧堂。久",
    "X73n1446_002:0040b11": "住來白師云。新到輕欺和尚。師云。打鐘集眾勘過。大",
    "X73n1446_002:0040b12": "眾集。新到不赴。師令侍者去喚。新到纔至法堂。却向",
    "X73n1446_002:0040b13": "侍者背上拍一下云。和尚喚汝。侍者至師處。新到便",
    "X73n1446_002:0040b14": "歸堂。久住乃問和尚。何不勘新到。師云。我與汝勘了",
    "X73n1446_002:0040b15": "也。",
    "X73n1446_002:0040b16": "頌。",
    "X73n1446_002:0040b17": "玄沙明修棧道。新到暗度陳倉。夜行各不相投。投",
    "X73n1446_002:0040b18": "明共到咸陽。嚴號令。按條章。明明四海清如鏡。更",
    "X73n1446_002:0040b19": "于何處覔邊疆。(最庵印)。",
    "X73n1446_002:0040b20": "師示眾曰。世尊道吾有正法眼藏付囑摩訶大迦葉。",
    "X73n1446_002:0040b21": "猶如畫月。曹溪竪拂。猶如指月。時鼓山出眾云。月聻。",
    "X73n1446_002:0040b22": "師曰。這個阿師就我覔月。山不肯。却歸眾云。道我就",
    "X73n1446_002:0040b23": "他覔月。",
    "X73n1446_002:0040b24": "雪竇顯云。玄沙與鼓山如排百萬大陣。祇拋瓦礫",
    "X73n1446_002:0040c01": "相擊。或有衲僧辨得。當知正法眼藏付囑有在。",
    "X73n1446_002:0040c02": "護國元云。玄沙．鼓山各說道理。要且未識月在。諸",
    "X73n1446_002:0040c03": "人要識月麼。幸無偏照處。剛有未明人。",
    "X73n1446_002:0040c04": "師因侍雪峰游山次。峰云。欲將此一片地作長生地。",
    "X73n1446_002:0040c05": "師云。看此一片地。好造個無縫塔。峰乃作量勢。師云。",
    "X73n1446_002:0040c06": "是即是。某甲不與麼。峰云。汝作麼生。師云。造塔。峰云。",
    "X73n1446_002:0040c07": "好。好。",
    "X73n1446_002:0040c08": "偈三首。",
    "X73n1446_002:0040c09": "萬里神光頂後相。沒頂之時何處望。事亦成。意亦休。",
    "X73n1446_002:0040c10": "此個元來觸處周。智者撩著便提取。莫待須臾失却",
    "X73n1446_002:0040c11": "頭。",
    "X73n1446_002:0040c12": "頌。",
    "X73n1446_002:0040c13": "神光頂後照無遺。萬里區區豈足言。若問玄沙端",
    "X73n1446_002:0040c14": "的意。霜天夜半髑髏寒。(失名)。",
    "X73n1446_002:0040c15": "玄沙游徑別。時人切須知。三冬陽氣盛。六月降霜時。",
    "X73n1446_002:0040c16": "有語非關舌。無言切要詞。會我最後句。出世少人知。",
    "X73n1446_002:0040c17": "奇哉一靈叟。那頓許吺吺(音兜)。風起引箜篌。迷子曾頭",
    "X73n1446_002:0040c18": "凑。設使總不是。蝦蟆大張口。開口不開口。終是犯靈",
    "X73n1446_002:0040c19": "叟。欲識個中意。南星真北斗。"
}