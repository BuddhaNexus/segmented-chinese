{
    "X79n1560_020:0530c11": "禪林僧寶傳卷第二十",
    "X79n1560_020:0530c13": "宋明白庵居沙門　惠洪　撰",
    "X79n1560_020:0530c14": "言法華",
    "X79n1560_020:0530c15": "言法華者。莫知其所從來。初見之於景德寺。七俱胝",
    "X79n1560_020:0530c16": "院。梵相奇古。直視不瞬。口吻袞袞。不可識。相傳言。誦",
    "X79n1560_020:0530c17": "法華經。故以為名。時獨語笑。多行市里。褰裳而趨。或",
    "X79n1560_020:0530c18": "舉手畫空。佇立良久。從屠沽游。飲啖無所擇。道俗共",
    "X79n1560_020:0530c19": "目為狂僧。丞相呂許公。問佛法大意。對曰。本來無一",
    "X79n1560_020:0530c20": "物。一味總成真。僧問世有佛否。對曰。寺裏文殊。有問。",
    "X79n1560_020:0530c21": "師凡耶聖耶。舉手曰。我不在此住。至和三年。仁宗始",
    "X79n1560_020:0530c22": "不豫。國嗣未立。天下寒心。諫官范鎮首發大義。乞擇",
    "X79n1560_020:0530c23": "宗室之賢者使攝儲貳。以待皇嗣之生。退居藩服。不",
    "X79n1560_020:0530c24": "然。典宿衛尹京邑。以係天下之望。并州通判司馬光",
    "X79n1560_020:0531a01": "亦以為言。凡三上疏。一留中。二付中書　上夜焚香",
    "X79n1560_020:0531a02": "默禱曰。翌日化成殿具齋。虔請法華大士。俯臨無却。",
    "X79n1560_020:0531a03": "清旦　上道衣凝立。以待。俄馳奏。言法華。自右掖門",
    "X79n1560_020:0531a04": "徑趍。將至寢殿。侍衛呵止不可　上笑曰。朕請而來",
    "X79n1560_020:0531a05": "也。有頃至。輙升御榻。跏趺而坐。受供訖。將去　上曰。",
    "X79n1560_020:0531a06": "朕以儲嗣未立。大臣咸以為言。侵尋晚暮。嗣息有無。",
    "X79n1560_020:0531a07": "法華其一決之。師索筆引紙。連書曰。十三十三。凡數",
    "X79n1560_020:0531a08": "十行。擲筆無他語。皆莫測其意。其後　英宗登極。乃",
    "X79n1560_020:0531a09": "濮安懿王第十三子。方驗前言也。慶曆戊子十一月",
    "X79n1560_020:0531a10": "二十三日。將化謂人曰。我從無量劫來。成就逝多國",
    "X79n1560_020:0531a11": "土。分身揚化。今南歸矣。語畢右脇而寂。",
    "X79n1560_020:0531a12": "贊曰。如來世尊曰。我滅度後。勑諸菩薩。及阿羅漢。應",
    "X79n1560_020:0531a13": "身生彼。末法之中。作種種形。度諸輪轉。或作沙門。白",
    "X79n1560_020:0531a14": "衣居士。人王宰官。童男童女。如是乃至婬女寡婦。奸",
    "X79n1560_020:0531a15": "偷屠販。與其同事。稱讚佛乘。令其身心。入三摩地。終",
    "X79n1560_020:0531a16": "不自言。我真菩薩。真阿羅漢。泄佛密因。輕言末學。唯",
    "X79n1560_020:0531a17": "除命終。陰有遺付。言法華臨終乃曰。我從無量劫來。",
    "X79n1560_020:0531a18": "成就逝多國土。分身揚化是也。",
    "X79n1560_020:0531a19": "華嚴隆禪師",
    "X79n1560_020:0531a20": "禪師名道隆。不知何許人。至和初。游京師。客景德寺。",
    "X79n1560_020:0531a21": "曰縱觀都市。歸甞二皷。謹門者呵之不悛。一夕還不",
    "X79n1560_020:0531a22": "得入。臥門之下　仁宗夢至景德寺門。見龍蟠地。驚",
    "X79n1560_020:0531a23": "覺。中夜遣中使。往視之。乃一僧熟睡已再鼾。撼之驚",
    "X79n1560_020:0531a24": "矍。問名字歸奏　上聞名道隆。乃喜曰。吉徵也。明日",
    "X79n1560_020:0531b01": "　召至便殿。問宗旨。隆奏對詳允。上大悅。有旨舘于",
    "X79n1560_020:0531b02": "大相國寺燒朱院。王公貴人。爭先願見。隆未漱盥。戶",
    "X79n1560_020:0531b03": "外之屨滿矣　上以偈句相酬唱。絡繹于道。或入對",
    "X79n1560_020:0531b04": "留宿禁中。禮遇特厚。賜號應制明悟禪師。隆少時師",
    "X79n1560_020:0531b05": "事石門徹禪。師甞問曰。古人云。但得隨處安閑。自然",
    "X79n1560_020:0531b06": "合他古轍。雖有此語。疑心未歇如何。徹曰。知有乃可。",
    "X79n1560_020:0531b07": "隨處安閑。如人在州縣住。或聞或見。千奇百怪。他總",
    "X79n1560_020:0531b08": "將作尋常。不知有而安閑。如人在村落住。有少聲色。",
    "X79n1560_020:0531b09": "則驚怪傳說。先洞山示眾曰。欲知此事。如人家養三",
    "X79n1560_020:0531b10": "兒。以一著州中。一著村中。一著縣中。其一用家中財",
    "X79n1560_020:0531b11": "物。其一用外處錢物。有一人不得家中錢物用。亦不",
    "X79n1560_020:0531b12": "得外處錢物用。且道那一箇。合在州中。那一箇合在",
    "X79n1560_020:0531b13": "縣中。那一箇合在村中。有僧便問。三箇莫明輕重否。",
    "X79n1560_020:0531b14": "曰是。僧曰。如何是此人出身處。曰。知有却不知有。是",
    "X79n1560_020:0531b15": "此人出身處。僧曰。未審此人。從今日去也無。曰亦從",
    "X79n1560_020:0531b16": "今日去。僧曰。恁麼則屬功也。曰是。僧曰。喚作恁麼功。",
    "X79n1560_020:0531b17": "曰。喚作功就之功。僧曰。此人還知有州中人否。曰。知",
    "X79n1560_020:0531b18": "有。始解奉重矣。僧曰。恁麼則村中人。全明過也。曰是。",
    "X79n1560_020:0531b19": "僧曰。如何是此人過處。曰。不知有。喚作閑人。是此人",
    "X79n1560_020:0531b20": "過處。不見先師道。今時學道人。須知有轉身處。始得。",
    "X79n1560_020:0531b21": "隆曰。古人知有。便能如州裏人耶。亦須因奉重而至",
    "X79n1560_020:0531b22": "耶。徹曰。洞山曰。向時作麼生。奉時作麼生。功時作麼",
    "X79n1560_020:0531b23": "生。共功時作麼生。功功時作麼生。時有僧便問。如何",
    "X79n1560_020:0531b24": "是向。曰。喫飯時作麼生。又問。如何是奉。曰。背時作麼",
    "X79n1560_020:0531c01": "生。又問。如何是功。曰。放下钁頭時作麼生。又問。如何",
    "X79n1560_020:0531c02": "是共功。曰不得色。又問。如何是功功。曰不共。此名功",
    "X79n1560_020:0531c03": "勳五位也。譬如初生鳩兒。毛羽可憐生。久久自能高",
    "X79n1560_020:0531c04": "飛遠蕩。隆親受洞上旨訣。後謁廣慧璉禪師。遂為廣",
    "X79n1560_020:0531c05": "慧之嗣。皇祐二年。詔廬山僧懷璉至闕。演法於浚苑",
    "X79n1560_020:0531c06": "化成殿　上召隆問話。機鋒迅捷。上悅。侍衛皆山呼。",
    "X79n1560_020:0531c07": "隆即奏疏曰。臣本凡庸。混跡市里。夤緣佛法。依近天",
    "X79n1560_020:0531c08": "顏。出入禁廷。恩渥至厚。荐更歲籥。衰病相仍。未甘退",
    "X79n1560_020:0531c09": "於山林。坐貪蒙於雨露。因循至此。媿負在顏。恭惟",
    "X79n1560_020:0531c10": "　皇帝陛下。天縱聖神。生知妙道。染為詞翰。如日昭回",
    "X79n1560_020:0531c11": "下飾萬物。而臣蒙許賡和。似霧領略。纔見一班。人雖",
    "X79n1560_020:0531c12": "不言。臣豈無怍。伏見僧懷璉。比自林藪。召至京都。議",
    "X79n1560_020:0531c13": "論得其淵源。詞句持出流輩。禁林侍問。秘殿談禪。臣",
    "X79n1560_020:0531c14": "所不如。舉以自代。伏望　聖慈。許臣於廬山一小剎。",
    "X79n1560_020:0531c15": "養痾待盡。不勝犬馬戀軒之情。取進止疏奏不許。有",
    "X79n1560_020:0531c16": "旨於曹門外。護國寺北。建精舍以居。號華嚴禪院。隆",
    "X79n1560_020:0531c17": "既得謝事。喜見言色。閑居奇衲。名緇多過從。有乘侍",
    "X79n1560_020:0531c18": "者。來自大陽。乘後住福嚴。隆問在大陽得力句。對曰。",
    "X79n1560_020:0531c19": "明安嘗問曰。有一人徧身紅爛。臥在荊棘林中。火繞",
    "X79n1560_020:0531c20": "周帀。若親近得此人。禪門大啟若。親近不得。佛法無",
    "X79n1560_020:0531c21": "靈驗。時對曰。六根不具。七識不全者。親近得此人。明",
    "X79n1560_020:0531c22": "安曰。令渠出來。我要相見。時又答曰。適來無左右。祇",
    "X79n1560_020:0531c23": "對和尚。安曰。相隨來也。即禮拜退。隆曰。若果如此。冷",
    "X79n1560_020:0531c24": "如毛粟。細如氷雪。乘曰。禪師親見石門。如何却嗣廣",
    "X79n1560_020:0532a01": "慧。隆曰。我初見廣慧。渠方欲剃髮。使我擎橙子來。廣",
    "X79n1560_020:0532a02": "慧曰。道者我有橙子詩。聽取。詩曰。放下便平穩。我時",
    "X79n1560_020:0532a03": "便肯伊。後因敘陳在石門。所悟公案。廣慧曰。石門所",
    "X79n1560_020:0532a04": "示如百味珍羞。只是飽人不得。後來有一炷香。不欲",
    "X79n1560_020:0532a05": "兩頭三緒。為伊燒却。乘曰。藝不辜人。有僧誦璉公詩",
    "X79n1560_020:0532a06": "　上問佛偈曰。有節非干竹。三星偃月宮。一人居日",
    "X79n1560_020:0532a07": "下。弗與眾人同。隆曰。諸佛說心。為破心相。璉作此偈。",
    "X79n1560_020:0532a08": "虗空釘橛也。乃曰。虗空釘銕橛。平地起骨堆。莫將閑",
    "X79n1560_020:0532a09": "學解。安著佛階梯。又見達觀頴禪師。戲作偈曰。解答",
    "X79n1560_020:0532a10": "諸方語。能昑五字詩。二般俱好藝。只是見錢遲。隆曰。",
    "X79n1560_020:0532a11": "佛法却成戲論。後生無識。遞相效學。不可長也。但曰。",
    "X79n1560_020:0532a12": "二般雖雜道。也勝別施為。有僧曰。洞山寶公。譏五祖",
    "X79n1560_020:0532a13": "戒禪師行藏。落人疑似。其至洞山。乃上堂說偈曰。嗟",
    "X79n1560_020:0532a14": "見世聱訛。言清行濁多。若無閻老子。誰人奈你何。隆",
    "X79n1560_020:0532a15": "曰。寶塵行不遜。賣師取名。不可取也。曹谿曰。真實修",
    "X79n1560_020:0532a16": "道人。不見世間過。來說他人短。自短先在。我寶暴其",
    "X79n1560_020:0532a17": "師之失。教誰撿點。凡沙門釋子。寂默為要。華嚴論曰。",
    "X79n1560_020:0532a18": "唯寂唯默。是心造如來之樣。不著不戀。是路入法界",
    "X79n1560_020:0532a19": "之轍。寶賣洞山薑。鋤雙峯地。已為道取笑也。隆為人",
    "X79n1560_020:0532a20": "寬厚。不矜伐。以真慈普敬行心。歿時年八十餘。盛暑",
    "X79n1560_020:0532a21": "安坐七日。手足柔和。全身建塔于寺之東。",
    "X79n1560_020:0532a22": "贊曰。隆夜臥寺閫之外。朝登秘殿之上。揖讓人主。談",
    "X79n1560_020:0532a23": "出世法。有補宗教。蓋所謂有異能解。一世奇禪衲也。",
    "X79n1560_020:0532a24": "歿未五十年。叢林且不聞其名。況機緣語句乎。可為",
    "X79n1560_020:0532b01": "太息。予少時客華嚴。及見其檀越岑氏之子孫。家藏",
    "X79n1560_020:0532b02": "隆偈藁。并被遇之迹甚詳。今追繹十。纔得其一二。著",
    "X79n1560_020:0532b03": "于此。以竢知者耳。",
    "X79n1560_020:0532b05": "禪林僧寶傳卷第二十"
}