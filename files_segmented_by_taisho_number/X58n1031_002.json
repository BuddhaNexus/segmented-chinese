{
    "X58n1031_002:0726b04": "原人論發微錄第二",
    "X58n1031_002:0726b06": "況有無行而貴守行而賤無德而富有德而貧逆吉",
    "X58n1031_002:0726b07": "義凶仁夭暴壽乃至有道者喪無道者興。",
    "X58n1031_002:0726b08": "無行而貴者如夏桀殘義殷紂損善而為王者是",
    "X58n1031_002:0726b09": "無行而貴也守行而賤者如樊須字子遲素薀仁",
    "X58n1031_002:0726b10": "行甞請學稼執御從游是守行而賤也無德而富",
    "X58n1031_002:0726b11": "者如齊景公有馬千駟死之日民無得而稱焉亦",
    "X58n1031_002:0726b12": "無德而富也有德而貧者如顏淵一簟食一瓢飲",
    "X58n1031_002:0726b13": "在於陋巷是有德而貧也矧為逆者吉就義者凶",
    "X58n1031_002:0726b14": "仁者夭亡暴者長壽乃至超間之辭有道者喪如",
    "X58n1031_002:0726b15": "仲尼孟軻皆有道之聖賢而無其位是亦有道者",
    "X58n1031_002:0726b16": "喪耳無道者興如桓魋毀仲尼於宋司馬臧倉謗",
    "X58n1031_002:0726b17": "孟軻於魯平公此亦無道者興焉。",
    "X58n1031_002:0726b18": "既皆由天天乃興不道而喪有道何有福善益謙之",
    "X58n1031_002:0726b19": "賞禍淫害盈之罰焉。",
    "X58n1031_002:0726b20": "興不道而喪有道者此乃顛倒冠履尊卑無序皆",
    "X58n1031_002:0726b21": "天之命也廣鈔云如人以頭載履以足著冠豈非",
    "X58n1031_002:0726b22": "倒耶又令子坐父立君北面臣南面豈有序乎今",
    "X58n1031_002:0726b23": "觀天命乃如此也何有福善下今相對摘句釋之",
    "X58n1031_002:0726b24": "謂福禍善淫益害謙盈賞罸五對初二對出尚書",
    "X58n1031_002:0726c01": "書云天道福善禍淫謂良善者福之淫惡者害之",
    "X58n1031_002:0726c02": "次二對出周易故謙卦云天道虧盈而益謙(謙受益也)",
    "X58n1031_002:0726c03": "鬼神害盈而福謙(人道惡盈則鬼害於盈也)賞賜也有道者賞",
    "X58n1031_002:0726c04": "之罸罪也無道者罸之何有二字貫於下句。",
    "X58n1031_002:0726c05": "又既禍亂反逆皆由天命則聖人設教責人不責天",
    "X58n1031_002:0726c06": "罪物不罪命是不當也。",
    "X58n1031_002:0726c07": "禍亂反逆皆由天命者據上所說則禍亂凶害非",
    "X58n1031_002:0726c08": "天不成反逆不孝非命不就成由天成歸罪於人",
    "X58n1031_002:0726c09": "就由命就責過於物是忿其室而怒於市無以異",
    "X58n1031_002:0726c10": "也夫禍亂自天反逆由命則聖人設教責人不責",
    "X58n1031_002:0726c11": "天罪物不罪命是言之不當者也何則不由於物",
    "X58n1031_002:0726c12": "而歸罪於物由天不歸罪於天是聖人之教歸於",
    "X58n1031_002:0726c13": "天也歸於天則不法於天矣故云不當耳。",
    "X58n1031_002:0726c14": "然則詩刺亂政書讚王道禮稱安上樂號移風豈是",
    "X58n1031_002:0726c15": "奉上天之意順造化之心乎。",
    "X58n1031_002:0726c16": "然則二字連前起後之辭也詩刺亂政者且如平",
    "X58n1031_002:0726c17": "王東遷政令不行賞罸權勢皈弱於諸候由是黍",
    "X58n1031_002:0726c18": "離之詩作焉孔子刪之乃刺平王亂政之始也書",
    "X58n1031_002:0726c19": "讚王道者謂三王開往得天下以至仁罸不仁以",
    "X58n1031_002:0726c20": "大義誅不義出生靈於塗炭躋庶民於富壽所以",
    "X58n1031_002:0726c21": "書讚王道也(三王謂夏殷周)禮稱安上者孝經云安上治",
    "X58n1031_002:0726c22": "民莫善於禮(玄宗注云禮所以正君臣父子之別明男女長幼之序故可以安上化下",
    "X58n1031_002:0726c23": "也)樂號移風者孝經云移風易俗莫善於樂(注云風俗",
    "X58n1031_002:0726c24": "移易先入樂聲變隨人心正由君德正之與變因樂而彰故曰莫善於樂)此意謂既一",
    "X58n1031_002:0727a01": "切由天秪合刺天讚天安上移風不關禮樂今乃",
    "X58n1031_002:0727a02": "毛詩刺亂政尚書讚王道乃是反上天之意逆造",
    "X58n1031_002:0727a03": "化之心耳。",
    "X58n1031_002:0727a04": "是知專此教者未能原人。",
    "X58n1031_002:0727a05": "專此教下謂專守老莊周孔之教未能原人之根",
    "X58n1031_002:0727a06": "本也。",
    "X58n1031_002:0727a07": "斥徧淺第二。",
    "X58n1031_002:0727a08": "佛教自淺之深略有五等一人天教二小乘教三大",
    "X58n1031_002:0727a09": "乘法相教四大乘破相教(〔上〕四在此篇中)五一乘顯性教(在第",
    "X58n1031_002:0727a10": "三篇中)。",
    "X58n1031_002:0727a11": "前之四教皆斥偏淺後一顯性方彰圓深耳略有",
    "X58n1031_002:0727a12": "五等不說別教一乘故云略也小乘教即賢首愚",
    "X58n1031_002:0727a13": "法攝初人天教大乘法相即賢首分教大乘破相",
    "X58n1031_002:0727a14": "即賢首始教一乘顯性即終頓圓同教一乘注有",
    "X58n1031_002:0727a15": "第三篇中即直顯真源習佛了義教也。",
    "X58n1031_002:0727a16": "一佛為初心人且說三世業報善惡因果。",
    "X58n1031_002:0727a17": "一佛下明人天教此與禪詮序中第一人天因果",
    "X58n1031_002:0727a18": "教大同但彼略此廣耳若依教迹此如普耀經第",
    "X58n1031_002:0727a19": "二七日提謂等五百賈人施佛麨蜜亦攝人天等",
    "X58n1031_002:0727a20": "經三世業報者圓覺大疏云當知欲因愛有(過去)身",
    "X58n1031_002:0727a21": "因欲生(現在)既有此身還生於愛復感未來生死果",
    "X58n1031_002:0727a22": "報是則三世業報皆由於心故遠公報應論云夫",
    "X58n1031_002:0727a23": "事起必由其心報應必由於事是故自報以觀事",
    "X58n1031_002:0727a24": "而事可變舉事以責心而心可反善惡因果者謂",
    "X58n1031_002:0727b01": "惡業為因苦報為果即次文辨三塗也善業為因",
    "X58n1031_002:0727b02": "樂報為果即下文明人天也。",
    "X58n1031_002:0727b03": "謂造上品十惡死墮地獄中品餓鬼下品畜生。",
    "X58n1031_002:0727b04": "謂造上品十惡死墮地獄(一約境於父母造殺業為上品二約心則瞋心",
    "X58n1031_002:0727b05": "增勝死墮地獄)中品餓鬼(一約境於餘人造殺業為中品二約心則慳貪增勝死墮餓鬼)",
    "X58n1031_002:0727b06": "下品畜生(一約境於蚊蚋等起殺業為下品二約心則愚癡增勝死墮畜生)。",
    "X58n1031_002:0727b07": "故佛且類世五常之教令持五戒得免三塗生人道",
    "X58n1031_002:0727b08": "中。",
    "X58n1031_002:0727b09": "天竺世教儀式雖殊懲惡勸善無別亦不離仁義",
    "X58n1031_002:0727b10": "等五而有德行可修例如此國斂手而舉吐蕃散",
    "X58n1031_002:0727b11": "手而垂皆為禮也不殺是仁不盜是義不邪婬是",
    "X58n1031_002:0727b12": "禮不妄語是信不飲噉酒肉神氣清潔益於智也",
    "X58n1031_002:0727b13": "類世五常者類例五戒也注天竺者正云印度此",
    "X58n1031_002:0727b14": "翻月邦世教即五戒也吐蕃外國之名也開皇紀",
    "X58n1031_002:0727b15": "云明宗天成三秊九月吐蕃迴鶻並來貢注不殺",
    "X58n1031_002:0727b16": "是仁(仁有博愛之德)不盜是義(義有合宜之德)不邪婬是禮(禮有尊[(白-日+田)/廾]",
    "X58n1031_002:0727b17": "敬讓之德)不妄語是信(信有無虗妄之德)不飲噉等益於智也",
    "X58n1031_002:0727b18": "(智有照了之德)得免三塗(塗道也地獄名火塗道餓鬼名刀塗道畜生名血塗道也)。",
    "X58n1031_002:0727b19": "修上品十善及施戒等生六欲天修四禪八定生色",
    "X58n1031_002:0727b20": "界無色界天。",
    "X58n1031_002:0727b21": "上品十善即修因也生六欲天即報果也或曰論",
    "X58n1031_002:0727b22": "文何以不說中下二品十善耶然修中品十善生",
    "X58n1031_002:0727b23": "人道下品十善生修羅今論主既令持五戒生人",
    "X58n1031_002:0727b24": "道故不言中品也又儒道二教不說修羅故不言",
    "X58n1031_002:0727c01": "下品耳修四禪下謂修四禪生色界修四空兼前",
    "X58n1031_002:0727c02": "四禪成八定生無色界也。",
    "X58n1031_002:0727c03": "(自注)題中不標天鬼地獄者。",
    "X58n1031_002:0727c04": "界地不同見聞不及凡俗尚不知末況肯窮本故對",
    "X58n1031_002:0727c05": "俗教且標原人今敘佛經理宜具列。",
    "X58n1031_002:0727c06": "界地不同等者謂上界與地下不同是則諸天鬼",
    "X58n1031_002:0727c07": "獄而人間皆見聞不及也尚不知末下尚不知人",
    "X58n1031_002:0727c08": "道見聞之末肯窮天鬼地獄之本乎。",
    "X58n1031_002:0727c09": "故名人天教也。",
    "X58n1031_002:0727c10": "自注然業有三種一惡二善三不動報有三時謂",
    "X58n1031_002:0727c11": "現報生報後報　一惡業(貪瞋猛盛者即造十惡業)二善業(貪來",
    "X58n1031_002:0727c12": "生富樂之報者造諸善業)三不動業(厭下苦麤障欣上淨妙離者修四禪八定)現報",
    "X58n1031_002:0727c13": "(現世作善惡即現身受苦樂報)生報(今生作善惡次一生受報)後報(次二三生乃至未來",
    "X58n1031_002:0727c14": "多生受報名順後報)。",
    "X58n1031_002:0727c15": "據此教中業為身本。",
    "X58n1031_002:0727c16": "今詰之曰既由造業受五道身未審誰人造業誰人",
    "X58n1031_002:0727c17": "受報。",
    "X58n1031_002:0727c18": "受五道身者開出修羅即成六道如助修記說。",
    "X58n1031_002:0728a01": "若此眼耳手足能造業者初死之人眼耳手足宛然",
    "X58n1031_002:0728a02": "何不見聞造作。",
    "X58n1031_002:0728a03": "若言心作何者是心若言肉心肉心有質繫於身內",
    "X58n1031_002:0728a04": "如何速入眼耳辨外是非不知因何取捨且心與眼",
    "X58n1031_002:0728a05": "耳手足俱為質閡豈得內外相通運動應接同造業",
    "X58n1031_002:0728a06": "緣。",
    "X58n1031_002:0728a07": "肉心有質者謂肉團心有形質故按五藏論(心脾肝肺",
    "X58n1031_002:0728a08": "腎)說人之心藏唯一方寸正法念經云如蓮華開",
    "X58n1031_002:0728a09": "合提謂經云心如帝王皆肉團心也是非不知縱",
    "X58n1031_002:0728a10": "也因何取捨奪也意謂因何取是捨非耶內外相",
    "X58n1031_002:0728a11": "通下肉心居內眼耳居外內外質礙如何相通耶。",
    "X58n1031_002:0728a12": "若言但是喜怒愛惡發動身口令造業者喜怒等情",
    "X58n1031_002:0728a13": "乍起乍滅自無甚體將何為主而作業耶。",
    "X58n1031_002:0728a14": "喜怒等情者儒以喜怒哀懼愛惡欲謂之七情乍",
    "X58n1031_002:0728a15": "暫也起生也。",
    "X58n1031_002:0728a16": "設言不應如此別別推尋都是我此身心能造業者",
    "X58n1031_002:0728a17": "此身已死誰受苦樂之報。",
    "X58n1031_002:0728a18": "別別推尋者喜怒等情為別推窮尋究也。",
    "X58n1031_002:0728a19": "若言死後更有身者豈有今日身心造罪修福令他",
    "X58n1031_002:0728a20": "後世身心受苦受樂。",
    "X58n1031_002:0728a21": "豈有今日下意謂豈有今世自己身心造罪修福",
    "X58n1031_002:0728a22": "令後世他人受苦受樂言不相應也。",
    "X58n1031_002:0728a23": "據此則修福者屈甚造罪者幸甚如何神理如此無",
    "X58n1031_002:0728a24": "道。",
    "X58n1031_002:0728b01": "修福者屈甚謂自己修福善他人受樂報豈非屈",
    "X58n1031_002:0728b02": "耶造罪者幸甚謂自己造罪業他人受苦報豈非",
    "X58n1031_002:0728b03": "幸乎幸者小雅云非分遇福也如何神理下理者",
    "X58n1031_002:0728b04": "明也結責神明無道也蘭盆疏云境勝心彊徹於",
    "X58n1031_002:0728b05": "神理此推神明有效也。",
    "X58n1031_002:0728b06": "故知但習此教者雖信業緣不達身本。",
    "X58n1031_002:0728b07": "雖信業緣縱也不達身本奪也以人天教雖信三",
    "X58n1031_002:0728b08": "世業緣而不知業從惑起是不達身本也(惑即煩惱障體",
    "X58n1031_002:0728b09": "是第六識)。",
    "X58n1031_002:0728b10": "二小乘教者說形骸之色思慮之心從無始來因緣",
    "X58n1031_002:0728b11": "力故念念生滅相續無窮如水涓涓如燈燄燄身心",
    "X58n1031_002:0728b12": "假合似一似常。",
    "X58n1031_002:0728b13": "二小乘教即同禪詮序中第二斷惑滅苦教說三",
    "X58n1031_002:0728b14": "界不安皆如火宅之苦令斷業惑之集修道證滅",
    "X58n1031_002:0728b15": "揀邪正辨凡聖分欣厭明因果(上皆序文)形體之色即",
    "X58n1031_002:0728b16": "四大也思慮之心即四蘊也從無始來因緣力者",
    "X58n1031_002:0728b17": "廣疏云但有諸識從無始來前滅後生即同此文",
    "X58n1031_002:0728b18": "念念生滅也又云心心所法因緣力故相續不斷",
    "X58n1031_002:0728b19": "即同此文相續無窮也如水涓涓喻相續無究如",
    "X58n1031_002:0728b20": "燈焰焰喻念念生滅身心假合即圓覺云四緣假",
    "X58n1031_002:0728b21": "合妄有六相似有緣相假名為心四緣即四大也",
    "X58n1031_002:0728b22": "似一似常者似一非一也似常無常也廣疏云根",
    "X58n1031_002:0728b23": "塵和合似有緣心內外推之何是其體以喻明之",
    "X58n1031_002:0728b24": "似一者如旋火輪有往來故似常者如槖籥風有",
    "X58n1031_002:0728c01": "卷舒故。",
    "X58n1031_002:0728c02": "凡愚不覺執之為我寶此我故即起貪(貪名利以榮身)瞋(瞋違",
    "X58n1031_002:0728c03": "情境恐侵害身)癡(非理計挍)等三毒三毒擊意發動身口造一切",
    "X58n1031_002:0728c04": "業。",
    "X58n1031_002:0728c05": "執之為我者我謂主宰如國之主有自在故主有",
    "X58n1031_002:0728c06": "我體(俱生)宰是我用分別寶此我者寶積經云於身",
    "X58n1031_002:0728c07": "生寶愛不離於我人禪詮序中作此保字皆愛惜",
    "X58n1031_002:0728c08": "義注非理計校即觸向錯解也三毒者毒以鴆毒",
    "X58n1031_002:0728c09": "為義惱害之甚故謂之毒擊意擊起意識故行願",
    "X58n1031_002:0728c10": "經云無始劫中由貪瞋癡發動身口意作諸惡業。",
    "X58n1031_002:0728c11": "業成難逃故受五道苦樂等身(別業所感)感三界勝劣等",
    "X58n1031_002:0728c12": "處(共業所感)於所受身還執為我還起貪等造業受報。",
    "X58n1031_002:0728c13": "業成難逃逃避也如影之隨形如響之應聲形聲",
    "X58n1031_002:0728c14": "喻業因影響喻報果注別業所感者瑜伽論云自",
    "X58n1031_002:0728c15": "身則各隨己業貴賤苦樂不同飛走類別名為別",
    "X58n1031_002:0728c16": "業所惑正報注共業所感者論又云此三千世界",
    "X58n1031_002:0728c17": "是眾生共業所感貴賤人畜種種有情同共依之",
    "X58n1031_002:0728c18": "而住名為共業所感依報(宜將瑜伽二節之文對此論五道苦樂等身三界",
    "X58n1031_002:0729a01": "勝劣等處皆符合也)按唯識論明共別造凡有四句一共中",
    "X58n1031_002:0729a02": "共謂四大皆是有情八識共變二共中不共謂雖",
    "X58n1031_002:0729a03": "是人畜共變受用不同如水魚見舍宅天見瑠璃",
    "X58n1031_002:0729a04": "人見清冷鬼見猛火又如田宅各有其主是不共",
    "X58n1031_002:0729a05": "也(此二句即共造依報同注文共業所感也)三不共中共如男女身根",
    "X58n1031_002:0729a06": "種子各變名不共而受用澀滑無殊即共也四不",
    "X58n1031_002:0729a07": "共中不共如男女五根各種所變利鈍明暗一一",
    "X58n1031_002:0729a08": "不同(此二句即別造正報同注云別業所感也)於所受身即前苦樂等",
    "X58n1031_002:0729a09": "身也還執為我即前凡愚不覺執之為我也還起",
    "X58n1031_002:0729a10": "貪等即前三毒擊意等文造業即前造一切業受",
    "X58n1031_002:0729a11": "報即前業成難逃等。",
    "X58n1031_002:0729a12": "身則生老病死死而復生界則成住壞空空而復成。",
    "X58n1031_002:0729a13": "身則下釋前五道等身界則下釋前三界等處涅",
    "X58n1031_002:0729a14": "槃經以四大山喻生老病死故彼經具云如我昔",
    "X58n1031_002:0729a15": "告波斯匿王(此翻和悅)大王有親信人從四方來各作",
    "X58n1031_002:0729a16": "是言大王有四大山從四方來欲害人民王若聞",
    "X58n1031_002:0729a17": "者當設何計王言世尊設有此來無逃避處乃至",
    "X58n1031_002:0729a18": "我說四山即是生老病死生老病死常來切人故",
    "X58n1031_002:0729a19": "云死而復生也成住壞空略見注文廣如俱舍。",
    "X58n1031_002:0729a20": "＊從空劫初成世界者頌曰空界大風起傍廣數無",
    "X58n1031_002:0729a21": "量厚十六洛叉金剛不能壞此名持界風光音金",
    "X58n1031_002:0729a22": "藏雲布及三千界雨如車軸下風遏不聽流深十",
    "X58n1031_002:0729a23": "一洛叉始作金剛界次第金藏雲注雨滿其內先",
    "X58n1031_002:0729a24": "成梵王界乃至夜摩天風鼓清水成須彌七金等",
    "X58n1031_002:0729b01": "滓濁為山地四洲及泥犂鹹海外輪圍方名器界",
    "X58n1031_002:0729b02": "立時經一增減。空界大風起者頌又云安立器世",
    "X58n1031_002:0729b03": "間風輪最在下洛叉此云億道場儀頌云十六洛",
    "X58n1031_002:0729b04": "叉廣難窺(句此中引頌皆七字也)金剛不能壞者頌云此輪",
    "X58n1031_002:0729b05": "體性殊堅密金剛杵擊亦難摧光音金藏雲至如",
    "X58n1031_002:0729b06": "車軸下頌云大雲澍雨風輪上滴如車軸即成池",
    "X58n1031_002:0729b07": "風遏不聽流者論云有情業感由風力持令不流",
    "X58n1031_002:0729b08": "散如輻持糓始作金剛界者又業風起時擊此水",
    "X58n1031_002:0729b09": "上結成金輪先成梵王界即初禪第三天也夜摩",
    "X58n1031_002:0729b10": "此云時分受五欲樂知時分故以夜摩已上諸天",
    "X58n1031_002:0729b11": "皆空居故須彌此云妙高頌云妙高四寶為山體",
    "X58n1031_002:0729b12": "閻浮南面吠瑠璃北邊黃金東錄體西邊之寶號",
    "X58n1031_002:0729b13": "頗胝金山四面七重繞一山一海間相離七金山",
    "X58n1031_002:0729b14": "(一雙持二持軸三〔木〕四善見五馬耳六象鼻七〔魚〕)四州(東勝身南瞻部西牛貨北俱盧)泥",
    "X58n1031_002:0729b15": "犂正翻不可樂其處極苦不可愛樂或翻苦具義",
    "X58n1031_002:0729b16": "翻地獄謂地下有獄蓋就此方一義也鹹海外輪",
    "X58n1031_002:0729b17": "圍者頌云海外輪山是鐵圍東西南北四州渚。",
    "X58n1031_002:0729b18": "乃至二禪福盡下生人間初食地餅林藤後飡粳米",
    "X58n1031_002:0729b19": "不銷大小便利男女形別分田立主求臣佐等種種",
    "X58n1031_002:0729b20": "差別經十九增減兼前總二十增減名為成劫。",
    "X58n1031_002:0729b21": "初食地餅下以二禪下生人間初有身光及餐地",
    "X58n1031_002:0729b22": "餅林藤自然粳米後因漸惡光及地餅等滅即有",
    "X58n1031_002:0729b23": "日月及耕種等(自然粳米長半寸不因耕種)彼云耕種即此分",
    "X58n1031_002:0729b24": "田也立主者君主也要言曰臣下指君之稱在己",
    "X58n1031_002:0729c01": "之上至尊之名也求臣佐者禮記曰仕公曰臣臣",
    "X58n1031_002:0729c02": "伏也字象人躬身之狀也。",
    "X58n1031_002:0729c03": "議曰空界劫中是道教指之云虗無之道然道體寂",
    "X58n1031_002:0729c04": "照靈通不是虗無老氏或迷之或權設務絕人欲故",
    "X58n1031_002:0729c05": "指空界為道空界中大風即彼混沌一氣故彼云道",
    "X58n1031_002:0729c06": "生一也金藏雲者氣形之始即太極也雨下不流陰",
    "X58n1031_002:0729c07": "氣凝也陰陽相合方能生成矣梵王界乃至須彌者",
    "X58n1031_002:0729c08": "彼之天也滓濁者地也即一生二矣二禪福盡下生",
    "X58n1031_002:0729c09": "即人也即二生三三才備矣地餅已下乃至種種即",
    "X58n1031_002:0729c10": "三生萬物此當三皇已前穴居野食未有火化等但",
    "X58n1031_002:0729c11": "以其時無文字記載故後人傳聞不明展轉錯謬諸",
    "X58n1031_002:0729c12": "家著作種種異說佛教又緣通明三千世界不局大",
    "X58n1031_002:0729c13": "唐故內外教文不全同也。",
    "X58n1031_002:0729c14": "道體寂照下謂本覺真心了了常知故心要云至",
    "X58n1031_002:0729c15": "道本乎其心心法本乎無住無住心體靈知不昧",
    "X58n1031_002:0729c16": "此乃自心靈明廓徹豈是虗無耶氣形之始下陽",
    "X58n1031_002:0729c17": "氣形兆也易緯云質形已具謂之太極一生二者",
    "X58n1031_002:0729c18": "通指上文一氣生天地之二也三皇(伏羲神農黃帝)穴居",
    "X58n1031_002:0729c19": "即古人穴處而巢居矣未有火化等此言燧人氏",
    "X58n1031_002:0729c20": "未攻木出火卛皆野食耳種種異說下按說天象",
    "X58n1031_002:0729c21": "有其四焉一天之名劉熙釋名云天坦也謂坦然",
    "X58n1031_002:0729c22": "高而遠也說文云天顛也謂在人之顛頂也二天",
    "X58n1031_002:0729c23": "之形顓頊混法曰天形圜也物理論云水之氣升",
    "X58n1031_002:0729c24": "而為天三天之量自天及地計二億一萬六千七",
    "X58n1031_002:0730a01": "百八十一里半四沿古測天黃帝以天象蓋焉蔡",
    "X58n1031_002:0730a02": "邑云天無質狀也據說地儀亦有四焉一地之名",
    "X58n1031_002:0730a03": "春秋元命苞曰地易也言養萬物交易變化也二",
    "X58n1031_002:0730a04": "地之器用白虎通曰地者元氣所生萬物之祖也",
    "X58n1031_002:0730a05": "河圖曰天下有九區區別九州也三地之量夏禹",
    "X58n1031_002:0730a06": "所理四海之內地東西二萬八千里南北二萬六",
    "X58n1031_002:0730a07": "千里四地之形勢楊泉云夫土地皆有形名而人",
    "X58n1031_002:0730a08": "莫察焉有龜龍體有麟鳳貌然上諸說大抵得一",
    "X58n1031_002:0730a09": "理趣則便呼之到極故曰後人傳聞不明展轉錯",
    "X58n1031_002:0730a10": "謬耳大唐即高祖受隋之命封唐國公升帝因號",
    "X58n1031_002:0730a11": "大唐也。",
    "X58n1031_002:0730a12": "住者住劫亦經二十增減壞者壞劫亦二十增減前",
    "X58n1031_002:0730a13": "十九增減壞有情後一增減壞器界能壞者是火水",
    "X58n1031_002:0730a14": "風等三災空者空劫亦二十增減中空無世界及諸",
    "X58n1031_002:0730a15": "有情也。",
    "X58n1031_002:0730a16": "壞有情者初阿鼻獄等次鬼畜四州六欲皆怖火",
    "X58n1031_002:0730a17": "災不造欲界善惡等業皆習二禪死即上生更不",
    "X58n1031_002:0730a18": "生鬼獄天人等壞器界者初日光四倍熱次生三",
    "X58n1031_002:0730a19": "日乃至四五後七日並現火洞然起氣衝初禪亦",
    "X58n1031_002:0730a20": "上生去能壞下涅槃云初禪內有覺觀外有火災",
    "X58n1031_002:0730a21": "壞之二禪內有歡喜外有水災壞之三禪內有喘",
    "X58n1031_002:0730a22": "息外有風災壞之四禪無此過患諸災不及。",
    "X58n1031_002:0730a23": "劫劫生生輪迴不絕無終無始如汲井輪。",
    "X58n1031_002:0730a24": "劫劫者謂從劫至劫生死不絕纂要亦云塵沙劫",
    "X58n1031_002:0730b01": "波莫之遏絕下句舉喻可見。",
    "X58n1031_002:0730b02": "(自注)道教只知今此世界未成時一度空劫云虗無混沌",
    "X58n1031_002:0730b03": "一氣等名為無始不知空界已前早經千千萬萬徧",
    "X58n1031_002:0730b04": "成住壞空終而復始。",
    "X58n1031_002:0730b05": "(自注)故知佛教法中小乘淺淺之教已超外典深深之說",
    "X58n1031_002:0730b06": "都由不了此身本不是我不是我者謂此身本因色",
    "X58n1031_002:0730b07": "心和合為相。",
    "X58n1031_002:0730b08": "今推尋分析色有地水火風之四心有受(能領納好惡之事)",
    "X58n1031_002:0730b09": "想(能取像者)行(能造作者念念遷流)識(能了別者)之四若皆是我即成八",
    "X58n1031_002:0730b10": "我。",
    "X58n1031_002:0730b11": "況地大中復有眾多謂三百六十段骨一一各別皮",
    "X58n1031_002:0730b12": "毛筋肉肝心脾腎各不相是諸心數等亦各不同見",
    "X58n1031_002:0730b13": "不是聞喜不是怒展轉乃至八萬塵勞既此有此眾",
    "X58n1031_002:0730b14": "多之物不知定取何者為我若皆是我我即百千。",
    "X58n1031_002:0730b15": "各不相是(皮不是毛等)八萬塵勞者圓覺疏云徧觀八",
    "X58n1031_002:0730b16": "萬塵勞之眾八萬舉其大數諸經說塵勞門有八",
    "X58n1031_002:0730b17": "萬四千故淨名經云八萬四千塵勞皆為侍者謂",
    "X58n1031_002:0730b18": "貪瞋癡等分一中即有二萬一千四中合有八萬",
    "X58n1031_002:0730b19": "四千耳。",
    "X58n1031_002:0730b20": "一身之中多主紛亂離此之外復無別法翻覆推我",
    "X58n1031_002:0730b21": "皆不可得。",
    "X58n1031_002:0730b22": "便悟此身但是眾緣似和合相元無我人為誰貪瞋",
    "X58n1031_002:0730b23": "為誰殺盜施戒(知苦諦也)遂不滯心於三界有漏善惡(斷集",
    "X58n1031_002:0730b24": "諦也)但修無我觀智(道諦)以斷貪等止息諸業證得我空",
    "X58n1031_002:0730c01": "真如(滅諦)。",
    "X58n1031_002:0730c02": "但是眾緣者即四大五蘊也假和合相下永嘉云",
    "X58n1031_002:0730c03": "四大五陰一一非我和合亦無。",
    "X58n1031_002:0730c04": "乃至得阿羅漢果灰身滅智方斷諸苦。",
    "X58n1031_002:0730c05": "乃至者謂不說前之三果以三果皆是有餘下句",
    "X58n1031_002:0730c06": "辨無餘灰身即指四大之形滅智即絕四蘊之心",
    "X58n1031_002:0730c07": "方斷諸苦結歸無餘。",
    "X58n1031_002:0730c08": "據此教中以色心二法及貪瞋癡為根身器界之本",
    "X58n1031_002:0730c09": "也過去未來更無別法為本。",
    "X58n1031_002:0730c10": "今詰之曰夫經生累世為身本者自體須無間斷。",
    "X58n1031_002:0730c11": "經生累世下累猶越也圓覺鈔云經生越世永不",
    "X58n1031_002:0730c12": "斷絕即同此文須無間斷耳。",
    "X58n1031_002:0730c13": "今五識闕緣不起(根境等為緣)意識有時不行(悶絕睡眠滅盡定無",
    "X58n1031_002:0730c14": "想定無想天)。",
    "X58n1031_002:0730c15": "意識不行注文有五一悶絕二睡眠三滅盡定(即二",
    "X58n1031_002:0730c16": "乘無漏定)四無想定(即外道有漏定)五無想天(即色界中一天)。",
    "X58n1031_002:0730c17": "無色界天無此四大。",
    "X58n1031_002:0730c18": "如何持得此身世世不絕。",
    "X58n1031_002:0731a01": "是知專此教者亦未原身。",
    "X58n1031_002:0731a02": "亦未原身者此教詮法唯辨六識未說賴耶為身",
    "X58n1031_002:0731a03": "本也。",
    "X58n1031_002:0731a04": "三大乘法相教者說一切有情無始已來法爾有八",
    "X58n1031_002:0731a05": "種識。",
    "X58n1031_002:0731a06": "大乘法相教即同禪詮序中第三將識破境教彼",
    "X58n1031_002:0731a07": "序云生滅等法不關真如但各是眾生無始已來",
    "X58n1031_002:0731a08": "(云云)彼云眾生即此文一切有情而言法爾者無",
    "X58n1031_002:0731a09": "始常然名為法爾然此一教即深密等經唯識諸",
    "X58n1031_002:0731a10": "論其間廣明八識二無我能變之識所緣之境具",
    "X58n1031_002:0731a11": "如慈恩法師章門今但引圓覺疏鈔略辨原人本",
    "X58n1031_002:0731a12": "耳。",
    "X58n1031_002:0731a13": "於中第八阿賴耶識是其根本頓變根身器界種子。",
    "X58n1031_002:0731a14": "阿賴耶此翻藏識是一切眾生總報體能含諸法",
    "X58n1031_002:0731a15": "種子故以為名是則賴耶為能變能緣三境為所",
    "X58n1031_002:0731a16": "變所緣根身則眼等五色根及根依處種子即善",
    "X58n1031_002:0731a17": "惡無記等三性種子器界即山河大地等斯皆第",
    "X58n1031_002:0731a18": "八相分然此相分皆為第八執受執謂攝義持義",
    "X58n1031_002:0731a19": "受謂領以為境領生覺受於中種子具三義一攝",
    "X58n1031_002:0731a20": "為自體二持令不散三領以為境根身具二闕攝",
    "X58n1031_002:0731a21": "為自體故器界唯一但領以為境故故唯識云不",
    "X58n1031_002:0731a22": "可知執受處亦可種子根身緣而執受器世間量",
    "X58n1031_002:0731a23": "但緣而非執受故。",
    "X58n1031_002:0731a24": "轉生七識皆能變現自分所緣都無實法。",
    "X58n1031_002:0731b01": "自分所緣者謂眼緣色耳緣聲鼻緣香舌緣味身",
    "X58n1031_002:0731b02": "緣觸意緣法七緣見八緣根種器界也。",
    "X58n1031_002:0731b03": "如何變耶。",
    "X58n1031_002:0731b04": "謂我法分別熏習力故諸識生時變似我法第六七",
    "X58n1031_002:0731b05": "識無明覆故緣此執為實我實法。",
    "X58n1031_002:0731b06": "我法分別者若依起信前四麤中第二相續相即",
    "X58n1031_002:0731b07": "法執分別第四計名字相即我執分別其第一智",
    "X58n1031_002:0731b08": "相即法執俱生第三執取相即我執俱生今但取",
    "X58n1031_002:0731b09": "二執分別妄心熏習之力耳變似我法者謂我法",
    "X58n1031_002:0731b10": "二執本無無而似有故唯識論云依此二分施設",
    "X58n1031_002:0731b11": "我法(相見二分)彼二離此無所依故(彼二我法離此二分無所依故)第",
    "X58n1031_002:0731b12": "六七識無明覆等謂執我法者是六七心所當起",
    "X58n1031_002:0731b13": "信中二執分別無明所覆矣緣此執為實我實法",
    "X58n1031_002:0731b14": "者二十唯識偈云唯識無境界以無塵妄見如人",
    "X58n1031_002:0731b15": "目有翳見毛月等事(有本云○執為實有即實有我法也)。",
    "X58n1031_002:0731b16": "如患(重病心惛見異色人物也)夢(夢想所見可知)者患夢力故心似種種",
    "X58n1031_002:0731b17": "外境相現夢時執為實有外物窹來方知唯夢所變。",
    "X58n1031_002:0731b18": "如患夢下若凖唯識論即使幻化字文云如幻夢",
    "X58n1031_002:0731b19": "者幻夢力故心似種種外境相現緣此執為實有",
    "X58n1031_002:0731b20": "外境彼意釋云幻夢所見之物雖無其夢幻則不",
    "X58n1031_002:0731b21": "見無是故有力變起妄境若約病患之喻說者如",
    "X58n1031_002:0731b22": "人淨眼被風熱等翳即見空華種種相貌成唯識",
    "X58n1031_002:0731b23": "論釋意云空華雖無其見華之翳眼非無是則二",
    "X58n1031_002:0731b24": "喻雖異約法皆同耳。",
    "X58n1031_002:0731c01": "我身亦爾唯識所變迷故執有我及諸境由此起惑",
    "X58n1031_002:0731c02": "造業生死無窮(廣如前說)。",
    "X58n1031_002:0731c03": "我身亦爾者按禪詮序云我此身相及外世界亦",
    "X58n1031_002:0731c04": "復如是彼序將識破境故雙明依正此論原其身",
    "X58n1031_002:0731c05": "本唯顯正報故云我身亦爾諸境即我所注廣如",
    "X58n1031_002:0731c06": "前說者前文云寶此我故乃至三毒擊意發動身",
    "X58n1031_002:0731c07": "口造一切業業成難逃故受苦樂等身劫劫生生",
    "X58n1031_002:0731c08": "輪迴不絕也。",
    "X58n1031_002:0731c09": "悟解此理方知我身唯識所變識為身本。",
    "X58n1031_002:0731c10": "(自註)不了之義如後所破。",
    "X58n1031_002:0731c11": "四大乘破相教者破前大小乘法相之教密顯後真",
    "X58n1031_002:0731c12": "性空寂之理。",
    "X58n1031_002:0731c13": "四大乘破相教即同禪詮序中密意破相顯性教",
    "X58n1031_002:0731c14": "若例彼三種佛教證三宗禪心前大乘法相教證",
    "X58n1031_002:0731c15": "息妄修心宗此大乘破相教證泯絕無寄宗後一",
    "X58n1031_002:0731c16": "乘顯性教證直顯心性宗破前下小乘法相即色",
    "X58n1031_002:0731c17": "心三毒為身根器界之本大乘法相即唯識頓變",
    "X58n1031_002:0731c18": "三境以賴耶為本密顯後下禪詮注云意在顯性",
    "X58n1031_002:0732a01": "語乃破相意不形於言中故云密也真性空寂之",
    "X58n1031_002:0732a02": "理(約篇即直顯真源約教即一乘顯性)。",
    "X58n1031_002:0732a03": "(自注)破相之談不唯諸部般若徧在大乘經前之三教依",
    "X58n1031_002:0732a04": "次先後此教隨執即破無定時節。",
    "X58n1031_002:0732a05": "故龍樹立二種般若一共二不共共者二乘同聞信",
    "X58n1031_002:0732a06": "解破二乘法執故不共者唯菩薩解密顯佛性故。",
    "X58n1031_002:0732a07": "故天竺戒賢智光二論師各立三時教措此空教或",
    "X58n1031_002:0732a08": "云在唯識法相之前或云在後今意取後。",
    "X58n1031_002:0732a09": "各立三時下謂戒賢論師遠承彌勒無著近踵護",
    "X58n1031_002:0732a10": "法難陀立三種教初有教即阿含等經次空教即",
    "X58n1031_002:0732a11": "諸部般若後中道教即深密等經前二非了義後",
    "X58n1031_002:0732a12": "一方為了義智光論師遠承文殊龍樹近稟清目",
    "X58n1031_002:0732a13": "清辨亦立三時教初鹿苑說小乘心境俱有次說",
    "X58n1031_002:0732a14": "法相大乘境空心有後說無相大乘心境俱空亦",
    "X58n1031_002:0732a15": "前二非了義後一為了義在唯識法相前即戒賢",
    "X58n1031_002:0732a16": "論師或云在後即智光論師。",
    "X58n1031_002:0732a17": "將欲破之先詰之曰所變之境既妄能變之識豈真。",
    "X58n1031_002:0732a18": "所變之境既妄者即圓覺鈔喻云胡蝶之相即全",
    "X58n1031_002:0732a19": "空無也能變之識豈真者則胡蝶之想豈獨是有乎",
    "X58n1031_002:0732a20": "若言一有一無者(此下却將彼喻破之)。",
    "X58n1031_002:0732a21": "則夢想與所見物應異。",
    "X58n1031_002:0732a22": "如莊周睡時夢見身為胡蝶在花園中。",
    "X58n1031_002:0732a23": "異則夢不是物物不是夢窹來夢滅其物應在。",
    "X58n1031_002:0732a24": "夢不是物物不是夢者如夢非蝶蝶亦非夢也窹",
    "X58n1031_002:0732b01": "來夢滅其物應在應云窹來夢滅胡蝶應在以二",
    "X58n1031_002:0732b02": "物真妄別故。",
    "X58n1031_002:0732b03": "又物若非夢應是真物夢若非物以何為相。",
    "X58n1031_002:0732b04": "又物下四句但以物字為蝶字讀之即帖喻明矣。",
    "X58n1031_002:0732b05": "故知夢時則夢想夢物似能見所見之殊據理則同",
    "X58n1031_002:0732b06": "一虗妄都無所有。",
    "X58n1031_002:0732b07": "故知下應云夢想與胡蝶相似能見所見之殊其",
    "X58n1031_002:0732b08": "實一體也。",
    "X58n1031_002:0732b10": "原人論發微錄第二"
}