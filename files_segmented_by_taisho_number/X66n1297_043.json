{
    "X66n1297_043:0536c19": "宗鑑法林卷四十三",
    "X66n1297_043:0536c21": "集雲堂　編",
    "X66n1297_043:0536c22": "大鑒下六世",
    "X66n1297_043:0536c23": "鄂州巖頭全奯禪師(德山鑑嗣)一日參德山。纔跨門便",
    "X66n1297_043:0536c24": "問是凡是聖。山便喝。師禮拜。有僧舉似洞山。山曰",
    "X66n1297_043:0537a01": "若不是奯公大難承當。師曰。洞山老人不識好惡。",
    "X66n1297_043:0537a02": "錯下名言。我當時一手擡一手搦。",
    "X66n1297_043:0537a03": "翠峰顯云。然則德山門下艸偃風行。要且不能塞斷",
    "X66n1297_043:0537a04": "天下人口。當時纔拜。劈脊便打。非惟劋絕洞山。亦乃",
    "X66n1297_043:0537a05": "把定奯老。還會麼。李將軍有嘉聲在。不得封侯也是",
    "X66n1297_043:0537a06": "閒。　瑯琊覺云。巖頭無人問著不妨奇特。纔被洞山",
    "X66n1297_043:0537a07": "腦後一錐。便乃冰消瓦解。　南華昺云。岩頭一期展",
    "X66n1297_043:0537a08": "露。事不徒然。無人讚歎猶較些子。纔被洞山稱提。直",
    "X66n1297_043:0537a09": "得驚羣駭眾。還會麼。無滯自然隨勢去。有聲多為不",
    "X66n1297_043:0537a10": "平來。　昭覺勤云。德山據令而行。祇得一半。洞山通",
    "X66n1297_043:0537a11": "方有眼。千里同風。巖頭既善據虎頭。又能收虎尾。大",
    "X66n1297_043:0537a12": "似作家戰將。臨陣扣敵七事俱全。不妨奇特。敢問那",
    "X66n1297_043:0537a13": "裏是一手擡一手搦處。謾言侵早起。更有夜行人。",
    "X66n1297_043:0537a14": "　徑山杲云。猛虎不識穽。穽中身死。蛟龍不怖劍。劍下",
    "X66n1297_043:0537a15": "身亡。巖頭雖於虎穽之中自有透脫一路。向劍刃上",
    "X66n1297_043:0537a16": "有翻身之機。檢點將來。猶欠悟在。即今莫有為伊作",
    "X66n1297_043:0537a17": "主者麼。出來與妙喜相見。良久喝一喝拍一拍云。洎",
    "X66n1297_043:0537a18": "合停囚長智。　教忠光云。還知三大老落處麼。德山",
    "X66n1297_043:0537a19": "通身放倒。洞山帶水拕泥。若非巖頭具通方眼有格",
    "X66n1297_043:0537a20": "外機。怎顯功高汗馬。且作麼生是一手擡一手搦處。",
    "X66n1297_043:0537a21": "殺人刀活人劍。　天寧琦云。德山具齩豬狗手脚。巖",
    "X66n1297_043:0537a22": "頭是煅了底精金。驀劄相逢更無回互。將他八兩還",
    "X66n1297_043:0537a23": "他半斤。洞山雖是作家。也祇旁觀有分。妙喜費許多",
    "X66n1297_043:0537a24": "氣力作什麼。拈拄杖畫一畫云。一。　南堂欲云。家肥",
    "X66n1297_043:0537b01": "生孝子。國霸有謀臣。翠峰恁麼說得道理。好歸依佛",
    "X66n1297_043:0537b02": "法僧。　報恩秀云。諸方盡謂巖頭一擡一搦。洞山錯",
    "X66n1297_043:0537b03": "下名言。殊不知洞山一擡一搦更甚。雖然。巖頭擡搦",
    "X66n1297_043:0537b04": "洞山。賺出洞山擡搦。萬松說破。忽有箇出來禮拜。萬",
    "X66n1297_043:0537b05": "松却放過不打。何也。為伊皮下無血。　博山來云。問",
    "X66n1297_043:0537b06": "不在意裏。答預於機先。進得德山門。破得巖頭句。灼",
    "X66n1297_043:0537b07": "然兩彩一賽。洞山雖是善因而招惡果。又安知巖頭",
    "X66n1297_043:0537b08": "子為父隱耶。鼓吹將來三人綑作一束始得。",
    "X66n1297_043:0537b09": "平川走兔放蒼鷹。一搦便啗雙眼睛。毒手奪來人買",
    "X66n1297_043:0537b10": "去。奈何斤兩未分明。(保寧勇)",
    "X66n1297_043:0537b11": "一喝驚天動地雷。海翻太華洞然開。巖頭膽喪魂飛",
    "X66n1297_043:0537b12": "也。謾道當時手搦擡。(疎山如)",
    "X66n1297_043:0537b13": "好手呈機不露鋒。慣將雙劍定雌雄。忽雷迸出驚天",
    "X66n1297_043:0537b14": "地。華嶽三峰倒卓空。(湛堂深)",
    "X66n1297_043:0537b15": "挫來機。總權柄。事有必行之威。國有不犯之令。賓尚",
    "X66n1297_043:0537b16": "奉而主驕。君忌諫而臣佞。底意巖頭問德山。一擡一",
    "X66n1297_043:0537b17": "捺看心行。(天童覺)",
    "X66n1297_043:0537b18": "掣電之機。轟雷之作奔。流度刃。傾湫倒嶽。等閒施設",
    "X66n1297_043:0537b19": "駭旁觀。明月一輪懸碧落。(雲濤政)",
    "X66n1297_043:0537b20": "巖頭示眾。吾教意猶如塗毒鼓。擊一聲。遠近聞者",
    "X66n1297_043:0537b21": "皆喪。時有小嚴上座出問。如何是塗毒鼓。師兩手",
    "X66n1297_043:0537b22": "按膝亞身曰。韓信臨朝底。",
    "X66n1297_043:0537b23": "國法無情報爾曹。忽生忽殺在吹毛。若教韓信得妙",
    "X66n1297_043:0537b24": "訣。自是深明防漢高。(南巖勝)",
    "X66n1297_043:0537c01": "烏藤攪動四溟水。蝦蟹魚龍喪膽魂。進退觸波遭點",
    "X66n1297_043:0537c02": "額。那堪[跳-兆+孛]跳聽雷崩。(幻寄庭)",
    "X66n1297_043:0537c03": "巖頭因僧問。三界競起時如何。師曰坐却著。曰未",
    "X66n1297_043:0537c04": "審師意如何。師曰。移取廬山來。即向汝道。",
    "X66n1297_043:0537c05": "徑山杲云。巖頭向萬仞巖頭垂手。鑊湯爐炭裏橫身。",
    "X66n1297_043:0537c06": "葢為慈悲之故。有落艸之談。今日有問三界競起時",
    "X66n1297_043:0537c07": "如何。祇向道快便難逢。未審師意如何。移取雲門山",
    "X66n1297_043:0537c08": "來即向汝道。　天寧琦云。三界競起。巖頭道坐却著。",
    "X66n1297_043:0537c09": "見怪不怪。其怪自壞。妙喜道快便難逢。順水流舟。更",
    "X66n1297_043:0537c10": "加櫓棹。天寧道在什麼處。長安甚鬧我國晏然。未審",
    "X66n1297_043:0537c11": "師意如何。待上山斫棒來却向汝道。三段不同。收歸",
    "X66n1297_043:0537c12": "上科。　眉山霈云。巖頭雖有殺人刀。且無活人劍。",
    "X66n1297_043:0537c13": "巖頭因僧問。古帆未挂是如何。師曰後園驢喫艸。",
    "X66n1297_043:0537c14": "投子青云。寒山睡早。拾得起遲。復頌。",
    "X66n1297_043:0537c15": "雲暗東巖西峯明。汀洲南面起簫聲。天光睡重和衣",
    "X66n1297_043:0537c16": "潤。鶯囀高枝柳帶春。",
    "X66n1297_043:0537c17": "槌打不碎。火燒不著。天上人間。何處安泊。阿呵呵。是",
    "X66n1297_043:0537c18": "甚麼。莫齩破。須爛嚼。(海印信)",
    "X66n1297_043:0537c19": "後園驢喫艸。蘆花輥雪飛。霜前雙白鴈。孤影落天池。",
    "X66n1297_043:0537c20": "(塗毒策)",
    "X66n1297_043:0537c21": "風信不來春色老。却憶後園驢喫艸。滿天明月贈行",
    "X66n1297_043:0537c22": "人。野客溪邊歸路早。(楚方安)",
    "X66n1297_043:0537c23": "燒痕幽澀路縱橫。就我春姿得得行。珍影不多天地",
    "X66n1297_043:0537c24": "白。寒聲如寄雨風鳴。(雪僧嗣)",
    "X66n1297_043:0538a01": "巖頭因僧問古帆挂後如何。師曰小魚吞大魚。",
    "X66n1297_043:0538a02": "甌峰承云。後園驢喫艸。小魚吞大魚。一語箭鋒相拄。",
    "X66n1297_043:0538a03": "一語天地懸殊。有人辨得出。許你具一隻眼。",
    "X66n1297_043:0538a04": "小魚吞大魚。直路太縈紆。古帆休更問。處處得逢渠。",
    "X66n1297_043:0538a05": "(徑山杲)",
    "X66n1297_043:0538a06": "古帆已挂後。小魚吞大魚。李廣運神箭。張顛解艸書。",
    "X66n1297_043:0538a07": "(照堂一)",
    "X66n1297_043:0538a08": "巖頭因僧問浩浩塵中如何辨主。師曰銅砂鑼裏",
    "X66n1297_043:0538a09": "滿盛油。",
    "X66n1297_043:0538a10": "天童傑云。巖頭㧞貧助富。未是作家。者裏則不然。忽",
    "X66n1297_043:0538a11": "有恁麼問。但向道日輪正當午。喝一喝。　石霜尊云。",
    "X66n1297_043:0538a12": "大小巖頭祇有定亂之謀。且無出人之眼。若有問山",
    "X66n1297_043:0538a13": "僧。劈脊便棒。為甚如此。驀地喚回秋夜夢。舉頭惟見",
    "X66n1297_043:0538a14": "月當空。　別峰印云。大小巖頭打失鼻孔。忽有問保",
    "X66n1297_043:0538a15": "寧。浩浩塵中如何辨主。祇對他道。天寒不及卸帽。",
    "X66n1297_043:0538a16": "　平陽忞云。巖頭理上偏枯。傑祖事上不足。不肖兒孫",
    "X66n1297_043:0538a17": "隨例看孔著楔。今日有人問。但云。白面郎敲金鐙過。",
    "X66n1297_043:0538a18": "紅妝人揭繡簾看。",
    "X66n1297_043:0538a19": "塵中辨主眼分明。特地尋芳更點睛。堪笑耆婆雖瞑",
    "X66n1297_043:0538a20": "眩。至今南北絕人行。(佛印元)",
    "X66n1297_043:0538a21": "礎潤天將雨。雲開月正明。漁翁閒引釣。牽動一潭星。",
    "X66n1297_043:0538a22": "(海印信)",
    "X66n1297_043:0538a23": "銅砂鑼裏滿盛油。正是毗盧印後收。更有塵中辨得",
    "X66n1297_043:0538a24": "主。太平將將盡封侯。(雲溪恭)",
    "X66n1297_043:0538b01": "頂起砂鑼時。身心都不見。西風一陣來。落葉兩三片。",
    "X66n1297_043:0538b02": "(塗毒策)",
    "X66n1297_043:0538b03": "村飲夜歸來。健到三四五。摩挲青莓苔。莫瞋驚著汝。",
    "X66n1297_043:0538b04": "(息菴觀)",
    "X66n1297_043:0538b05": "百萬雄兵入漢關。威如猛虎陣如山。單刀直取顏良",
    "X66n1297_043:0538b06": "首。不是亭侯也大難。(無境徹)",
    "X66n1297_043:0538b07": "巖頭因辭德山。山曰什麼處去。師曰暫辭和尚下",
    "X66n1297_043:0538b08": "山去。曰子它後作麼生。師曰不忘和尚。曰子憑何",
    "X66n1297_043:0538b09": "有此語。師曰。豈不聞智與師齊減師半德。智過於",
    "X66n1297_043:0538b10": "師方堪傳授。曰如是如是善自護持。",
    "X66n1297_043:0538b11": "天童覺云。德山尋常棒下不立佛祖。及乎到者時節。",
    "X66n1297_043:0538b12": "復恁麼老婆。雖然是養子之緣。怎免得後人檢責。待",
    "X66n1297_043:0538b13": "伊道智過於師方堪傳授。拽拄杖劈脊便打。",
    "X66n1297_043:0538b14": "巖頭凡有所問祇噓一聲。",
    "X66n1297_043:0538b15": "龍臥碧潭靜。雲收浩月圓。七星光燦爛。誰薦未生前。",
    "X66n1297_043:0538b16": "(大洪遂)",
    "X66n1297_043:0538b17": "巖頭值沙汰。於鄂渚湖邊作渡子。兩岸各挂一版。",
    "X66n1297_043:0538b18": "有人過渡敲版一下。師曰阿誰。曰要過那邊去。師",
    "X66n1297_043:0538b19": "乃舞棹迎之。一日有婆抱一兒乃曰。呈橈舞棹即",
    "X66n1297_043:0538b20": "不問。且道婆手中兒甚處得來。師便打。婆曰。婆生",
    "X66n1297_043:0538b21": "七子。六箇不遇知音。祇者一箇也不消得。便拋向",
    "X66n1297_043:0538b22": "水中。",
    "X66n1297_043:0538b23": "瑯琊覺云。欺敵者亡。　大溈智云。巖頭業在其中。祇",
    "X66n1297_043:0538b24": "得通身泥水。婆子雖有丈夫手段。也是家醜外揚。",
    "X66n1297_043:0538c01": "　天奇瑞云。綿裏有鍼。泥裏有刺。婆子不妨奇怪。若不",
    "X66n1297_043:0538c02": "是巖頭。也大難抵對。　笑巖寶呵呵笑云。者婆子圖",
    "X66n1297_043:0538c03": "箇甚麼。巖頭當時待他纔拋。便好連棒打入水中。始",
    "X66n1297_043:0538c04": "較些子。不見道祇者一箇也不消得。　平陽忞云。婆",
    "X66n1297_043:0538c05": "子下水拕人。巖頭逆風把柁。檢點將來。二俱不了。",
    "X66n1297_043:0538c06": "　寶壽方云。瑯琊道欺敵者亡。在婆子分中。在巖頭分",
    "X66n1297_043:0538c07": "中。　戒文德云。巖頭徧體生涯。婆子一貧如洗。",
    "X66n1297_043:0538c08": "時展家風與眾殊。探身虎穴有工夫。拈橈擊處留無",
    "X66n1297_043:0538c09": "計。夜靜同誰泛五湖。(三祖宗)",
    "X66n1297_043:0538c10": "鄂陽江口擲釣絲。摝蜆撈蝦不計時。驀被老婆相借",
    "X66n1297_043:0538c11": "問。叢林千古振雄規。如今過在邪師客。擺手相逢論",
    "X66n1297_043:0538c12": "棄兒。意在目前如會得。莫信傍人說是非。(佛鐙珣)",
    "X66n1297_043:0538c13": "親兒棄了更無親。攃手歸家罷問津。呈橈舞棹波中",
    "X66n1297_043:0538c14": "客。休向江邊覓渡人。(真如喆二)",
    "X66n1297_043:0538c15": "老來無累亦無因。獨寢高堂祇此身。除却江中混波",
    "X66n1297_043:0538c16": "客。復誰還是不羈人。",
    "X66n1297_043:0538c17": "一葉扁舟泛渺茫。呈橈舞棹別宮商。山雲海月俱拋",
    "X66n1297_043:0538c18": "棄。贏得莊周蜨夢長。(無著總)",
    "X66n1297_043:0538c19": "相逢把手上高峰。四顧寥寥宇宙空。一曲漁歌人不",
    "X66n1297_043:0538c20": "會。蘆花飛起渡頭風。(無菴全)",
    "X66n1297_043:0538c21": "從來六箇不知音。一箇全拋惡浪深。義斷情忘無處",
    "X66n1297_043:0538c22": "覓。三千剎海冷沉沉。(天目禮)",
    "X66n1297_043:0538c23": "彼此肝腸盡底傾。清波明月兩人心。歸去罷浪風平",
    "X66n1297_043:0538c24": "君。往瀟湘我往秦。(山茨際)",
    "X66n1297_043:0539a01": "巖頭因德山曰。我者裏有兩僧。入山住菴多時。汝",
    "X66n1297_043:0539a02": "去看它怎生。師遂將一斧去見。兩僧在菴內坐。師",
    "X66n1297_043:0539a03": "乃拈起斧曰。道得也一下斧。道不得也一下斧。二",
    "X66n1297_043:0539a04": "僧殊不顧。師擲下斧曰作家作家。歸舉似山。山曰",
    "X66n1297_043:0539a05": "汝道它如何。師曰。洞山門下。不道全無。若是德山",
    "X66n1297_043:0539a06": "門下。未夢見在。",
    "X66n1297_043:0539a07": "理安問云。巖頭大似金翅劈海直取龍吞。二菴主雖",
    "X66n1297_043:0539a08": "則穩坐家堂。到者裏也祇得退身三步。敢問諸人。洞",
    "X66n1297_043:0539a09": "山門下且置。作麼生是德山門下事。劍去久矣。徒勞",
    "X66n1297_043:0539a10": "刻舟。　眉山霈云。雖然不趁行情。家無滯貨不富。",
    "X66n1297_043:0539a11": "巖頭示眾。大凡唱教。須從無欲中流出三句。祇是",
    "X66n1297_043:0539a12": "理論。齩去齩住。欲去不去。欲住不住。或時一向不",
    "X66n1297_043:0539a13": "去。或時一向不住。",
    "X66n1297_043:0539a14": "法林音云。大凡演教須從無欲中流出三句。奯公不",
    "X66n1297_043:0539a15": "妨較些子。却乃下箇註脚。反屬有欲了也。齩去齩住",
    "X66n1297_043:0539a16": "是情欲。欲去不去欲住不住是想欲。或時一向不去",
    "X66n1297_043:0539a17": "或時一向不住是無定欲。爭得無欲。吹餘今從無欲",
    "X66n1297_043:0539a18": "中流出三句。舉似諸人。切不得錯解。背手。拽杖。歸方",
    "X66n1297_043:0539a19": "丈。",
    "X66n1297_043:0539a20": "三文買箇撈波子。摝蜆撈蝦經幾年。逆順短長休要",
    "X66n1297_043:0539a21": "說。誰家屋裏竈無烟。(虗堂愚)",
    "X66n1297_043:0539a22": "巖頭問僧甚處來。曰西京來。師曰黃巢過後還收",
    "X66n1297_043:0539a23": "得劍麼。曰收得。師引頸近前曰[囗@力]。曰師頭落也。師",
    "X66n1297_043:0539a24": "呵呵大笑。僧後到雪峰。峰曰甚麼來。曰巖頭。峰曰",
    "X66n1297_043:0539b01": "巖頭有何言句。僧舉前話。峰打三十棒趁出。",
    "X66n1297_043:0539b02": "溈山喆云。者僧黃巢過後曾收得劍。却向巖頭處施",
    "X66n1297_043:0539b03": "設。及至雪峰前鋒鋩不露。何故。為他巖頭大笑一聲。",
    "X66n1297_043:0539b04": "直得天地陡暗四方絕唱。若不得雪峰。幾乎陸地平",
    "X66n1297_043:0539b05": "沉。不見道殺人刀活人劍。　承天宗云。可惜許。者般",
    "X66n1297_043:0539b06": "漢祇學得勝負之法。殊不知勝負是生滅之因。我當",
    "X66n1297_043:0539b07": "時若見。但向他道作家作家。教他擔板過一生。　寶",
    "X66n1297_043:0539b08": "掌白云。者僧既收得劍。因何殺活威權總在他人手",
    "X66n1297_043:0539b09": "裏。當時待他引頸向前。何不道艸賊大敗。他若擬議。",
    "X66n1297_043:0539b10": "呵呵一笑便出。不惟塞斷巖頭咽喉。就是雪峰也祇",
    "X66n1297_043:0539b11": "與他平展。如今莫有恁麼人麼。良久云。洎合停囚長",
    "X66n1297_043:0539b12": "智。",
    "X66n1297_043:0539b13": "肘後懸來不是真。被他方術誤殘生。末梢剖出青囊",
    "X66n1297_043:0539b14": "看。自愕甘心就死門。(眉山霈)",
    "X66n1297_043:0539b15": "學得屠龍技欠精。波濤寢處陷全身。及乎作者施明",
    "X66n1297_043:0539b16": "鑒。曲直心頭祇自詢。(嬾放大)",
    "X66n1297_043:0539b17": "巖頭因僧問。路逢猛虎時如何。師曰拶。",
    "X66n1297_043:0539b18": "天童華云。巖頭好一拶。自不知落處。　天童傑云。巖",
    "X66n1297_043:0539b19": "頭具殺人不眨眼底手段。被者僧一問。却向射垛後",
    "X66n1297_043:0539b20": "躲避。若也檢點得出。雖是善因而招惡果。又云。巖頭",
    "X66n1297_043:0539b21": "眼觀東南意在西北。好一拶。性命落在他人手裏。",
    "X66n1297_043:0539b22": "巖頭一拶。虗空迸裂。父子不傳。神仙妙訣。(破菴先)",
    "X66n1297_043:0539b23": "巖頭在鄂渚湖三文錢買箇黑撈波。每日撈蝦摝",
    "X66n1297_043:0539b24": "蜆恁麼過。時有僧舉似雪峰。峰曰。窮鬼子。道我快",
    "X66n1297_043:0539c01": "活也不徹。",
    "X66n1297_043:0539c02": "魯菴遠云。巖頭一生作用。非雪峰不知其快活。雪峰",
    "X66n1297_043:0539c03": "道快活處。非巖頭不能如此作用。在二老當時可謂",
    "X66n1297_043:0539c04": "費盡腕力。正眼看來。大似雲居道底。",
    "X66n1297_043:0539c05": "且於湖畔撈蝦蜆。不向滄溟釣巨鰲。一葉扁舟一蓑",
    "X66n1297_043:0539c06": "笠。閒眠閒坐任風濤。(海印信)",
    "X66n1297_043:0539c07": "野水舟橫芳艸渡。人來舞棹或呈橈。撈蝦摝蜆隨時",
    "X66n1297_043:0539c08": "過。却向何時得六鰲。(水菴一)",
    "X66n1297_043:0539c09": "巖頭因沙汰。在甘贄家過夏。補衣次。贄行過。師以",
    "X66n1297_043:0539c10": "鍼作劄勢。贄遂整衣欲謝。妻問作什麼。贄曰說不",
    "X66n1297_043:0539c11": "得。妻曰也要大家知。贄舉前話。妻曰。此去三十年",
    "X66n1297_043:0539c12": "後。一回飲水一回噎。女子聞曰。誰知盡大地人。性",
    "X66n1297_043:0539c13": "命被奯上座劄將去也。",
    "X66n1297_043:0539c14": "鍼頭劄去幾人知。婦兒女子莫猜疑。聖凡命脉果何",
    "X66n1297_043:0539c15": "在。以拂子擊禪床。向此須明上上機。(長靈卓)",
    "X66n1297_043:0539c16": "無孔笛子兩頭吹。韻出青霄徹九維。可憐一對冤家",
    "X66n1297_043:0539c17": "種。人人鼻孔大頭垂。(佛燈珣)",
    "X66n1297_043:0539c18": "不點自行。不撥自轉。伎倆天然。機輪如箭。如今分付",
    "X66n1297_043:0539c19": "當行家。百歲光陰已不多。若能直下猛提取。天上人",
    "X66n1297_043:0539c20": "間爭奈何。(巳菴深)",
    "X66n1297_043:0539c21": "幸然無事鼓風濤。激起洪波萬丈高。直得渾家都浸",
    "X66n1297_043:0539c22": "殺。至今平地浪滔滔。(高峰妙)",
    "X66n1297_043:0539c23": "夜半三更來討火。我罵你兮你罵我。相喚相呼歸未",
    "X66n1297_043:0539c24": "歸。也有無衣艸裏坐。(虗堂愚)",
    "X66n1297_043:0540a01": "福州雪峰義存禪師(德山鑑嗣)與巖頭欽山至澧州鰲",
    "X66n1297_043:0540a02": "山鎮阻雪。頭日惟打睡。師祇坐禪。頭責之。令通所",
    "X66n1297_043:0540a03": "得。師一一敘訖。頭與一喝曰。你不聞道從門入者",
    "X66n1297_043:0540a04": "不是家珍。師曰它後如何即是。曰它後若欲播揚",
    "X66n1297_043:0540a05": "大教。須一一從自己胸襟流出。葢天葢地去。師於",
    "X66n1297_043:0540a06": "言下大悟。便禮拜。起曰。師兄。今日始是鰲山成道。",
    "X66n1297_043:0540a07": "說盡平生去住因。到頭難遇赤心人。忽然自肯成家",
    "X66n1297_043:0540a08": "業。瓦礫拈來也是珍。(枯木成)",
    "X66n1297_043:0540a09": "鰲山成道足人傳。莫是從前話未圓。賴有玄沙知始",
    "X66n1297_043:0540a10": "末。徧身紅爛在漁船。(龍門遠)",
    "X66n1297_043:0540a11": "孤村陋店雪紛紛。平地無風起浪痕。醜拙祇因藏不",
    "X66n1297_043:0540a12": "得。胸襟流出葢乾坤。(鐵山仁二)",
    "X66n1297_043:0540a13": "三回九度太顢頇。到底須尋舊路還。待得鰲山消積",
    "X66n1297_043:0540a14": "雪。至今平地起波瀾。",
    "X66n1297_043:0540a15": "隨風逐境探烟霞。浪子回頭便作家。若道今朝方悟",
    "X66n1297_043:0540a16": "道。鰲山依舊在天涯。(石雨方)",
    "X66n1297_043:0540a17": "雪峰住菴時。有兩僧來。師以手拓菴門。放身出曰",
    "X66n1297_043:0540a18": "是什麼。僧亦曰是什麼。師低頭歸菴。僧辭去。師問",
    "X66n1297_043:0540a19": "甚處去。曰湖南。師曰我有箇同行住湖南。附汝一",
    "X66n1297_043:0540a20": "書去。書曰。某上書師兄。某一自鰲山成道後。迄至",
    "X66n1297_043:0540a21": "於今飽不饑。僧到巖頭呈書了。頭問別有何言句。",
    "X66n1297_043:0540a22": "僧舉前話。頭曰它道甚麼。曰它無語低頭歸菴。頭",
    "X66n1297_043:0540a23": "曰。噫。我當初悔不向伊道末後句。若向伊道。天下",
    "X66n1297_043:0540a24": "人不奈雪老何。僧至夏末請益前話。頭曰何不蚤。",
    "X66n1297_043:0540b01": "問曰未敢容易。頭曰雪峰雖與我同條生。不與我",
    "X66n1297_043:0540b02": "同條死。要識末後句。祇者是。",
    "X66n1297_043:0540b03": "溈山喆云。大小雪峰巖頭却被者僧勘破。　泐潭準",
    "X66n1297_043:0540b04": "云。且道雪峰是會末後句。不會末後句。若道會。巖頭",
    "X66n1297_043:0540b05": "又道當初悔不向伊道末後句。若道不會。因甚如今",
    "X66n1297_043:0540b06": "兒孫徧天徧地。雖與我同條生不與我同條死。末後",
    "X66n1297_043:0540b07": "巖頭雖與劈頭說破。未免有些誵譌。久參先德一舉",
    "X66n1297_043:0540b08": "便知。後學初機莫道不疑好。　徑山杲云。雪峯低頭",
    "X66n1297_043:0540b09": "歸菴。疑殺天下人。巖頭道我當初若向伊道。天下人",
    "X66n1297_043:0540b10": "不奈雪老何。若不同床睡。焉知被底穿。又道雪峰與",
    "X66n1297_043:0540b11": "我同條生不與我同條死。要識末後句祇者是。殺人",
    "X66n1297_043:0540b12": "須是殺人刀。活人須是活人劍。　博山來云。莫道無",
    "X66n1297_043:0540b13": "語。其聲如雷。佛事門中商量不下。巖頭寶燄吐華。雪",
    "X66n1297_043:0540b14": "峰金鍼露鼻。固是難兄難弟。若論生死同條。待別時",
    "X66n1297_043:0540b15": "來抹過一著。",
    "X66n1297_043:0540b16": "末後句。為君說。明暗雙雙底時節。同條生也共相知。",
    "X66n1297_043:0540b17": "不同條死還殊絕。還殊絕。黃頭碧眼須甄別。南北東",
    "X66n1297_043:0540b18": "西歸去來。夜深同看千巖雪。(翠峰顯)",
    "X66n1297_043:0540b19": "末後句。無問處。萬仞銕山橫在路。當日巖頭不奈何。",
    "X66n1297_043:0540b20": "至今雪老難伸吐。倒捋虎鬚方識虎。未解行兒休離",
    "X66n1297_043:0540b21": "母。透過牢關舉似君。把定咽喉淚如雨。(佛印元)",
    "X66n1297_043:0540b22": "切磋琢磨。變態誵譌。葛陂化龍之杖。陶家居蟄之梭。",
    "X66n1297_043:0540b23": "同條生兮有數。同條死兮無多。末後句。祇者是。風舟",
    "X66n1297_043:0540b24": "載月浮秋水。(天童覺)",
    "X66n1297_043:0540c01": "夜深石女暗拋梭。織就雲中五色錦。攤向街頭人不",
    "X66n1297_043:0540c02": "知。却教收卷和雲枕。(沖默開)",
    "X66n1297_043:0540c03": "高山流水調雖稀。怎奈知音有子期。欲識同條末後",
    "X66n1297_043:0540c04": "句。休將鶴唳當鶯啼。(梅谷悅)",
    "X66n1297_043:0540c05": "雪峰問僧甚麼處去。曰識得即知去處。師曰。你是",
    "X66n1297_043:0540c06": "了事人。亂走作麼。曰和尚莫塗污人好。師曰我即",
    "X66n1297_043:0540c07": "不塗污你。古人吹布毛作麼生。與我說來看。曰殘",
    "X66n1297_043:0540c08": "羮&#;飯已有人喫了也。師休去。",
    "X66n1297_043:0540c09": "雲門偃別雪峰前語云。築著便屎臭氣。又代後語云。",
    "X66n1297_043:0540c10": "將謂鑽天鷂子。元來祇是死水蝦蟆。　翠峰顯出雪",
    "X66n1297_043:0540c11": "峰語云。一死更不再活。",
    "X66n1297_043:0540c12": "雪峰一日陞座。眾集定。師輥出木毬。玄沙遂去捉",
    "X66n1297_043:0540c13": "來安於舊處。",
    "X66n1297_043:0540c14": "白雲端云。此箇時節。眾中皆言子父共作一大事。如",
    "X66n1297_043:0540c15": "此見解。還夢見也未。海會今日布施諸人。乃云。濃研",
    "X66n1297_043:0540c16": "香翰。深蘸紫毫。",
    "X66n1297_043:0540c17": "天兮寬。地兮闊。雪峰輥毬幾忉怛。一輥直上須彌山。",
    "X66n1297_043:0540c18": "無量人天眼開豁。眼開豁。脫却多年臭皮韈。步行走",
    "X66n1297_043:0540c19": "馬到新羅。報道花須連夜發。(天衣懷)",
    "X66n1297_043:0540c20": "收來輥去事方圓。獨許漁郎上釣船。明月蘆花同一",
    "X66n1297_043:0540c21": "色。落霞孤鶩共遙天。(夢菴信)",
    "X66n1297_043:0540c22": "輥向人前事未休。再安舊處有來由。一聲斷鴈鳴雲",
    "X66n1297_043:0540c23": "漢。兩岸瀟瀟蘆荻秋。(戴無為)",
    "X66n1297_043:0540c24": "雪峰一日因玄沙來。三箇木毬一時輥出。沙便作",
    "X66n1297_043:0541a01": "偃倒勢。師曰尋常用幾箇。曰。三即一。一即三。",
    "X66n1297_043:0541a02": "團團輥出沒來由。不立名模見便休。三一一三重注",
    "X66n1297_043:0541a03": "脚。螺江依舊向東流。(圓覺演)",
    "X66n1297_043:0541a04": "山寺裏頭無可作。輥出木毬三兩箇。不惟玄沙遭一",
    "X66n1297_043:0541a05": "跌。雪峰老人亦話墮。(懶菴樞)",
    "X66n1297_043:0541a06": "雪峰上堂。要會此事。如明鏡當臺。胡來胡現。漢來",
    "X66n1297_043:0541a07": "漢現。玄沙出眾曰。忽遇明鏡來時如何。師曰胡漢",
    "X66n1297_043:0541a08": "俱隱。沙曰老和尚脚跟猶未點地在。",
    "X66n1297_043:0541a09": "玄沙別云。我即不與麼。若有問忽遇明鏡來時如何。",
    "X66n1297_043:0541a10": "向道百雜碎。　明招謙云。當與麼時。莫道胡漢俱隱。",
    "X66n1297_043:0541a11": "別作麼生道。沙云。破。招云。喪也。　瑯琊覺云。驗人端",
    "X66n1297_043:0541a12": "的處。下口便知音。　龍池傳云。山僧則不然。忽遇明",
    "X66n1297_043:0541a13": "鏡來時如何。但道收起收起。若不收起。有甚合殺。",
    "X66n1297_043:0541a14": "雪峰一日喚僧近前來。僧近前。師曰去。",
    "X66n1297_043:0541a15": "雲門偃舉問僧。你作麼生道得叉手句。你若道得叉",
    "X66n1297_043:0541a16": "手句。即見雪峰。",
    "X66n1297_043:0541a17": "雪峰與玄沙行次。師指面前地曰。者一片田地。好",
    "X66n1297_043:0541a18": "造箇無縫塔。沙曰高多少。師上下顧視。沙曰人天",
    "X66n1297_043:0541a19": "福報即不無。和尚靈山受記未夢見在。師曰你作",
    "X66n1297_043:0541a20": "麼生。沙曰七尺八尺。",
    "X66n1297_043:0541a21": "瑯琊覺云。國清才子貴。家富小兒嬌。　圓悟勤云。要",
    "X66n1297_043:0541a22": "神通妙用須參雪峰。要田地穩密須參玄沙。更有一",
    "X66n1297_043:0541a23": "箇不涉二途。還委悉麼。須彌頂上擊金鐘。　寶壽方",
    "X66n1297_043:0541a24": "云。雪峰放憨。玄沙逞俊。師勝資強。千古一遇。熱鬧門",
    "X66n1297_043:0541b01": "庭即得。若是無縫塔。且緩緩。",
    "X66n1297_043:0541b02": "父子同行。相將入艸。起無縫塔。功高策巧。帶水拕泥。",
    "X66n1297_043:0541b03": "漏逗不少。雖然落七落八。爭奈有道理好。(佛燈珣)",
    "X66n1297_043:0541b04": "指出長生地不迷。造成無縫塔巍巍。大家從此無餘",
    "X66n1297_043:0541b05": "事。渴飲饑餐且度時。(埜菴璇)",
    "X66n1297_043:0541b06": "雪峰上堂。南山有一條鱉鼻蛇。汝等諸人切須好",
    "X66n1297_043:0541b07": "看。長慶出曰。今日堂中大有人喪身失命。雲門以",
    "X66n1297_043:0541b08": "拄杖攛向師前作怕勢。有僧舉似玄沙。沙曰須是",
    "X66n1297_043:0541b09": "稜兄始得。雖然如是。我即不然。曰和尚作麼生。沙",
    "X66n1297_043:0541b10": "曰用南山作麼。",
    "X66n1297_043:0541b11": "寶峰文云。雪峰無大人相。然則蛇無頭不行。長慶却",
    "X66n1297_043:0541b12": "似怕阿家相似。便道今日堂中大有人喪身失命。雲",
    "X66n1297_043:0541b13": "門攛拄杖作怕勢。為蛇畵足。玄沙用南山作麼。道我",
    "X66n1297_043:0541b14": "見處親切。不免在窠窟裏。更無一箇有些子天然氣",
    "X66n1297_043:0541b15": "槩。報寧門下莫有天然氣槩者麼。不敢望你別懸慧",
    "X66n1297_043:0541b16": "日獨振玄風。且向古人鶻臭布衫上知些氣息也難",
    "X66n1297_043:0541b17": "得。　護國元云。雪峰搖頭。雲門擺尾。長慶為蛇畵足。",
    "X66n1297_043:0541b18": "玄沙一向插[此/束]。諸人還知者一隊漢落處麼。妙舞也",
    "X66n1297_043:0541b19": "應誇徧拍。三臺須是大家催。　高峰妙云。雪峰雖慣",
    "X66n1297_043:0541b20": "作竊。怎奈諸子不善參隨。未免一場敗露。致令千載",
    "X66n1297_043:0541b21": "之下惡聲猶在。　報恩秀云。萬松當時若作雲門。以",
    "X66n1297_043:0541b22": "拄杖攛向雪峰懷裏。他若擬議。隨後教伊自作自受。",
    "X66n1297_043:0541b23": "親遭一口。為什麼。今朝二月二。暫放龍擡頭。",
    "X66n1297_043:0541b24": "象骨巖高人不到。到者須是弄蛇手。稜師備師不奈",
    "X66n1297_043:0541c01": "何。喪身失命知多少。韶陽老。重撥艸。南北東西無處",
    "X66n1297_043:0541c02": "討。忽然突出拄杖頭。拋對雪峰大張口。大張口。同閃",
    "X66n1297_043:0541c03": "電。剔起眉毛還不見。如今藏在乳峰前。來者一一看",
    "X66n1297_043:0541c04": "方便。高聲喝云。看脚下。(翠峰顯)",
    "X66n1297_043:0541c05": "玄沙太剛。長慶少勇。南山鱉鼻死無用。風雲際會頭",
    "X66n1297_043:0541c06": "角生。果見韶陽下手弄。下手弄。激電光中看變動。在",
    "X66n1297_043:0541c07": "我也能遣能呼。於彼也有擒有縱。底事如今付阿誰。",
    "X66n1297_043:0541c08": "冷口傷人不知痛。(天童覺)",
    "X66n1297_043:0541c09": "放出南山鱉鼻蛇。聞風喪命數如麻。必奇宗一能擔",
    "X66n1297_043:0541c10": "荷。終羨韶陽是作家。遣去目前生黑霧。擒來口內吐",
    "X66n1297_043:0541c11": "紅霞。半千年外白拈賊。今對諸人盡活拏。復召云。各",
    "X66n1297_043:0541c12": "請歸堂穩便。(笑巖寶)",
    "X66n1297_043:0541c13": "雪峰示眾。飯籮邊坐。餓死人無數。海水邊坐。渴死",
    "X66n1297_043:0541c14": "人無數。",
    "X66n1297_043:0541c15": "玄沙備云。飯籮裏坐。餓死人無數。海水沒頭。渴死人",
    "X66n1297_043:0541c16": "無數。　雲門偃云。通身是飯。通身是水。　天童覺云。",
    "X66n1297_043:0541c17": "我則不然。飯籮裏坐。脹死人無數。海水沒頭。浸殺人",
    "X66n1297_043:0541c18": "無數。以前傷乎不吞。以後失乎不吐。祇如雲門道。通",
    "X66n1297_043:0541c19": "身是飯。通身是水。到者裏無你吞吐處。又作麼生。",
    "X66n1297_043:0541c20": "　寶壽新云。雪峰門下開得口。玄沙手裏出得氣。也是",
    "X66n1297_043:0541c21": "去死十分。惟除雲門一關略較些子。寶壽又且不然。",
    "X66n1297_043:0541c22": "饒你通身是飯。不消一踢。通身是水。不消一蹋。也是",
    "X66n1297_043:0541c23": "平地起風波。　伏雲鰲云。盡大地是飯。盡大地是水。",
    "X66n1297_043:0541c24": "直饒你吞得下吐得出。鰲上座敢云未在。何故。若是",
    "X66n1297_043:0542a01": "鳳凰兒。豈向那邊討。",
    "X66n1297_043:0542a02": "通身是飯通身水。饒舌沙彌下口難。悟得頓除饑渴",
    "X66n1297_043:0542a03": "念。迷時往往更求餐。(本覺一)",
    "X66n1297_043:0542a04": "小店棃花酒正香。牧童指出幾人嘗。任渠點滴不沾",
    "X66n1297_043:0542a05": "口。已是渾身臥醉鄉。(幻寄庭)",
    "X66n1297_043:0542a06": "珍珠瑪瑙滿家園。甘向街頭覓幾錢。驀地回頭得受",
    "X66n1297_043:0542a07": "用。錦衣玉食賽神仙。(密菴可)",
    "X66n1297_043:0542a08": "雪峰因僧問緊要處乞指示。師曰是什麼。僧大悟。",
    "X66n1297_043:0542a09": "雲門偃云。雪峰向伊道什麼。　鳳日玥徵云。且道雪",
    "X66n1297_043:0542a10": "峰有指示無指示。",
    "X66n1297_043:0542a11": "雪峰騎駿馬。雲門跨驢兒。一踢一蹋相奔馳。長安有",
    "X66n1297_043:0542a12": "路非無路。夜半行時人不知。(圓悟勤)",
    "X66n1297_043:0542a13": "無量劫來。是箇甚麼。覿面全提。幾乎蹉過。不蹉過。土",
    "X66n1297_043:0542a14": "苴堆頭且高臥。",
    "X66n1297_043:0542a15": "雪峰陞座召眾曰。看看東邊底。又曰看看西邊底。",
    "X66n1297_043:0542a16": "汝若要會。拈拄杖擲下曰。向者裏會去。",
    "X66n1297_043:0542a17": "靈巖儲云。雪峰古佛剖腹露心。將從上來家業盡情",
    "X66n1297_043:0542a18": "分付了也。眾中若有克家之子。便好一肩擔荷去。如",
    "X66n1297_043:0542a19": "無。不妨為伊清理一上。東邊底玉樹牚天。西邊底綠",
    "X66n1297_043:0542a20": "陰葢地。擲下拄杖四至分明。向者裏會。都盧一契。若",
    "X66n1297_043:0542a21": "人於此倜儻分明。正好將三條篾牢束肚皮。拈一柄",
    "X66n1297_043:0542a22": "鈯斧子隨處耕種去。會麼。銕牛吼處春光滿。木馬嘶",
    "X66n1297_043:0542a23": "時夜浦平。拄杖不知何處去。一雙秋鴈落沙汀。",
    "X66n1297_043:0542a24": "東邊覰了復西觀。拄杖重重話歲寒。帶雨一枝花落",
    "X66n1297_043:0542b01": "盡。不煩公子倚闌干。(冶父川)",
    "X66n1297_043:0542b02": "大雪紛紛下。柴米多長價。板櫈桌子都燒了。嚇得床",
    "X66n1297_043:0542b03": "兒以手斫額云怕。(南菴依)",
    "X66n1297_043:0542b04": "空林露處見波瀾。輕槳誰從掠水還。日暮亂雲如宿",
    "X66n1297_043:0542b05": "鳥。隨風片片泊廬山。(童求昱)",
    "X66n1297_043:0542b06": "帝重瞳。霸重瞳。雲雷交錯要飛龍。當陽寶物從天授。",
    "X66n1297_043:0542b07": "艸昧徒爭汗血功。黃河如帶。泰山如礪。竿頭點處成",
    "X66n1297_043:0542b08": "靈異。燄光身裏縱馳驅。獨步寰中無忌諱。者邊蹋著",
    "X66n1297_043:0542b09": "那邊掀。絕世風流莫浪傳。(湘翁沄)",
    "X66n1297_043:0542b11": "宗鑑法林卷四十三"
}