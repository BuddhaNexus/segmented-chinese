{
    "T03n0156_001:0124a17": "No. 156",
    "T03n0156_001:0124a18": "大方便佛報恩經卷第一",
    "T03n0156_001:0124a20": "失譯人名在後漢錄",
    "T03n0156_001:0124a21": "1 序品序品第一",
    "T03n0156_001:0124a22": "如是我聞：一時，佛住王舍城耆闍崛山中，",
    "T03n0156_001:0124a23": "與大比丘眾二萬八千人俱——皆所作已辦，",
    "T03n0156_001:0124a24": "梵行已立，不受後有，如摩訶那伽，心得自",
    "T03n0156_001:0124a25": "在，其名曰：摩訶迦葉、須菩提、憍陳如、離",
    "T03n0156_001:0124a26": "越多訶多、富樓那彌多羅尼子、畢陵伽婆",
    "T03n0156_001:0124a27": "蹉、舍利弗、摩訶迦旃延、阿難、羅睺羅等。",
    "T03n0156_001:0124a28": "眾所知識菩薩摩訶薩三萬八千人俱——此",
    "T03n0156_001:0124a29": "諸菩薩久殖德本，於無量百千萬億諸佛",
    "T03n0156_001:0124b01": "所，常修梵行，成滿大願，悉能通達百千禪",
    "T03n0156_001:0124b02": "定陀羅尼滿；不捨大悲，隨諸眾生，而能饒",
    "T03n0156_001:0124b03": "益；紹隆三寶，使不斷絕；能建法幢，為諸眾",
    "T03n0156_001:0124b04": "生作不請友；到大智岸，名稱普聞。其名曰：觀",
    "T03n0156_001:0124b05": "世音菩薩、得大勢菩薩、常精進菩薩、妙德",
    "T03n0156_001:0124b06": "菩薩、妙音菩薩、電光菩薩、普平菩薩、德",
    "T03n0156_001:0124b07": "首菩薩、須彌王菩薩、香象菩薩、大香象菩",
    "T03n0156_001:0124b08": "薩、持勢菩薩、越三界菩薩、常悲菩薩、寶",
    "T03n0156_001:0124b09": "掌菩薩、至光英菩薩、炎熾妙菩薩、寶月菩",
    "T03n0156_001:0124b10": "薩、大力菩薩、無量慧菩薩、跋陀和菩薩、",
    "T03n0156_001:0124b11": "師子吼菩薩、師子作菩薩、師子奮迅菩薩、",
    "T03n0156_001:0124b12": "滿願菩薩、寶積菩薩、彌勒菩薩、文殊師利",
    "T03n0156_001:0124b13": "法王子等，百千眷屬俱。復有無量百千欲界",
    "T03n0156_001:0124b14": "諸天子等，各與眷屬俱，齎諸天上微妙香",
    "T03n0156_001:0124b15": "華，作天伎樂，住虛空中。諸天、龍、夜叉、乾闥婆",
    "T03n0156_001:0124b16": "阿修羅、迦樓羅、緊那羅、摩睺羅伽、人、非人等，",
    "T03n0156_001:0124b17": "各與若干百千眷屬俱，各禮佛足，退坐一面。",
    "T03n0156_001:0124b18": "爾時如來，大眾圍遶，供養恭敬，尊重讚歎。",
    "T03n0156_001:0124b19": "爾時，阿難承佛威神，於晨朝時入王舍城，次",
    "T03n0156_001:0124b20": "第乞食。爾時，城中有一婆羅門子，孝養父",
    "T03n0156_001:0124b21": "母，其家衰喪，家計蕩盡，擔負老母，亦次第",
    "T03n0156_001:0124b22": "行乞，若得好食，香美菓蓏，仰奉於母；若",
    "T03n0156_001:0124b23": "得惡食，萎菜乾果，而自食之。阿難見之，心",
    "T03n0156_001:0124b24": "生歡喜，偈讚此人：「善哉！善哉！善男子！供",
    "T03n0156_001:0124b25": "養父母，奇特難及！」有一梵志是六師徒黨——",
    "T03n0156_001:0124b26": "其人聰辯，悉能通達四圍陀典、曆數算計、",
    "T03n0156_001:0124b27": "占相吉凶、陰陽改變，豫知人心。亦是大",
    "T03n0156_001:0124b28": "眾唱導之師，多人瞻奉；執著邪論，為利養",
    "T03n0156_001:0124b29": "故，殘滅正法，心懷嫉妬，毀佛法眾。語阿難",
    "T03n0156_001:0124c01": "言：「汝師瞿曇，諸釋種子，自言善好，有大功",
    "T03n0156_001:0124c02": "德，唯有空名，而無實行。汝師瞿曇實是惡",
    "T03n0156_001:0124c03": "人，適生一七，其母命終，豈非惡人也？逾",
    "T03n0156_001:0124c04": "出宮城，父王苦惱，生狂癡心，迷悶躃地，以",
    "T03n0156_001:0124c05": "水灑面，七日方能醒悟。『云何今日失我所",
    "T03n0156_001:0124c06": "生？』舉聲大哭，悲淚而言：『國是汝有。吾唯",
    "T03n0156_001:0124c07": "有汝一子，云何捨我，入於深山？』汝師瞿曇，",
    "T03n0156_001:0124c08": "不知恩分，而不顧錄，遂前而去，是故當知是",
    "T03n0156_001:0124c09": "不孝人。父王為立宮殿，納娶瞿夷，而不行",
    "T03n0156_001:0124c10": "婦人之禮，令其愁毒，是故當知無恩分人。」",
    "T03n0156_001:0124c11": "阿難聞是語已，心生慙愧。乞食已，還詣佛",
    "T03n0156_001:0124c12": "所，頭面禮足，却住一面，合掌白佛言：「世",
    "T03n0156_001:0124c13": "尊！佛法之中。頗有孝養父母不耶？」佛語阿",
    "T03n0156_001:0124c14": "難：「誰教汝，令發是問？諸天神耶？人耶？非人",
    "T03n0156_001:0124c15": "耶？汝為自以智力問於如來耶？」阿難言：「亦無",
    "T03n0156_001:0124c16": "諸天龍、鬼神、人及非人來見教也。向者乞食，",
    "T03n0156_001:0124c17": "道逢六師徒黨薩遮尼乾，見毀罵辱。」阿難",
    "T03n0156_001:0124c18": "即以上事向如來說。爾時，世尊熙怡微笑，從",
    "T03n0156_001:0124c19": "其面門放五色光，過於東方無量百千萬億",
    "T03n0156_001:0124c20": "佛土。彼有世界，名曰上勝，其佛號曰喜王",
    "T03n0156_001:0124c21": "如來、應供、正遍知、明行足、善逝、世間解、無上士、",
    "T03n0156_001:0124c22": "調御丈夫、天人師、佛、世尊。國名嚴盛，其土",
    "T03n0156_001:0124c23": "平正，琉璃為地，黃金為繩，以界道側。七寶",
    "T03n0156_001:0124c24": "行樹，其樹皆高盡一箭道，花果枝葉次第",
    "T03n0156_001:0124c25": "莊嚴，微風吹動，出微妙音，眾生樂聞，無有厭",
    "T03n0156_001:0124c26": "足。處處皆有流泉浴池，其池清淨，金沙布",
    "T03n0156_001:0124c27": "底，八功德水盈滿其中；其池四邊有妙香",
    "T03n0156_001:0124c28": "花、波頭摩花、分陀利花、跋師迦花，青黃",
    "T03n0156_001:0124c29": "赤白，大如車輪而覆其上；其池水中，異類諸",
    "T03n0156_001:0125a01": "鳥相和而鳴，出微妙音，甚可愛樂；有七寶船",
    "T03n0156_001:0125a02": "亦在其中，而諸眾生自在遊戲。其樹林間，",
    "T03n0156_001:0125a03": "敷師子座，高一由旬，亦以七寶而校飾之，",
    "T03n0156_001:0125a04": "復以天衣重敷其上，燒天寶香，諸天寶花",
    "T03n0156_001:0125a05": "遍布其地。喜王如來而坐其上，結加趺",
    "T03n0156_001:0125a06": "坐。彼國菩薩無量億千，前後圍遶，却住一",
    "T03n0156_001:0125a07": "面，合掌向於如來，異口同音，俱發聲言：「惟",
    "T03n0156_001:0125a08": "願世尊哀慈憐愍，以何因緣有此光明？",
    "T03n0156_001:0125a09": "青黃赤白，其色輝艷，難可得喻，從西方來，照",
    "T03n0156_001:0125a10": "此大眾，其有遇斯光者，心意泰然。惟願世",
    "T03n0156_001:0125a11": "尊斷我疑網。」佛言：「諸善男子！諦聽！諦聽！善",
    "T03n0156_001:0125a12": "思念之。吾當為汝分別解說。西方去此無量",
    "T03n0156_001:0125a13": "百千諸佛世界，有世界名娑婆，其中有佛，",
    "T03n0156_001:0125a14": "號曰釋迦牟尼如來、應供、正遍知、明行足、善逝、",
    "T03n0156_001:0125a15": "世間解、無上士、調御丈夫、天人師、佛、世尊，大",
    "T03n0156_001:0125a16": "眾圍遶，今欲為諸大眾說《大方便大報恩經》，",
    "T03n0156_001:0125a17": "為欲饒益一切諸眾生故；為欲拔出一切眾",
    "T03n0156_001:0125a18": "生邪疑毒箭故；為欲令初發意菩薩堅固菩",
    "T03n0156_001:0125a19": "提不退轉故；為令一切聲聞、辟支佛究竟一",
    "T03n0156_001:0125a20": "乘道故；為諸大菩薩速成菩提，報佛恩故；",
    "T03n0156_001:0125a21": "欲令一切眾生念重恩故；欲令眾生越於苦",
    "T03n0156_001:0125a22": "海故；欲令眾生孝養父母故。以是因緣故，",
    "T03n0156_001:0125a23": "放斯光明。」爾時，大眾中有十千菩薩，一一",
    "T03n0156_001:0125a24": "菩薩皆是大眾唱導之師，即從座起，偏袒",
    "T03n0156_001:0125a25": "右肩，右膝著地，叉手合掌，而白佛言：「惟願",
    "T03n0156_001:0125a26": "世尊加威神力，令我等輩得往娑婆世界，",
    "T03n0156_001:0125a27": "親近供養釋迦牟尼如來，并欲聽大方便佛",
    "T03n0156_001:0125a28": "報恩微妙經典。」爾時，彼佛告諸菩薩言：「善",
    "T03n0156_001:0125a29": "男子！汝往娑婆世界，若見彼佛，應生供養、恭",
    "T03n0156_001:0125b01": "敬、難遭之想。何以故？釋迦如來於無量百千",
    "T03n0156_001:0125b02": "萬億阿僧祇劫，難行苦行，發大悲願：『若我得",
    "T03n0156_001:0125b03": "成佛時，當於穢惡國土，山陵、堆阜、瓦礫、荊棘，",
    "T03n0156_001:0125b04": "其中眾生具足煩惱，五逆十惡，於中成佛而",
    "T03n0156_001:0125b05": "利益之，使斷一切苦，獲一切樂，成就法身，永",
    "T03n0156_001:0125b06": "盡無餘。』其佛本願如是。汝等今往，當如佛",
    "T03n0156_001:0125b07": "往，住如佛住。」諸菩薩眾俱發聲言：「如世尊勅。」",
    "T03n0156_001:0125b08": "一一菩薩各將無量百千萬億諸菩薩眾，以",
    "T03n0156_001:0125b09": "為眷屬，前後圍遶，往詣娑婆世界。所經國",
    "T03n0156_001:0125b10": "土，六種震動，大光普照；虛空神天，雨曼陀",
    "T03n0156_001:0125b11": "羅花、摩訶曼陀羅花，放大光明；神足感動恒",
    "T03n0156_001:0125b12": "沙世界；復有無量百千萬種諸天伎樂，於",
    "T03n0156_001:0125b13": "虛空中不鼓自鳴。是諸菩薩等往詣耆闍崛",
    "T03n0156_001:0125b14": "山，到如來所，頭面禮足，遶佛三匝，却住一",
    "T03n0156_001:0125b15": "面。",
    "T03n0156_001:0125b16": "爾時，如來復放一光直照南方，過八十萬億",
    "T03n0156_001:0125b17": "諸佛國土，有世界名曰光德。彼中有佛，號",
    "T03n0156_001:0125b18": "曰思惟相如來、應供、正遍知、明行足、善逝、世間",
    "T03n0156_001:0125b19": "解、無上士、調御丈夫、天人師、佛、世尊。國名善",
    "T03n0156_001:0125b20": "淨，其土平正，琉璃為地，黃金為繩，以界道側。",
    "T03n0156_001:0125b21": "七寶行樹，其樹皆高盡一箭道，華果枝葉，次",
    "T03n0156_001:0125b22": "第莊嚴，微風吹動，出微妙音，眾生樂聞，無",
    "T03n0156_001:0125b23": "有厭足。處處皆有流泉浴池，其池清淨，金沙",
    "T03n0156_001:0125b24": "布底，八功德水盈滿其中；其池四邊有妙",
    "T03n0156_001:0125b25": "香華、波頭摩華、分陀利華、跋師迦華，青",
    "T03n0156_001:0125b26": "黃赤白，大如車輪而覆其上；其池水中異類",
    "T03n0156_001:0125b27": "諸鳥，相和悲鳴，出微妙音，甚可愛樂；有七寶",
    "T03n0156_001:0125b28": "船亦在其中，而諸眾生自在遊戲。其樹林",
    "T03n0156_001:0125b29": "間敷師子座，高一由旬，亦以七寶而校飾",
    "T03n0156_001:0125c01": "之，復以天衣重敷其上，燒天寶香，諸天寶",
    "T03n0156_001:0125c02": "華遍布其地。思惟相如來，而坐其上，結加",
    "T03n0156_001:0125c03": "趺坐。彼國菩薩無量億千，前後圍遶，却住一",
    "T03n0156_001:0125c04": "面，合掌向於如來，異口同音，俱發聲言：「惟",
    "T03n0156_001:0125c05": "願世尊哀慈憐愍。以何因緣，有此光明？",
    "T03n0156_001:0125c06": "青黃赤白，其色輝艷，難可得喻。從北方來，照",
    "T03n0156_001:0125c07": "此大眾，其有遇斯光者，心意泰然。惟願世",
    "T03n0156_001:0125c08": "尊斷我疑網。」佛言：「諸善男子！諦聽！諦聽！善思",
    "T03n0156_001:0125c09": "念之。吾當為汝分別解說。北方去此無量百",
    "T03n0156_001:0125c10": "千諸佛世界，有世界號名娑婆，其中有佛，號",
    "T03n0156_001:0125c11": "曰釋迦牟尼如來、應供、正遍知、明行足、善逝、世",
    "T03n0156_001:0125c12": "間解、無上士、調御丈夫、天人師、佛、世尊，大眾",
    "T03n0156_001:0125c13": "圍遶，今欲為諸大眾說《大方便大報恩經》，",
    "T03n0156_001:0125c14": "為欲饒益一切諸眾生故；為欲拔出一切眾",
    "T03n0156_001:0125c15": "生邪疑毒箭故；為欲令初發意菩薩堅固菩",
    "T03n0156_001:0125c16": "提不退轉故；為令一切聲聞辟支佛究竟一",
    "T03n0156_001:0125c17": "乘道故；為諸大菩薩速成菩提報佛恩故；欲",
    "T03n0156_001:0125c18": "令一切眾生念重恩故；欲令眾生越於苦海",
    "T03n0156_001:0125c19": "故；欲令眾生孝養父母故。以是因緣故，放斯",
    "T03n0156_001:0125c20": "光明。」",
    "T03n0156_001:0125c21": "爾時大眾中有十千菩薩，一一菩薩皆是大",
    "T03n0156_001:0125c22": "眾唱導之師，即從座起，偏袒右肩，右膝著",
    "T03n0156_001:0125c23": "地，叉手合掌，而白佛言：「惟願世尊加威神",
    "T03n0156_001:0125c24": "力，令我等輩得往娑婆世界，親近供養釋",
    "T03n0156_001:0125c25": "迦牟尼如來，并欲聽大方便佛報恩微妙經",
    "T03n0156_001:0125c26": "典。」",
    "T03n0156_001:0125c27": "爾時彼佛告諸菩薩言：「善男子！汝往娑婆世",
    "T03n0156_001:0125c28": "界，若見彼佛，應生供養、恭敬、難遭之想。何",
    "T03n0156_001:0125c29": "以故？釋迦如來於無量百千萬億阿僧祇劫，",
    "T03n0156_001:0126a01": "難行苦行，發大悲願：『若我得成佛時，當於穢",
    "T03n0156_001:0126a02": "惡國土，山陵、堆阜、瓦礫、荊棘，其中眾生具足",
    "T03n0156_001:0126a03": "煩惱，五逆十惡，於中成佛而利益之，使斷一",
    "T03n0156_001:0126a04": "切苦，獲一切樂，成就法身，永盡無餘。』其佛本",
    "T03n0156_001:0126a05": "願如是。汝等今往，當如佛往，住如佛住。」諸菩",
    "T03n0156_001:0126a06": "薩眾俱發聲言：「如世尊勅。」一一菩薩各將無",
    "T03n0156_001:0126a07": "量百千萬億諸菩薩眾，以為眷屬，前後圍遶，",
    "T03n0156_001:0126a08": "往詣娑婆世界。所經國土皆六種震動，大光",
    "T03n0156_001:0126a09": "普照；虛空神天雨曼陀羅華、摩訶曼陀羅華，",
    "T03n0156_001:0126a10": "放大光明，神足感動恒沙世界；復有無量百",
    "T03n0156_001:0126a11": "千萬種諸天伎樂，於虛空中，不鼓自鳴。是諸",
    "T03n0156_001:0126a12": "菩薩等往詣耆闍崛山，到如來所，頭面禮足，",
    "T03n0156_001:0126a13": "遶佛三匝，却住一面。",
    "T03n0156_001:0126a14": "爾時如來復放大光，直照西方，過無量百千",
    "T03n0156_001:0126a15": "萬億諸佛國土，有世界名淨住，其佛號曰",
    "T03n0156_001:0126a16": "日月燈光如來、應供、正遍知、明行足、善逝、世間",
    "T03n0156_001:0126a17": "解、無上士、調御丈夫、天人師、佛、世尊。國名妙",
    "T03n0156_001:0126a18": "喜，其土平正，琉璃為地，黃金為繩，以界道側。",
    "T03n0156_001:0126a19": "七寶行樹，其樹皆高盡一箭道，華果枝葉次",
    "T03n0156_001:0126a20": "第莊嚴，微風吹動，出微妙音，眾生樂聞，無有",
    "T03n0156_001:0126a21": "厭足。處處皆有流泉浴池，其池清淨，金沙布",
    "T03n0156_001:0126a22": "底，八功德水盈滿其中；其池四邊有妙香",
    "T03n0156_001:0126a23": "華、波頭摩華、分陀利華、跋師迦華，青黃赤",
    "T03n0156_001:0126a24": "白，大如車輪而覆其上；其池水中有異類諸",
    "T03n0156_001:0126a25": "鳥，相和悲鳴，出微妙音，甚可愛樂；有七寶船",
    "T03n0156_001:0126a26": "亦在其中，而諸眾生自在遊戲。其樹林間敷",
    "T03n0156_001:0126a27": "師子座，高一由旬，亦以七寶而校飾之，復",
    "T03n0156_001:0126a28": "以天衣重敷其上，燒天寶香，諸天寶華遍布",
    "T03n0156_001:0126a29": "其地。日月燈光如來，而坐其上，結加趺坐。",
    "T03n0156_001:0126b01": "彼國菩薩無量億千，前後圍遶，却住一面，合",
    "T03n0156_001:0126b02": "掌向於如來，異口同音，俱發聲言：「惟願世",
    "T03n0156_001:0126b03": "尊哀慈憐愍。以何因緣有此光明？青黃",
    "T03n0156_001:0126b04": "赤白，其色暉艷，難可得喻，從東方來，照此大",
    "T03n0156_001:0126b05": "眾，其有遇斯光者，心意泰然。惟願世尊斷我",
    "T03n0156_001:0126b06": "疑網。」佛言：「諸善男子！諦聽！諦聽！善思念之，",
    "T03n0156_001:0126b07": "吾當為汝分別解說。東方去此無量百千諸",
    "T03n0156_001:0126b08": "佛世界，有世界號名娑婆，其中有佛，號曰",
    "T03n0156_001:0126b09": "釋迦牟尼如來、應供、正遍知、明行足、善逝、世間",
    "T03n0156_001:0126b10": "解、無上士、調御丈夫、天人師、佛、世尊，大眾圍",
    "T03n0156_001:0126b11": "遶。今欲為諸大眾說《大方便大報恩經》，為欲",
    "T03n0156_001:0126b12": "饒益一切諸眾生故；為欲拔出一切眾生邪",
    "T03n0156_001:0126b13": "疑毒箭故；為欲令初發意菩薩堅固菩提不",
    "T03n0156_001:0126b14": "退轉故；為令一切聲聞辟支佛究竟一乘道",
    "T03n0156_001:0126b15": "故；為諸大菩薩速成菩提報佛恩故；欲令",
    "T03n0156_001:0126b16": "一切眾生念重恩故；欲令眾生越於苦海故；",
    "T03n0156_001:0126b17": "欲令眾生孝養父母故。以是因緣故，放斯光",
    "T03n0156_001:0126b18": "明。」",
    "T03n0156_001:0126b19": "爾時大眾中有十千菩薩，一一菩薩皆是大",
    "T03n0156_001:0126b20": "眾唱導之師，即從坐起，偏袒右肩，右膝著地，",
    "T03n0156_001:0126b21": "叉手合掌而白佛言：「惟願世尊加威神力，令",
    "T03n0156_001:0126b22": "我等輩得往娑婆世界，親近供養釋迦牟尼",
    "T03n0156_001:0126b23": "如來，并欲聽大方便佛報恩微妙經典。」爾時",
    "T03n0156_001:0126b24": "彼佛告諸菩薩言：「善男子！汝往娑婆世界，若",
    "T03n0156_001:0126b25": "見彼佛，應生供養、恭敬、難遭之想。何以故？釋",
    "T03n0156_001:0126b26": "迦如來於無量百千萬億阿僧祇劫，難行苦",
    "T03n0156_001:0126b27": "行，發大悲願：『若我得成佛時，當於穢惡國土，",
    "T03n0156_001:0126b28": "山陵、堆阜、瓦礫、荊棘，其中眾生具足煩惱，五",
    "T03n0156_001:0126b29": "逆十惡，於中成佛而利益之，使斷一切苦，獲",
    "T03n0156_001:0126c01": "一切樂，成就法身，永盡無餘。』其佛本願如是。",
    "T03n0156_001:0126c02": "汝等今往，當如佛往，住如佛住。」諸菩薩眾俱",
    "T03n0156_001:0126c03": "發聲言：「如世尊勅。」一一菩薩各將無量百千",
    "T03n0156_001:0126c04": "萬億諸菩薩眾，以為眷屬，前後圍遶，往詣娑",
    "T03n0156_001:0126c05": "婆世界。所經國土皆六種震動，大光普照；",
    "T03n0156_001:0126c06": "虛空神天雨曼陀羅華、摩訶曼陀羅華，放大光",
    "T03n0156_001:0126c07": "明，神足感動恒沙世界；復有無量百千萬種",
    "T03n0156_001:0126c08": "諸天伎樂，於虛空中，不鼓自鳴。是諸菩薩等",
    "T03n0156_001:0126c09": "往詣耆闍崛山，到如來所，頭面禮足，遶佛三",
    "T03n0156_001:0126c10": "匝，却住一面。",
    "T03n0156_001:0126c11": "爾時釋迦如來五色光明照於北方，過五百",
    "T03n0156_001:0126c12": "萬億那由他諸佛國土，有世界名自在稱王，",
    "T03n0156_001:0126c13": "其中有佛，號曰紅蓮華光如來、應供、正遍知、",
    "T03n0156_001:0126c14": "明行足、善逝、世間解、無上士、調御丈夫、天人師、",
    "T03n0156_001:0126c15": "佛、世尊。國名離垢，其土清淨，琉璃為地，黃",
    "T03n0156_001:0126c16": "金為繩，以界道側。七寶行樹，其樹皆高盡",
    "T03n0156_001:0126c17": "一箭道，華果枝葉次第莊嚴，微風吹動，出微",
    "T03n0156_001:0126c18": "妙音，眾生樂聞，無有厭足。處處皆有流泉浴",
    "T03n0156_001:0126c19": "池，其池清淨，金沙布底，八功德水盈滿其",
    "T03n0156_001:0126c20": "中；其池四邊有妙香華、波頭摩華、分陀利",
    "T03n0156_001:0126c21": "華、跋師迦華，青黃赤白，大如車輪而覆其",
    "T03n0156_001:0126c22": "上；其池中有異類諸鳥，相和悲鳴，出微妙",
    "T03n0156_001:0126c23": "音，甚可愛樂；有七寶船亦在其中，而諸眾",
    "T03n0156_001:0126c24": "生自在遊戲。其樹林間敷師子座，高一由",
    "T03n0156_001:0126c25": "旬，亦以七寶而校飾之，復以天衣重敷其",
    "T03n0156_001:0126c26": "上，燒天寶香，諸天寶華遍布其地。紅蓮華",
    "T03n0156_001:0126c27": "光如來而坐其上，結加趺坐。彼國菩薩無",
    "T03n0156_001:0126c28": "量億千，前後圍遶，却住一面，合掌向於如",
    "T03n0156_001:0126c29": "來，異口同音，俱發聲言：「惟願世尊哀慈憐",
    "T03n0156_001:0127a01": "愍，以何因緣有此光明？青黃赤白，其色暉",
    "T03n0156_001:0127a02": "艷，難可得喻，從南方來，照此大眾，其有遇斯",
    "T03n0156_001:0127a03": "光者，心意泰然。惟願世尊斷我疑網。」佛言：",
    "T03n0156_001:0127a04": "「善男子！諦聽！諦聽！善思念之，吾當為汝分別",
    "T03n0156_001:0127a05": "解說。南方去此無量百千諸佛世界，有世界",
    "T03n0156_001:0127a06": "號曰娑婆，其中有佛，號曰釋迦牟尼如來、",
    "T03n0156_001:0127a07": "應供、正遍知、明行足、善逝、世間解、無上士、調御",
    "T03n0156_001:0127a08": "丈夫、天人師、佛、世尊，大眾圍遶。今欲為諸大",
    "T03n0156_001:0127a09": "眾說《大方便大報恩經》，為欲饒益一切諸眾",
    "T03n0156_001:0127a10": "生故；為欲拔出一切眾生邪疑毒箭故；為",
    "T03n0156_001:0127a11": "欲令初發意菩薩堅固菩提不退轉故；為令",
    "T03n0156_001:0127a12": "一切聲聞辟支佛究竟一乘道故；為諸大菩",
    "T03n0156_001:0127a13": "薩速成菩提報佛恩故；欲令一切眾生念重",
    "T03n0156_001:0127a14": "恩故；欲令眾生越於苦海故；欲令眾生孝養",
    "T03n0156_001:0127a15": "父母故。以是因緣，故放斯光明。」爾時大眾中",
    "T03n0156_001:0127a16": "有十千菩薩，一一菩薩，皆是大眾唱導之師，",
    "T03n0156_001:0127a17": "即從座起，偏袒右肩，右膝著地，叉手合掌而",
    "T03n0156_001:0127a18": "白佛言：「唯願世尊加威神力，令我等輩得往",
    "T03n0156_001:0127a19": "娑婆世界，親近供養釋迦牟尼如來，并欲",
    "T03n0156_001:0127a20": "聽大方便佛報恩微妙經典。」",
    "T03n0156_001:0127a21": "爾時彼佛告諸菩薩言：「善男子！汝往娑婆",
    "T03n0156_001:0127a22": "世界，若見彼佛，應生供養、恭敬、難遭之想。",
    "T03n0156_001:0127a23": "何以故？釋迦如來於無量百千萬億阿僧祇",
    "T03n0156_001:0127a24": "劫，難行苦行，發大悲願：『若我得成佛時，",
    "T03n0156_001:0127a25": "當於穢惡國土，山陵、堆阜、瓦礫、荊棘，其中眾",
    "T03n0156_001:0127a26": "生具足煩惱，五逆十惡，於中成佛而利益之，",
    "T03n0156_001:0127a27": "使斷一切苦，獲一切樂，成就法身，永盡無餘。』",
    "T03n0156_001:0127a28": "其佛本願如是。汝等今往，當如佛往，住如",
    "T03n0156_001:0127a29": "佛住。」諸菩薩眾俱發聲言：「如世尊勅。」一一",
    "T03n0156_001:0127b01": "菩薩各將無量百千萬億諸菩薩眾，以為眷",
    "T03n0156_001:0127b02": "屬，前後圍遶，往詣娑婆世界。所經國土皆",
    "T03n0156_001:0127b03": "六種震動，大光普照；虛空神天雨曼陀羅華、",
    "T03n0156_001:0127b04": "摩訶曼陀羅華，放大光明；神足感動恒沙世",
    "T03n0156_001:0127b05": "界。復有無量百千萬種諸天伎樂，於虛空",
    "T03n0156_001:0127b06": "中不鼓自鳴。是諸菩薩等往詣耆闍崛山，",
    "T03n0156_001:0127b07": "到如來所，頭面禮足，遶佛三匝，却住一面。乃",
    "T03n0156_001:0127b08": "至四維上下十方諸來大菩薩摩訶薩眾，各",
    "T03n0156_001:0127b09": "與若干百千眷屬俱至如來所，供養恭敬，尊",
    "T03n0156_001:0127b10": "重讚歎，異口同音各說百千偈頌讚歎於佛。",
    "T03n0156_001:0127b11": "讚歎佛已，却住一面。時，娑婆世界即變清淨，",
    "T03n0156_001:0127b12": "無諸山藪、大小諸山、江河池湖、溪㵎溝壑。",
    "T03n0156_001:0127b13": "其中眾生尋光見佛，歡喜合掌，頭頂禮敬，心",
    "T03n0156_001:0127b14": "生戀慕，目不暫捨。爾時世尊即攝光明，遶身",
    "T03n0156_001:0127b15": "七匝，還從頂入。尊者阿難觀察眾心，亦咸皆",
    "T03n0156_001:0127b16": "有疑。欲顯發如來方便密行故，并欲為未來",
    "T03n0156_001:0127b17": "一切眾生開其慧眼故；欲令一切眾生渡渴",
    "T03n0156_001:0127b18": "愛海，得至彼岸，永得安樂故；欲令眾生念識",
    "T03n0156_001:0127b19": "父母師長重恩故，即從座起，整衣服，偏袒右",
    "T03n0156_001:0127b20": "肩，胡跪合掌，而白佛言：「世尊！阿難事佛已來，",
    "T03n0156_001:0127b21": "未曾見佛笑。笑必有意。願佛示之，願佛說之，",
    "T03n0156_001:0127b22": "斷除如是大眾疑網。」",
    "T03n0156_001:0127b23": "2 孝養品大方便佛報恩經孝養品第二",
    "T03n0156_001:0127b24": "爾時，大眾之中，有七寶蓮華從地化生，白",
    "T03n0156_001:0127b25": "銀為莖，黃金為葉，甄叔迦寶以為其臺，真",
    "T03n0156_001:0127b26": "珠羅網次第莊嚴。爾時釋迦如來即從座",
    "T03n0156_001:0127b27": "起，昇花臺上，結加趺坐，即現淨身。於其身",
    "T03n0156_001:0127b28": "中現五趣身，一一趣身有萬八千種形類，一",
    "T03n0156_001:0127b29": "一形類現百千種身，一一身中復有無量恒",
    "T03n0156_001:0127c01": "河沙等身；於四恒河沙等一一身中，復現四",
    "T03n0156_001:0127c02": "天下大地微塵等身；於一微塵身中，復現",
    "T03n0156_001:0127c03": "三千大千世界微塵等身；於一塵身中，復",
    "T03n0156_001:0127c04": "現於十方，一一方面各百千億諸佛世界微塵",
    "T03n0156_001:0127c05": "等數身，乃至虛空法界不思議眾生等身。",
    "T03n0156_001:0127c06": "爾時，如來現如是等身已，告阿難言，及十方",
    "T03n0156_001:0127c07": "諸來大菩薩摩訶薩，及一切大眾諸善男子",
    "T03n0156_001:0127c08": "等：「如來今者以正遍知，宣說真實之言。法",
    "T03n0156_001:0127c09": "無言說，如來以妙方便，能以無名相法作",
    "T03n0156_001:0127c10": "名相說。如來本於生死中時，於如是等微",
    "T03n0156_001:0127c11": "塵數不思議形類一切眾生中，具足受身。",
    "T03n0156_001:0127c12": "以受身故，一切眾生亦曾為如來父母，如來",
    "T03n0156_001:0127c13": "亦曾為一切眾生而作父母。為一切父母故，",
    "T03n0156_001:0127c14": "常修難行苦行，難捨能捨，頭目、髓腦、國城、妻",
    "T03n0156_001:0127c15": "子、象馬、七珍、輦輿、車乘、衣服、飲食、臥具、醫",
    "T03n0156_001:0127c16": "藥，一切給與。勤修精進、戒、施、多聞、禪定、智",
    "T03n0156_001:0127c17": "慧，乃至具足一切萬行，不休不息，心無疲",
    "T03n0156_001:0127c18": "倦。為孝養父母，知恩報恩故，今得速成阿",
    "T03n0156_001:0127c19": "耨多羅三藐三菩提。以是緣故，一切眾生",
    "T03n0156_001:0127c20": "能令如來滿足本願故。是以當知一切眾",
    "T03n0156_001:0127c21": "生於佛有重恩，有重恩故，如來不捨眾生。",
    "T03n0156_001:0127c22": "以大悲心故，常修習有方便，為一切三界",
    "T03n0156_001:0127c23": "二十五有諸眾生中不思己功，修平等慈，",
    "T03n0156_001:0127c24": "常修捨行方便。亦明鑑一切眾生空、法空、五",
    "T03n0156_001:0127c25": "陰空，如是不退不沒，不沈空有，修實相方",
    "T03n0156_001:0127c26": "便故，不捨二乘，修遍學方便。以修如是甚",
    "T03n0156_001:0127c27": "深微妙方便故，得明鑒法相。佛法初終始",
    "T03n0156_001:0127c28": "末非一，然眾生昏濁猖狂有三，渴愛所",
    "T03n0156_001:0127c29": "覆，沒於苦海；為四倒之所顛倒，於有漏法",
    "T03n0156_001:0128a01": "中妄想所見，無我見我，無常見常，無樂見",
    "T03n0156_001:0128a02": "樂，不淨見淨；生老病死之所遷滅，念念無",
    "T03n0156_001:0128a03": "常；五蓋十纏之所覆蔽，輪迴三有，具受生",
    "T03n0156_001:0128a04": "死，無有始終，譬如循環。是以如來教迹隨",
    "T03n0156_001:0128a05": "宜，三藏九部乃至十二部經，分流道化，隨",
    "T03n0156_001:0128a06": "信深淺故，說眾經典。異辦緣使封言者，",
    "T03n0156_001:0128a07": "自以頓足，已得涅槃。是以如來慈悲本誓，",
    "T03n0156_001:0128a08": "顯大方便，運召十方一切有緣。有緣既集，",
    "T03n0156_001:0128a09": "於此大眾中，敷演散說此妙經典，垂訓千載，",
    "T03n0156_001:0128a10": "流布像法，使一切眾生常獲大安。是故如來",
    "T03n0156_001:0128a11": "乘機運化，應時而生，應時而滅。或於異剎，",
    "T03n0156_001:0128a12": "稱盧舍那如來、應供、正遍知、明行足、善逝、世間",
    "T03n0156_001:0128a13": "解、無上士、調御丈夫、天人師、佛、世尊；或昇兜",
    "T03n0156_001:0128a14": "率陀天，為諸天師；或從兜率天下，現於閻",
    "T03n0156_001:0128a15": "浮提，現八十年壽。當知如來不可思議，世",
    "T03n0156_001:0128a16": "界不可思議，業報不可思議，眾生不可思",
    "T03n0156_001:0128a17": "議，禪定不可思議，龍王不可思議，此是佛",
    "T03n0156_001:0128a18": "不可思議。佛欲令一切眾生知佛心者，乃至",
    "T03n0156_001:0128a19": "下流鈍根眾生皆令得知，欲令一切眾生能",
    "T03n0156_001:0128a20": "得見者即便得見；欲令不得見者，假令對目",
    "T03n0156_001:0128a21": "而不能見，正使聲聞、緣覺有天眼通亦不得",
    "T03n0156_001:0128a22": "見。又佛放大光明，下至阿鼻地獄，上至有頂，",
    "T03n0156_001:0128a23": "所應度者皆令得見，不應度者對目不見。",
    "T03n0156_001:0128a24": "有時如來，或時許可，或時默然。當知諸佛",
    "T03n0156_001:0128a25": "世尊不可思議，不可測量，難可得知。汝今",
    "T03n0156_001:0128a26": "云何能問如來如是甚深微妙難行苦行？汝",
    "T03n0156_001:0128a27": "作是問，真是大悲愍傷眾生，閉三惡道，通人",
    "T03n0156_001:0128a28": "天路。阿難善聽！吾當為汝略說孝養父母苦",
    "T03n0156_001:0128a29": "行因緣。」",
    "T03n0156_001:0128b01": "爾時，世尊告於阿難及諸大菩薩摩訶薩一切",
    "T03n0156_001:0128b02": "大眾，而作是言：「乃往過去無量無邊阿僧",
    "T03n0156_001:0128b03": "祇劫，爾時有國號波羅奈。彼中有佛出世，",
    "T03n0156_001:0128b04": "號毘婆尸如來、應供、正遍知、明行足、善逝、世間",
    "T03n0156_001:0128b05": "解、無上士、調御丈夫、天人師、佛、世尊。其佛壽",
    "T03n0156_001:0128b06": "命十二小劫，正法住世二十小劫，像法亦",
    "T03n0156_001:0128b07": "住二十小劫。於像法中有王出世，號曰羅",
    "T03n0156_001:0128b08": "闍王。波羅奈國王，有二萬夫人，大臣有四",
    "T03n0156_001:0128b09": "千人，有五百健象王。主六十小國、八百聚",
    "T03n0156_001:0128b10": "落。王有三太子，皆作邊小國王。",
    "T03n0156_001:0128b11": "「爾時，波羅奈大王聰叡仁賢，常以正法治國，",
    "T03n0156_001:0128b12": "不枉人民。惟王福德力故，風雨時節，五穀",
    "T03n0156_001:0128b13": "豐熟，人民優壤。爾時，波羅奈大王有一所",
    "T03n0156_001:0128b14": "重大臣，名曰羅睺。羅睺大臣心生惡逆，起",
    "T03n0156_001:0128b15": "四種兵——所謂象兵、車兵、馬兵、步兵，伐波羅奈",
    "T03n0156_001:0128b16": "國，斷大王命。已殺王竟，復遣四兵，往詣邊國，",
    "T03n0156_001:0128b17": "殺第一太子，次復往收第二太子。「其最小弟",
    "T03n0156_001:0128b18": "作邊小國王。其小王者，形體姝大，端正殊",
    "T03n0156_001:0128b19": "妙；仁性調善，語常含笑；發言利益，不傷人",
    "T03n0156_001:0128b20": "意。常以正法治國，不邪枉人民，國土豐樂，人",
    "T03n0156_001:0128b21": "民熾盛，多饒財寶，家計充盈。國土人民歎美",
    "T03n0156_001:0128b22": "其王，稱善無量，虛空諸天一切神祇亦皆敬",
    "T03n0156_001:0128b23": "愛。「爾時，其王生一太子，字須闍鄉本闡，下皆同提，聰",
    "T03n0156_001:0128b24": "明慈仁，好喜布施。須闍提太子者，身黃金",
    "T03n0156_001:0128b25": "色，七處平滿，人相具足。年始七歲，其父愛",
    "T03n0156_001:0128b26": "念，心不暫捨。「爾時，守宮殿神語大王言：『大",
    "T03n0156_001:0128b27": "王知不？羅睺大臣近生惡逆，謀奪國位，殺",
    "T03n0156_001:0128b28": "父王竟，尋起四兵，伺捕二兄，已斷命根，軍",
    "T03n0156_001:0128b29": "馬不久當至。大王！今者何不逃命去也？』爾",
    "T03n0156_001:0128c01": "時，大王聞是語已，心驚毛竪，身體掉動，不",
    "T03n0156_001:0128c02": "能自持；憂恚懊惱，喑嗟煩悶，心肝惱熱，夗轉",
    "T03n0156_001:0128c03": "躃地，悶絕良久乃穌。微聲報虛空中言：『卿是",
    "T03n0156_001:0128c04": "何人？但聞其聲，不見其形。向者所宣，審實爾",
    "T03n0156_001:0128c05": "不？』即報王言：『我是守宮殿神。以王聰明福",
    "T03n0156_001:0128c06": "德，不枉人民，正法治國，以是之故，先相告",
    "T03n0156_001:0128c07": "語。大王！今者宜時速出。苦惱衰禍，正爾",
    "T03n0156_001:0128c08": "不久，怨家來至。』",
    "T03n0156_001:0128c09": "「爾時大王即入宮中，而自思念：『我今宜應歸",
    "T03n0156_001:0128c10": "投他國。』復自思惟：『向於鄰國而有兩道：一",
    "T03n0156_001:0128c11": "道行滿足七日，乃到他國，一道經由十四",
    "T03n0156_001:0128c12": "日。』即便盛七日道粮，微服尋出。去到城",
    "T03n0156_001:0128c13": "外，而便還入宮中，呼須闍提太子，抱著膝",
    "T03n0156_001:0128c14": "上，目不暫捨，粗復驚起，而復還坐。",
    "T03n0156_001:0128c15": "「爾時，夫人見其大王不安其所，似恐怖狀，即",
    "T03n0156_001:0128c16": "前問言：『大王！今者似恐怖狀。何因緣故，",
    "T03n0156_001:0128c17": "坐不安所，身坌塵土，頭髮蓬亂，視瞻不均，",
    "T03n0156_001:0128c18": "氣息不定，如似失國，恩愛別離，怨家欲至，",
    "T03n0156_001:0128c19": "如是非祥之相？願見告語。』王言：『吾所有事，",
    "T03n0156_001:0128c20": "非汝所知。』夫人尋白王言：『我身與王二形",
    "T03n0156_001:0128c21": "一體，如似鳥之兩翅，身之兩足，頭之二",
    "T03n0156_001:0128c22": "目。大王今者，云何而言不相關預？』王告",
    "T03n0156_001:0128c23": "夫人：『汝不知耶？羅睺大臣近生惡逆，殺父",
    "T03n0156_001:0128c24": "王竟，伺捕二兄，亦斷命根。今者兵馬次來",
    "T03n0156_001:0128c25": "收我。今欲逃命。』即便抱須闍提太子，即出",
    "T03n0156_001:0128c26": "進路。",
    "T03n0156_001:0128c27": "「爾時，夫人亦隨後從去。時王荒錯，心意迷亂，",
    "T03n0156_001:0128c28": "誤入十四日道——其道險難，無有水草。前行",
    "T03n0156_001:0128c29": "數日，糧𥹝已盡。本意盛一人分粮，行七日",
    "T03n0156_001:0129a01": "道，今者三人共食，誤入十四日道。數日，粮食",
    "T03n0156_001:0129a02": "已盡，前路猶遠。是時大王及與夫人舉聲",
    "T03n0156_001:0129a03": "大哭：『怪哉！怪哉！苦哉！苦哉！從生已來，常",
    "T03n0156_001:0129a04": "未曾聞有如是苦，如何今日身自更之？今",
    "T03n0156_001:0129a05": "日窮厄，衰禍已至。』舉手拍頭，塵土自坌，舉",
    "T03n0156_001:0129a06": "身投地，自悔責言：『我等宿世造何惡行？為殺",
    "T03n0156_001:0129a07": "父母、真人羅漢？為謗正法、壞和合僧？為畋獵",
    "T03n0156_001:0129a08": "漁捕，輕秤小斗劫奪眾生？為用招提僧物？云",
    "T03n0156_001:0129a09": "何今日受此禍對？』正欲小停，懼怨家至，若",
    "T03n0156_001:0129a10": "為怨得，必死不疑；正欲前進，飢渴所逼，命",
    "T03n0156_001:0129a11": "在呼噏。",
    "T03n0156_001:0129a12": "「爾時大王及與夫人，思是苦已，失聲大哭。",
    "T03n0156_001:0129a13": "王悲悶絕，舉身躃地，良久醒悟，復自思惟：",
    "T03n0156_001:0129a14": "『不設方便，三人併命，不離此死。我今何不殺",
    "T03n0156_001:0129a15": "於夫人，以活我身，并續子命。』作是念已，尋",
    "T03n0156_001:0129a16": "即拔刀，欲殺夫人。其子須闍提見王異相，右",
    "T03n0156_001:0129a17": "手拔刀，欲殺其母，前捉王手，語父王言：『欲",
    "T03n0156_001:0129a18": "作何等？』",
    "T03n0156_001:0129a19": "「爾時，父王悲淚滿目，微聲語子：『欲殺汝母，取",
    "T03n0156_001:0129a20": "其血肉，以活我身，并續汝命。若不殺者，亦",
    "T03n0156_001:0129a21": "當自死，我身今者，死活何在？今為子命，欲",
    "T03n0156_001:0129a22": "殺汝母。』",
    "T03n0156_001:0129a23": "「爾時，須闍提即白父言：『王若殺母，我亦不食。",
    "T03n0156_001:0129a24": "何處有子噉於母肉？既不噉肉，子俱當死。父",
    "T03n0156_001:0129a25": "王今者，何不殺子，濟父母命？』王聞子言，即",
    "T03n0156_001:0129a26": "便悶絕，夗轉躃地，微聲語子：『子如吾目，何",
    "T03n0156_001:0129a27": "處有人，能自挑目，而還食也？吾寧喪命，終不",
    "T03n0156_001:0129a28": "殺子，噉其肉也。』",
    "T03n0156_001:0129a29": "「爾時須闍提諫父王曰：『父王今者，若斷子",
    "T03n0156_001:0129b01": "命，血肉臭爛，未堪幾日。惟願父母莫殺",
    "T03n0156_001:0129b02": "子身，欲求一願，若見違者，非慈父母。』",
    "T03n0156_001:0129b03": "「爾時，父王語太子言：『不逆汝意，欲願何等，便",
    "T03n0156_001:0129b04": "速說之。』須闍提言：『父母今者，為愍子故，可日",
    "T03n0156_001:0129b05": "日持刀就子身上，割三斤肉，分作三分，二分",
    "T03n0156_001:0129b06": "奉上父母，一分還自食之，以續身命。』",
    "T03n0156_001:0129b07": "「爾時，父母即隨子言，割三斤肉，分作三分，二",
    "T03n0156_001:0129b08": "分父母，一分自食以支身命，得至前路。二日",
    "T03n0156_001:0129b09": "未至，身肉轉盡，身體肢節骨髓相連，餘命",
    "T03n0156_001:0129b10": "未斷，尋便倒地。爾時，父母尋前抱持，舉聲大",
    "T03n0156_001:0129b11": "哭，復發聲言：『我等無狀，橫噉汝肉，使汝苦痛。",
    "T03n0156_001:0129b12": "前路猶遠，未達所在，而汝肉已盡。今者併命，",
    "T03n0156_001:0129b13": "聚屍一處。』",
    "T03n0156_001:0129b14": "「爾時，須闍提微聲諫言：『已噉子肉，進路至此，",
    "T03n0156_001:0129b15": "計前里程，餘有一日。子身今者不能移動，捨",
    "T03n0156_001:0129b16": "命於此。父母今者莫如凡人併命一處。仰",
    "T03n0156_001:0129b17": "白一言，為憐愍故，莫見拒逆。可於身諸節間",
    "T03n0156_001:0129b18": "淨刮餘肉，用濟父母，可達所在。』爾時，父母即",
    "T03n0156_001:0129b19": "隨其言，於身肢節更取少肉，分作三分，一",
    "T03n0156_001:0129b20": "分與兒，二分自食。食已，父母別去。須闍提起",
    "T03n0156_001:0129b21": "立，住視父母。父母爾時舉聲大哭，隨路而去。",
    "T03n0156_001:0129b22": "父母去遠不見，須闍提太子，戀慕父母，目不",
    "T03n0156_001:0129b23": "暫捨，良久躃地。身體當時新血肉香，於十",
    "T03n0156_001:0129b24": "方面有蚊虻聞血肉香，來封身上，遍體唼",
    "T03n0156_001:0129b25": "食，楚毒苦痛不可復言。",
    "T03n0156_001:0129b26": "「爾時，太子餘命未斷，發聲立誓願：『宿世殃",
    "T03n0156_001:0129b27": "惡從是除盡，從今已往更不敢作。今我此",
    "T03n0156_001:0129b28": "身以供養父母，濟其所重，願我父母常得",
    "T03n0156_001:0129b29": "十一餘福：臥安、覺安、不見惡夢、天護、人愛、",
    "T03n0156_001:0129c01": "縣官、盜賊、陰謀消滅、觸事吉祥。餘身肉血施",
    "T03n0156_001:0129c02": "此諸蚊虻等，皆使飽滿。令我來世得成作佛，",
    "T03n0156_001:0129c03": "得成佛時，願以法食除汝飢渴、生死重病。』發",
    "T03n0156_001:0129c04": "是願時，天地六種震動，日無精光，驚諸禽獸",
    "T03n0156_001:0129c05": "四散馳走，大海波動，須彌山王踊沒低昂，乃",
    "T03n0156_001:0129c06": "至忉利諸天亦皆大動。時釋提桓因將欲界",
    "T03n0156_001:0129c07": "諸天下閻浮提怯怖須闍提太子，化作師子",
    "T03n0156_001:0129c08": "虎狼之屬，張目𭍷眥，咆地大吼，波踊騰躑，",
    "T03n0156_001:0129c09": "來欲搏嚙。",
    "T03n0156_001:0129c10": "「爾時，須闍提見諸禽獸作大威勢，微聲語",
    "T03n0156_001:0129c11": "言：『汝欲噉我，隨意取食，何為見恐怖耶？』爾",
    "T03n0156_001:0129c12": "時，天王釋言：『我非師子虎狼也，是天帝釋，",
    "T03n0156_001:0129c13": "故來試卿。』爾時，太子見天王釋，歡喜無",
    "T03n0156_001:0129c14": "量。爾時，天王釋問太子言：『汝是難捨能",
    "T03n0156_001:0129c15": "捨，身體血肉供養父母。如是功德為願生",
    "T03n0156_001:0129c16": "天作魔王、梵王、天王、人王、轉輪聖王？』須闍提",
    "T03n0156_001:0129c17": "報天王釋言：『我亦不願生天作魔王、梵王、",
    "T03n0156_001:0129c18": "天王、人王、轉輪聖王。欲求無上正真之道，",
    "T03n0156_001:0129c19": "度脫一切眾生。』天王釋言：『汝大愚也。阿耨",
    "T03n0156_001:0129c20": "多羅三藐三菩提，久受勤苦然後乃成。汝",
    "T03n0156_001:0129c21": "云何能受是苦也？』須闍提報天王釋言：『假",
    "T03n0156_001:0129c22": "使熱鐵輪在我頂上旋，終不以此苦退於無",
    "T03n0156_001:0129c23": "上道。』天王釋言：『汝惟空言，誰當信汝？』須",
    "T03n0156_001:0129c24": "闍提即立誓願：『若我欺誑天王釋者，令我",
    "T03n0156_001:0129c25": "身瘡始終莫合；若不爾者，令我身體平復",
    "T03n0156_001:0129c26": "如本，血當反白為乳。』即時身體平復如故，",
    "T03n0156_001:0129c27": "血即反白為乳，身體形容端正倍常，起為",
    "T03n0156_001:0129c28": "天王釋頭面禮足。爾時天王釋即歎言：",
    "T03n0156_001:0129c29": "『善哉！善哉！吾不及汝。汝精進勇猛，會得阿",
    "T03n0156_001:0130a01": "耨多羅三藐三菩提不久。若得阿耨多羅三",
    "T03n0156_001:0130a02": "藐三菩提時，願先度我。』時，天王釋於虛空",
    "T03n0156_001:0130a03": "中即沒不現。「爾時，王及夫人得到隣國。時，",
    "T03n0156_001:0130a04": "彼國王遠出奉迎，供給所須，稱意與之。爾",
    "T03n0156_001:0130a05": "時，大王向彼國王說上事因緣，如吾子身肉",
    "T03n0156_001:0130a06": "孝養父母，其事如是。時，彼隣國王聞是語",
    "T03n0156_001:0130a07": "已，感須闍提太子難捨能捨，身體肉血供養",
    "T03n0156_001:0130a08": "父母，孝養如是。感其慈孝故，即合四兵，還與",
    "T03n0156_001:0130a09": "彼王伐羅睺羅。「爾時，大王即將四兵，順路還",
    "T03n0156_001:0130a10": "歸。至與須闍提太子別處，即自念言：『吾子",
    "T03n0156_001:0130a11": "亦當死矣！今當收取身骨，還歸本國。』舉聲悲",
    "T03n0156_001:0130a12": "哭，隨路求覓。遙見其子身體平復，端正倍常，",
    "T03n0156_001:0130a13": "即前抱持，悲喜交集，語太子言：『汝猶活也！』",
    "T03n0156_001:0130a14": "爾時，須闍提具以上事向父母說，父母歡喜，",
    "T03n0156_001:0130a15": "共載大象，還歸本國。以須闍提福德力故，伐",
    "T03n0156_001:0130a16": "得本國，即立須闍提太子為王。」佛告阿難：",
    "T03n0156_001:0130a17": "「爾時父王者，今現我父輸頭檀是；爾時母者，",
    "T03n0156_001:0130a18": "今現我母摩耶夫人是；爾時須闍提太子者，",
    "T03n0156_001:0130a19": "今則我身釋迦如來是；爾時天王釋者，阿",
    "T03n0156_001:0130a20": "若憍陳如是。」說此孝養父母品時，眾中有二",
    "T03n0156_001:0130a21": "十億菩薩，皆得樂說辯才，利益一切；復有十",
    "T03n0156_001:0130a22": "二萬億菩薩，皆得無生法忍；復有十方諸",
    "T03n0156_001:0130a23": "來微塵等數，皆得陀羅尼門；復有恒河沙等",
    "T03n0156_001:0130a24": "微塵數諸聲聞、緣覺，捨離二乘心，究竟一",
    "T03n0156_001:0130a25": "乘；復有微塵數優婆塞、優婆夷，或得初果",
    "T03n0156_001:0130a26": "乃至二果；復有百千人發阿耨多羅三藐",
    "T03n0156_001:0130a27": "三菩提心；復有諸天龍、鬼神、乾闥婆、阿修羅、",
    "T03n0156_001:0130a28": "迦樓羅、緊那羅、摩睺羅伽、人、非人等，或發菩",
    "T03n0156_001:0130a29": "提心，乃至聲聞、辟支佛心。佛告阿難：「菩薩如",
    "T03n0156_001:0130b01": "是為一切眾生故，難行苦行，孝養父母，身",
    "T03n0156_001:0130b02": "體血肉供養父母。其事如是。」一切大眾聞",
    "T03n0156_001:0130b03": "佛說法，各得勝利，歡喜作禮，右遶而去。",
    "T03n0156_001:0130b04": "大方便佛報恩經卷第一"
}