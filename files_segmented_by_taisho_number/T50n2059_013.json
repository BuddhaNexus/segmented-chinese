{
    "T50n2059_013:0409b02": "高僧傳卷第十三興福經師導師",
    "T50n2059_013:0409b04": "梁會稽嘉祥寺沙門釋慧皎撰",
    "T50n2059_013:0409b05": "8 興福興福第八十四人",
    "T50n2059_013:0409b06": "釋慧達一釋慧元二",
    "T50n2059_013:0409b07": "釋慧力三釋慧受四",
    "T50n2059_013:0409b08": "釋僧慧五釋曇翼六",
    "T50n2059_013:0409b09": "釋僧洪七釋僧亮八",
    "T50n2059_013:0409b10": "釋法意九釋慧敬十",
    "T50n2059_013:0409b11": "釋法獻十一釋法獻十二",
    "T50n2059_013:0409b12": "釋僧護十三釋法悅十四",
    "T50n2059_013:0409b13": "1 釋慧達釋慧達，姓劉，本名薩河，并州西河離石人。",
    "T50n2059_013:0409b14": "少好田獵。年三十一，忽如暫死，經日還蘇，",
    "T50n2059_013:0409b15": "備見地獄苦報，見一道人云是其前世師，",
    "T50n2059_013:0409b16": "為其說法訓誨，令出家，往丹陽、會稽、吳郡",
    "T50n2059_013:0409b17": "覓阿育王塔像，禮拜悔過，以懺先罪。既醒，",
    "T50n2059_013:0409b18": "即出家學道，改名慧達。精勤福業，唯以禮",
    "T50n2059_013:0409b19": "懺為先。晉寧康中，至京師。先是簡文皇帝",
    "T50n2059_013:0409b20": "於長干寺造三層塔，塔成之後，每夕放光。",
    "T50n2059_013:0409b21": "達上越城顧望，見此剎杪獨有異色，便往",
    "T50n2059_013:0409b22": "拜敬，晨夕懇到。夜見剎下時有光出，乃告",
    "T50n2059_013:0409b23": "人共掘，掘入丈許，得三石碑。中央碑覆中，",
    "T50n2059_013:0409b24": "有一鐵函，函中又有銀函，銀函裏金函，金",
    "T50n2059_013:0409b25": "函裏有三舍利。又有一爪甲及一髮，髮申",
    "T50n2059_013:0409b26": "長數尺，卷則成螺，光色炫燿。乃周敬王時",
    "T50n2059_013:0409b27": "阿育王起八萬四千塔，此其一也。既道俗",
    "T50n2059_013:0409b28": "歎異，乃於舊塔之西，更竪一剎，施安舍利。",
    "T50n2059_013:0409b29": "晉太元十六年，孝武更加為三層。又昔晉",
    "T50n2059_013:0409c01": "咸和中，丹陽尹高悝，於張侯橋浦裏，掘得",
    "T50n2059_013:0409c02": "一金像，無有光趺，而製作甚工。前有梵",
    "T50n2059_013:0409c03": "書云是育王第四女所造。悝載像還至長",
    "T50n2059_013:0409c04": "干巷口，牛不復行，非人力所御，乃任牛所",
    "T50n2059_013:0409c05": "之，徑趣長干寺。爾後年許，有臨海漁人",
    "T50n2059_013:0409c06": "張係世，於海口得銅蓮華趺，浮在水上，即",
    "T50n2059_013:0409c07": "取送縣。縣表上上臺，勅使安像足下，契",
    "T50n2059_013:0409c08": "然相應。後有西域五僧詣悝云：「昔於天竺",
    "T50n2059_013:0409c09": "得阿育王像，至鄴遭亂，藏置河邊。王路既",
    "T50n2059_013:0409c10": "通，尋覓失所。近得夢云，像已出江東，為高",
    "T50n2059_013:0409c11": "悝所得。故遠涉山海欲一見禮拜耳。」悝即",
    "T50n2059_013:0409c12": "引至長干，五人見像，歔欷涕泣，像即放光，",
    "T50n2059_013:0409c13": "照于堂內。五人云：「本有圓光，今在遠處，亦",
    "T50n2059_013:0409c14": "尋當至。」晉咸安元年，交州合浦縣採珠人董",
    "T50n2059_013:0409c15": "宗之，於海底得一佛光。刺史表上，晉簡文",
    "T50n2059_013:0409c16": "帝勅施此像。孔穴懸同，光色一種。凡四十",
    "T50n2059_013:0409c17": "餘年，東西祥感，光趺方具。達以剎像靈異，倍",
    "T50n2059_013:0409c18": "加翹勵。後東遊吳縣，禮拜石像。以像於",
    "T50n2059_013:0409c19": "西晉將末，建興元年癸酉之歲，浮在吳松江",
    "T50n2059_013:0409c20": "滬瀆口。漁人疑為海神，延巫祝以迎之，於",
    "T50n2059_013:0409c21": "是風濤俱盛，駭懼而還。時有奉黃老者，謂是",
    "T50n2059_013:0409c22": "天師之神，復共往接，飄浪如初。後有奉佛居",
    "T50n2059_013:0409c23": "士吳縣民朱應，聞而歎曰：「將非大覺之垂應",
    "T50n2059_013:0409c24": "乎！」乃潔齋共東雲寺帛尼及信者數人，到",
    "T50n2059_013:0409c25": "滬瀆口。稽首盡虔，歌唄至德，即風潮調靜。",
    "T50n2059_013:0409c26": "遙見二人浮江而至，乃是石像，背有銘誌，",
    "T50n2059_013:0409c27": "一名「惟衛」，二名「迦葉」。即接還安置通玄寺。",
    "T50n2059_013:0409c28": "吳中士庶嗟其靈異，歸心者眾矣。達停止通",
    "T50n2059_013:0409c29": "玄寺，首尾三年，晝夜虔禮，未嘗暫廢。頃之，進",
    "T50n2059_013:0410a01": "適會稽，禮拜󳈻塔。此塔亦是育王所造，歲",
    "T50n2059_013:0410a02": "久荒蕪，示存基蹠。達翹心束想，乃見神光",
    "T50n2059_013:0410a03": "焰發，因是修立龕砌，群鳥無敢棲集。凡近",
    "T50n2059_013:0410a04": "寺側畋漁者，必無所獲，道俗傳感，莫不移",
    "T50n2059_013:0410a05": "信。後郡守孟顗復加開拓。達東西覲禮，屢",
    "T50n2059_013:0410a06": "表徵驗，精勤篤勵終年無改。後不知所",
    "T50n2059_013:0410a07": "之。",
    "T50n2059_013:0410a08": "2 釋慧元釋慧元，河北人，為人性善，喜慍無色。常習",
    "T50n2059_013:0410a09": "禪誦經，勸化福事，以為恒業。晉太元初，於",
    "T50n2059_013:0410a10": "武陵平山立寺，有二十餘僧，飧蔬幽遁，永",
    "T50n2059_013:0410a11": "絕人途。以太元十四年卒。卒後有人入",
    "T50n2059_013:0410a12": "武當山下見之，神色甚暢，寄語寺僧，勿使",
    "T50n2059_013:0410a13": "寺業有廢。自是寺內常聞空中應時有磬",
    "T50n2059_013:0410a14": "聲，依而集眾，未嘗差失。沙門竺慧直居之。",
    "T50n2059_013:0410a15": "直精苦有戒節，後絕粒唯餌松柏，因登山",
    "T50n2059_013:0410a16": "蟬蛻焉。",
    "T50n2059_013:0410a17": "3 釋慧力釋慧力，未知何人。晉永和中，來遊京師。常",
    "T50n2059_013:0410a18": "乞食蔬苦頭陀修福。至晉興寧中，啟乞",
    "T50n2059_013:0410a19": "陶處以為瓦官寺。初標塔基，是今塔之西。",
    "T50n2059_013:0410a20": "每夕標輒東移十餘步，旦取還，已復隨徙，",
    "T50n2059_013:0410a21": "潛共伺之，見一人著朱衣武冠，拔標置東",
    "T50n2059_013:0410a22": "方，仍於其處起塔，今之塔處是也。記者",
    "T50n2059_013:0410a23": "云：「寺立後三十年，當為天火所燒。」至晉",
    "T50n2059_013:0410a24": "孝武太元二十一年七月夜，自然火起。寺僧",
    "T50n2059_013:0410a25": "數十，都無知者，明旦見塔已成灰聚。帝曰：",
    "T50n2059_013:0410a26": "「此國不祥之相也。」即勅楊法尚、李緒等速令",
    "T50n2059_013:0410a27": "修復。至九月帝崩。有戴安道所製五像，及",
    "T50n2059_013:0410a28": "戴顒所治丈六金像。昔鑄像初成，而面首",
    "T50n2059_013:0410a29": "殊瘦，諸工無如之何，乃迎顒看之。顒曰：",
    "T50n2059_013:0410b01": "「非面瘦也，乃臂胛肥耳。」既鑢減臂胛，而面",
    "T50n2059_013:0410b02": "相自滿，諸工無不歎息。又有師子國四尺",
    "T50n2059_013:0410b03": "二寸玉像，並皆在焉。昔師子國王聞晉孝",
    "T50n2059_013:0410b04": "武精於奉法，故遣沙門曇摩抑遠獻此佛。",
    "T50n2059_013:0410b05": "在道十餘年，至義熙中乃達晉。司徒王謐",
    "T50n2059_013:0410b06": "嘗入臺，見東掖門口有寺人擲樗，戲樗",
    "T50n2059_013:0410b07": "所著處輒有光出，怪令掘之，得一金像，",
    "T50n2059_013:0410b08": "合光趺長七尺二寸。謐即啟聞，宋高祖迎",
    "T50n2059_013:0410b09": "入臺供養，宋景平末，送出瓦官寺，今移龍",
    "T50n2059_013:0410b10": "光寺。",
    "T50n2059_013:0410b11": "4 釋慧受釋慧受，安樂人。晉興寧中，來遊京師。蔬食苦",
    "T50n2059_013:0410b12": "行，常修福業。嘗行過王坦之園，夜輒夢於",
    "T50n2059_013:0410b13": "園中立寺，如此數過。受欲就王乞立一",
    "T50n2059_013:0410b14": "間屋處，未敢發言，且向守園客松期說",
    "T50n2059_013:0410b15": "之。期云：「王家之園，恐非所圖也。」受曰：",
    "T50n2059_013:0410b16": "「若令誠感，何憂不得。」即詣王，陳之。王大",
    "T50n2059_013:0410b17": "喜，即以許焉。初立一小屋，每夕復夢見一青",
    "T50n2059_013:0410b18": "龍從南方來，化為剎柱。受將沙彌試至新",
    "T50n2059_013:0410b19": "亭江尋覓，乃見一長木隨流來下。受曰：「必",
    "T50n2059_013:0410b20": "是吾所見者也。」於是雇人牽上，竪立為",
    "T50n2059_013:0410b21": "剎，架以一層。道俗競集，咸歎神異。坦之即",
    "T50n2059_013:0410b22": "捨園為寺，以受本鄉為名，號曰「安樂寺」。",
    "T50n2059_013:0410b23": "東有丹陽尹王雅宅，西有東燕太守劉鬪宅，",
    "T50n2059_013:0410b24": "南有豫章太守范寧宅，並施以成寺。後有",
    "T50n2059_013:0410b25": "沙門道靖、道敬等，更加修飾，于今崇麗焉。",
    "T50n2059_013:0410b26": "5 釋僧慧釋僧慧，未知何人。少來好修福業。晉義",
    "T50n2059_013:0410b27": "熙中，共長安人行長生，立寺於京師破塢村",
    "T50n2059_013:0410b28": "中。始迂域其處，起草屋數間，便集僧設",
    "T50n2059_013:0410b29": "齋。至中夜，堂內兩燈忽自然行，進前數十",
    "T50n2059_013:0410c01": "步，油纂如故，無所傾覆。大眾驚嗟，訪諸耆",
    "T50n2059_013:0410c02": "老，咸言燈所移處，是昔時外國道人起塔之",
    "T50n2059_013:0410c03": "基。於是就共修立。以燈移表瑞，因號崇明",
    "T50n2059_013:0410c04": "寺焉。",
    "T50n2059_013:0410c05": "6 釋僧翼釋僧翼，本吳興餘杭人。少而信悟，早有絕",
    "T50n2059_013:0410c06": "塵之操。初出家，止廬山寺，依慧遠修學。蔬",
    "T50n2059_013:0410c07": "素苦節，見重門人。晚適關中，復師羅什，經",
    "T50n2059_013:0410c08": "律數論，並皆參涉，又誦《法華》一部。以晉義",
    "T50n2059_013:0410c09": "熙十三年與同志曇學沙門，俱遊會稽，履",
    "T50n2059_013:0410c10": "訪山水。至秦望西北，見五岫駢峯，有耆闍",
    "T50n2059_013:0410c11": "之狀，乃結草成菴，稱曰「法華精舍」。太守孟",
    "T50n2059_013:0410c12": "顗、富人陳載，並傾心挹德，贊助成功。翼蔬",
    "T50n2059_013:0410c13": "食㵎飲三十餘年，以宋元嘉二十七年卒，春",
    "T50n2059_013:0410c14": "秋七十。立碑山寺，旌其遺德。會稽孔逭",
    "T50n2059_013:0410c15": "製文。翼同遊曇學沙門，後移卜秦望之北，",
    "T50n2059_013:0410c16": "號曰「樂林精舍」。有韶相、灌蒨，並東岳望僧，咸",
    "T50n2059_013:0410c17": "共憩焉。時有釋道敬者，本瑯瑘胄族，晉右將",
    "T50n2059_013:0410c18": "軍王羲之曾孫。避世出家，情愛丘󱐙。棲于",
    "T50n2059_013:0410c19": "若耶山，立懸溜精舍。敬後為供養眾僧，",
    "T50n2059_013:0410c20": "乃捨具足，專精十戒云。",
    "T50n2059_013:0410c21": "7 釋僧洪釋僧洪，豫州人，止于京師瓦官寺。少而修",
    "T50n2059_013:0410c22": "身整潔。後率化有緣，造丈六金像，鎔鑄始",
    "T50n2059_013:0410c23": "畢，未及開模。時晉末銅禁甚嚴，犯者必死。",
    "T50n2059_013:0410c24": "宋武于時為相國，洪坐罪繫于相府，唯",
    "T50n2059_013:0410c25": "誦《觀世音經》，一心歸命佛像。夜夢所鑄像",
    "T50n2059_013:0410c26": "來，手摩洪頭，問：「怖不？」洪言。自念必死。像",
    "T50n2059_013:0410c27": "曰：「無憂。」見像胸方尺許，銅色燋沸。會當行",
    "T50n2059_013:0410c28": "刑，府參軍監殺，而牛奔車壞，因更剋日。續",
    "T50n2059_013:0410c29": "有令從彭城來云：「未殺，僧洪者可原。」遂",
    "T50n2059_013:0411a01": "獲免。還開模，見像胸前果有燋沸。洪後以",
    "T50n2059_013:0411a02": "苦行卒矣。",
    "T50n2059_013:0411a03": "8 釋僧亮釋僧亮，未知何人。少以戒行著名。欲造",
    "T50n2059_013:0411a04": "丈六金像，用銅不少，非細乞能辦。聞湘州",
    "T50n2059_013:0411a05": "界銅溪伍子胥廟多有銅器，而廟甚威嚴，無",
    "T50n2059_013:0411a06": "人敢近，亮聞而造焉。告刺史張邵，借健人",
    "T50n2059_013:0411a07": "百頭，大船十艘。邵曰：「廟既靈驗，犯者必斃。",
    "T50n2059_013:0411a08": "且有蠻人守護，詎可得耶？」亮曰：「若果福德，",
    "T50n2059_013:0411a09": "與檀越共。如其有咎，躬自當之。」邵即給",
    "T50n2059_013:0411a10": "人船，三日三夜，行至廟所。亮與手力一時",
    "T50n2059_013:0411a11": "俱進，未至廟屋二十許步，有兩銅鑊，容",
    "T50n2059_013:0411a12": "百餘斛，中有巨蛇長十餘丈，出遮行路。亮",
    "T50n2059_013:0411a13": "乃正儀執錫，呪願數十言，蛇忽然而隱。俄",
    "T50n2059_013:0411a14": "見一人，秉竹笏而出云聞：「法師道業非凡，",
    "T50n2059_013:0411a15": "營福事重，今特相隨喜。」於是令人輦取。廟",
    "T50n2059_013:0411a16": "銅既多，十不取一，而舫已滿。唯神床頭有",
    "T50n2059_013:0411a17": "一唾壺，中有一蝘蜓，長二尺許，乍出乍入。議",
    "T50n2059_013:0411a18": "者咸云神最愛此物，亮遂不取，於是而去，",
    "T50n2059_013:0411a19": "遇風水甚利。比群蠻相報，追逐不復能及。",
    "T50n2059_013:0411a20": "還都，鑄像既成，唯焰光未備。宋文帝為造",
    "T50n2059_013:0411a21": "金薄圓光，安置彭城寺。至宋太始中，明帝",
    "T50n2059_013:0411a22": "移像湘宮寺，今猶在焉。",
    "T50n2059_013:0411a23": "9 釋法意釋法意，江左人。好營福業，起五十三寺。晉",
    "T50n2059_013:0411a24": "義熙中，鍾山祭酒朱應子。先是孫恩建義之",
    "T50n2059_013:0411a25": "黨，竄居此山，分其外地少許，與意為寺，號",
    "T50n2059_013:0411a26": "曰「延賢寺」。後杯度去來此寺，云：「此處尋有",
    "T50n2059_013:0411a27": "諸變，後時當好。地對天堂，易為福業。」俄為",
    "T50n2059_013:0411a28": "野火所燒。後齊諧及張寅等，藉杯度之旨，",
    "T50n2059_013:0411a29": "語在〈度傳〉。乃與意共行山地，更欲修立，而",
    "T50n2059_013:0411b01": "無水，不可住。意惟杯度之言，乃竭誠禮懺，",
    "T50n2059_013:0411b02": "乞西方池水。經于三日，懇惻彌至。忽聞空",
    "T50n2059_013:0411b03": "中有聲，撲然著地。意恐是金帛，試令人掘",
    "T50n2059_013:0411b04": "入二尺許，泫然清流，遂成㵎不絕，於是立",
    "T50n2059_013:0411b05": "寺。意後不知所終。",
    "T50n2059_013:0411b06": "10 釋慧敬釋慧敬，南海人。少遊學荊楚，亦博通經論，",
    "T50n2059_013:0411b07": "而常以福業為務，故義學不得全功。凡",
    "T50n2059_013:0411b08": "所之造，皆興立塔像，助成眾業。後還鄉，復",
    "T50n2059_013:0411b09": "修理雲峯、永安諸寺。敬既精於戒節，而志",
    "T50n2059_013:0411b10": "操嚴明，故嶺外僧尼，咸附諮稟。後被勅為僧",
    "T50n2059_013:0411b11": "主，訓領有功。敬有一奴子及沙彌，忽為鬼",
    "T50n2059_013:0411b12": "所打，後山精見形詣敬，具謝愆失，云：「部",
    "T50n2059_013:0411b13": "屬不解，橫撓法師眷屬。」有頃悉皆平復。凡",
    "T50n2059_013:0411b14": "興造福業，皆迴向西方。臨終之日，室有奇",
    "T50n2059_013:0411b15": "香，經久乃歇。",
    "T50n2059_013:0411b16": "11 釋法獻釋法獻，廣州人。始居北寺，寺歲久凋衰，獻",
    "T50n2059_013:0411b17": "率化有緣，更加治葺，改曰「延祥」。後入藏",
    "T50n2059_013:0411b18": "薇山創寺，寺成後，有兩童子携手來歌",
    "T50n2059_013:0411b19": "云：「藏薇有道德，歡樂方未央。」言終，忽然",
    "T50n2059_013:0411b20": "不見。舉寺驚嗟，咸歎神異。獻後入禪，忽見",
    "T50n2059_013:0411b21": "一人來云：「磬繩欲斷，何不治？」獻驚起往視，",
    "T50n2059_013:0411b22": "垂將委地，由其手接，得無折損。獻出家以",
    "T50n2059_013:0411b23": "來，常勸化福事，而棲心禪戒，未嘗虧節。後",
    "T50n2059_013:0411b24": "不知所終。",
    "T50n2059_013:0411b25": "12 釋法獻釋法獻，姓徐，西海延水人。先隨舅至梁州，",
    "T50n2059_013:0411b26": "乃出家。至元嘉十六年，方下京師，止定林",
    "T50n2059_013:0411b27": "上寺。博通經律，志業強捍。善能匡拯。眾",
    "T50n2059_013:0411b28": "計修葺寺宇。先聞猛公西遊，備矚靈異，乃",
    "T50n2059_013:0411b29": "誓欲忘身，往觀聖迹。以宋元徽三年，發踵",
    "T50n2059_013:0411c01": "金陵，西遊巴蜀，路出河南，道經芮芮。既到",
    "T50n2059_013:0411c02": "于闐，欲度葱嶺，值棧道斷絕，遂於于闐而",
    "T50n2059_013:0411c03": "反。獲佛牙一枚，舍利十五，身并〈觀世音滅罪",
    "T50n2059_013:0411c04": "呪〉及〈調達品〉，又得龜茲國金鎚鍱像，於是而",
    "T50n2059_013:0411c05": "還。其經途危阻，見其別記。佛牙本在烏纏",
    "T50n2059_013:0411c06": "國，自烏纏來芮芮，自芮芮，來梁土，獻齎",
    "T50n2059_013:0411c07": "牙還京，五十有五載。密自禮事，餘無知者，",
    "T50n2059_013:0411c08": "至文宣感夢，方傳道俗。獻律行精純，德為",
    "T50n2059_013:0411c09": "物範。瑯瑘王肅、王融，吳國張融、張綣，沙門慧",
    "T50n2059_013:0411c10": "令、智藏等，並投身接足，崇其誡訓。獻以永",
    "T50n2059_013:0411c11": "明之中，被勅與長干玄暢同為僧主，分任",
    "T50n2059_013:0411c12": "南北兩岸。暢本秦州人，亦律禁清白，文惠太",
    "T50n2059_013:0411c13": "子奉為戒師。獻後被勅三吳，使妙簡二眾，",
    "T50n2059_013:0411c14": "暢亦東行，重申受戒之法。時暢與獻二僧，皆",
    "T50n2059_013:0411c15": "少習律檢，不競當世，與武帝共語，每稱",
    "T50n2059_013:0411c16": "名而不坐。後中興僧鍾於乾和殿見帝，帝",
    "T50n2059_013:0411c17": "問鍾如宜，鍾答貧道比苦氣。帝嫌之，乃",
    "T50n2059_013:0411c18": "問尚書王儉：「先輩沙門與帝王共語，何所",
    "T50n2059_013:0411c19": "稱？正殿坐不？」儉答：「漢魏佛法未興，不見",
    "T50n2059_013:0411c20": "其記傳。自偽國稍盛，皆稱貧道，亦預坐。",
    "T50n2059_013:0411c21": "及晉初亦然。中代有庾氷、桓玄等，皆欲使",
    "T50n2059_013:0411c22": "沙門盡敬，朝議紛紜，事皆休寢。宋之中朝，亦",
    "T50n2059_013:0411c23": "頗令致禮，而尋竟不行。自爾迄今，多預",
    "T50n2059_013:0411c24": "坐，而稱貧道。」帝曰：「暢、獻二僧，道業如此，尚",
    "T50n2059_013:0411c25": "自稱名，況復餘者，挹拜則太甚，稱名亦無",
    "T50n2059_013:0411c26": "嫌。」自爾沙門皆稱名於帝王，自暢、獻始",
    "T50n2059_013:0411c27": "也。暢以建武初亡，春秋七十有五。獻以建",
    "T50n2059_013:0411c28": "武末年卒，與暢同窆于鍾山之陽。獻弟子",
    "T50n2059_013:0411c29": "僧祐為造碑墓側，丹陽尹吳興沈約製文。",
    "T50n2059_013:0412a01": "獻於西域所得佛牙及像，皆在上定林寺。",
    "T50n2059_013:0412a02": "牙以普通三年正月，忽有數人並執仗，初",
    "T50n2059_013:0412a03": "夜扣門，稱臨川殿下奴叛，有人告云在佛",
    "T50n2059_013:0412a04": "牙閣上，請開閣檢視，寺司即隨語開閣。",
    "T50n2059_013:0412a05": "主師至佛牙座前，開函取牙，作禮三拜，",
    "T50n2059_013:0412a06": "以錦手巾盛牙，繞山東而去。至今竟不",
    "T50n2059_013:0412a07": "測所在。",
    "T50n2059_013:0412a08": "13 釋僧護釋僧護，本會稽剡人也。少出家，便剋意常",
    "T50n2059_013:0412a09": "苦節，戒行嚴淨。後居石城山隱嶽寺。寺北有",
    "T50n2059_013:0412a10": "青壁，直上數十餘丈，當中央有如佛焰",
    "T50n2059_013:0412a11": "光之形。上有叢樹，曲幹垂陰。護每經行至",
    "T50n2059_013:0412a12": "壁所，輒見光明煥炳，聞絃管歌讚之聲。",
    "T50n2059_013:0412a13": "於是擎爐發誓願，博山鐫造十丈石佛，以",
    "T50n2059_013:0412a14": "敬擬彌勒千尺之容，使凡厥有緣，同覩三",
    "T50n2059_013:0412a15": "會。以北齊建武中，招結道俗，初就彫剪。",
    "T50n2059_013:0412a16": "疏鑿移年，僅成面樸。頃之，護遘疾而亡。臨",
    "T50n2059_013:0412a17": "終誓曰：「吾之所造，本不期一生成辦。第二",
    "T50n2059_013:0412a18": "身中，其願剋果。」後有沙門僧淑，纂襲遺功，",
    "T50n2059_013:0412a19": "而資力莫由，未獲成遂。至梁天監六年，有",
    "T50n2059_013:0412a20": "始豐令吳郡陸咸罷邑還國，夜宿剡溪，值",
    "T50n2059_013:0412a21": "風雨晦冥，咸危懼假寐，忽夢見三道人來告",
    "T50n2059_013:0412a22": "云：「君識信堅正，自然安隱。有建安殿下感患",
    "T50n2059_013:0412a23": "未瘳，若能治剡縣僧護所造石像得成就",
    "T50n2059_013:0412a24": "者，必獲平豫。冥理非虛，宜相開發也。」咸還",
    "T50n2059_013:0412a25": "都經年，稍忘前夢，後出門乃見一僧，云聽",
    "T50n2059_013:0412a26": "講寄宿，因言：「去歲剡溪所囑建安王事，猶",
    "T50n2059_013:0412a27": "憶此不？」咸當時懼然，答云：「不憶。」道人笑曰：",
    "T50n2059_013:0412a28": "「宜更思之。」仍即辭去。咸悟其非凡，乃倒屣",
    "T50n2059_013:0412a29": "諮訪，追及百步，忽然不見。咸豁爾意解，具",
    "T50n2059_013:0412b01": "憶前夢，乃剡溪所見第三僧也。咸即馳啟",
    "T50n2059_013:0412b02": "建安王，王即以上聞，勅遣僧祐律師專任像",
    "T50n2059_013:0412b03": "事。王乃深信益加，喜踊充遍，抽捨金貝，誓",
    "T50n2059_013:0412b04": "取成畢。初僧祐未至，一日，寺僧慧逞夢見",
    "T50n2059_013:0412b05": "黑衣大神，翼從甚壯，立于龕所，商略分數，",
    "T50n2059_013:0412b06": "至明旦而祐律師至，其神應若此。初僧護",
    "T50n2059_013:0412b07": "所創，鑿龕過淺，乃鏟入五丈，更施頂髻，及",
    "T50n2059_013:0412b08": "身相克成，瑩磨將畢，夜中忽當萬字處，色",
    "T50n2059_013:0412b09": "赤而隆起。今像胸萬字處，猶不施金鎛，而",
    "T50n2059_013:0412b10": "赤色在焉。像以天監十二年春就功，至十",
    "T50n2059_013:0412b11": "五年春竟。坐軀高五丈，立形十丈，龕前架三",
    "T50n2059_013:0412b12": "層臺，又造門閣殿堂，并立眾基業，以充供",
    "T50n2059_013:0412b13": "養。其四遠士庶，並提挾香華，萬里來集。供施",
    "T50n2059_013:0412b14": "往還，軌迹填委。自像成之後，建安王所苦",
    "T50n2059_013:0412b15": "稍瘳，本卒已康復。王後改封，今之南平王",
    "T50n2059_013:0412b16": "是也。",
    "T50n2059_013:0412b17": "14 釋法悅釋法悅者，戒素沙門也。齊末勅為僧主，止",
    "T50n2059_013:0412b18": "京師正覺寺。敦修福業，四部所歸。悅嘗聞",
    "T50n2059_013:0412b19": "彭城宋王寺有丈八金像，乃宋車騎徐州刺",
    "T50n2059_013:0412b20": "史王仲德所造，光相之工，江左稱最。州境",
    "T50n2059_013:0412b21": "或應有災祟，及僧尼橫延釁戾，像則流汗。",
    "T50n2059_013:0412b22": "汗之多少，則禍患之濃淡也。宋泰始初，彭城",
    "T50n2059_013:0412b23": "北屬，群虜共欲遷像。引至萬夫，竟不能",
    "T50n2059_013:0412b24": "致。齊初，兗州數郡欲起義南附，亦驅逼眾",
    "T50n2059_013:0412b25": "僧，助守營塹。時虜帥蘭陵公攻陷此營，獲",
    "T50n2059_013:0412b26": "諸沙門。於是盡執二州道人，幽繫圍裏。",
    "T50n2059_013:0412b27": "遣表偽臺，誣以助亂，像時流汗，舉殿皆濕。",
    "T50n2059_013:0412b28": "時偽梁王諒鎮在彭城，亦多小信向，親往",
    "T50n2059_013:0412b29": "像所，使人拭之，隨出，終莫能止。王乃燒香",
    "T50n2059_013:0412c01": "禮拜，至心誓曰：「眾僧無罪，弟子自當營護，不",
    "T50n2059_013:0412c02": "使羅禍。若幽誠有感，願拭汗即止。」於是",
    "T50n2059_013:0412c03": "自手拭之，隨拭即燥。王具表其事，諸僧皆",
    "T50n2059_013:0412c04": "見原免。悅既欣覩靈異，誓願瞻禮。而關禁",
    "T50n2059_013:0412c05": "阻隔，莫由克遂。又昔宋明皇帝經造丈八",
    "T50n2059_013:0412c06": "金像，四鑄不成，於是改為丈四。悅乃與白",
    "T50n2059_013:0412c07": "馬寺沙門智靖率合同緣，欲改造丈八無",
    "T50n2059_013:0412c08": "量壽像，以申厥志。始鳩集金銅，屬齊末，世",
    "T50n2059_013:0412c09": "道陵遲，復致推斥。至梁，初方以事啟聞，",
    "T50n2059_013:0412c10": "降勅聽許，并助造光趺。材官工巧，隨用資",
    "T50n2059_013:0412c11": "給。以梁天監八年五月三日於小莊嚴寺",
    "T50n2059_013:0412c12": "營鑄。匠本量佛身四萬斤銅，融瀉已竭，尚",
    "T50n2059_013:0412c13": "未至胸。百姓送銅不可稱計，投諸爐冶",
    "T50n2059_013:0412c14": "隨鑄，而模內不滿，猶自如先。又馳啟聞，勅",
    "T50n2059_013:0412c15": "給功德銅三千斤，臺內始就量送，而像處已",
    "T50n2059_013:0412c16": "見羊車傳詔，載銅爐側，於是飛韛消融，一",
    "T50n2059_013:0412c17": "鑄便滿。甫爾之間，人車俱失。比臺內銅出，方",
    "T50n2059_013:0412c18": "知向之所送，信實靈感。工匠喜踊，道俗稱讚。",
    "T50n2059_013:0412c19": "及至開模量度，乃踊成丈九，而光相不差。",
    "T50n2059_013:0412c20": "又有大錢二枚，猶見在衣條，竟不銷鑠，並",
    "T50n2059_013:0412c21": "莫測其然。尋昔量銅四萬，准用有餘。後益",
    "T50n2059_013:0412c22": "三千，計闕未滿。而祥瑞冥密，出自心圖。故",
    "T50n2059_013:0412c23": "知神理幽通，殆非人事。初像素既成，比丘道",
    "T50n2059_013:0412c24": "昭常夜中禮懺。忽見素所，晃然洞明。詳視",
    "T50n2059_013:0412c25": "久之，乃知神光之異。鑄後三日，未及開模。",
    "T50n2059_013:0412c26": "有禪師道度，高潔僧也，捨其七條袈裟，助",
    "T50n2059_013:0412c27": "費開頂。俄而遙見二僧，跪開像髻，逼就觀",
    "T50n2059_013:0412c28": "之，倏然不見。時悅靖二僧，相次遷化。勅以",
    "T50n2059_013:0412c29": "像事委定林僧祐。其年九月二十六日移",
    "T50n2059_013:0413a01": "像光宅寺，是月不雨，頗有埃塵。及明將遷",
    "T50n2059_013:0413a02": "像，夜有輕雲遍上，微雨沾澤。僧祐經行像",
    "T50n2059_013:0413a03": "所，係念天氣，遙見像邊有光焰上下，如燈",
    "T50n2059_013:0413a04": "如燭，并聞槌懺禮拜之聲。入戶詳視，揜然",
    "T50n2059_013:0413a05": "俱滅，防寺蔣孝孫亦所同見。是夜淮中賈客，",
    "T50n2059_013:0413a06": "並聞大航舶下，催督治橋，有如數百人聲。",
    "T50n2059_013:0413a07": "將知靈器之重，豈人致焉？其後更鑄光趺，並",
    "T50n2059_013:0413a08": "有風香之瑞。自葱河以左，金像之最，唯此",
    "T50n2059_013:0413a09": "一耳。",
    "T50n2059_013:0413a10": "論曰：昔憂填初刻栴檀，波斯始鑄金質，",
    "T50n2059_013:0413a11": "皆現寫真容，工圖妙相。故能流光動瑞，避",
    "T50n2059_013:0413a12": "席施虔。爰至髮爪兩塔，衣影二臺，皆是如",
    "T50n2059_013:0413a13": "來在世，已見成軌。自收迹河邊，闍維林外，",
    "T50n2059_013:0413a14": "八王請分，還國起塔。及瓶灰二所，於是十剎",
    "T50n2059_013:0413a15": "興焉。其生處得道，說法涅槃，肉髻頂骨，四",
    "T50n2059_013:0413a16": "牙雙跡，鉢杖唾壺，泥洹僧等。皆樹塔勒銘，",
    "T50n2059_013:0413a17": "標揭神異。爾後百有餘年，阿育王遣使浮",
    "T50n2059_013:0413a18": "海，壞撤諸塔，分取舍利。還值風潮，頗有",
    "T50n2059_013:0413a19": "遺落。故今海族之中，時或遇者。是後八萬",
    "T50n2059_013:0413a20": "四千，因之而起。育王諸女，亦次發淨心，並鐫",
    "T50n2059_013:0413a21": "石鎔金，圖寫神狀。至能浮江泛海，影化",
    "T50n2059_013:0413a22": "東川。雖復靈迹潛通，而未彰視聽。及蔡愔、",
    "T50n2059_013:0413a23": "秦景自西域還至，始傳畫㲲釋迦。於是涼",
    "T50n2059_013:0413a24": "臺壽陵，並圖其相。自茲厥後，形像塔廟，與",
    "T50n2059_013:0413a25": "時競列。洎于大梁，遺光粵盛。夫法身無像，",
    "T50n2059_013:0413a26": "因感故形感見有參差，故形應有殊別。若",
    "T50n2059_013:0413a27": "乃心路蒼茫，則真儀隔化，情志慊切，則木石",
    "T50n2059_013:0413a28": "開心。故劉殷至孝誠感，釜庾為之生銘；丁",
    "T50n2059_013:0413a29": "蘭溫清竭誠，木母以之變色。魯陽迴戈而",
    "T50n2059_013:0413b01": "日轉，杞婦下淚而城崩。斯皆隱惻入其性",
    "T50n2059_013:0413b02": "情，故使徵祥照乎耳目。至如慧達招光於",
    "T50n2059_013:0413b03": "剎抄，慧力感瑞於塔基，慧受申誠於浮木，",
    "T50n2059_013:0413b04": "僧慧顯證於移燈，洪、亮並忘形於鑄像，意、獻",
    "T50n2059_013:0413b05": "皆盡命於伽藍。法獻專志於牙骨，竟陵為",
    "T50n2059_013:0413b06": "之通感，僧護蓄抱於石城，南平以之獲應。",
    "T50n2059_013:0413b07": "近有光宅丈九，顯曜京畿，宋帝四鑠而不",
    "T50n2059_013:0413b08": "成，梁皇一冶而形備。妙相踊而無虧，瑞銅",
    "T50n2059_013:0413b09": "少而更足。故知道藉人弘，神由物感，豈曰",
    "T50n2059_013:0413b10": "虛哉？是以祭神如神在，則神道交矣；敬",
    "T50n2059_013:0413b11": "佛像如佛身，則法身應矣。故入道必",
    "T50n2059_013:0413b12": "以智慧為本，智慧必以福德為基。譬猶",
    "T50n2059_013:0413b13": "鳥備二翼，倏舉千尋；車足兩輪，一馳千里。",
    "T50n2059_013:0413b14": "豈不勤哉，豈不勗哉？",
    "T50n2059_013:0413b15": "讚曰：真儀揜曜，金石傳暉。爰有塔像，懷戀",
    "T50n2059_013:0413b16": "者依。現奇表極，顯瑞旍威。巖藏地踊，水",
    "T50n2059_013:0413b17": "泛空飛。篤矣心路，必契無違。",
    "T50n2059_013:0413b18": "9 經師經師第九",
    "T50n2059_013:0413b19": "帛法橋一支曇籥二",
    "T50n2059_013:0413b20": "釋法平三釋僧饒四",
    "T50n2059_013:0413b21": "釋道慧五釋智宗六",
    "T50n2059_013:0413b22": "釋曇遷七釋曇智八",
    "T50n2059_013:0413b23": "釋僧辯九釋曇憑十",
    "T50n2059_013:0413b24": "釋慧忍十一",
    "T50n2059_013:0413b25": "1 帛法橋帛法橋，中山人。少樂轉讀而乏聲，每以",
    "T50n2059_013:0413b26": "不暢為慨。於是絕粒懺悔七日七夕，稽首",
    "T50n2059_013:0413b27": "觀音，以祈現報。同學苦諫，誓而不改。至第",
    "T50n2059_013:0413b28": "七日，覺喉內豁然，即索水洗漱云：「吾有應",
    "T50n2059_013:0413b29": "矣。」於是作三契，經聲徹里許，遠近驚嗟，悉",
    "T50n2059_013:0413c01": "來觀聽。爾後誦經數十萬言，晝夜諷詠，哀婉",
    "T50n2059_013:0413c02": "通神。至年九十，聲猶不變。以晉穆帝永和",
    "T50n2059_013:0413c03": "中，卒於河北。即石虎末也。有弟子僧扶，亦",
    "T50n2059_013:0413c04": "戒行清高。",
    "T50n2059_013:0413c05": "2 支曇籥支曇籥，本月支人，寓居建業。少出家，清苦蔬",
    "T50n2059_013:0413c06": "食，憩吳虎丘山。晉孝武初，勅請出都，止建",
    "T50n2059_013:0413c07": "初寺。孝武從受五戒，敬以師禮。籥特稟妙",
    "T50n2059_013:0413c08": "聲，善於轉讀。嘗夢天神授其聲法，覺因裁",
    "T50n2059_013:0413c09": "製新聲。梵嚮清靡，四飛却轉。反折還喉疊",
    "T50n2059_013:0413c10": "哢，雖復東阿先變，康會後造，始終循環，未",
    "T50n2059_013:0413c11": "有如籥之妙。後進傳寫，莫匪其法。所製",
    "T50n2059_013:0413c12": "六言梵唄，傳響于今。後終於所住，年八十",
    "T50n2059_013:0413c13": "一。",
    "T50n2059_013:0413c14": "3 釋法平釋法平，姓康，康居人。寓居建業。與弟法等",
    "T50n2059_013:0413c15": "俱出家，止白馬寺。為曇籥弟子，共傳師業。",
    "T50n2059_013:0413c16": "響韻清雅，運轉無方。後兄弟同移祇洹，弟貌",
    "T50n2059_013:0413c17": "小醜，而聲踰於兄。宋大將軍於東府設齋，",
    "T50n2059_013:0413c18": "一往以貌輕之。及聞披卷三契，便扼腕神",
    "T50n2059_013:0413c19": "服，乃歎曰：「以貌取人，失之子羽，信矣。」後東",
    "T50n2059_013:0413c20": "安嚴公發講，等作三契經竟，嚴徐動麈尾",
    "T50n2059_013:0413c21": "曰：「如此讀經，亦不減發講。」遂散席。明更開",
    "T50n2059_013:0413c22": "題，議者以為相成之道也。兄弟並以元嘉末",
    "T50n2059_013:0413c23": "卒。",
    "T50n2059_013:0413c24": "4 釋僧饒釋僧饒，建康人。出家，止白馬寺。善尺牘及",
    "T50n2059_013:0413c25": "雜技，而偏以音聲著稱，擅名於宋武文",
    "T50n2059_013:0413c26": "之世。響調優游，和雅哀亮，與道綜齊肩。綜",
    "T50n2059_013:0413c27": "善三《本起》及《大挐》。每清梵一舉，輒道俗傾",
    "T50n2059_013:0413c28": "心。寺有般若臺，饒常遶臺梵轉，以擬供",
    "T50n2059_013:0413c29": "養。行路聞者，莫不息駕踟蹰，彈指稱佛。宋",
    "T50n2059_013:0414a01": "大明二年卒，年八十六。時同寺復有超明、",
    "T50n2059_013:0414a02": "明慧，少俱為梵唄，長齋時轉讀，亦有名當",
    "T50n2059_013:0414a03": "世。",
    "T50n2059_013:0414a04": "5 釋道慧釋道慧，姓張，尋陽柴桑人。年二十四出家，",
    "T50n2059_013:0414a05": "止廬山寺。素行清貞，博涉經典。特稟自然",
    "T50n2059_013:0414a06": "之聲，故偏好轉讀。發響含奇，製無定准，條",
    "T50n2059_013:0414a07": "章折句，綺麗分明。後出都，止安樂寺，轉讀",
    "T50n2059_013:0414a08": "之名，大盛京邑。晚移朱方竹林寺，誦經數",
    "T50n2059_013:0414a09": "萬言。每夕諷詠，輒聞闇中，有彈指唱薩之",
    "T50n2059_013:0414a10": "聲。宋大明二年卒，年五十一。",
    "T50n2059_013:0414a11": "6 釋智宗釋智宗，姓周，建康人。出家止謝寺。博學多",
    "T50n2059_013:0414a12": "聞，尤長轉讀。聲至清而爽快，若乃八關長夕。",
    "T50n2059_013:0414a13": "中宵之後，四眾低昂，睡蛇交至。宗則昇座",
    "T50n2059_013:0414a14": "一轉，梵響干雲。莫不開神暢體，豁然醒悟。",
    "T50n2059_013:0414a15": "大明三年卒，年三十一。時有慧寶、道詮，雖",
    "T50n2059_013:0414a16": "非同時，作法相似。甚豐聲而高調，製用無",
    "T50n2059_013:0414a17": "取焉。宋明忽賞道詮，議者謂逢時也。",
    "T50n2059_013:0414a18": "7 釋曇遷釋曇遷，姓支，本月支人。寓居建康。篤好玄",
    "T50n2059_013:0414a19": "儒，遊心佛義，善談莊老，并注《十地》。又工",
    "T50n2059_013:0414a20": "正書，常布施題經。巧於轉讀，有無窮聲韻，",
    "T50n2059_013:0414a21": "梵製新奇，特拔終古。彭城王義康、范曄、王曇",
    "T50n2059_013:0414a22": "首，並皆遊狎。遷初止祇洹寺，後移烏依寺。",
    "T50n2059_013:0414a23": "及范曄被誅，門有十二喪，無敢近者。遷抽",
    "T50n2059_013:0414a24": "貨衣物，悉營葬送。孝武聞而歎賞，謂徐爰",
    "T50n2059_013:0414a25": "曰：「卿著《宋書》，勿遺此士。」王僧虔為湘州及",
    "T50n2059_013:0414a26": "三吳，並携共同遊。齊建元四年卒，年九十九。",
    "T50n2059_013:0414a27": "時有道場寺釋法暢、瓦官寺釋道琰，並富聲",
    "T50n2059_013:0414a28": "哀婉。雖不競遷等，抑亦次之。",
    "T50n2059_013:0414a29": "8 釋曇智釋曇智，姓王，建康人。出家止東安寺。性風",
    "T50n2059_013:0414b01": "流，善舉止。能談莊老，經論書史，多所綜涉。",
    "T50n2059_013:0414b02": "既有高亮之聲，雅好轉讀。雖依擬前宗，而",
    "T50n2059_013:0414b03": "獨拔新異。高調清徹，寫送有餘。宋孝武、蕭思",
    "T50n2059_013:0414b04": "話、王僧虔等，並深加識重。僧虔臨湘州，携",
    "T50n2059_013:0414b05": "與同行。蕭守吳，復招同入。齊永明五年卒於",
    "T50n2059_013:0414b06": "吳國，年七十九。時有道朗、法忍、智欣、慧光，",
    "T50n2059_013:0414b07": "並無餘解，薄能轉讀。道朗捉調小緩，法忍好",
    "T50n2059_013:0414b08": "存擊切，智欣善能側調，慧光喜騁飛聲。",
    "T50n2059_013:0414b09": "9 釋僧辯釋僧辯，姓吳，建康人。出家止安樂寺。少好",
    "T50n2059_013:0414b10": "讀經，受業於遷、暢二師。初雖祖述其風，晚",
    "T50n2059_013:0414b11": "更措意斟酌。哀婉折衷，獨步齊初。嘗在新",
    "T50n2059_013:0414b12": "亭劉紹宅齋，辯初夜讀經，始得一契。忽有",
    "T50n2059_013:0414b13": "群鶴下集階前，及辯度卷，一時飛去。由是",
    "T50n2059_013:0414b14": "聲振天下，遠近知名。後來學者，莫不宗",
    "T50n2059_013:0414b15": "事。永明七年二月十九日，司徒竟陵文宣王",
    "T50n2059_013:0414b16": "夢於佛前詠《維摩》一契。同聲發而覺，即起",
    "T50n2059_013:0414b17": "至佛堂中，還如夢中法，更詠《古維摩》一契，",
    "T50n2059_013:0414b18": "便覺韻聲流好，著工恒日。明旦，即集京師",
    "T50n2059_013:0414b19": "善聲沙門龍光普智、新安道興、多寶慧忍、天",
    "T50n2059_013:0414b20": "保超勝，及僧辯等。集第作聲。辯傳《古維摩》",
    "T50n2059_013:0414b21": "一契、瑞應七言偈一契，最是命家之作。後人",
    "T50n2059_013:0414b22": "時有傳者，並訛漏失其大體。辯以齊永明",
    "T50n2059_013:0414b23": "十一年卒。中興有釋僧恭，當時與辯齊",
    "T50n2059_013:0414b24": "名，後遂退道。",
    "T50n2059_013:0414b25": "10 釋曇憑釋曇憑，姓楊，揵為南安人。少遊京師，學轉",
    "T50n2059_013:0414b26": "讀，止白馬寺。音調甚工，而過旦自任，時人",
    "T50n2059_013:0414b27": "未之推也。於是專精規矩，更加研習，晚遂",
    "T50n2059_013:0414b28": "出群，翕然改觀。誦三《本起經》，尤善其聲。後",
    "T50n2059_013:0414b29": "還蜀，止龍淵寺。巴漢懷音者，皆崇其聲範。",
    "T50n2059_013:0414c01": "每梵音一吐，輒鳥馬悲鳴，行途住足。因製",
    "T50n2059_013:0414c02": "造銅鍾，願於未來常有八音四辯。庸蜀有",
    "T50n2059_013:0414c03": "銅鍾，始於此也。後終於所住。時蜀中有僧",
    "T50n2059_013:0414c04": "令道光，亦微善轉讀。",
    "T50n2059_013:0414c05": "11 釋慧忍釋慧忍，姓蕢，建康人。少出家，住北多寶寺。",
    "T50n2059_013:0414c06": "無餘行解，止是愛好音聲。初受業於安樂",
    "T50n2059_013:0414c07": "辯公，備得其法。而哀婉細妙，特欲過之。齊",
    "T50n2059_013:0414c08": "文宣感夢之後，集諸經師，乃共忍斟酌舊",
    "T50n2059_013:0414c09": "聲，詮品新異。製《瑞應》四十二契，忍所得最",
    "T50n2059_013:0414c10": "長妙。於是令慧滿、僧業、僧尚、超朗、僧期、",
    "T50n2059_013:0414c11": "超猷、慧旭、法律、曇慧、僧胤、慧彖、法慈等四十",
    "T50n2059_013:0414c12": "餘人，皆就忍受學，遂傳法于今。忍以隆昌",
    "T50n2059_013:0414c13": "元年卒，年四十餘。",
    "T50n2059_013:0414c14": "釋法隣平調牒句，殊有宮商。　釋曇辯一往無奇，彌久彌勝。",
    "T50n2059_013:0414c15": "釋慧念少氣調，殊有細美。　釋曇幹爽快碎磕，傳寫有法。",
    "T50n2059_013:0414c16": "釋曇進亦八能流，編善還國品。　釋慧超善於三契，後不能稱。",
    "T50n2059_013:0414c17": "釋道首怯於一往，長道可觀。　釋曇調寫送清雅，恨功夫未足。",
    "T50n2059_013:0414c18": "凡此諸人，並齊代知名。其浙左、江西、荊峽、",
    "T50n2059_013:0414c19": "庸蜀亦頗有轉讀。然止是當時詠歌，乃無",
    "T50n2059_013:0414c20": "高譽，故不足而傳也。",
    "T50n2059_013:0414c21": "論曰：夫篇章之作，蓋欲申暢懷抱，褒述情",
    "T50n2059_013:0414c22": "志。詠歌之作，欲使言味流靡，辭韻相屬。故",
    "T50n2059_013:0414c23": "〈詩序〉云：情動於中，而形於言。言之不足，故",
    "T50n2059_013:0414c24": "詠歌之也。然東國之歌也，則結韻以成詠；",
    "T50n2059_013:0414c25": "西方之贊也，則作偈以和聲。雖復歌讚為",
    "T50n2059_013:0414c26": "殊，而並以協諧鍾律，符靡宮商，方乃奧",
    "T50n2059_013:0414c27": "妙。故奏歌於金石，則謂之以為樂；設讚",
    "T50n2059_013:0414c28": "於管絃，則稱之以為唄。夫聖人制樂，其德",
    "T50n2059_013:0414c29": "四焉：感天地，通神明，安萬民，成性類。如",
    "T50n2059_013:0415a01": "聽唄，亦其利有五：身體不疲，不忘所憶，",
    "T50n2059_013:0415a02": "心不懈倦，音聲不壞，諸天歡喜。是以般遮",
    "T50n2059_013:0415a03": "絃歌於石室，請開甘露之初門，淨居舞頌",
    "T50n2059_013:0415a04": "於雙林，奉報一化之恩德。其間隨時讚詠，",
    "T50n2059_013:0415a05": "亦在處成音。至如億耳細聲於宵夜，提婆",
    "T50n2059_013:0415a06": "颺響於梵宮。或令無相之旨，奏於篪笛之上；",
    "T50n2059_013:0415a07": "或使本行之音，宣乎琴瑟之下。並皆抑揚",
    "T50n2059_013:0415a08": "通感，佛所稱讚。故〈咸池〉、〈韶武〉無以匹其工，",
    "T50n2059_013:0415a09": "〈激楚〉、〈梁塵〉無以較其妙。自大教東流，乃譯",
    "T50n2059_013:0415a10": "文者眾，而傳聲蓋寡。良由梵音重複，漢語",
    "T50n2059_013:0415a11": "單奇，若用梵音以詠漢語，則聲繁而偈迫；",
    "T50n2059_013:0415a12": "若用漢曲以詠梵文，則韻短而辭長。是故",
    "T50n2059_013:0415a13": "金言有譯，梵響無授。始有魏陳思王曹植，",
    "T50n2059_013:0415a14": "深愛聲律，屬意經音。既通般遮之瑞響，又",
    "T50n2059_013:0415a15": "感魚山之神製。於是刪治《瑞應》、《本起》以為",
    "T50n2059_013:0415a16": "學者之宗。傳聲則三千有餘，在契則四十有",
    "T50n2059_013:0415a17": "二。其後帛橋、支籥亦云祖述陳思，而愛好通",
    "T50n2059_013:0415a18": "靈，別感神製，裁變古聲，所存止一十而",
    "T50n2059_013:0415a19": "已。至石勒建平中，有天神降于安邑廳事，",
    "T50n2059_013:0415a20": "諷詠經音，七日乃絕。時有傳者，並皆訛廢。",
    "T50n2059_013:0415a21": "逮宋齊之間，有曇遷、僧辯、太傅、文宣等，並",
    "T50n2059_013:0415a22": "殷勤嗟詠，曲意音律，撰集異同，斟酌科例。",
    "T50n2059_013:0415a23": "存倣舊法，正可三百餘聲。自茲厥後，聲多",
    "T50n2059_013:0415a24": "散落。人人致意，補綴不同。所以師師異法，",
    "T50n2059_013:0415a25": "家家各製。皆由昧乎聲旨，莫以裁正。夫音",
    "T50n2059_013:0415a26": "樂感動，自古而然。是以玄師梵唱，赤雁愛",
    "T50n2059_013:0415a27": "而不移；比丘流響，青鳥悅而忘翥。曇憑動",
    "T50n2059_013:0415a28": "韻，猶令鳥馬踡跼；僧辯折調，尚使鴻鶴",
    "T50n2059_013:0415a29": "停飛。量人雖復深淺，籌感抑亦次焉。故夔",
    "T50n2059_013:0415b01": "擊石拊石，則百獸率舞。簫〈韶〉九成，則鳳凰來",
    "T50n2059_013:0415b02": "儀。鳥獸且猶致感，況乃人神者哉？但轉讀之",
    "T50n2059_013:0415b03": "為懿，貴在聲文兩得。若唯聲而不文，則道",
    "T50n2059_013:0415b04": "心無以得生；若唯文而不聲，則俗情無以",
    "T50n2059_013:0415b05": "得入。故經言，以微妙音歌歎佛德，斯之謂",
    "T50n2059_013:0415b06": "也。而頃世學者，裁得首尾餘聲，便言擅名",
    "T50n2059_013:0415b07": "當世，經文起盡，曾不措懷。或破句以合",
    "T50n2059_013:0415b08": "聲，或分文以足韻。豈唯聲之不足，亦乃文",
    "T50n2059_013:0415b09": "不成詮。聽者唯增怳忽，聞之但益睡眠。",
    "T50n2059_013:0415b10": "使夫八真明珠，未揜而藏曜；百味淳乳，不澆",
    "T50n2059_013:0415b11": "而自薄。哀哉！若能精達經旨，洞曉音律。三",
    "T50n2059_013:0415b12": "位七聲，次而無亂；五言四句，契而莫爽。其間",
    "T50n2059_013:0415b13": "起擲盪舉，平折放殺，游飛却轉，反疊嬌弄。",
    "T50n2059_013:0415b14": "動韻則流靡弗窮，張喉則變態無盡。故能",
    "T50n2059_013:0415b15": "炳發八音，光揚七善。壯而不猛，凝而不滯；",
    "T50n2059_013:0415b16": "弱而不野，剛而不銳；清而不擾，濁而不蔽。諒",
    "T50n2059_013:0415b17": "足以起暢微言，怡養神性。故聽聲可以",
    "T50n2059_013:0415b18": "娛耳。聆語可以開襟。若然，可謂梵音深妙，",
    "T50n2059_013:0415b19": "令人樂聞者也。然天竺方俗，凡是歌詠法",
    "T50n2059_013:0415b20": "言，皆稱為唄。至於此土，詠經則稱為轉讀，",
    "T50n2059_013:0415b21": "歌讚則號為梵唄。昔諸天讚唄，皆以韻入",
    "T50n2059_013:0415b22": "絃管。五眾既與俗違，故宜以聲曲為妙。",
    "T50n2059_013:0415b23": "原夫梵唄之起，亦兆自陳思。始著〈太子頌〉",
    "T50n2059_013:0415b24": "及〈睒頌〉等，因為之製聲。吐納抑揚，並法神",
    "T50n2059_013:0415b25": "授。今之皇皇顧惟，蓋其風烈也。其後居士支",
    "T50n2059_013:0415b26": "謙，亦傳梵唄三契，皆湮沒而不存。世有〈共",
    "T50n2059_013:0415b27": "議〉一章，恐或謙之餘則也。唯康僧會所造《泥",
    "T50n2059_013:0415b28": "洹》梵唄，于今尚傳。即敬謁一契，文出雙卷",
    "T50n2059_013:0415b29": "《泥洹》，故曰泥洹唄也。爰至晉世，有高座",
    "T50n2059_013:0415c01": "法師初傳覓歷。今之行地印文，即其法也。籥",
    "T50n2059_013:0415c02": "公所造六言，即《大慈哀愍》一契，于今時有",
    "T50n2059_013:0415c03": "作者。近有西涼州唄，源出關右，而流于晉",
    "T50n2059_013:0415c04": "陽，今之面如滿月是也。凡此諸曲，並製出名",
    "T50n2059_013:0415c05": "師。後人繼作，多所訛漏。或時沙彌小兒，互相",
    "T50n2059_013:0415c06": "傳授。疇昔成規，殆無遺一，惜哉！此既同是",
    "T50n2059_013:0415c07": "聲例，故備之論末。",
    "T50n2059_013:0415c08": "10 唱導唱導第十",
    "T50n2059_013:0415c09": "釋道照一釋曇頴二",
    "T50n2059_013:0415c10": "釋慧璩三釋曇宗四",
    "T50n2059_013:0415c11": "釋曇光五釋慧芬六",
    "T50n2059_013:0415c12": "釋道儒七釋慧重八",
    "T50n2059_013:0415c13": "釋法願九釋法鏡十",
    "T50n2059_013:0415c14": "1 釋道照釋道照，姓麴，平西人。少善尺牘，兼博經",
    "T50n2059_013:0415c15": "史，十八出家，止京師祇洹寺。披覽群典，以",
    "T50n2059_013:0415c16": "宣唱為業。音吐寥亮，洗悟塵心，指事適",
    "T50n2059_013:0415c17": "時，言不孤發，獨步於宋代之初。宋武帝嘗",
    "T50n2059_013:0415c18": "於內殿齋，照初夜略敘百年迅速，遷滅俄頃。",
    "T50n2059_013:0415c19": "苦樂參差，必由因召。如來慈應六道，陛下",
    "T50n2059_013:0415c20": "撫矜一切，帝言善久之。齋竟，別䞋三萬。",
    "T50n2059_013:0415c21": "臨川王道規從受五戒，奉為門師。宋元嘉",
    "T50n2059_013:0415c22": "三十年卒，年六十六。照弟子慧明，姓焦，魏",
    "T50n2059_013:0415c23": "郡人。神情俊邁，祖習師風，亦有名當世。",
    "T50n2059_013:0415c24": "2 釋曇頴釋曇頴，會稽人。少出家，謹於戒行，誦經十",
    "T50n2059_013:0415c25": "餘萬言，止長干寺。性恭儉，唯以善誘為先。",
    "T50n2059_013:0415c26": "故屬意宣唱，天然獨絕。凡要請者，皆貴賤均",
    "T50n2059_013:0415c27": "赴，貧富一揆。張暢聞而歎曰：「辭吐流便，足騰",
    "T50n2059_013:0415c28": "遠理。」頴嘗患癬瘡，積治不除，房內恒供",
    "T50n2059_013:0415c29": "養一觀世音像，晨夕禮拜，求差此疾。異時忽",
    "T50n2059_013:0416a01": "見一蛇從像後緣壁上屋，須臾有一鼠子",
    "T50n2059_013:0416a02": "從屋脫地，涎涶沐身，狀如已死。頴候之，猶",
    "T50n2059_013:0416a03": "似可活，即取竹刮除涎涶。又聞蛇所吞",
    "T50n2059_013:0416a04": "鼠，能療瘡疾，即刮取涎涶，以傅癬上。所傅",
    "T50n2059_013:0416a05": "既遍，鼠亦還活。信宿之間，瘡痍頓盡。方悟蛇",
    "T50n2059_013:0416a06": "之與鼠皆是祈請所致。於是精勤化導，勵節",
    "T50n2059_013:0416a07": "彌堅。宋太宰江夏王義恭最所知重。後卒於",
    "T50n2059_013:0416a08": "所住，年八十一。",
    "T50n2059_013:0416a09": "3 釋慧璩釋慧璩，丹陽人。出家止瓦官寺。讀覽經論，",
    "T50n2059_013:0416a10": "涉獵書史。眾技多閑，而尤善唱導。出語成",
    "T50n2059_013:0416a11": "章，動辭製作，臨時採博，罄無不妙。詣宋",
    "T50n2059_013:0416a12": "太祖文皇帝、車騎臧質，並提携友善，雅相崇",
    "T50n2059_013:0416a13": "愛。譙王鎮荊，要與同行。後逆節還朝，於梁",
    "T50n2059_013:0416a14": "山設會。頃之，譙王敗，璩還京。後宋孝武設",
    "T50n2059_013:0416a15": "齋，璩唱導，帝問璩曰：「今日之集，何如梁山？」",
    "T50n2059_013:0416a16": "璩曰：「天道助順，況復為逆？」帝悅之。明旦，別",
    "T50n2059_013:0416a17": "䞋一萬。後勅為京邑都維那。大明末，終於",
    "T50n2059_013:0416a18": "寺，年七十二。",
    "T50n2059_013:0416a19": "4 釋曇宗釋曇宗，姓虢，秣陵人。出家止靈味寺。少而",
    "T50n2059_013:0416a20": "好學，博通眾典。唱說之功，獨步當世。辯口",
    "T50n2059_013:0416a21": "適時，應變無盡。嘗為孝武唱導，行菩薩五",
    "T50n2059_013:0416a22": "法禮竟，帝乃笑謂宗曰：「朕有何罪，而為懺",
    "T50n2059_013:0416a23": "悔？」宗曰：「昔虞舜至聖，猶云予違爾弼。湯武亦",
    "T50n2059_013:0416a24": "云萬姓有罪，在予一人。聖王引咎，蓋以軌",
    "T50n2059_013:0416a25": "世。陛下德邁往代，齊聖虞殷，履道思沖，",
    "T50n2059_013:0416a26": "寧得獨異。」帝大悅。後殷淑儀薨，三七設會，",
    "T50n2059_013:0416a27": "悉請宗。宗始歎世道浮偽，恩愛必離。嗟殷氏",
    "T50n2059_013:0416a28": "淑德，榮幸未暢，而滅實當年，收芳今日，發",
    "T50n2059_013:0416a29": "言悽至。帝泫愴良久，賞異彌深。後終於所",
    "T50n2059_013:0416b01": "住，著《京師塔寺記》二卷。時靈味寺復有釋僧",
    "T50n2059_013:0416b02": "意者，亦善唱說。製《睒經》新聲，哀亮有序。",
    "T50n2059_013:0416b03": "5 釋曇光釋曇光，會稽人。隨師止江陵長沙寺。性意",
    "T50n2059_013:0416b04": "嗜五經詩賦，及算數卜筮，無不貫解。年將",
    "T50n2059_013:0416b05": "三十，喟然歎曰：「吾從來所習，皆是俗事。佛",
    "T50n2059_013:0416b06": "法深理，未染一毫，豈剪落所宜耶？」乃屏舊",
    "T50n2059_013:0416b07": "業，聽諸經論。識悟過人，一聞便達。宋衡陽",
    "T50n2059_013:0416b08": "文王義季，鎮荊州，求覓意理沙門，共談佛",
    "T50n2059_013:0416b09": "法，聲境推光，以當鴻任。光固辭，王自詣房",
    "T50n2059_013:0416b10": "敦請，遂從命焉。給車服人力，月供一萬。",
    "T50n2059_013:0416b11": "每設齋會，無有導師。王謂光曰：「獎導群",
    "T50n2059_013:0416b12": "生，唯德之本，上人何得為辭，願必自力。」光",
    "T50n2059_013:0416b13": "乃迴心習唱，製造懺文。每執爐處眾，輒道",
    "T50n2059_013:0416b14": "俗傾仰。後還都止靈味寺，義陽王旭出鎮",
    "T50n2059_013:0416b15": "北徐，携光同行。及景和失德，義陽起事，以",
    "T50n2059_013:0416b16": "光預見，乃齎七曜以決光，光杜口無言，故",
    "T50n2059_013:0416b17": "事寧獲免。宋明帝於湘宮設會，聞光唱",
    "T50n2059_013:0416b18": "導，帝稱善，即勅賜三衣瓶鉢。後卒於寺中，",
    "T50n2059_013:0416b19": "年六十五。",
    "T50n2059_013:0416b20": "6 釋慧芬釋慧芬，姓李，豫州人。幼有殊操，十二出家，",
    "T50n2059_013:0416b21": "住穀熟縣常山寺。學業優深，苦行精峻。每赴",
    "T50n2059_013:0416b22": "齋會，常為大眾說法。梁楚之間，悉奉其化。",
    "T50n2059_013:0416b23": "及魏虜毀滅佛法，乃南歸京師。至烏江，",
    "T50n2059_013:0416b24": "追騎將及而渚次無航，芬一心念佛，俄見",
    "T50n2059_013:0416b25": "流船忽至，乘之獲免。至都，止白馬寺。時御",
    "T50n2059_013:0416b26": "史中丞袁愍孫常謂道人偏執，未足與議，乃",
    "T50n2059_013:0416b27": "命左右，令候覓沙門，試欲語之。會得芬",
    "T50n2059_013:0416b28": "至，袁先問三乘四諦之理，却辯老莊儒墨",
    "T50n2059_013:0416b29": "之要。芬既素善經書，又音吐流便。自旦",
    "T50n2059_013:0416c01": "之夕，袁不能窮。於是敬以為師，令子弟悉",
    "T50n2059_013:0416c02": "從受戒。芬又善神呪，所治必驗。後病篤，服",
    "T50n2059_013:0416c03": "丸，人勸之以酒。芬曰：「積時持戒，寧以",
    "T50n2059_013:0416c04": "將死虧節。」乃語弟子云：「吾其去矣。」以齊",
    "T50n2059_013:0416c05": "永明三年卒于興福寺，年七十九。臨終有",
    "T50n2059_013:0416c06": "訓誡遺文云云。",
    "T50n2059_013:0416c07": "7 釋道儒釋道儒，姓石，渤海人。寓居廣陵。少懷清信，",
    "T50n2059_013:0416c08": "慕樂出家。遇宋臨川王義慶鎮南兗，儒以",
    "T50n2059_013:0416c09": "事聞之。王贊成厥志，為啟度出家。出家",
    "T50n2059_013:0416c10": "之後，蔬食讀誦，凡所之造，皆勸人改惡修",
    "T50n2059_013:0416c11": "善，遠近宗奉，遂成導師。言無預撰，發嚮",
    "T50n2059_013:0416c12": "成製。元嘉末出都，止建初寺。長沙王請為",
    "T50n2059_013:0416c13": "戒師，盧丞相伯仲孫等共買張敬兒故廟，",
    "T50n2059_013:0416c14": "為儒立寺，今齊福寺是也。儒以齊永明八",
    "T50n2059_013:0416c15": "年卒，年八十一。時閑心寺有釋僧喜，亦",
    "T50n2059_013:0416c16": "善唱說，振譽於宋末齊初。",
    "T50n2059_013:0416c17": "8 釋慧重釋慧重，姓閔，魯國人。僑居金陵。早懷信悟，",
    "T50n2059_013:0416c18": "有志從道，願言未遂，已長齋菜食。每率眾",
    "T50n2059_013:0416c19": "齋會，常自為唱導。如此累時，乃上聞於宋",
    "T50n2059_013:0416c20": "孝武。大明六年，勅為新安寺出家，於是專",
    "T50n2059_013:0416c21": "當唱說。稟性清敏，識悟深沈。言不經營，應",
    "T50n2059_013:0416c22": "時若瀉。凡預聞者，皆留連信宿，增其懇詣。",
    "T50n2059_013:0416c23": "後移止瓦官禪房。永明五年卒，年七十三。時",
    "T50n2059_013:0416c24": "瓦官復有釋法覺，又敦慧重之業，亦擅名",
    "T50n2059_013:0416c25": "齊代。",
    "T50n2059_013:0416c26": "9 釋法願釋法願，本姓鍾，名武厲，先頴川長社人。祖世",
    "T50n2059_013:0416c27": "避難，移居吳興長城。願常為梅根冶監，有",
    "T50n2059_013:0416c28": "施慎民來代之。先時文書未校，慎民遂",
    "T50n2059_013:0416c29": "偏當其負，願乃訴求分罪。有旨免慎民死，",
    "T50n2059_013:0417a01": "除願為新道令。家本事神，身習鼓舞，世間",
    "T50n2059_013:0417a02": "雜技，及蓍爻占相，皆備盡其妙。嘗以鏡照",
    "T50n2059_013:0417a03": "面云：「我不久當見天子。」於是出都住沈",
    "T50n2059_013:0417a04": "橋，以庸相自業。宗殼、沈慶微時，經請願",
    "T50n2059_013:0417a05": "相，願曰：「宗君應為三州刺史，沈君當位極",
    "T50n2059_013:0417a06": "三公。」如是，歷相眾人，記其近事，所驗非一。",
    "T50n2059_013:0417a07": "遂有聞於宋太祖，太祖見之，取東冶囚及",
    "T50n2059_013:0417a08": "一奴美顏色者，飾以衣冠，令願相之。願指",
    "T50n2059_013:0417a09": "囚曰：「君多危難，下階便應著鎖。」謂奴曰：",
    "T50n2059_013:0417a10": "「君是下賤人，乃暫得免耶。」帝異之，即勅住",
    "T50n2059_013:0417a11": "後堂，知陰陽祕術。後少時，啟求出家，三啟",
    "T50n2059_013:0417a12": "方遂，為上定林遠公弟子。及孝武龍飛，宗殼",
    "T50n2059_013:0417a13": "出鎮廣州，携願同往，奉為五戒之師。會譙",
    "T50n2059_013:0417a14": "王構逆，羽檄嶺南。殼以諮願，願曰：「隨君來，",
    "T50n2059_013:0417a15": "誤殺人。今太白犯南斗，法應殺大臣。宜速",
    "T50n2059_013:0417a16": "改計，必得大勳。」果如願言。殼遷豫州刺史，",
    "T50n2059_013:0417a17": "復携同行，及竟陵王誕舉事，願陳諫亦然。",
    "T50n2059_013:0417a18": "願後與刺史共欲減眾僧床脚，令依八指",
    "T50n2059_013:0417a19": "之制。時沙門僧導獨步江西，謂願濫匡其",
    "T50n2059_013:0417a20": "士，頗有不平之色，遂致聞孝武，即勅願",
    "T50n2059_013:0417a21": "還都。帝問願何詐菜食。願答：「菜食已來十",
    "T50n2059_013:0417a22": "餘年。」帝勅直閤沈攸之強逼以肉，遂折前",
    "T50n2059_013:0417a23": "兩齒，不迴其操，帝大怒，勅罷道，作廣武將",
    "T50n2059_013:0417a24": "軍，直華林佛殿。願雖形同俗人，而栖心禪",
    "T50n2059_013:0417a25": "戒，未嘗虧節。有頃帝崩，昭太后令聽還道。",
    "T50n2059_013:0417a26": "太始六年，佼長生捨宅為寺，名曰「正勝」，請",
    "T50n2059_013:0417a27": "願居之。齊高親事幼主，恒有不測之憂，",
    "T50n2059_013:0417a28": "每以諮願，願曰：「後七月當定。」果如其言。及",
    "T50n2059_013:0417a29": "高帝即位，事以師禮。武帝嗣興，亦盡師敬。",
    "T50n2059_013:0417b01": "永明二年，願遭兄喪，啟乞還鄉。至鄉少時，",
    "T50n2059_013:0417b02": "勅旨重疊。願後出，憩在湘宮。鑾駕自幸，降寺",
    "T50n2059_013:0417b03": "省慰。願云：「脚疾未消，不堪相見。」帝乃轉",
    "T50n2059_013:0417b04": "蹕而去。文惠太子嘗往寺問訊，願既不命",
    "T50n2059_013:0417b05": "令坐，文惠作禮而立，乃謂願曰：「葆吹清鐃，",
    "T50n2059_013:0417b06": "以為供養，其福云何？」願曰：「昔菩薩八萬伎",
    "T50n2059_013:0417b07": "樂供養佛，尚不如至心。今吹竹管子，打死",
    "T50n2059_013:0417b08": "牛皮，此何足道？」其秉德邁時，皆此之類。其",
    "T50n2059_013:0417b09": "王侯妃主，及四遠士庶，並從受戒，悉遵師禮。",
    "T50n2059_013:0417b10": "願往必直前，無有通白。感致隨喜，日盈萬",
    "T50n2059_013:0417b11": "計。願隨以修福，未嘗蓄聚。或雇人禮佛，或",
    "T50n2059_013:0417b12": "借人持齋；或收糴米穀，散飴魚鳥；或貿",
    "T50n2059_013:0417b13": "易飲食，賑給囚徒。興功立德，數不可紀。願",
    "T50n2059_013:0417b14": "又善唱導，及依經說法，率自心抱，無事宮",
    "T50n2059_013:0417b15": "商，言語訛雜，唯以適機為要。可謂其智可",
    "T50n2059_013:0417b16": "及，其愚不可及也。後入定三日不食，忽語",
    "T50n2059_013:0417b17": "弟子云：「汝等失飯籮矣。」俄而寢疾。時寺側",
    "T50n2059_013:0417b18": "遭燒，寺在下風，煙焰必及。弟子欲輿願出",
    "T50n2059_013:0417b19": "寺，願曰：「佛若被燒，我何用活？」即苦心歸命，",
    "T50n2059_013:0417b20": "於是三面皆焚，唯寺不燼。齊永元二年，年八",
    "T50n2059_013:0417b21": "十七卒。",
    "T50n2059_013:0417b22": "10 釋法鏡釋法鏡，姓張，吳興烏程人。幼而樂道，事未",
    "T50n2059_013:0417b23": "獲從。值慧益燒身，啟帝度二十人，鏡即",
    "T50n2059_013:0417b24": "預其一也。事法願為師。既得入道，履操",
    "T50n2059_013:0417b25": "氷霜。仁施為懷，曠拔成務。於是研習唱導，",
    "T50n2059_013:0417b26": "有邁終古。齊竟陵文宣王厚相禮待，鏡誓",
    "T50n2059_013:0417b27": "心弘道，不拘貴賤，有請必行，無避寒暑。",
    "T50n2059_013:0417b28": "財不蓄私，常興福業。建武初，以其信施立",
    "T50n2059_013:0417b29": "齊隆寺以居之。鏡為性敦美，賞接為務，故",
    "T50n2059_013:0417c01": "道俗交知，莫不愛悅。雖義學功淺，而領悟",
    "T50n2059_013:0417c02": "自然。造次嘲難，必有酬酢。齊永元二年卒，年",
    "T50n2059_013:0417c03": "六十四。其後瓦官道親、彭城寶興、耆闍道登，",
    "T50n2059_013:0417c04": "並皆祖述宣唱，高韻華言，非忝前例。傾",
    "T50n2059_013:0417c05": "眾動物，論者後之。今上為長沙宣武王",
    "T50n2059_013:0417c06": "治鏡所住寺，因改曰「宣武」也。",
    "T50n2059_013:0417c07": "論曰：唱導者，蓋以宣唱法理，開導眾心也。",
    "T50n2059_013:0417c08": "昔佛法初傳，于時齊集，止宣唱佛名，依文",
    "T50n2059_013:0417c09": "致禮。至中宵疲極，事資啟悟，乃別請宿",
    "T50n2059_013:0417c10": "德，昇座說法。或雜序因緣，或傍引譬喻。",
    "T50n2059_013:0417c11": "其後廬山釋慧遠道業貞華，風才秀發。每至",
    "T50n2059_013:0417c12": "齋集，輒自昇高座，躬為導首。先明三世因",
    "T50n2059_013:0417c13": "果，却辯一齋大意，後代傳受，遂成永則。故",
    "T50n2059_013:0417c14": "道照、曇頴等十有餘人，並駢次相師，各擅名",
    "T50n2059_013:0417c15": "當世。夫唱導所貴，其事四焉：謂聲辯才博。",
    "T50n2059_013:0417c16": "非聲則無以警眾，非辯則無以適時，非",
    "T50n2059_013:0417c17": "才則言無可採，非博則語無依據。至若響",
    "T50n2059_013:0417c18": "韻鍾鼓，則四眾驚心，聲之為用也。辭吐後",
    "T50n2059_013:0417c19": "發，適會無差，辯之為用也。綺製彫華，文藻橫",
    "T50n2059_013:0417c20": "逸，才之為用也。商搉經論，採撮書史，博",
    "T50n2059_013:0417c21": "之為用也。若能善茲四事，而適以人時。如",
    "T50n2059_013:0417c22": "為出家五眾，則須切語無常，苦陳懺悔。若",
    "T50n2059_013:0417c23": "為君王長者，則須兼引俗典，綺綜成辭。若",
    "T50n2059_013:0417c24": "為悠悠凡庶，則須指事造形，直談聞見。若",
    "T50n2059_013:0417c25": "為山民野處，則須近局言辭，陳斥罪目。凡",
    "T50n2059_013:0417c26": "此變態，與事而興，可謂知時知眾，又能",
    "T50n2059_013:0417c27": "善說。雖然故以懇切感人，傾誠動物，此其",
    "T50n2059_013:0417c28": "上也。昔草創《高僧》，本以八科成傳。却尋",
    "T50n2059_013:0417c29": "經導二技，雖於道為末，而悟俗可崇。",
    "T50n2059_013:0418a01": "故加此二條，足成十數。何者？至如八關初",
    "T50n2059_013:0418a02": "夕，旋繞行周，煙蓋停氛，燈惟靖燿，四眾",
    "T50n2059_013:0418a03": "專心，叉指緘默。爾時導師則擎爐慷慨，含",
    "T50n2059_013:0418a04": "吐抑揚，辯出不窮，言應無盡。談無常，則令",
    "T50n2059_013:0418a05": "心形戰慄；語地獄，則使怖淚交零。徵昔因，",
    "T50n2059_013:0418a06": "則如見往業；覈當果，則已示來報。談怡",
    "T50n2059_013:0418a07": "樂，則情抱暢悅；敘哀慼，則灑淚含酸。於",
    "T50n2059_013:0418a08": "是闔眾傾心，舉堂惻愴。五體輸席，碎首陳",
    "T50n2059_013:0418a09": "哀。各各彈指，人人唱佛。爰及中宵後夜，鍾",
    "T50n2059_013:0418a10": "漏將罷。則言星河易轉，勝集難留。又使人",
    "T50n2059_013:0418a11": "迫懷抱，載盈戀慕。當爾之時，導師之為用",
    "T50n2059_013:0418a12": "也。其間經師轉讀，事見前章。皆以賞悟適",
    "T50n2059_013:0418a13": "時，拔邪立信。其有一分可稱，故編《高僧》",
    "T50n2059_013:0418a14": "之末。若夫綜習未廣，諳究不長，既無臨時",
    "T50n2059_013:0418a15": "捷辯，必應遵用舊本。然才非已出，製自他",
    "T50n2059_013:0418a16": "成。吐納宮商，動見紕謬。其中傳寫訛誤，亦",
    "T50n2059_013:0418a17": "皆依而唱習。致使魚魯淆亂，鼠璞相疑。或",
    "T50n2059_013:0418a18": "時禮拜中間，懺疏忽至。既無宿蓄，恥欲屈",
    "T50n2059_013:0418a19": "頭，臨時抽造，謇棘難辯。意慮荒忙，心口乖",
    "T50n2059_013:0418a20": "越，前言既久，後語未就。抽衣謦咳，示延時",
    "T50n2059_013:0418a21": "節，列席寒心，觀途啟齒。施主失應時之",
    "T50n2059_013:0418a22": "福，眾僧乖古佛之教。既絕生善之萌，祇增",
    "T50n2059_013:0418a23": "戲論之惑。始獲濫吹之譏，終致代匠之咎。",
    "T50n2059_013:0418a24": "若然，豈高僧之謂耶？",
    "T50n2059_013:0418a25": "高僧傳卷第十三"
}