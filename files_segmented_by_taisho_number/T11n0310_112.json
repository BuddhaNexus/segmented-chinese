{
    "T11n0310_112:0631c14": "大寶積經卷第一百一十二",
    "T11n0310_112:0631c16": "失譯附秦錄勘同編入",
    "T11n0310_112:0631c17": "普明菩薩會第四十三",
    "T11n0310_112:0631c18": "如是我聞：一時佛在王舍城耆闍崛山中，與",
    "T11n0310_112:0631c19": "大比丘眾八千人俱。菩薩摩訶薩萬六千人，",
    "T11n0310_112:0631c20": "皆是阿惟越致，從諸佛土而來集會，悉皆一",
    "T11n0310_112:0631c21": "生當成無上正真大道。爾時世尊告大迦葉：",
    "T11n0310_112:0631c22": "「菩薩有四法退失智慧。何謂為四？不尊重法、",
    "T11n0310_112:0631c23": "不敬法師；所受深法祕不說盡；有樂法者為",
    "T11n0310_112:0631c24": "作留難，說諸因緣沮壞其心；憍慢自高卑下",
    "T11n0310_112:0631c25": "他人。迦葉！是為菩薩四法退失智慧。復次迦",
    "T11n0310_112:0631c26": "葉！菩薩有四法得大智慧。何謂為四？常尊重",
    "T11n0310_112:0631c27": "法、恭敬法師；隨所聞法以清淨心廣為人說，",
    "T11n0310_112:0631c28": "不求一切名聞利養；知從多聞生於智慧，勤",
    "T11n0310_112:0631c29": "求不懈如救頭然；聞經誦持樂如說行，不隨",
    "T11n0310_112:0632a01": "言說。迦葉！是為菩薩四法得大智慧。「復次迦",
    "T11n0310_112:0632a02": "葉！菩薩有四法失菩提心。何謂為四？欺誑師",
    "T11n0310_112:0632a03": "長已受經法而不恭敬，無疑悔處令他疑悔，",
    "T11n0310_112:0632a04": "求大乘者訶罵誹謗廣其惡名，以諂曲心與",
    "T11n0310_112:0632a05": "人從事。迦葉！是為菩薩四法失菩提心。復次",
    "T11n0310_112:0632a06": "迦葉！菩薩有四法，世世不失菩提之心，乃至",
    "T11n0310_112:0632a07": "道場自然現前。何謂為四？失命因緣不以妄",
    "T11n0310_112:0632a08": "語何況戲笑；常以直心與人從事離諸諂曲；",
    "T11n0310_112:0632a09": "於諸菩薩生世尊想，能於四方稱揚其名；自",
    "T11n0310_112:0632a10": "不愛樂諸小乘法，所化眾生皆悉令住無上",
    "T11n0310_112:0632a11": "菩提。迦葉！是為菩薩四法，世世不失菩提之",
    "T11n0310_112:0632a12": "心，乃至道場自然現前。「復次迦葉！菩薩有四",
    "T11n0310_112:0632a13": "法，所生善法滅不增長。何謂為四？以憍慢心",
    "T11n0310_112:0632a14": "讀誦修學路伽耶經，貪利養心詣諸檀越，增",
    "T11n0310_112:0632a15": "毀菩薩，所未聞經違逆不信。迦葉！是為菩薩",
    "T11n0310_112:0632a16": "四法，所生善法滅不增長。復次迦葉！菩薩有",
    "T11n0310_112:0632a17": "四法，所生善法增長不失。何謂為四？捨離",
    "T11n0310_112:0632a18": "邪法求正經典六波羅蜜菩薩法藏；心無憍",
    "T11n0310_112:0632a19": "慢於諸眾生謙卑下下，如法得施知量知足；",
    "T11n0310_112:0632a20": "離諸邪命安住聖種，不出他人罪過虛實不",
    "T11n0310_112:0632a21": "求人短；若於諸法心不通達，作如是念：『佛法",
    "T11n0310_112:0632a22": "無量，隨眾所樂而為演說，唯佛所知非我所",
    "T11n0310_112:0632a23": "解。』以佛為證不生違逆。迦葉！是為菩薩四",
    "T11n0310_112:0632a24": "法，所生善法增長不失。「復次迦葉！菩薩有四",
    "T11n0310_112:0632a25": "曲心，所應遠離。何謂為四？於佛法中心生疑",
    "T11n0310_112:0632a26": "悔，於諸眾生憍慢瞋恨，於他利養起嫉妬心，",
    "T11n0310_112:0632a27": "訶罵菩薩廣其惡名。迦葉！是為菩薩四曲心，",
    "T11n0310_112:0632a28": "所應遠離。復次迦葉！菩薩有四直心之相。何",
    "T11n0310_112:0632a29": "謂為四？所犯眾罪終不覆藏，向他發露心無",
    "T11n0310_112:0632b01": "蓋纏；若失國界身命財利，如是急事終不妄",
    "T11n0310_112:0632b02": "語，亦不餘言一切惡事；罵詈毀謗撾打繫縛",
    "T11n0310_112:0632b03": "種種傷害，受是苦時但自咎責，自依業報不",
    "T11n0310_112:0632b04": "瞋恨他；安住信力，若聞甚深難信佛法，自心",
    "T11n0310_112:0632b05": "清淨能悉受持。迦葉！是為菩薩有四直心之",
    "T11n0310_112:0632b06": "相。「復次迦葉！菩薩有四敗壞之相。何謂為四？",
    "T11n0310_112:0632b07": "讀誦經典而生戲論不隨法行；不能奉順恭",
    "T11n0310_112:0632b08": "敬師長令心歡悅，損他供養；自違本誓而受",
    "T11n0310_112:0632b09": "信施；見善菩薩輕慢不敬。迦葉！是為菩薩有",
    "T11n0310_112:0632b10": "四敗壞之相。復次迦葉！菩薩有四善順之相。",
    "T11n0310_112:0632b11": "何謂為四？所未聞經聞便信受如所說行，依",
    "T11n0310_112:0632b12": "止於法不依言說；隨順師教能知意旨，易與",
    "T11n0310_112:0632b13": "言語所作皆善，不失師意；不退戒定，以調順",
    "T11n0310_112:0632b14": "心而受供養；見善菩薩恭敬愛樂，隨順善人",
    "T11n0310_112:0632b15": "稟受德行。迦葉！是為菩薩有四善順之相。「復",
    "T11n0310_112:0632b16": "次迦葉！菩薩有四錯謬。何謂為四？不可信人",
    "T11n0310_112:0632b17": "與之同意，是菩薩謬；非器眾生說其深法，",
    "T11n0310_112:0632b18": "是菩薩謬；樂大乘者為讚小乘，是菩薩謬；若",
    "T11n0310_112:0632b19": "行施時但與持戒，供養善者不與惡人，是菩",
    "T11n0310_112:0632b20": "薩謬。迦葉！是為菩薩四謬。復次迦葉！菩薩有",
    "T11n0310_112:0632b21": "四正道。何謂為四？於諸眾生其心平等，普化",
    "T11n0310_112:0632b22": "眾生等以佛慧，於諸眾生平等說法，普令眾",
    "T11n0310_112:0632b23": "生等住正行。迦葉！是為菩薩有四正道。「復次",
    "T11n0310_112:0632b24": "迦葉！菩薩有四非善知識非善等侶。何謂為",
    "T11n0310_112:0632b25": "四？求聲聞者但欲自利，求緣覺者喜樂少事，",
    "T11n0310_112:0632b26": "讀外經典路伽耶毘文辭嚴飾，所親近者但",
    "T11n0310_112:0632b27": "增世利不益法利。迦葉！是為菩薩有四非善",
    "T11n0310_112:0632b28": "知識非善等侶。復次迦葉！菩薩有四善知識",
    "T11n0310_112:0632b29": "四善等侶。何謂為四？諸來求者是善知識，",
    "T11n0310_112:0632c01": "佛道因緣故；能說法者是善知識，生智慧故；",
    "T11n0310_112:0632c02": "能教他人令出家者是善知識，增長善法故；",
    "T11n0310_112:0632c03": "諸佛世尊是善知識，增長一切諸佛法故。迦",
    "T11n0310_112:0632c04": "葉！是為菩薩四善知識四善等侶。「復次迦葉！",
    "T11n0310_112:0632c05": "菩薩有四非菩薩而似菩薩。何謂為四？貪求",
    "T11n0310_112:0632c06": "利養而不求法，貪求名稱不求福德，貪求自",
    "T11n0310_112:0632c07": "樂不救眾生以滅苦法，樂聚徒眾不樂遠離。",
    "T11n0310_112:0632c08": "迦葉！是為四非菩薩而似菩薩。復次迦葉！菩",
    "T11n0310_112:0632c09": "薩有四真實菩薩。何謂為四？能信解空亦信",
    "T11n0310_112:0632c10": "業報；知一切法無有吾我，而於眾生起大悲",
    "T11n0310_112:0632c11": "心；深樂涅槃而遊生死；所作行施皆為眾",
    "T11n0310_112:0632c12": "生不求果報。迦葉！是為四種真實菩薩福德。",
    "T11n0310_112:0632c13": "「復次迦葉！菩薩有四大藏。何謂為四？若有",
    "T11n0310_112:0632c14": "菩薩值遇諸佛，能聞六波羅蜜及其義解，以",
    "T11n0310_112:0632c15": "無礙心視說法者，樂遠離行心無懈怠。迦葉！",
    "T11n0310_112:0632c16": "是為菩薩有四大藏。「復次迦葉！菩薩有四法",
    "T11n0310_112:0632c17": "能過魔事。何謂為四？常不捨離菩提之心，於",
    "T11n0310_112:0632c18": "諸眾生心無恚礙；覺諸知見；心不輕賤一切",
    "T11n0310_112:0632c19": "眾生。迦葉！是為菩薩四法能過魔事。「復次迦",
    "T11n0310_112:0632c20": "葉！菩薩有四法攝諸善根。何謂為四？在空閑",
    "T11n0310_112:0632c21": "處離諂曲心，諸眾生中行四攝法而不求報，",
    "T11n0310_112:0632c22": "為求法故不惜身命，修諸善根心無厭足。迦",
    "T11n0310_112:0632c23": "葉！是為菩薩四法攝諸善根。「復次迦葉！菩薩",
    "T11n0310_112:0632c24": "有四無量福德莊嚴。何謂為四？以清淨心而",
    "T11n0310_112:0632c25": "行法施，於破戒人生大悲心，於諸眾生中稱",
    "T11n0310_112:0632c26": "揚讚歎菩提之心，於諸下劣修習忍辱。迦葉！",
    "T11n0310_112:0632c27": "是為菩薩有四無量福德莊嚴。「復次迦葉！名",
    "T11n0310_112:0632c28": "菩薩者，不但名字為菩薩也，能行善法行平",
    "T11n0310_112:0632c29": "等心名為菩薩。略說成就三十二法，名為菩",
    "T11n0310_112:0633a01": "薩。何謂三十二法？常為眾生深求安樂，皆",
    "T11n0310_112:0633a02": "令得住一切智中，心不憎惡他人智慧，破壞",
    "T11n0310_112:0633a03": "憍慢深樂佛道，愛敬無虛親厚究竟，於怨親",
    "T11n0310_112:0633a04": "中其心同等至於涅槃，言常含笑先意問訊，",
    "T11n0310_112:0633a05": "所為事業終不中息，普為眾生等行大悲，心",
    "T11n0310_112:0633a06": "無疲倦多聞無厭，自求己過不說他短，以菩",
    "T11n0310_112:0633a07": "提心行諸威儀，所行惠施不求其報，不依生",
    "T11n0310_112:0633a08": "處而行持戒，諸眾生中行無礙忍，為修一切",
    "T11n0310_112:0633a09": "諸善根故勤行精進，離生無色而起禪定，行",
    "T11n0310_112:0633a10": "方便慧，應四攝法，善惡眾生慈心無畏，一心",
    "T11n0310_112:0633a11": "聽法心住遠離，心不樂著世間眾事，不貪小",
    "T11n0310_112:0633a12": "乘，於大乘中常見大利，離惡知識親近善",
    "T11n0310_112:0633a13": "友，成四梵行，遊戲五通，常依真智，於諸眾生",
    "T11n0310_112:0633a14": "邪行正行俱不捨棄，言常決定，貴真實法，",
    "T11n0310_112:0633a15": "一切所作菩提為首。如是迦葉！若人有此三",
    "T11n0310_112:0633a16": "十二法，名為菩薩。「復次迦葉！菩薩福德無量",
    "T11n0310_112:0633a17": "無邊，當以譬喻因緣故知。迦葉！譬如一切大",
    "T11n0310_112:0633a18": "地，眾生所用，無分別心不求其報。菩薩亦爾，",
    "T11n0310_112:0633a19": "從初發心至坐道場，一切眾生皆蒙利益，心",
    "T11n0310_112:0633a20": "無分別不求其報。迦葉！譬如一切水種，百穀",
    "T11n0310_112:0633a21": "藥木皆得增長。菩薩亦爾，自心淨故，慈悲普",
    "T11n0310_112:0633a22": "覆一切眾生，皆令增長一切善法。迦葉！譬",
    "T11n0310_112:0633a23": "如一切火種，皆能成熟百穀果實。菩薩智慧",
    "T11n0310_112:0633a24": "亦復如是，皆能成熟一切善法。迦葉！譬如一",
    "T11n0310_112:0633a25": "切風種，皆能成立一切世界。菩薩方便亦復",
    "T11n0310_112:0633a26": "如是，皆能成立一切佛法。迦葉！譬如月初生",
    "T11n0310_112:0633a27": "時，光明形色日日增長。菩薩淨心亦復如是，",
    "T11n0310_112:0633a28": "一切善法日日增長。迦葉！譬如日之初出一",
    "T11n0310_112:0633a29": "時放光，普為一切眾生照明。菩薩亦爾，放智",
    "T11n0310_112:0633b01": "慧光一時普照一切眾生。迦葉！譬如師子",
    "T11n0310_112:0633b02": "獸王，隨所至處不驚不畏。菩薩亦爾，清淨",
    "T11n0310_112:0633b03": "持戒真實智慧，隨所住處不驚不畏。迦葉！譬",
    "T11n0310_112:0633b04": "如善調象王，能辦大事身不疲極。菩薩亦爾，",
    "T11n0310_112:0633b05": "善調心故，能為眾生作大利益心無疲倦。迦",
    "T11n0310_112:0633b06": "葉！譬如有諸蓮花，生於水中水不能著。菩薩",
    "T11n0310_112:0633b07": "亦爾，生於世間而世間法所不能污。迦葉！",
    "T11n0310_112:0633b08": "譬如有人伐樹，根在還生。菩薩亦爾，方便力",
    "T11n0310_112:0633b09": "故雖斷結使，有善根愛還生三界。迦葉！譬如",
    "T11n0310_112:0633b10": "諸方流水，入大海已皆為一味。菩薩亦爾，以",
    "T11n0310_112:0633b11": "種種門集諸善根，迴向阿耨多羅三藐三菩",
    "T11n0310_112:0633b12": "提，皆為一味。迦葉！譬如須彌山王，忉利諸天",
    "T11n0310_112:0633b13": "及四天王皆依止住。菩薩菩提心亦復如是，",
    "T11n0310_112:0633b14": "為薩婆若所依止住。迦葉！譬如有大國王，",
    "T11n0310_112:0633b15": "以臣力故能辦國事。菩薩智慧亦復如是，方",
    "T11n0310_112:0633b16": "便力故皆能成辦一切佛事。迦葉！譬如天",
    "T11n0310_112:0633b17": "晴明時，淨無雲翳必無雨相。寡聞菩薩無法",
    "T11n0310_112:0633b18": "雨相，亦復如是。迦葉！譬如天陰雲時，必能降",
    "T11n0310_112:0633b19": "雨充足眾生。菩薩亦爾，從大悲雲起大法雨",
    "T11n0310_112:0633b20": "利益眾生。迦葉！譬如隨轉輪王，所出之處則",
    "T11n0310_112:0633b21": "有七寶。如是迦葉！菩薩出時，三十七品現於",
    "T11n0310_112:0633b22": "世間。迦葉！譬如隨摩尼珠，所在之處則有無",
    "T11n0310_112:0633b23": "量金銀珍寶。菩薩亦爾，隨所出處則有無量",
    "T11n0310_112:0633b24": "百千聲聞辟支佛寶。迦葉！譬如忉利諸天入",
    "T11n0310_112:0633b25": "同等園，所用之物皆悉同等。菩薩亦爾，真淨",
    "T11n0310_112:0633b26": "心故，於眾生中平等教化。迦葉！譬如呪術藥",
    "T11n0310_112:0633b27": "力，毒不害人。菩薩結毒亦復如是，智慧力故",
    "T11n0310_112:0633b28": "不墮惡道。迦葉！譬如諸大城中所棄糞穢，若",
    "T11n0310_112:0633b29": "置甘蔗蒲桃田中則有利益。菩薩結使亦復",
    "T11n0310_112:0633c01": "如是，所有遺餘皆是利益薩婆若因緣故。「如",
    "T11n0310_112:0633c02": "是迦葉！菩薩欲學是寶積經者，應修習正觀",
    "T11n0310_112:0633c03": "諸法。云何為正觀？所謂真實思惟諸法。真實",
    "T11n0310_112:0633c04": "正觀者，不觀我人眾生壽命，是名中道真實",
    "T11n0310_112:0633c05": "正觀。復次迦葉！真實觀者，觀色非常亦非",
    "T11n0310_112:0633c06": "無常，觀受想行識非常亦非無常，是名中道",
    "T11n0310_112:0633c07": "真實正觀。復次迦葉！真實觀者，觀地種非常",
    "T11n0310_112:0633c08": "亦非無常，觀水、火、風種非常亦非無常，是名",
    "T11n0310_112:0633c09": "中道真實正觀。所以者何？以常是一邊、無，常",
    "T11n0310_112:0633c10": "是一邊，常無常是中無色無形無明無知，是",
    "T11n0310_112:0633c11": "名中道諸法實觀。我是一邊、無我是一邊，我",
    "T11n0310_112:0633c12": "無我是中無色無形無明無知，是名中道諸",
    "T11n0310_112:0633c13": "法實觀。復次迦葉！若心有實是為一邊，若心",
    "T11n0310_112:0633c14": "非實是為一邊，若無心識亦無心數法，是名",
    "T11n0310_112:0633c15": "中道諸法實觀。如是善法不善法、世法出世",
    "T11n0310_112:0633c16": "法、有罪法無罪法、有漏法無漏法、有為法無",
    "T11n0310_112:0633c17": "為法，乃至有垢法無垢法，亦復如是離於二",
    "T11n0310_112:0633c18": "邊，而不可受亦不可說，是名中道諸法實觀。",
    "T11n0310_112:0633c19": "復次迦葉！有是一邊、無是一邊，有無中間無",
    "T11n0310_112:0633c20": "色無形無明無知，是名中道諸法實觀。「復次",
    "T11n0310_112:0633c21": "迦葉！我所說法十二因緣，無明緣行、行緣",
    "T11n0310_112:0633c22": "識、識緣名色、名色緣六入、六入緣觸、觸緣",
    "T11n0310_112:0633c23": "受、受緣愛、愛緣取、取緣有、有緣生、生緣老",
    "T11n0310_112:0633c24": "死憂悲苦惱。如是因緣，但為集成是大苦聚。",
    "T11n0310_112:0633c25": "若無明滅則行滅、行滅故識滅、識滅故名色",
    "T11n0310_112:0633c26": "滅、名色滅故六入滅、六入滅故觸滅、觸滅故",
    "T11n0310_112:0633c27": "受滅、受滅故愛滅、愛滅故取滅、取滅故有滅、",
    "T11n0310_112:0633c28": "有滅故生滅、生滅故如是老死憂悲眾惱大",
    "T11n0310_112:0633c29": "苦皆滅。明與無明無二無別，如是知者，是名",
    "T11n0310_112:0634a01": "中道諸法實觀。如是行及非行、識及所識、名",
    "T11n0310_112:0634a02": "色可見及不可見、諸六入處及六神通、觸及",
    "T11n0310_112:0634a03": "所觸、受與受滅、愛與愛滅、取與取滅、有與",
    "T11n0310_112:0634a04": "有滅、生與生滅、老死與老死滅，是皆無二無",
    "T11n0310_112:0634a05": "別，如是知者，是名中道諸法實觀。「復次迦葉！",
    "T11n0310_112:0634a06": "真實觀者，不以空故令諸法空，但法性自空。",
    "T11n0310_112:0634a07": "不以無相故令法無相，但法自無相。不以無",
    "T11n0310_112:0634a08": "願令法無願，但法自無願。不以無起無生無",
    "T11n0310_112:0634a09": "我無取無性故令法無起無取無性，但法自",
    "T11n0310_112:0634a10": "無起無取無性。如是觀者是名實觀。復次迦",
    "T11n0310_112:0634a11": "葉！非無人故名曰為空，但空自空。前際空、後",
    "T11n0310_112:0634a12": "際空、中際亦空，當依於空莫依於人。若以",
    "T11n0310_112:0634a13": "得空便依於空，是於佛法則為退墮。如是迦",
    "T11n0310_112:0634a14": "葉！寧起我見積若須彌，非以空見起增上慢。",
    "T11n0310_112:0634a15": "所以者何？一切諸見以空得脫，若起空見則",
    "T11n0310_112:0634a16": "不可除。迦葉！譬如醫師授藥令病擾動，是藥",
    "T11n0310_112:0634a17": "在內而不出者。於意云何？如是病人寧得差",
    "T11n0310_112:0634a18": "不？」「不也。世尊！是藥不出，其病轉增。」「如是迦",
    "T11n0310_112:0634a19": "葉！一切諸見唯空能滅，若起空見則不可除。",
    "T11n0310_112:0634a20": "譬如有人怖畏虛空，悲嘷椎胸作如是言：",
    "T11n0310_112:0634a21": "『我捨虛空。』於意云何？是虛空者可捨離不？」",
    "T11n0310_112:0634a22": "「不也。世尊！」「如是迦葉！若畏空法，我說是人狂",
    "T11n0310_112:0634a23": "亂失心。所以者何？常行空中而畏於空。譬如",
    "T11n0310_112:0634a24": "畫師自手畫作夜叉鬼像，見已怖畏迷悶躄",
    "T11n0310_112:0634a25": "地。一切凡夫亦復如是，自造色聲香味觸故，",
    "T11n0310_112:0634a26": "往來生死受諸苦惱而不自覺。譬如幻師作",
    "T11n0310_112:0634a27": "幻人已還自殘食。行道比丘亦復如是，有所",
    "T11n0310_112:0634a28": "觀法皆空皆寂無有堅固，是觀亦空。迦葉！譬",
    "T11n0310_112:0634a29": "如兩木相磨便有火生，還燒是木。如是迦葉！",
    "T11n0310_112:0634b01": "真實觀故生聖智慧，聖智生已還燒實觀。譬",
    "T11n0310_112:0634b02": "如然燈，一切黑闇皆自無有，無所從來去無",
    "T11n0310_112:0634b03": "所至，非東方來，去亦不至南西北方四維上",
    "T11n0310_112:0634b04": "下，不從彼來去亦不至。而此燈明無有是念：",
    "T11n0310_112:0634b05": "『我能滅闇。』但因燈明法自無闇，明闇俱空無",
    "T11n0310_112:0634b06": "作無取。如是迦葉！實智慧生、無智便滅，智",
    "T11n0310_112:0634b07": "與無智二相俱空無作無取。迦葉！譬如千歲",
    "T11n0310_112:0634b08": "冥室未曾見明。若然燈時，於意云何？闇寧有，",
    "T11n0310_112:0634b09": "念：『我久住此不欲去耶？』」「不也。世尊！若然燈時",
    "T11n0310_112:0634b10": "是闇無力，而不欲去必當磨滅。」「如是迦葉！",
    "T11n0310_112:0634b11": "百千萬劫久習結業，以一實觀即皆消滅。其",
    "T11n0310_112:0634b12": "燈明者，聖智慧是。其黑闇者，諸結業是。迦葉！",
    "T11n0310_112:0634b13": "譬如種在空中而能生長，從本已來無有是",
    "T11n0310_112:0634b14": "處。菩薩取證亦復如是，增長佛法終無是處。",
    "T11n0310_112:0634b15": "迦葉！譬如種在良田則能生長。如是迦葉！菩",
    "T11n0310_112:0634b16": "薩亦爾，有諸結使離世間法能長佛法。迦葉！",
    "T11n0310_112:0634b17": "譬如高原陸地不生蓮花。菩薩亦復如是，於",
    "T11n0310_112:0634b18": "無為中不生佛法。迦葉！譬如卑濕淤泥中乃",
    "T11n0310_112:0634b19": "生蓮花。菩薩亦爾，生死淤泥邪定眾生能生",
    "T11n0310_112:0634b20": "佛法。迦葉！譬如有四大海滿中生蘇。菩薩",
    "T11n0310_112:0634b21": "有為善根甚多無量，亦復如是。迦葉！譬如若",
    "T11n0310_112:0634b22": "破一毛以為百分，以一分毛取海一渧，一切",
    "T11n0310_112:0634b23": "聲聞有為善根亦復如是。迦葉！譬如小芥子",
    "T11n0310_112:0634b24": "孔所有虛空，一切聲聞有為智慧亦復如是。",
    "T11n0310_112:0634b25": "迦葉！譬如十方虛空無量無邊！菩薩有為智",
    "T11n0310_112:0634b26": "慧甚多為力無量，亦復如是。迦葉！譬如剎利",
    "T11n0310_112:0634b27": "大王有大夫人，與貧賤通懷妊生子。於意云",
    "T11n0310_112:0634b28": "何？是王子不？」「不也。世尊！」「如是迦葉！我聲聞眾",
    "T11n0310_112:0634b29": "亦復如是，雖為同證以法性生，不名如來真",
    "T11n0310_112:0634c01": "實佛子。迦葉！譬如剎利大王與使人通懷妊",
    "T11n0310_112:0634c02": "生子，雖出下姓得名王子。初發心菩薩亦復",
    "T11n0310_112:0634c03": "如是，雖未具足福德智慧，往來生死隨其力",
    "T11n0310_112:0634c04": "勢利益眾生，是名如來真實佛子。迦葉！譬",
    "T11n0310_112:0634c05": "如轉輪聖王而有千子，未有一人有聖王相，",
    "T11n0310_112:0634c06": "聖王於中不生子想。如來亦爾，雖有百千萬",
    "T11n0310_112:0634c07": "億聲聞眷屬圍遶而無菩薩，如來於中不生",
    "T11n0310_112:0634c08": "子想。迦葉！譬如轉輪聖王有大夫人懷妊",
    "T11n0310_112:0634c09": "七日，是子具有轉輪王相，諸天尊重過餘諸",
    "T11n0310_112:0634c10": "子具身力者。所以者何？是胎王子必紹尊位",
    "T11n0310_112:0634c11": "繼聖王種。如是迦葉！初發心菩薩亦復如是，",
    "T11n0310_112:0634c12": "雖未具足諸菩薩根，如胎王子諸天神王深",
    "T11n0310_112:0634c13": "心尊重，過於八解大阿羅漢。所以者何？如",
    "T11n0310_112:0634c14": "是菩薩名紹尊位不斷佛種。迦葉！譬如一琉",
    "T11n0310_112:0634c15": "璃珠勝於水精如須彌山。菩薩亦爾，從初",
    "T11n0310_112:0634c16": "發心便勝聲聞辟支佛眾。迦葉！譬如大王夫",
    "T11n0310_112:0634c17": "人生子之日，小王群臣皆來拜謁。菩薩亦爾，",
    "T11n0310_112:0634c18": "初發心時諸天世人皆當禮敬。迦葉！譬如雪",
    "T11n0310_112:0634c19": "山王中生諸藥草，無有所屬無所分別，隨病",
    "T11n0310_112:0634c20": "所服皆能療治。菩薩亦爾，所集智藥無所分",
    "T11n0310_112:0634c21": "別，普為眾生平等救護。迦葉！譬如月初生",
    "T11n0310_112:0634c22": "時，眾人愛敬踰於滿月。如是迦葉！信我語者，",
    "T11n0310_112:0634c23": "愛敬菩薩過於如來。所以者何？由諸菩薩生",
    "T11n0310_112:0634c24": "如來故。迦葉！譬如愚人捨月禮事星宿。智者",
    "T11n0310_112:0634c25": "不爾，終不捨離菩薩行者禮敬聲聞。迦葉！譬",
    "T11n0310_112:0634c26": "如諸天及人，一切世間善治偽珠，不能令成",
    "T11n0310_112:0634c27": "琉璃寶珠。求聲聞人亦復如是，一切持戒成",
    "T11n0310_112:0634c28": "就禪定，終不能得坐於道場成無上道。迦葉！",
    "T11n0310_112:0634c29": "譬如治琉璃珠能出百千無量珍寶。如是教",
    "T11n0310_112:0635a01": "化成就菩薩，能出百千無量聲聞辟支佛寶。」",
    "T11n0310_112:0635a02": "爾時世尊復告大迦葉：「菩薩常應求利眾生，",
    "T11n0310_112:0635a03": "又正修習一切所有福德善根，等心施與一",
    "T11n0310_112:0635a04": "切眾生。所得智藥遍到十方，療治眾生皆令",
    "T11n0310_112:0635a05": "畢竟。云何名為畢竟智藥？謂不淨觀治於貪",
    "T11n0310_112:0635a06": "婬，以慈心觀治於瞋恚，以因緣觀治於愚癡，",
    "T11n0310_112:0635a07": "以行空觀治諸妄見，以無相觀治諸憶想分",
    "T11n0310_112:0635a08": "別緣念，以無願觀治於一切出三界願，以四",
    "T11n0310_112:0635a09": "顛倒治一切倒，以諸有為皆悉無常治無常",
    "T11n0310_112:0635a10": "中計常顛倒，以有為苦治諸苦中計樂顛倒，",
    "T11n0310_112:0635a11": "以無我法治無我中計我顛倒，以涅槃寂治",
    "T11n0310_112:0635a12": "不淨中計淨顛倒。以四念處治諸依倚身受",
    "T11n0310_112:0635a13": "心法，行者觀身順身相觀不墮我見，順受相",
    "T11n0310_112:0635a14": "觀不墮我見，順心相觀不墮我見，順法相觀",
    "T11n0310_112:0635a15": "不墮我見，是四念處能厭一切身受心法開",
    "T11n0310_112:0635a16": "涅槃門。以四正勤能斷已生諸不善法，及不",
    "T11n0310_112:0635a17": "起未生諸不善法，未生善法悉能令生，已生",
    "T11n0310_112:0635a18": "善法能令增長。取要言之，能斷一切諸不善",
    "T11n0310_112:0635a19": "法，成就一切諸善之法。以四如意足治身心",
    "T11n0310_112:0635a20": "重，壞身一相令得如意自在神通。以五根治",
    "T11n0310_112:0635a21": "無信懈怠失念亂心無慧眾生，以五力障諸",
    "T11n0310_112:0635a22": "煩惱力，以七覺分治諸法中疑悔錯謬，以八",
    "T11n0310_112:0635a23": "正道治墮邪道一切眾生。迦葉！是為菩薩畢",
    "T11n0310_112:0635a24": "竟智藥，菩薩常應勤修習行。「又大迦葉！閻浮",
    "T11n0310_112:0635a25": "提內諸醫師中，耆域醫王最為第一。假令三",
    "T11n0310_112:0635a26": "千大千世界所有眾生皆如耆域，若有人問心",
    "T11n0310_112:0635a27": "中結使煩惱邪見疑悔病藥尚不能答，何況",
    "T11n0310_112:0635a28": "能治？菩薩於中應作是念：『我終不以世藥為",
    "T11n0310_112:0635a29": "足，我當求習出世智藥，亦修一切善根福德。』",
    "T11n0310_112:0635b01": "如是菩薩得智藥已，遍到十方，畢竟療治一",
    "T11n0310_112:0635b02": "切眾生。何謂菩薩出世智藥？謂知諸法從緣",
    "T11n0310_112:0635b03": "合生，信一切法無我無人，亦無眾生壽命知",
    "T11n0310_112:0635b04": "見，無作無受，信解通達無我我所。於是空",
    "T11n0310_112:0635b05": "法無所得中不驚不畏，勤加精進而求心相。",
    "T11n0310_112:0635b06": "菩薩如是求心，何等是心？若貪欲耶？若瞋恚",
    "T11n0310_112:0635b07": "耶？若愚癡耶？若過去未來現在耶？若心過去",
    "T11n0310_112:0635b08": "即是盡滅，若心未來未生未至，若心現在則",
    "T11n0310_112:0635b09": "無有住。是心非內非外亦非中間，是心無色、",
    "T11n0310_112:0635b10": "無形無對、無識無知、無住無處。如是心者，十",
    "T11n0310_112:0635b11": "方三世一切諸佛，不已見不今見不當見。若",
    "T11n0310_112:0635b12": "一切佛過去來今而所不見，云何當有？但以",
    "T11n0310_112:0635b13": "顛倒想故，心生諸法種種差別。是心如幻，以",
    "T11n0310_112:0635b14": "憶想分別故，起種種業受種種身。「又大迦葉！",
    "T11n0310_112:0635b15": "心去如風，不可捉故。心如流水，生滅不住故。",
    "T11n0310_112:0635b16": "心如燈焰，眾緣有故。是心如電，念念滅故。心",
    "T11n0310_112:0635b17": "如虛空，客塵污故。心如獼猴，貪六欲故。心",
    "T11n0310_112:0635b18": "如畫師，能起種種業因緣故。心不一定，隨逐",
    "T11n0310_112:0635b19": "種種諸煩惱故。心如大王，一切諸法增上主",
    "T11n0310_112:0635b20": "故。心常獨行無二無伴，無有二心能一時故。",
    "T11n0310_112:0635b21": "心如怨家，能與一切諸苦惱故。心如狂象，蹈",
    "T11n0310_112:0635b22": "諸土舍能壞一切諸善根故。心如吞鈎，苦中",
    "T11n0310_112:0635b23": "生樂想故。是心如夢，於無我中生我想故。",
    "T11n0310_112:0635b24": "心如蒼蠅，於不淨中起淨想故。心如惡賊，",
    "T11n0310_112:0635b25": "能與種種考掠苦故。心如惡鬼，求人便故。心",
    "T11n0310_112:0635b26": "常高下，貪恚所壞故。心如盜賊，劫一切善根",
    "T11n0310_112:0635b27": "故。心常貪色，如蛾投火。心常貪聲，如軍久行",
    "T11n0310_112:0635b28": "樂勝鼓音。心常貪香，如猪憙樂不淨中臥。心",
    "T11n0310_112:0635b29": "常貪味，如小女人樂著美食。心常貪觸，如蠅",
    "T11n0310_112:0635c01": "著油。如是迦葉！求是心相而不可得。若不",
    "T11n0310_112:0635c02": "可得則非過去未來現在，若非過去未來現",
    "T11n0310_112:0635c03": "在則出三世，若出三世非有非無，若非有非",
    "T11n0310_112:0635c04": "無即是不起，若不起者即是無性，若無性者",
    "T11n0310_112:0635c05": "即是無生，若無生者即是無滅，若無滅者則",
    "T11n0310_112:0635c06": "無所離，若無所離者則無來無去無退無生，",
    "T11n0310_112:0635c07": "若無來無去無退無生則無行業，若無行業",
    "T11n0310_112:0635c08": "則是無為，若無為者則是一切諸聖根本，是",
    "T11n0310_112:0635c09": "中無有持戒亦無破戒。若無持戒無破戒者",
    "T11n0310_112:0635c10": "是則無行亦無非行，若無有行無非行者是",
    "T11n0310_112:0635c11": "則無心無心數法，若無有心心數法者則無",
    "T11n0310_112:0635c12": "有業亦無業報，若無有業無業報者則無苦",
    "T11n0310_112:0635c13": "樂，若無苦樂即是聖性。是中無業無起業者，",
    "T11n0310_112:0635c14": "無有身業亦無口業亦無意業。是中無有上",
    "T11n0310_112:0635c15": "中下差別，聖性平等如虛空故。是性無別，",
    "T11n0310_112:0635c16": "一切諸法等一味故。是性遠離，離身心相故。",
    "T11n0310_112:0635c17": "是性離一切法，隨順涅槃故。是性清淨，遠",
    "T11n0310_112:0635c18": "離一切煩惱垢故。是性無我，離我我所故。是",
    "T11n0310_112:0635c19": "性無高下，從平等生故。是性真諦，第一義諦",
    "T11n0310_112:0635c20": "故。是性無盡，畢竟不生故。是性常住，諸法常",
    "T11n0310_112:0635c21": "如故。是性安樂，涅槃為第一故。是性清淨，",
    "T11n0310_112:0635c22": "離一切相故。是性無我，求我不可得故。是性",
    "T11n0310_112:0635c23": "真淨，從本已來畢竟淨故。「又大迦葉！汝等當",
    "T11n0310_112:0635c24": "自觀內，莫外馳騁。如是大迦葉！當來比丘如",
    "T11n0310_112:0635c25": "犬逐塊。云何比丘如犬逐塊？譬如有人以塊",
    "T11n0310_112:0635c26": "擲犬，犬即捨人而往逐之。如是迦葉！有沙門",
    "T11n0310_112:0635c27": "婆羅門，怖畏好色聲香味觸故，住空閑處獨",
    "T11n0310_112:0635c28": "無等侶，離眾憒閙身離五欲而心不捨。是人",
    "T11n0310_112:0635c29": "有時或念好色聲香味觸，貪心樂著而不觀",
    "T11n0310_112:0636a01": "內，不知云何當得離色聲香味觸。以不知",
    "T11n0310_112:0636a02": "故，有時來入城邑聚落在人眾中，還為好色",
    "T11n0310_112:0636a03": "聲香味觸五欲所縛。以空閑處持俗戒故死",
    "T11n0310_112:0636a04": "得生天，又為天上五欲所縛，從天上沒亦不",
    "T11n0310_112:0636a05": "得脫於四惡道地獄、餓鬼、畜生、阿修羅道，是",
    "T11n0310_112:0636a06": "名比丘如犬逐塊。「又大迦葉！云何比丘不如",
    "T11n0310_112:0636a07": "犬逐塊？若有比丘為人所罵而不報罵，打害",
    "T11n0310_112:0636a08": "瞋毀亦不報毀，但自內觀求伏其心，作如是",
    "T11n0310_112:0636a09": "念：『罵者為誰？受者為誰？打者害者、毀者瞋",
    "T11n0310_112:0636a10": "者亦復為誰？』是名比丘不如犬逐塊。迦葉！",
    "T11n0310_112:0636a11": "譬如善調馬師，隨馬[怡-台+龍]悷即時能伏。行者亦",
    "T11n0310_112:0636a12": "爾，隨心所向即時能攝不令放逸。迦葉！譬",
    "T11n0310_112:0636a13": "如咽塞病，即能斷命。如是迦葉！一切見中唯",
    "T11n0310_112:0636a14": "有我見，即時能斷於智慧命。譬如有人隨所",
    "T11n0310_112:0636a15": "縛處而求解脫。如是迦葉！隨心所著應當求",
    "T11n0310_112:0636a16": "解。「又大迦葉！出家之人有二不淨心。何謂為",
    "T11n0310_112:0636a17": "二？一者讀誦路伽耶等外道經書，二者多畜",
    "T11n0310_112:0636a18": "諸好衣鉢。又出家人有二堅縛。何謂為二？一",
    "T11n0310_112:0636a19": "者見縛，二者利養縛。又出家人有二障法。",
    "T11n0310_112:0636a20": "何謂為二？一者親近白衣，二者憎惡善人。",
    "T11n0310_112:0636a21": "又出家人有二種垢。何謂為二？一者忍受煩",
    "T11n0310_112:0636a22": "惱，二者貪諸檀越。又出家人有二雨雹壞諸",
    "T11n0310_112:0636a23": "善根。何謂為二？一者敗逆正法，二者破戒受",
    "T11n0310_112:0636a24": "人信施。又出家人有二癰瘡。何謂為二？一者",
    "T11n0310_112:0636a25": "求見他過，二者自覆其罪。又出家人有二燒",
    "T11n0310_112:0636a26": "法。何謂為二？一者垢心受著法衣，二者受",
    "T11n0310_112:0636a27": "他持戒善人供養。又出家人有二種病。何謂",
    "T11n0310_112:0636a28": "為二？一者懷增上慢而不伏心，二者壞他發",
    "T11n0310_112:0636a29": "大乘心。「又大迦葉！謂沙門者，有四種沙門。",
    "T11n0310_112:0636b01": "何謂為四？一者形服沙門，二者威儀欺誑沙",
    "T11n0310_112:0636b02": "門，三者貪求名聞沙門，四者實行沙門。何謂",
    "T11n0310_112:0636b03": "形服沙門？有一沙門形服具足被僧伽梨，剃",
    "T11n0310_112:0636b04": "除鬚髮執持應器，而便成就不淨身業不淨口",
    "T11n0310_112:0636b05": "業不淨意業，不善護身，慳嫉懈怠破戒為惡，",
    "T11n0310_112:0636b06": "是名形服沙門。何謂威儀欺誑沙門？有一沙",
    "T11n0310_112:0636b07": "門具足沙門身四威儀，行立坐臥一心安詳，",
    "T11n0310_112:0636b08": "斷諸美味修四聖種，遠離眾會，出家憒閙之",
    "T11n0310_112:0636b09": "眾，言語柔軟。行如是法皆為欺誑不為善淨，",
    "T11n0310_112:0636b10": "而於空法有所見得，於無得法生恐畏心、如",
    "T11n0310_112:0636b11": "臨深想，於空論比丘生怨賊想，是名威儀欺",
    "T11n0310_112:0636b12": "誑沙門。何謂名聞沙門？有一沙門以現因緣",
    "T11n0310_112:0636b13": "而行持戒；欲令人知自力讀誦，欲令他人知",
    "T11n0310_112:0636b14": "為多聞；自力獨處在於閑靜，欲令人知為阿",
    "T11n0310_112:0636b15": "練若；少欲知足行遠離行，但為人知，不以厭",
    "T11n0310_112:0636b16": "離、不為善寂、不為得道、不為沙門婆羅門果、",
    "T11n0310_112:0636b17": "不為涅槃，是為名聞沙門。復次迦葉！何謂實",
    "T11n0310_112:0636b18": "行沙門？有一沙門，不貪身命，何況利養。聞諸",
    "T11n0310_112:0636b19": "法空無相無願，心達隨順如所說行。不為涅",
    "T11n0310_112:0636b20": "槃而修梵行，何況三界。尚不樂起空無我見，",
    "T11n0310_112:0636b21": "何況我見眾生人見。離依止法而求解脫一",
    "T11n0310_112:0636b22": "切煩惱。見一切諸法本來無垢畢竟清淨，而",
    "T11n0310_112:0636b23": "自依止亦不依他。以正法身尚不見佛，何況",
    "T11n0310_112:0636b24": "形色。以空遠離尚不見法，何況貪著音聲言",
    "T11n0310_112:0636b25": "說。以無為法尚不見僧，何況當見有和合眾。",
    "T11n0310_112:0636b26": "而於諸法無所斷除無所修行，不生生死不",
    "T11n0310_112:0636b27": "著涅槃，知一切法本來寂滅，不見有縛不求",
    "T11n0310_112:0636b28": "解脫，是名實行沙門。如是迦葉！汝等當習實",
    "T11n0310_112:0636b29": "行沙門法，莫為名字所壞。迦葉！譬如貧窮",
    "T11n0310_112:0636c01": "賤人假富貴名。於意云何？稱此名不？」「不也。世",
    "T11n0310_112:0636c02": "尊！」「如是迦葉！但名沙門婆羅門，而無沙門婆",
    "T11n0310_112:0636c03": "羅門實功德行，亦如貧人為名所壞。譬如有",
    "T11n0310_112:0636c04": "人漂沒大水渴乏而死。如是迦葉！有諸沙門",
    "T11n0310_112:0636c05": "多讀誦經而不能止貪恚癡渴！法水漂沒煩",
    "T11n0310_112:0636c06": "惱渴死墮諸惡道。譬如藥師持藥囊行，而自",
    "T11n0310_112:0636c07": "身病不能療治。多聞之人有煩惱病亦復如",
    "T11n0310_112:0636c08": "是，雖有多聞不止煩惱不能自利。譬如有人",
    "T11n0310_112:0636c09": "服王貴藥，不能將適為藥所害。多聞之人有",
    "T11n0310_112:0636c10": "煩惱病亦復如是，得好法藥不能修善自害",
    "T11n0310_112:0636c11": "慧根。迦葉！譬如摩尼寶珠墮不淨中不可復",
    "T11n0310_112:0636c12": "著。如是多聞貪著利養，便不復能利益天人。",
    "T11n0310_112:0636c13": "譬如死人著金瓔珞。多聞破戒比丘被服",
    "T11n0310_112:0636c14": "法衣受他供養，亦復如是。如長者子剪除爪",
    "T11n0310_112:0636c15": "甲，淨自洗浴塗赤栴檀，著新白衣頭著華鬘",
    "T11n0310_112:0636c16": "中外相稱。如是迦葉！多聞持戒被服法衣",
    "T11n0310_112:0636c17": "受他供養，亦復如是。「又大迦葉！四種破戒比",
    "T11n0310_112:0636c18": "丘似善持戒。何謂為四？有一比丘具足持戒，",
    "T11n0310_112:0636c19": "大小罪中心常怖畏，所聞戒法皆能履行，身",
    "T11n0310_112:0636c20": "業清淨口業清淨意業清淨正命清淨。而是",
    "T11n0310_112:0636c21": "比丘說有我論，是初破戒似善持戒。復次迦",
    "T11n0310_112:0636c22": "葉！有一比丘誦持戒律，隨所說行身見不滅，",
    "T11n0310_112:0636c23": "是名第二破戒比丘似善持戒。復次迦葉！有",
    "T11n0310_112:0636c24": "一比丘具足持戒，取眾生相而行慈心，聞一",
    "T11n0310_112:0636c25": "切法本來無生心大驚怖，是名第三破戒比",
    "T11n0310_112:0636c26": "丘似善持戒。復次迦葉！有一比丘具足修行",
    "T11n0310_112:0636c27": "十二頭陀，見有所得，是名第四破戒比丘似",
    "T11n0310_112:0636c28": "善持戒。「復次迦葉！善持戒者，無我無我所、",
    "T11n0310_112:0636c29": "無作無非作、無有所作亦無作者、無行無非",
    "T11n0310_112:0637a01": "行、無色無名、無相無非相、無滅無非滅、無取",
    "T11n0310_112:0637a02": "無捨、無可取無可棄、無眾生無眾生名、無心",
    "T11n0310_112:0637a03": "無心名、無世間無非世間、無依止無非依止，",
    "T11n0310_112:0637a04": "不以戒自高不下他戒、亦不憶想分別此戒。",
    "T11n0310_112:0637a05": "是名諸聖所持戒行，無漏不繫不受三界，遠",
    "T11n0310_112:0637a06": "離一切諸依止法。」爾時世尊欲明了此義，而",
    "T11n0310_112:0637a07": "說偈言：",
    "T11n0310_112:0637a08": "「清淨持戒者，　　無垢無所有，",
    "T11n0310_112:0637a09": "　持戒無憍慢，　　亦無所依止。",
    "T11n0310_112:0637a10": "　持戒無愚癡，　　亦無有諸縛，",
    "T11n0310_112:0637a11": "　持戒無塵污，　　亦無有違失。",
    "T11n0310_112:0637a12": "　持戒心善軟，　　畢竟常寂滅，",
    "T11n0310_112:0637a13": "　遠離於一切，　　憶想之分別，",
    "T11n0310_112:0637a14": "　解脫諸動念，　　是淨持佛戒。",
    "T11n0310_112:0637a15": "　不貪惜身命，　　不用諸有生，",
    "T11n0310_112:0637a16": "　修習於正行，　　安住正道中，",
    "T11n0310_112:0637a17": "　是名為佛法，　　真實淨持戒。",
    "T11n0310_112:0637a18": "　持戒不染世，　　亦不依世法，",
    "T11n0310_112:0637a19": "　逮得智慧明，　　無闇無所有，",
    "T11n0310_112:0637a20": "　無我無彼想，　　已知見諸相，",
    "T11n0310_112:0637a21": "　是名為佛法，　　真實淨持戒。",
    "T11n0310_112:0637a22": "　無此無彼岸，　　亦無有中間，",
    "T11n0310_112:0637a23": "　於無此彼中，　　亦無有所著。",
    "T11n0310_112:0637a24": "　無縛無諸漏，　　亦無有欺誑，",
    "T11n0310_112:0637a25": "　是名為佛法，　　真實淨持戒。",
    "T11n0310_112:0637a26": "　心不著名色，　　不生我我所，",
    "T11n0310_112:0637a27": "　是名為安住，　　真實淨持戒。",
    "T11n0310_112:0637a28": "　雖行持諸戒，　　其心不自高，",
    "T11n0310_112:0637a29": "　亦不以為上，　　遇戒求聖道，",
    "T11n0310_112:0637b01": "　是名為真實，　　清淨持戒相。",
    "T11n0310_112:0637b02": "　不以戒為最，　　亦不貴三昧，",
    "T11n0310_112:0637b03": "　過此二事已，　　修習於智慧。",
    "T11n0310_112:0637b04": "　空寂無所有，　　諸聖賢之性，",
    "T11n0310_112:0637b05": "　是清淨持戒，　　諸佛所稱讚。",
    "T11n0310_112:0637b06": "　心解脫身見，　　除滅我我所，",
    "T11n0310_112:0637b07": "　信解於諸佛，　　所行空寂法，",
    "T11n0310_112:0637b08": "　如是持聖戒，　　則為無有比。",
    "T11n0310_112:0637b09": "　依戒得三昧，　　三昧能修慧，",
    "T11n0310_112:0637b10": "　依因所修慧，　　逮得於淨智，",
    "T11n0310_112:0637b11": "　已得淨智者，　　具足清淨戒。」",
    "T11n0310_112:0637b12": "說是語時，五百比丘不受諸法心得解脫，三",
    "T11n0310_112:0637b13": "萬二千人遠塵離垢得法眼淨。五百比丘聞",
    "T11n0310_112:0637b14": "是深法，心不信解不能通達，從坐起去。爾時",
    "T11n0310_112:0637b15": "大迦葉白佛言：「世尊！是五百比丘皆得禪定，",
    "T11n0310_112:0637b16": "不能信解入深法故從坐起去。」佛語迦葉：「是",
    "T11n0310_112:0637b17": "諸比丘皆增上慢，聞是清淨無漏戒相，不能",
    "T11n0310_112:0637b18": "信解不能通達。佛所說偈其義甚深。所以者",
    "T11n0310_112:0637b19": "何？諸佛菩提極甚深故。若不厚種善根、惡知",
    "T11n0310_112:0637b20": "識所守、信解力少，難得信受。又大迦葉！是五",
    "T11n0310_112:0637b21": "百比丘，過去迦葉佛時為外道弟子，到迦葉",
    "T11n0310_112:0637b22": "佛所欲求長短。聞佛說法得少信心，而自念",
    "T11n0310_112:0637b23": "言：『是佛希有，快善妙語。』以是善心命終之後",
    "T11n0310_112:0637b24": "生忉利天。忉利天終生閻浮提，於我法中而",
    "T11n0310_112:0637b25": "得出家。是諸比丘深著諸見，聞說深法不",
    "T11n0310_112:0637b26": "能信解隨順通達。是諸比丘雖不通達，以聞",
    "T11n0310_112:0637b27": "深法因緣力故，得大利益不生惡道，當於現",
    "T11n0310_112:0637b28": "身得入涅槃。」爾時佛語須菩提言：「汝往將是",
    "T11n0310_112:0637b29": "諸比丘來。」須菩提言：「世尊！是人尚不能信",
    "T11n0310_112:0637c01": "佛語，況須菩提耶？」佛即化作二比丘，隨五百",
    "T11n0310_112:0637c02": "比丘所向道中。諸比丘見已，問化比丘：「汝欲",
    "T11n0310_112:0637c03": "那去？」答言：「我等欲去獨處修禪定樂。所以者",
    "T11n0310_112:0637c04": "何？佛所說法不能信解。」諸比丘言：「長老！我等",
    "T11n0310_112:0637c05": "聞佛說法亦不信解，欲至獨處修禪定行。」時",
    "T11n0310_112:0637c06": "化比丘語諸比丘言：「我等當離自高逆諍心，",
    "T11n0310_112:0637c07": "應求信解佛所說義。所以者何？無高無諍是",
    "T11n0310_112:0637c08": "沙門法。所說涅槃名為滅者，為何所滅？是身",
    "T11n0310_112:0637c09": "之中有我滅耶？有人有作有受有命而可滅",
    "T11n0310_112:0637c10": "耶？」諸比丘言：「是身之中，無我無人、無作無",
    "T11n0310_112:0637c11": "受、無命而可滅者，但以貪欲瞋癡滅故名為",
    "T11n0310_112:0637c12": "涅槃。」化比丘言：「汝等！貪欲瞋癡為是定相可",
    "T11n0310_112:0637c13": "滅盡耶？」諸比丘言：「貪欲瞋癡不在於內，亦不",
    "T11n0310_112:0637c14": "在外、不在中間。離諸憶想是則不生。」化比丘",
    "T11n0310_112:0637c15": "言：「是故汝等莫作憶想。若使汝等不起憶想",
    "T11n0310_112:0637c16": "分別法者，即於諸法無染無離，無染無離者",
    "T11n0310_112:0637c17": "是名寂滅。所有戒品亦不往來亦不滅盡，定",
    "T11n0310_112:0637c18": "品慧品解脫品解脫知見品亦不往來亦不",
    "T11n0310_112:0637c19": "滅盡，以是法故說為涅槃。是法皆空，遠離亦",
    "T11n0310_112:0637c20": "不可取。汝等捨離是涅槃想，莫隨於想、莫隨",
    "T11n0310_112:0637c21": "非想、莫以想捨想、莫以想觀想。若以想捨",
    "T11n0310_112:0637c22": "想者，則為想所縛。汝等不應分別一切受想",
    "T11n0310_112:0637c23": "滅定，一切諸法無分別故。若有比丘滅諸受",
    "T11n0310_112:0637c24": "想得滅定者，則為滿足更無有上。」化比丘說",
    "T11n0310_112:0637c25": "是語時，五百比丘不受諸法心得解脫。來詣",
    "T11n0310_112:0637c26": "佛所，頭面禮足在一面立。爾時須菩提問諸",
    "T11n0310_112:0637c27": "比丘言：「汝等去至何所？今何從來？」諸比丘言：",
    "T11n0310_112:0637c28": "「佛所說法，無所從來去無所至。」又問：「誰為汝",
    "T11n0310_112:0637c29": "師？」答言：「我師先來不生亦無有滅。」又問：「汝等",
    "T11n0310_112:0638a01": "從何聞法？」答言：「無有五陰、十二入、十八界，從",
    "T11n0310_112:0638a02": "是聞法。」又問：「云何聞法？」答言：「不為縛故、",
    "T11n0310_112:0638a03": "不為解脫故。」又問：「汝等習行何法？」答言：「不為",
    "T11n0310_112:0638a04": "得故、不為斷故。」又問：「誰調伏汝？」答言：「身無",
    "T11n0310_112:0638a05": "定相、心無所行，是調伏我。」又問：「何行心得解",
    "T11n0310_112:0638a06": "脫？」答言：「不斷無明不生明故。」又問：「汝等為",
    "T11n0310_112:0638a07": "誰弟子？」答言：「無得無知者，是彼弟子。」又問：",
    "T11n0310_112:0638a08": "「汝等已得，幾何當入涅槃？」答言：「猶如如來所",
    "T11n0310_112:0638a09": "化入涅槃者，我等當入。」又問：「汝等已得己利",
    "T11n0310_112:0638a10": "耶？」答言：「自利不可得故。」又問：「汝等所作已辦",
    "T11n0310_112:0638a11": "耶？」答言：「所作不可得故。」又問：「汝等修梵行",
    "T11n0310_112:0638a12": "耶？」答言：「於三界不行亦非不行，是我梵行。」",
    "T11n0310_112:0638a13": "又問：「汝等煩惱盡耶？」答言：「一切諸法畢竟無",
    "T11n0310_112:0638a14": "盡相故。」又問：「汝等破魔耶？」答言：「陰魔不可得",
    "T11n0310_112:0638a15": "故。」又問：「汝等奉如來耶？」答言：「不以身心故。」",
    "T11n0310_112:0638a16": "又問：「汝等住福田耶？」答言：「無有住故。」又問：",
    "T11n0310_112:0638a17": "「汝等斷於生死往來耶？」答言：「無常無斷故。」",
    "T11n0310_112:0638a18": "又問：「汝等隨法行耶？」答言：「無礙解脫故。」又",
    "T11n0310_112:0638a19": "問：「汝等究竟當生何所？」答言：「隨於如來化",
    "T11n0310_112:0638a20": "人所至。」須菩提問諸比丘時，有五百比丘不",
    "T11n0310_112:0638a21": "受諸法心得解脫，三萬二千人遠塵離垢得",
    "T11n0310_112:0638a22": "法眼淨。爾時會中有普明菩薩，白佛言：「世尊！",
    "T11n0310_112:0638a23": "菩薩欲學是寶積經者，當云何住？當云何學？」",
    "T11n0310_112:0638a24": "佛言：「菩薩學是經，所說皆無定相，而不可取",
    "T11n0310_112:0638a25": "亦不可著，隨是行者有大利益。普明！譬如",
    "T11n0310_112:0638a26": "有乘杯船欲渡恒河，以何精進乘此船渡？」",
    "T11n0310_112:0638a27": "答言：「世尊！以大精進乃可得渡。所以者何？恐",
    "T11n0310_112:0638a28": "中壞故。」佛告普明：「菩薩亦爾，欲修佛法當勤",
    "T11n0310_112:0638a29": "精進倍復過是。所以者何？是身無常、無有決",
    "T11n0310_112:0638b01": "定、壞敗之相，不得久住、終歸磨滅，未得法利",
    "T11n0310_112:0638b02": "恐中壞故。我在大流，為度眾生斷於四流故，",
    "T11n0310_112:0638b03": "當習法船乘此法船，往來生死度脫眾生。云",
    "T11n0310_112:0638b04": "何菩薩所習法船？謂平等心。一切眾生為船",
    "T11n0310_112:0638b05": "因緣，習無量福以為牢厚清淨戒板，行施及",
    "T11n0310_112:0638b06": "果以為莊嚴，淨心佛道為諸材木，一切福德",
    "T11n0310_112:0638b07": "以為具足堅固繫縛，忍辱柔軟憶念為釘，諸",
    "T11n0310_112:0638b08": "菩提分堅強精進，最上妙善法林中出，不可",
    "T11n0310_112:0638b09": "思議無量禪定福德業成，善寂調心以為師",
    "T11n0310_112:0638b10": "匠，畢竟不壞大悲所攝，以四攝法廣度致遠，",
    "T11n0310_112:0638b11": "以智慧力防諸怨賊，善方便力種種合集，",
    "T11n0310_112:0638b12": "四大梵行以為端嚴，四正念處為金樓觀，四",
    "T11n0310_112:0638b13": "正勤行四如意足以為疾風，五根善察離諸",
    "T11n0310_112:0638b14": "曲惡，五力強浮，七覺覺悟能破魔賊，入八真",
    "T11n0310_112:0638b15": "正道隨意到岸離外道濟，止為調御觀為利",
    "T11n0310_112:0638b16": "益不著二邊，有因緣法以為安隱，大乘廣博",
    "T11n0310_112:0638b17": "無盡辯才廣布名聞能濟十方一切眾生，而",
    "T11n0310_112:0638b18": "自唱言：『來上法船，從安隱道至於涅槃。度身",
    "T11n0310_112:0638b19": "見岸，至佛道岸離一切見。』如是普明！菩薩摩",
    "T11n0310_112:0638b20": "訶薩應當修習如是法船。以是法船無量百",
    "T11n0310_112:0638b21": "千萬億阿僧祇劫，在生死中度脫漂沒長流",
    "T11n0310_112:0638b22": "眾生。」又告普明：「復有法行能令菩薩疾得成",
    "T11n0310_112:0638b23": "佛，謂諸所行真實不虛，厚習善法深心清淨，",
    "T11n0310_112:0638b24": "不捨精進樂欲近明，修習一切諸善根故，常",
    "T11n0310_112:0638b25": "正憶念樂善法故，多聞無厭具足慧故，破壞",
    "T11n0310_112:0638b26": "憍慢增益智故，除滅戲論具福德故，樂住獨",
    "T11n0310_112:0638b27": "處身心離故，不處憒閙離惡人故，深求於法",
    "T11n0310_112:0638b28": "依第一義故，求於智慧通達實相故，求於真",
    "T11n0310_112:0638b29": "諦得不壞法故，求於空法所行正故，求於遠",
    "T11n0310_112:0638c01": "離得寂滅故。如是普明！是為菩薩疾成佛道。」",
    "T11n0310_112:0638c02": "說是經時，普明菩薩、大迦葉等，諸天、阿脩羅",
    "T11n0310_112:0638c03": "及世間人，皆大歡喜，頂戴奉行。",
    "T11n0310_112:0638c04": "大寶積經卷第一百一十二"
}