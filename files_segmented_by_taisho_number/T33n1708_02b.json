{
    "T33n1708_02b:0402c02": "folio_2b 仁王經疏卷中末",
    "T33n1708_02b:0402c04": "西明寺沙門圓測撰",
    "T33n1708_02b:0402c05": "4 二諦品二諦品第四",
    "T33n1708_02b:0402c06": "將釋此品，略有二義：一釋品名、二正釋文。釋",
    "T33n1708_02b:0402c07": "品名者，諦有二種：一者世諦，謂有為法從緣",
    "T33n1708_02b:0402c08": "而生，假而非實，故名世諦；二者真諦，實相真",
    "T33n1708_02b:0402c09": "如，本生清淨，實而非假，故名真諦。或言世",
    "T33n1708_02b:0402c10": "俗及勝義諦。世謂隱䨱，俗謂麁顯，謂色心",
    "T33n1708_02b:0402c11": "等麁顯現法，隱䨱勝義，世即是俗故名世",
    "T33n1708_02b:0402c12": "俗，是持業釋。勝謂勝智，義即境義，謂真如",
    "T33n1708_02b:0402c13": "理是勝智之境義，故名勝義，是依主釋。皆名",
    "T33n1708_02b:0402c14": "諦者，如《瑜伽》說，諦有二義：一如所說相，不捨",
    "T33n1708_02b:0402c15": "離義；二由觀此故，到究竟處，故名為諦。如是",
    "T33n1708_02b:0402c16": "總名二諦品者，此帶數釋。於此品中辨二諦",
    "T33n1708_02b:0402c17": "義，故名二諦品。",
    "T33n1708_02b:0402c18": "經：爾時至有世諦不。釋曰：第二、依文正釋。",
    "T33n1708_02b:0402c19": "就內護中，文別有三：初〈觀空品〉明自利行、次",
    "T33n1708_02b:0402c20": "〈教化品〉明利他行、後〈二諦品〉明二護所依。上",
    "T33n1708_02b:0402c21": "來已釋前二行訖，即此第三二護所依。若依",
    "T33n1708_02b:0402c22": "《本記》，於一品內大分為三：一問答分別二",
    "T33n1708_02b:0402c23": "諦不二、二「白佛言」下問答分別說法不二、三",
    "T33n1708_02b:0402c24": "「白佛言」下問答法門不二。今解：即分為五，初",
    "T33n1708_02b:0402c25": "三同前；第四「大王七佛」下讚經功德；第五「大",
    "T33n1708_02b:0402c26": "王此經」下讚名勸持。就初門中，先問、後答。問",
    "T33n1708_02b:0402c27": "中有三：初兩徵、次雙難、後總結。此即初也。",
    "T33n1708_02b:0402c28": "謂王兩徵：謂第一義諦中為有世諦耶、為無",
    "T33n1708_02b:0402c29": "世諦耶不者無也？將欲設難，故作兩徵。",
    "T33n1708_02b:0403a01": "經：若言無者至智不應一。釋曰：第二、雙難",
    "T33n1708_02b:0403a02": "有無，先無、後有。然此二難諸說不同，依《本記》",
    "T33n1708_02b:0403a03": "云「若言無者，凡夫智不應二，謂真及俗。若",
    "T33n1708_02b:0403a04": "言有者，聖人智即不應一，謂第一義諦智。",
    "T33n1708_02b:0403a05": "據理論之，不一不二。若定唯一，凡夫見俗",
    "T33n1708_02b:0403a06": "亦見真故，即應成聖。」若依《本業經．佛母品》，有",
    "T33n1708_02b:0403a07": "其二問：一問一二、二問有無。答有四重，彼",
    "T33n1708_02b:0403a08": "云「二諦法性，為一為二？為有為無？」下佛答",
    "T33n1708_02b:0403a09": "云「佛子！二諦者，世諦有故不空，無諦空故不",
    "T33n1708_02b:0403a10": "有。二常爾故不一，聖照空故不二。有佛無",
    "T33n1708_02b:0403a11": "佛，法界不變，法常清淨故不二。諸佛還為凡",
    "T33n1708_02b:0403a12": "夫故不空，無無故不有。空實故不一，本際不",
    "T33n1708_02b:0403a13": "生故不二。不壞假名諸法相故不空，諸法即",
    "T33n1708_02b:0403a14": "非諸法故不有。法非法故不二，非非法故不",
    "T33n1708_02b:0403a15": "一。」具說如彼。",
    "T33n1708_02b:0403a16": "經：一二之義其事云何。釋曰：第三、總結。可",
    "T33n1708_02b:0403a17": "知。",
    "T33n1708_02b:0403a18": "經：佛告大王至一義二義。釋曰：第二、世尊",
    "T33n1708_02b:0403a19": "正答。文別有二：初世尊略答、後「七佛」下廣釋",
    "T33n1708_02b:0403a20": "前難。略中有三：初讚問有因、次略示義端、後",
    "T33n1708_02b:0403a21": "勸發三慧。此即初也。謂王曾問過去七佛，故",
    "T33n1708_02b:0403a22": "今能問一二之義。言過去七佛者，一毘婆尸",
    "T33n1708_02b:0403a23": "佛前更說一佛，如次第二毘婆尸、第三式佛、",
    "T33n1708_02b:0403a24": "第四尸棄、第五毘舍、第六拘那含、第七迦葉",
    "T33n1708_02b:0403a25": "勘。又解：毘婆尸第一、釋迦文第七，從多為論，",
    "T33n1708_02b:0403a26": "故云過去七佛；據實釋迦一佛即是現在。",
    "T33n1708_02b:0403a27": "經：汝今無至一義二義。釋曰：第二略示義",
    "T33n1708_02b:0403a28": "端。謂汝今無聽、我今無說。謂《本記》云「有聽有",
    "T33n1708_02b:0403a29": "說，即是不一，無聽無說，即云不一，即是二",
    "T33n1708_02b:0403b01": "諦。一真、二俗，不二即是第一義諦。非真非俗，",
    "T33n1708_02b:0403b02": "故名第一義諦。」一云：不一即是二諦差別義，",
    "T33n1708_02b:0403b03": "不二即是二諦無差別義。非謂二諦之外，更",
    "T33n1708_02b:0403b04": "立第三諦。雖有兩說，後說為正；不爾，應言三",
    "T33n1708_02b:0403b05": "諦品也。有作是難：有說有聽即為二義，便違",
    "T33n1708_02b:0403b06": "上說。二諦為二，聽說皆是俗諦義故。今解：不",
    "T33n1708_02b:0403b07": "爾。欲遮定執真俗一異，故今分別。隨凡情取，",
    "T33n1708_02b:0403b08": "二諦定異；隨聖智辨，非有差別，非謂聽說別",
    "T33n1708_02b:0403b09": "配二諦。",
    "T33n1708_02b:0403b10": "經：王今諦聽至如法修行。釋曰：第三、勸發",
    "T33n1708_02b:0403b11": "三慧。准上應知。",
    "T33n1708_02b:0403b12": "經：七佛偈如是。釋曰：自下第二廣釋前難。",
    "T33n1708_02b:0403b13": "文別有二：初引七佛偈以釋一異、後長行中",
    "T33n1708_02b:0403b14": "申今佛說以通前難。前中有二：初長行發起、",
    "T33n1708_02b:0403b15": "後正引頌文。此即初也。",
    "T33n1708_02b:0403b16": "經：無相第一義至無自無他作。釋曰：正引",
    "T33n1708_02b:0403b17": "偈文。有八偈半，大分為三：初有三偈正申二",
    "T33n1708_02b:0403b18": "諦；次有三偈釋一異義，正釋王難；後二偈",
    "T33n1708_02b:0403b19": "半辨世諦虛，結成上義。前中有三，且依《本",
    "T33n1708_02b:0403b20": "記》，初有一偈，明其二諦體俱本有；次一偈文，",
    "T33n1708_02b:0403b21": "以三假義辨二諦有無；後一偈文，遣有無相",
    "T33n1708_02b:0403b22": "以辨二諦。釋初偈中，上半明真本有，謂無相",
    "T33n1708_02b:0403b23": "真如本來自有。無自者，顯人空。無他者，顯",
    "T33n1708_02b:0403b24": "法空。又釋：無自者無我，無他者無我所。一云：",
    "T33n1708_02b:0403b25": "無自者，不從自生。無他者，不從他生。若具應",
    "T33n1708_02b:0403b26": "言不共不無因，為存略故說初二句。雖有三",
    "T33n1708_02b:0403b27": "釋，意存初說。下半明俗有，謂因緣法，有佛無",
    "T33n1708_02b:0403b28": "佛本來有之。無自者，有為法上人空理。無他",
    "T33n1708_02b:0403b29": "者，有為法上法空理。更有二釋，准上應知。",
    "T33n1708_02b:0403c01": "經：法性本無相至三假集假有。釋曰：第二、",
    "T33n1708_02b:0403c02": "有一行偈以三假義立二諦有無。由三假故，",
    "T33n1708_02b:0403c03": "無名相中作名相說。於中三：初之二句明真",
    "T33n1708_02b:0403c04": "無義、次有一句明有義、後有一句雙結二",
    "T33n1708_02b:0403c05": "諦皆是假有。言法性本無相者，諸法實性本",
    "T33n1708_02b:0403c06": "來無相，是真無義。第一義空如者，異名重釋，",
    "T33n1708_02b:0403c07": "亦名第一義空，亦名真如。諸有本有法者，此",
    "T33n1708_02b:0403c08": "明俗諦有義，謂諸有為蘊等諸法因緣故有。",
    "T33n1708_02b:0403c09": "三假集假有者，雙結二諦皆是假立。言三假",
    "T33n1708_02b:0403c10": "者，《本記》云「名相依他，二種假故，立俗諦有。",
    "T33n1708_02b:0403c11": "無相無生，一種假故，立真無義。」有說：一頌上",
    "T33n1708_02b:0403c12": "半明真、下半明俗。言三假者，法受名假，義如",
    "T33n1708_02b:0403c13": "上說。",
    "T33n1708_02b:0403c14": "經：無無諦實無至有無義如是。釋曰：第三、",
    "T33n1708_02b:0403c15": "有一偈，明亡即不二、存即不一。文別有三：初",
    "T33n1708_02b:0403c16": "之二句明真無義、次有一句顯俗有義、後有",
    "T33n1708_02b:0403c17": "一句雙結有無。言無無諦者，遣名相之有，即",
    "T33n1708_02b:0403c18": "是無義；得無名相之有，亦是無義。雙牒兩無，",
    "T33n1708_02b:0403c19": "故名無無諦。即此二無，實是無也，故言實無。",
    "T33n1708_02b:0403c20": "寂滅第一空者，遣前二無。謂前二無，對有之",
    "T33n1708_02b:0403c21": "無，即安立諦，非究竟理。第二句明非安立諦",
    "T33n1708_02b:0403c22": "斷惑證滅，故言寂滅；體即一味真如，故言第",
    "T33n1708_02b:0403c23": "一義空。諸法因緣有者，釋俗有義。第四一句",
    "T33n1708_02b:0403c24": "雙結，可知。然此三偈，諸說不同。有云：上來三",
    "T33n1708_02b:0403c25": "行，初一人空、次一法空、第三雙牒二無，故",
    "T33n1708_02b:0403c26": "言無無。有說：初偈出二諦體、次偈釋二諦義、",
    "T33n1708_02b:0403c27": "後偈雙結二諦有無義。一云：顯其二諦有其",
    "T33n1708_02b:0403c28": "三門，一無相因緣二諦門、次偈實假二諦門、",
    "T33n1708_02b:0403c29": "後一偈有無二諦門。",
    "T33n1708_02b:0404a01": "經：有無本是二至二諦常不即。釋曰：自下",
    "T33n1708_02b:0404a02": "第二有三偈明一二義，正通王難。文別有三：",
    "T33n1708_02b:0404a03": "初之一偈，理智相對，顯非一二；次有一偈，智",
    "T33n1708_02b:0404a04": "理相對，遣一異執；後有一偈，智理相對，讚入",
    "T33n1708_02b:0404a05": "真義。此即初也。於中上半，舉喻顯法。謂真俗",
    "T33n1708_02b:0404a06": "境本自恒有，如牛兩角。下半明非一二，聖達",
    "T33n1708_02b:0404a07": "諸法，不離真故；隨相立理，有無並故。",
    "T33n1708_02b:0404a08": "經：解心見不二至非二何可得。釋曰：第二、",
    "T33n1708_02b:0404a09": "智理相對遣二一執。謂無分別智唯證真故，",
    "T33n1708_02b:0404a10": "不可執為二；所立道理有無別故，不可執為",
    "T33n1708_02b:0404a11": "一。",
    "T33n1708_02b:0404a12": "經：於解常自一至真入第一義。釋曰：第三、",
    "T33n1708_02b:0404a13": "智理相對讚入真義。此無二者，一牒上於解",
    "T33n1708_02b:0404a14": "常一義。謂無分別智證一如來外無別俗諦，",
    "T33n1708_02b:0404a15": "故言通達此無二，真入第一義。",
    "T33n1708_02b:0404a16": "經：世諦幻化起至因緣故誑有。釋曰：自下",
    "T33n1708_02b:0404a17": "第三有兩偈半，辨世諦虛，結成上義。於中有",
    "T33n1708_02b:0404a18": "三：初之一偈總顯世虛、次有一偈顯能所化",
    "T33n1708_02b:0404a19": "虛、後有半偈結觀歸人。就初偈中，初之一",
    "T33n1708_02b:0404a20": "句顯世諦法虛如幻起、後有三句舉喻顯",
    "T33n1708_02b:0404a21": "法。喻有三種：一者空華、二者樹影、三者第三",
    "T33n1708_02b:0404a22": "手或有本云「三首」者，謬之也。然釋此喻，諸說不同。有說：空華",
    "T33n1708_02b:0404a23": "有相無體，喻分別性。樹影託質而起，喻依他",
    "T33n1708_02b:0404a24": "性。第三手，相性並無，譬真實性。是安立故，",
    "T33n1708_02b:0404a25": "遂是世諦；由因緣故，妄執為有。一云：三喻喻",
    "T33n1708_02b:0404a26": "一切法空，故《大品》等顯十喻，以說諸法無不",
    "T33n1708_02b:0404a27": "皆空。一云：三喻顯所執空，故《解深密》云「由所",
    "T33n1708_02b:0404a28": "執性，立三無性。」會《般若》云一切諸法無自性",
    "T33n1708_02b:0404a29": "者，依相無自性性說，故知不遣依他亦是空。",
    "T33n1708_02b:0404b01": "具如別章。",
    "T33n1708_02b:0404b02": "經：幻化見幻化至諦實則皆無。釋曰：第二、",
    "T33n1708_02b:0404b03": "顯能所化虛。謂幻化見幻化者，皆非實有，故",
    "T33n1708_02b:0404b04": "《維摩》云「其說法者，無示；其聽法者，無聞無",
    "T33n1708_02b:0404b05": "得。」諸說不同，准上應知。",
    "T33n1708_02b:0404b06": "經：名為諸佛觀，菩薩觀亦然。釋曰：第三、結",
    "T33n1708_02b:0404b07": "觀歸人。如上所說一二之義，是佛菩薩之所",
    "T33n1708_02b:0404b08": "觀也。",
    "T33n1708_02b:0404b09": "經：大王菩薩至化眾生。釋曰：自下第二申",
    "T33n1708_02b:0404b10": "今佛說一二之義。文別有二：初明二義、後「佛",
    "T33n1708_02b:0404b11": "及」下釋其一義。此即二義。謂佛告大王，菩薩",
    "T33n1708_02b:0404b12": "摩訶薩於第一義中，為化眾生常照二諦。由",
    "T33n1708_02b:0404b13": "般若故，常照真諦，不著生死，異於凡夫；由大",
    "T33n1708_02b:0404b14": "悲故，常照俗諦，不著涅槃，異於二乘。此即二",
    "T33n1708_02b:0404b15": "義。",
    "T33n1708_02b:0404b16": "經：佛及眾生至一而無二。釋曰：自下第二",
    "T33n1708_02b:0404b17": "釋其一義。文別有三：一能所化以明一義、二",
    "T33n1708_02b:0404b18": "「一切法」下境智相對以明一義、後「菩薩」下染",
    "T33n1708_02b:0404b19": "淨相對以明一義。就能所中，復分為三：初標、",
    "T33n1708_02b:0404b20": "次徵、後釋。此即標宗。謂略答中，無聽無說",
    "T33n1708_02b:0404b21": "為一義也。",
    "T33n1708_02b:0404b22": "經：何以故。釋曰：次、徵。能所既殊，如何言一？",
    "T33n1708_02b:0404b23": "經：以眾生空故至得置眾生空。釋曰：第三、",
    "T33n1708_02b:0404b24": "釋成一義。隨能所化，俗相雖殊，而空理一。由",
    "T33n1708_02b:0404b25": "斯所化，能化亦空，能所俱空。是其一義。",
    "T33n1708_02b:0404b26": "經：以一切法空故空空。釋曰：第二、境智相",
    "T33n1708_02b:0404b27": "對以明一義。文別有三：初標、次徵、後釋。此",
    "T33n1708_02b:0404b28": "即標宗。且依一門，辨一切法不出境智皆空，",
    "T33n1708_02b:0404b29": "故言空空。",
    "T33n1708_02b:0404c01": "經：何以故。釋曰：徵。境智既殊，空應非一。",
    "T33n1708_02b:0404c02": "經：般若無相，二諦虛空。釋曰：第三、成一義。",
    "T33n1708_02b:0404c03": "文別有二：初正釋一義、後「般若」下，逐難重釋。",
    "T33n1708_02b:0404c04": "此即初也。謂般若對境，無能取所取相故空。",
    "T33n1708_02b:0404c05": "二諦於第一義，無差別故空。是故般若、二諦",
    "T33n1708_02b:0404c06": "一而無二。",
    "T33n1708_02b:0404c07": "經：般若空至無他相故。釋曰：第二、逐難重",
    "T33n1708_02b:0404c08": "釋。所以者何？一切法空，相顯可知；般若空",
    "T33n1708_02b:0404c09": "相，有何差別？是故偏說般若空相。文別有二：",
    "T33n1708_02b:0404c10": "初依諸位顯體空相、後依佛果顯用空相。此",
    "T33n1708_02b:0404c11": "即初也。謂般若空，從於生死十二緣生位，乃",
    "T33n1708_02b:0404c12": "至涅槃一切智位，無人相故無自相、無法相",
    "T33n1708_02b:0404c13": "故無他相，即以人法二空而為體相。",
    "T33n1708_02b:0404c14": "經：五眼成就時見無所見。釋曰：第二、謂依",
    "T33n1708_02b:0404c15": "佛果顯用空相。文別有二：初明無見用、後明",
    "T33n1708_02b:0404c16": "無受用。此即初也。五眼成就時者，總舉五眼，",
    "T33n1708_02b:0404c17": "意取後三，肉天二眼非般若故。三眼見時無",
    "T33n1708_02b:0404c18": "能見相，即是空義。",
    "T33n1708_02b:0404c19": "經：行亦不受至一切法亦不受。釋曰：第二",
    "T33n1708_02b:0404c20": "明無受用。言不受者，不執著義。不受有四：一",
    "T33n1708_02b:0404c21": "行，謂著行；二不行，謂不著行；三非行非不",
    "T33n1708_02b:0404c22": "行，即是無記行；四不受一切法。此明三眼於",
    "T33n1708_02b:0404c23": "四境中皆不執著，無執著用，故說為空。此皆",
    "T33n1708_02b:0404c24": "空故，亦是一義。",
    "T33n1708_02b:0404c25": "經：菩薩未成佛時至以煩惱為菩提。釋曰：",
    "T33n1708_02b:0404c26": "第三、染淨相對以釋一義。文別有三：初標、次",
    "T33n1708_02b:0404c27": "徵、後釋。此即初也。染謂煩惱，是生死根本。",
    "T33n1708_02b:0404c28": "淨謂菩提，為涅槃本。如斯二種，用空為性，以",
    "T33n1708_02b:0404c29": "未悟時，迷菩提性，故為煩惱；至已悟時，覺煩",
    "T33n1708_02b:0405a01": "惱性，即是菩提。",
    "T33n1708_02b:0405a02": "經：何以故。釋曰：次、徵。謂染淨乖違，如何",
    "T33n1708_02b:0405a03": "成一？",
    "T33n1708_02b:0405a04": "經：於第一義至一切法如故。釋曰：第三、釋",
    "T33n1708_02b:0405a05": "成一義。有其二因：一遮、二表。謂第一義中",
    "T33n1708_02b:0405a06": "無染淨相，故言無二。一切諸法，皆悉如故，是",
    "T33n1708_02b:0405a07": "一空義。依《本記》有九種義以釋不二，恐繁",
    "T33n1708_02b:0405a08": "不述。",
    "T33n1708_02b:0405a09": "經：白佛言至而行諸法相。釋曰：自下第二",
    "T33n1708_02b:0405a10": "問答分別說法不二。於中有二：先問、後答。此",
    "T33n1708_02b:0405a11": "即問也。此問意云：若一切法如，如中無文字。",
    "T33n1708_02b:0405a12": "云何諸佛依於文字行諸法相？",
    "T33n1708_02b:0405a13": "經：大王至論議如。釋曰：第二、如來正答。文",
    "T33n1708_02b:0405a14": "別有二：初明說空，即是利他；後明修空，是自",
    "T33n1708_02b:0405a15": "利空。前中有三：初別明十二部空、次「是名味」",
    "T33n1708_02b:0405a16": "下總辨教空、後「若取」者顯不行空。言法輪",
    "T33n1708_02b:0405a17": "者，法輪有二：一教、二行，此中說教以為法",
    "T33n1708_02b:0405a18": "輪。言法本如等者，列十二部經。然十二名，諸",
    "T33n1708_02b:0405a19": "教不同。自有經文，唯梵非翻，如《深密解脫經》",
    "T33n1708_02b:0405a20": "第三卷，所謂修多羅、祇夜、和伽羅那、伽陀、",
    "T33n1708_02b:0405a21": "憂陀那、尼陀那、阿婆陀那、伊帝憂多伽、闍多",
    "T33n1708_02b:0405a22": "伽、毘佛略、阿浮陀檀摩、憂波提舍。自有經",
    "T33n1708_02b:0405a23": "文唯翻非梵，如《解深密經》第三卷，所謂契經、",
    "T33n1708_02b:0405a24": "應誦、記別、諷誦、自說、因緣、譬喻、本事、本生、",
    "T33n1708_02b:0405a25": "方廣、希法、論議．自有經文梵翻雜用，如《法",
    "T33n1708_02b:0405a26": "華》第一卷，所謂修多羅、伽陀、本事、本生、未",
    "T33n1708_02b:0405a27": "曾有、因緣、譬喻，并祇夜、優波提舍等。所以",
    "T33n1708_02b:0405a28": "如是諸本異者，諸代翻譯意樂別故。《深密解",
    "T33n1708_02b:0405a29": "脫》與《解深密》同本譯別。如是等義，具如別",
    "T33n1708_02b:0405b01": "章。今云法本如等者，一梵音修多羅，此云法",
    "T33n1708_02b:0405b02": "本。釋有二義：一教為理本、二總為別本。二祇",
    "T33n1708_02b:0405b03": "夜，此云重誦，誦前長行。三和伽羅那，此云受",
    "T33n1708_02b:0405b04": "記，受佛記別。四伽陀，此云不誦偈，亦名諷",
    "T33n1708_02b:0405b05": "誦，不誦長行。五憂陀那，此云無問自說。六尼",
    "T33n1708_02b:0405b06": "陀那，此云因緣，亦名調伏。由彼廣明制戒緣",
    "T33n1708_02b:0405b07": "起，故名戒經。七阿婆陀那，此云譬喻。八伊帝",
    "T33n1708_02b:0405b08": "憂多伽，此云法界，亦名本生，界是生義。九闍",
    "T33n1708_02b:0405b09": "多伽，此云本事。十毘佛略，此云方廣勘。十",
    "T33n1708_02b:0405b10": "一阿浮陀檀摩，此云未曾有。十二憂波提舍，",
    "T33n1708_02b:0405b11": "此云論議。如是十二皆云如者，如是空義。",
    "T33n1708_02b:0405b12": "經：是名味句至一切如。釋曰：第二、總辨教",
    "T33n1708_02b:0405b13": "空。若依《本記》有其四義。故《本記》云「二結成",
    "T33n1708_02b:0405b14": "有四：一名味句，是應說。二音聲，是正說。三",
    "T33n1708_02b:0405b15": "果報，是能說。四一切如，即是依說。依此真如",
    "T33n1708_02b:0405b16": "理而說法，實無法可說也。」今解：不爾。此即第",
    "T33n1708_02b:0405b17": "二總辨教體空。然出教體，諸說不同。有處說",
    "T33n1708_02b:0405b18": "名等為體、有處說聲、有處合說，具如別章。今",
    "T33n1708_02b:0405b19": "依此經，名句文身及聲為體，故前〈觀空品〉云",
    "T33n1708_02b:0405b20": "「佛說句文聲」。而今所說名味句音聲果者，名",
    "T33n1708_02b:0405b21": "等是假，聲體是實；依實聲上，假立名等，故言",
    "T33n1708_02b:0405b22": "聲果。如是文字記句，皆是如也。",
    "T33n1708_02b:0405b23": "經：若取文字者不行空也。釋曰：第三、不行",
    "T33n1708_02b:0405b24": "空。謂若依文字不悟如者，如諸部等，不行",
    "T33n1708_02b:0405b25": "空也。",
    "T33n1708_02b:0405b26": "經：大王如如文字修諸佛智母。釋曰：第二、",
    "T33n1708_02b:0405b27": "修空。若依《本記》，第二修學空有五：第一能",
    "T33n1708_02b:0405b28": "修、第二所修、第三本性、第四如理修、第五結",
    "T33n1708_02b:0405b29": "成。一能修之智，修如如佛母，能生佛故名智",
    "T33n1708_02b:0405c01": "母。二所修正是佛母，即薩婆若，即一切智。有",
    "T33n1708_02b:0405c02": "三義：一眾生性，譬如意珠，所須皆能成就。二",
    "T33n1708_02b:0405c03": "眾生根，譬如清水，影和潤清，如慈悲心。三",
    "T33n1708_02b:0405c04": "眾生智，譬如虛空，於如如不轉不異，性是不",
    "T33n1708_02b:0405c05": "改義。所求竟得，是不改也。根是能生義，能",
    "T33n1708_02b:0405c06": "生慈悲利益一切眾生。第三明本性以為母，",
    "T33n1708_02b:0405c07": "未得佛時以當佛為智母，若得佛時即薩婆",
    "T33n1708_02b:0405c08": "若是一切智。諸佛未成佛時名自性，即是隱",
    "T33n1708_02b:0405c09": "為如來藏；後修得佛解脫道時，性顯為法身，",
    "T33n1708_02b:0405c10": "即薩婆若覺顯本性。名修者為化，為化能顯",
    "T33n1708_02b:0405c11": "本佛，故名智母。未得為性者，未得時但有本",
    "T33n1708_02b:0405c12": "性，故名性佛性。若道中引出佛性，果即涅槃，",
    "T33n1708_02b:0405c13": "即至果佛性也。未來得通二性，已得唯是涅",
    "T33n1708_02b:0405c14": "槃性。三乘有三種三乘：一乘三乘者，樹王佛",
    "T33n1708_02b:0405c15": "是小中大乘、緣覺中、聲聞小中小，同觀四諦",
    "T33n1708_02b:0405c16": "故。次大乘三乘，一迴向聲聞緣覺，觀如得人",
    "T33n1708_02b:0405c17": "無我空為二，地前菩薩同觀如得入見無我",
    "T33n1708_02b:0405c18": "空故大。若相望者，迴向聲聞緣覺為內大乘",
    "T33n1708_02b:0405c19": "內、外小中寂靜聲聞緣覺為外大乘外也。第",
    "T33n1708_02b:0405c20": "三就初地後為三者，初地名見、二地至七地",
    "T33n1708_02b:0405c21": "為修、八地至佛地為究竟地。若取大望小乘",
    "T33n1708_02b:0405c22": "同觀四諦，皆名為小；若小望大，同緣如如，皆",
    "T33n1708_02b:0405c23": "名為大。據修習雖有三乘，論其本性皆不生",
    "T33n1708_02b:0405c24": "滅。一切眾生以此為覺性者，通結本性義，分",
    "T33n1708_02b:0405c25": "為三也。第四如理修者，文言若菩薩無受下，",
    "T33n1708_02b:0405c26": "有五波羅蜜：一無受無分別故波羅蜜。無受",
    "T33n1708_02b:0405c27": "有二，一凡夫不能通達亦名無受，不受著故。",
    "T33n1708_02b:0405c28": "今菩薩通達而不受著也，能不受故。二無文",
    "T33n1708_02b:0405c29": "字無語言波羅蜜，文字假說，理論無也。三離",
    "T33n1708_02b:0406a01": "文字無二波羅蜜。四非非文字無果波羅蜜。",
    "T33n1708_02b:0406a02": "菩薩修解，能離文字、得解脫。此解是果，是非",
    "T33n1708_02b:0406a03": "文字解，此解亦空，故言非非文字。五為修文",
    "T33n1708_02b:0406a04": "字者，明一味波羅蜜故，證真性為最勝，翻波",
    "T33n1708_02b:0406a05": "羅蜜為究竟最勝也。第五結護佛果，護十地",
    "T33n1708_02b:0406a06": "護因，護化眾生利他。今解：不爾。問答分別，",
    "T33n1708_02b:0406a07": "說法不二。文別有：初問答分別說法不二、後",
    "T33n1708_02b:0406a08": "「大王」下依上說法修諸智母。上來已釋空訖，",
    "T33n1708_02b:0406a09": "自下第二修諸智母。文別有三：初廣辨修習、",
    "T33n1708_02b:0406a10": "次「三乘」下逐難重釋、後「大王」下結修所成。就",
    "T33n1708_02b:0406a11": "廣辨修，文別有二：初明因位智母；後「即為薩",
    "T33n1708_02b:0406a12": "波若體」者，果之智母。就因位中，文別有二：初",
    "T33n1708_02b:0406a13": "明修性智母、後「一切」下明理性智母。如是二",
    "T33n1708_02b:0406a14": "性能生佛智，故言智母。此即第一明修性智",
    "T33n1708_02b:0406a15": "母。謂從地前至金剛位，依教空修習，生受用",
    "T33n1708_02b:0406a16": "身一切智果，即是生因。若望法身，即謂了因。",
    "T33n1708_02b:0406a17": "或可如者指示，亦顯十二文字非一，是故重",
    "T33n1708_02b:0406a18": "言如如文字。修諸佛智母者，謂諸位中所修",
    "T33n1708_02b:0406a19": "諸行，能生諸佛智，故言諸佛智母。",
    "T33n1708_02b:0406a20": "經：一切眾生性根本智母。釋曰：自下第二",
    "T33n1708_02b:0406a21": "明理性智母。謂諸因位真如佛性，能顯法身",
    "T33n1708_02b:0406a22": "本覺智果，故言性根本智母，即是正因；若望",
    "T33n1708_02b:0406a23": "受用，即是依因。",
    "T33n1708_02b:0406a24": "經：即為薩波若體。顯果智母。謂薩波若，諸",
    "T33n1708_02b:0406a25": "佛智根本，亦名智母。",
    "T33n1708_02b:0406a26": "經：諸佛未成佛至已得為薩波若。釋曰：此即",
    "T33n1708_02b:0406a27": "第二依時屬當。謂諸佛未成佛，以當佛為智",
    "T33n1708_02b:0406a28": "母，用法身報身為智母。未得為性者，在因位",
    "T33n1708_02b:0406a29": "中，行性理性以為佛性。已得為薩波若者，至",
    "T33n1708_02b:0406b01": "果位中，法身本覺、報身妙覺，為一切智也。",
    "T33n1708_02b:0406b02": "經：三乘至以此為覺性故。釋曰：自下第二逐",
    "T33n1708_02b:0406b03": "難重釋。謂前文云修諸佛智母，或云性根本",
    "T33n1708_02b:0406b04": "智母，其相難解，故今重釋。文別有二：初釋",
    "T33n1708_02b:0406b05": "理性、後「菩薩」下。重釋。文別有二：初釋理性、",
    "T33n1708_02b:0406b06": "後「菩薩」下，重釋行性。此即初也。謂前所說性",
    "T33n1708_02b:0406b07": "根本智母者，即三乘身中理性般若，不生不",
    "T33n1708_02b:0406b08": "滅，自性常住。是故一切眾生以此為佛性。即",
    "T33n1708_02b:0406b09": "以此文，一切眾生皆有真如佛性，或可三",
    "T33n1708_02b:0406b10": "乘菩薩皆名為覺，用此實相般若為三乘",
    "T33n1708_02b:0406b11": "覺性。",
    "T33n1708_02b:0406b12": "經：若菩薩至波羅蜜。釋曰：第二重釋行性。",
    "T33n1708_02b:0406b13": "謂前所說如如文字修諸智母，而未能顯修",
    "T33n1708_02b:0406b14": "相差別，故今重釋。文有兩節：即初釋如如文",
    "T33n1708_02b:0406b15": "字、後「修無脩」下釋修諸智母。謂若菩薩無受",
    "T33n1708_02b:0406b16": "乃至非非文者，名為如如文字。然此四句，",
    "T33n1708_02b:0406b17": "諸說不同。一云：無受者總句，菩薩不執文字，",
    "T33n1708_02b:0406b18": "故言不受。無文字者，下有三句別釋不受：一",
    "T33n1708_02b:0406b19": "不受無文字，以不執著無文字故。離文字者，",
    "T33n1708_02b:0406b20": "非文字義。若文字應非文字，故作此言。不受",
    "T33n1708_02b:0406b21": "離文字，若非非文字，應非非文字，故作此言，",
    "T33n1708_02b:0406b22": "不受非非文字。一云：不受無文字，不受所執",
    "T33n1708_02b:0406b23": "文字。不受離文字者，不受依他。不受非非文",
    "T33n1708_02b:0406b24": "字者，不受圓成實性文字。修無修文字等者，",
    "T33n1708_02b:0406b25": "釋上修諸佛智母。謂菩薩修行，不作是念：",
    "T33n1708_02b:0406b26": "「我是能修文字」為所修者，乃得真性般若波",
    "T33n1708_02b:0406b27": "羅蜜。",
    "T33n1708_02b:0406b28": "經：大王至為若此。釋曰：第三、結修所成。謂",
    "T33n1708_02b:0406b29": "若菩薩如上修習，能成三答，所謂護佛、護",
    "T33n1708_02b:0406c01": "化、護十地行。",
    "T33n1708_02b:0406c02": "經：白佛言至為無量耶。釋曰：第三、問答分",
    "T33n1708_02b:0406c03": "別法門不二。若依《本記》文別有三：一正明法",
    "T33n1708_02b:0406c04": "門不二、二讚經德、三立經名。就初門中，先",
    "T33n1708_02b:0406c05": "問、後答。此即王問。有其三問：一問根，根有",
    "T33n1708_02b:0406c06": "二：一佛性為根、二道中為根。二問行，即八萬",
    "T33n1708_02b:0406c07": "四千陰入等門。三問法門，有二：一方便法門，",
    "T33n1708_02b:0406c08": "無量隨眾生品修學；二正法門，常修不一不",
    "T33n1708_02b:0406c09": "二。第一問理，第二問行，第三問教也。今解：",
    "T33n1708_02b:0406c10": "不爾。即此品內五段中第三問答分別法門",
    "T33n1708_02b:0406c11": "數量。文別有二：先問、後答。此即問也。謂王問",
    "T33n1708_02b:0406c12": "定有邪正定等無量品，眾生有利鈍等，根有",
    "T33n1708_02b:0406c13": "無量，或貪慢等、或迷陰等無量心行、為彼所",
    "T33n1708_02b:0406c14": "說。諸法觀門、為一為二、為無量耶？",
    "T33n1708_02b:0406c15": "經：大王至乃有無量。釋曰：第二、如來正答。",
    "T33n1708_02b:0406c16": "文別有三：初隨問略答、次「若菩薩」下廣釋、後",
    "T33n1708_02b:0406c17": "「眾生品品」下結。文中有二：初明觀門、後明所",
    "T33n1708_02b:0406c18": "觀法。此即初也。謂所說觀門非但一二，乃至",
    "T33n1708_02b:0406c19": "無量。",
    "T33n1708_02b:0406c20": "經：一切法，亦非有相、非非無相。釋曰：第二",
    "T33n1708_02b:0406c21": "明所觀法非唯一二，故說亦言。然釋此文，諸",
    "T33n1708_02b:0406c22": "說不同。有說：亦非有相者，單破有相。非非無",
    "T33n1708_02b:0406c23": "相者，復破有相。依《本記》云「相不可得，故言非",
    "T33n1708_02b:0406c24": "有相，非非是非無相。彼相者，相與法一、與相",
    "T33n1708_02b:0406c25": "異？般若相與法一，法未成就，誰與相一？若已",
    "T33n1708_02b:0406c26": "成就，即不所相。」有云：應作四句，謂非有相、",
    "T33n1708_02b:0406c27": "非無相、非非有相、非非無相。為存略故，且說",
    "T33n1708_02b:0406c28": "初後。今解：准上有三句。一非有相，若爾應是",
    "T33n1708_02b:0406c29": "無相，故言非無相。若爾，非應是非無相，故言",
    "T33n1708_02b:0407a01": "非非無相。今舉初後准顯中句，故但二句。",
    "T33n1708_02b:0407a02": "經：若菩薩至第一義諦也。釋曰：自下第二",
    "T33n1708_02b:0407a03": "廣釋。文別有三：初依二諦顯諸法相、次依三",
    "T33n1708_02b:0407a04": "諦顯諸法相、後就三假辨諸法空。此即初",
    "T33n1708_02b:0407a05": "也。謂若菩薩，觀眾生一二是俗諦，不見一二",
    "T33n1708_02b:0407a06": "是真諦。今明俗即真故言一二者，是第一義",
    "T33n1708_02b:0407a07": "諦也。",
    "T33n1708_02b:0407a08": "經：大王若有若無者即世諦也。據實有無",
    "T33n1708_02b:0407a09": "即是俗諦，非有非無即是真諦。今正顯俗，故",
    "T33n1708_02b:0407a10": "言有無者即世諦也。或可有者色諦心諦，無",
    "T33n1708_02b:0407a11": "者空諦。",
    "T33n1708_02b:0407a12": "經：以三諦攝一切法。釋曰：自下第二就三",
    "T33n1708_02b:0407a13": "諦以明諸法。文別有三：初明三諦攝一切法、",
    "T33n1708_02b:0407a14": "次列三諦名、後引說證成。此即初也。",
    "T33n1708_02b:0407a15": "經：空諦色諦心諦。釋曰：第二、列三諦名。言",
    "T33n1708_02b:0407a16": "三諦者，一空諦，謂第一義諦；二色諦，謂五根",
    "T33n1708_02b:0407a17": "等；三心諦，謂眼等六識。二諦門中，初一是",
    "T33n1708_02b:0407a18": "真、後二是俗。若廣分別，如《本記》。",
    "T33n1708_02b:0407a19": "經：故我說一切法不出三諦。釋曰：第三、引",
    "T33n1708_02b:0407a20": "說證成。",
    "T33n1708_02b:0407a21": "經：我人至一切法空。釋曰：第三、依三假以",
    "T33n1708_02b:0407a22": "明空相。我人知見，名假故空。五受陰，受假",
    "T33n1708_02b:0407a23": "故空。一切法，法假故空也。",
    "T33n1708_02b:0407a24": "經：眾生品品至非二法門。釋曰：第三、結答。",
    "T33n1708_02b:0407a25": "《本記》云「理論非一非二，俗乃無量」者，不然。本",
    "T33n1708_02b:0407a26": "問有三：為一、為二、為無量？皆依俗義。",
    "T33n1708_02b:0407a27": "經：大王至無二二無別。釋曰：自下第四讚",
    "T33n1708_02b:0407a28": "經德。文別有三：初明七佛同說，勸眾受持；次",
    "T33n1708_02b:0407a29": "「是經」下明多佛同說，讚經勸持；後「況復」下依",
    "T33n1708_02b:0407b01": "今佛說，勸眾受持。此即初也。文有二節：初明",
    "T33n1708_02b:0407b02": "同說、後「汝等」下勸眾受持。",
    "T33n1708_02b:0407b03": "經：是經功德至不可窮盡。釋曰：第二、多佛",
    "T33n1708_02b:0407b04": "同說勸眾受持。文顯可知，故不繁述。",
    "T33n1708_02b:0407b05": "經：況復至得佛不久。釋曰：第三、依今佛說",
    "T33n1708_02b:0407b06": "勸眾受持。文別有二：初勸眾受持、後時眾得",
    "T33n1708_02b:0407b07": "益。此即初也。",
    "T33n1708_02b:0407b08": "經：時大眾至十地性。釋曰：第二、時眾得益。",
    "T33n1708_02b:0407b09": "若依《本記》，三空者，三假空也，地前觀。大空",
    "T33n1708_02b:0407b10": "者，登地也。或可三空者，空、無相、無願。",
    "T33n1708_02b:0407b11": "經：大王至般若波羅蜜。釋曰：第五、讚名勸",
    "T33n1708_02b:0407b12": "持。文別有三：初標名勸持、次重讚異名、後舉",
    "T33n1708_02b:0407b13": "喻勸持。此即初也。",
    "T33n1708_02b:0407b14": "經：是經復有至一切眾生身。釋曰：第二、重",
    "T33n1708_02b:0407b15": "讚異名。名有四種：一護國、二法藥、三護舍、",
    "T33n1708_02b:0407b16": "四護身。",
    "T33n1708_02b:0407b17": "經：即此般若至亦復如是。釋曰：第三、舉喻勸",
    "T33n1708_02b:0407b18": "持。文別有三：初法說、次舉喻、後「汝等」下舉",
    "T33n1708_02b:0407b19": "法同喻。",
    "T33n1708_02b:0407b20": "仁王經疏中卷末",
    "T33n1708_02b:0407b22": "元久二年朱明四月十日書寫了。",
    "T33n1708_02b:0407b23": "　　　同月十一日交點已了。",
    "T33n1708_02b:0407b24": "　　　　　　　　　　　傳領𮠡海",
    "T33n1708_02b:0407b25": "　　　　　　　　　　　傳領覺聽",
    "T33n1708_02b:0407b26": "　　　　　唐招提寺五室住侶宗祐"
}