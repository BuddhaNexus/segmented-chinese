{
    "X32n0621_001:0563c07": "法華經授手目次",
    "X32n0621_001:0563c09": "卷首",
    "X32n0621_001:0563c10": "序緣起",
    "X32n0621_001:0563c11": "大意弘傳序",
    "X32n0621_001:0563c12": "科文",
    "X32n0621_001:0563c13": "卷第一",
    "X32n0621_001:0563c14": "序品第一",
    "X32n0621_001:0563c15": "卷第二",
    "X32n0621_001:0563c16": "方便品第二",
    "X32n0621_001:0563c17": "卷第三",
    "X32n0621_001:0563c18": "譬喻品第三",
    "X32n0621_001:0563c19": "卷第四",
    "X32n0621_001:0563c20": "信解品第四藥草喻品第五",
    "X32n0621_001:0563c21": "卷第五",
    "X32n0621_001:0563c22": "授記品第六化城喻品第七",
    "X32n0621_001:0563c23": "卷第六",
    "X32n0621_001:0563c24": "五百弟子受記品第八授學無學人記品第九",
    "X32n0621_001:0564a01": "法師品第十見寶塔品第十一",
    "X32n0621_001:0564a02": "卷第七",
    "X32n0621_001:0564a03": "提婆達多品第十二持品第十三",
    "X32n0621_001:0564a04": "安樂行品第十四從地涌出品第十五",
    "X32n0621_001:0564a05": "卷第八",
    "X32n0621_001:0564a06": "如來壽量品第十六分別功德品第十七",
    "X32n0621_001:0564a07": "隨喜功德品第十八法師功德品第十九",
    "X32n0621_001:0564a08": "常不輕菩薩品第二十",
    "X32n0621_001:0564a09": "卷第九",
    "X32n0621_001:0564a10": "如來神力品第二十一囑累品第二十二",
    "X32n0621_001:0564a11": "藥王菩薩本事品第二十三",
    "X32n0621_001:0564a12": "妙音菩薩品第二十四",
    "X32n0621_001:0564a13": "卷第十",
    "X32n0621_001:0564a14": "觀世音菩薩普門品第二十五",
    "X32n0621_001:0564a15": "陀羅尼品第二十六",
    "X32n0621_001:0564a16": "妙莊嚴王本事品第二十七",
    "X32n0621_001:0564a17": "普賢菩薩勸發品第二十八",
    "X32n0621_001:0564a18": "法華經授手目次(終)",
    "X32n0621_001:0564a21": " 序",
    "X32n0621_001:0564a23": "無上士。無始已來。以至於今歷恒河沙劫數矣。莫為",
    "X32n0621_001:0564a24": "之前何以開。莫為之後何以繼。開乎前者。有前乎前",
    "X32n0621_001:0564b01": "者矣。繼於後者。有後乎後者矣。前乎前者。說妙法蓮",
    "X32n0621_001:0564b02": "華之如來也後乎後者。釋妙法蓮華之授手也。吾烏",
    "X32n0621_001:0564b03": "知乎說妙法蓮華者之非即妙法蓮華耶。吾烏知乎",
    "X32n0621_001:0564b04": "釋妙法蓮華者之非即說妙法蓮華耶。吾烏知乎妙",
    "X32n0621_001:0564b05": "法蓮華之非藉說妙法蓮華者以開耶。吾烏知乎說",
    "X32n0621_001:0564b06": "妙法蓮華之非藉釋妙法蓮華者以傳耶。獨慮氣往",
    "X32n0621_001:0564b07": "風微之後。世異其說。人殊其旨。遂令曠千百年之精",
    "X32n0621_001:0564b08": "蘊。漂沉汩沒於荒烟蔓艸間者有之矣。其何以使先",
    "X32n0621_001:0564b09": "賢之未全者克全。後學之未發者咸發此",
    "X32n0621_001:0564b10": "雲峯頻禪師。所以承獅峰浮木師之囑。而鰓鰓然慮",
    "X32n0621_001:0564b11": "也何慮乎爾。慮夫法華之失傳不得其人。恐千之百",
    "X32n0621_001:0564b12": "之無以托之也。慮夫法華之搖落。雖得其人。恐千之",
    "X32n0621_001:0564b13": "百之有以借之也。必也不借法華之美以自文。而法",
    "X32n0621_001:0564b14": "華之傳實托之以愈顯者。則授手之輯焉烝矣。爰是",
    "X32n0621_001:0564b15": "毅然以著作自任。裒集諸家。參考同異。凡彚五疏解",
    "X32n0621_001:0564b16": "而後成歷四閱載而始就。繁者刪之。缺者補之。而仍",
    "X32n0621_001:0564b17": "參己意。以備其所不備也。務使先賢之奧義。由我而",
    "X32n0621_001:0564b18": "傳。後學之津梁。由我而悟。從此法華之旨。如雷出地。",
    "X32n0621_001:0564b19": "如日中天。此誠統諸佛降靈之本致。而發千餘年未",
    "X32n0621_001:0564b20": "發之秘蘊也。然所以不憚鰓鰓為此者。寧惟是臆說",
    "X32n0621_001:0564b21": "是逞。亦以人自無始以來。以至於今。法華之流傳。不",
    "X32n0621_001:0564b22": "墜久矣。不有開者。何以作於前。不有繼者。何以述於",
    "X32n0621_001:0564b23": "後且使覩是解者。溯流窮源。因端竟委。相與探索義",
    "X32n0621_001:0564b24": "蘊。以闡揚法華之弘訓。俾無失燈傳之意。則是授手",
    "X32n0621_001:0564c01": "也。以全先賢之未全者在是。以之發後學之未發者",
    "X32n0621_001:0564c02": "亦在是。是師之志也夫。",
    "X32n0621_001:0564c03": "旹",
    "X32n0621_001:0564c04": "康熈乙丑三月上巳日嶺南崙山佘雲祚頓首敬撰",
    "X32n0621_001:0564c08": " 雲峰禪師法華授手序",
    "X32n0621_001:0564c10": "浩浩兩間。所最貴者。豈非人也哉。豈非生人素具此",
    "X32n0621_001:0564c11": "甚深智慧也哉。是以天為之作盖於上。復燦之以",
    "X32n0621_001:0564c12": "日月星辰之文。地為之作載於下。復養之以海嶽山",
    "X32n0621_001:0564c13": "川之勝。不寧惟是千聖生欣。特出惠之以經綸大經",
    "X32n0621_001:0564c14": "之學。諸佛嘆奇。亦來與之以出世無上之規。故凡戴",
    "X32n0621_001:0564c15": "天履地。在吾儒便當自期無愧於孔孟。在釋氏便當",
    "X32n0621_001:0564c16": "奮志有益於後賢。以成兩大間一出格男子。方不負",
    "X32n0621_001:0564c17": "天地生我聖賢成我佛祖出我。一片珍重。我等婆心",
    "X32n0621_001:0564c18": "也。然而知之而遂能行之者幾人哉。",
    "X32n0621_001:0564c19": "吾師雲峰和尚。學道人也。禪定之餘。往往持玅法華",
    "X32n0621_001:0564c20": "經顯示及門。曰佛祖慧命。即此便是。蓋於甚深智慧。",
    "X32n0621_001:0564c21": "已默證之久矣。因痛從前之註疏未醇未備。恐後學",
    "X32n0621_001:0564c22": "之愚柔難解難持遂作法華授手十卷。或削舊疏。或",
    "X32n0621_001:0564c23": "參己意。或商確友朋。總求不背佛意旨為歸。直使閱",
    "X32n0621_001:0564c24": "之者。如親覩如來放眉間光震天動地。",
    "X32n0621_001:0565a01": "師誠出格奇男子哉。吾因是大有感焉。孰無朗徹之",
    "X32n0621_001:0565a02": "心。足以悟聖悟賢悟佛悟祖。孰無柔腕之手。足以註",
    "X32n0621_001:0565a03": "聖註賢註佛註祖。孰無二三良友此唱彼和。足以發",
    "X32n0621_001:0565a04": "明聖賢佛祖出世苦心。願乃悠悠忽忽。不以奇男子",
    "X32n0621_001:0565a05": "自任。致使此生內之無得於身。心外之無裨於來學。",
    "X32n0621_001:0565a06": "逐浪隨風。日復一日。已去之光陰。痛不可再。將來之",
    "X32n0621_001:0565a07": "筋力。日且就衰。迨到盡頭。自問無據。茫茫百感。浩嘆",
    "X32n0621_001:0565a08": "獨勞。此時縱有日月縱有星辰。縱有山川海嶽。亦不",
    "X32n0621_001:0565a09": "能挽將朽之心。將脆之手矣。嗚呼其負天地聖賢佛",
    "X32n0621_001:0565a10": "祖。不既多乎矣。此玅法固人人素具之物。然亦視其",
    "X32n0621_001:0565a11": "人之究證何如耳。苟此生不悟。從此便迷此生不持。",
    "X32n0621_001:0565a12": "從此便墮。當茲能悟能持倘聽其或迷或墮及至已",
    "X32n0621_001:0565a13": "迷已墮必不能復悟復持。所以從上諸佛不惜口舌",
    "X32n0621_001:0565a14": "為之顯談於前。歷代名賢不吝筆墨為之發明於後。",
    "X32n0621_001:0565a15": "無非欲人珍重此素具之物。必向此生求其真悟真",
    "X32n0621_001:0565a16": "持不可或迷或墮耳。經曰。諸佛難值。又曰大法難逢。",
    "X32n0621_001:0565a17": "惟於幸值幸逢之會。常抱難值難逢之想。靜究力行。",
    "X32n0621_001:0565a18": "以成兩大間一出格男子。斯不負",
    "X32n0621_001:0565a19": "吾師體佛祖出世。一片為人婆心也已。",
    "X32n0621_001:0565a20": "時",
    "X32n0621_001:0565a21": "康熙乙丑六月之二十日衡陽末學金簡夢錫氏盥",
    "X32n0621_001:0565a22": "沐焚香序於雲峰步雪樓",
    "X32n0621_001:0565b05": " 序",
    "X32n0621_001:0565b07": "諸佛出現。無非為生人本來是佛作一導師。吾人出",
    "X32n0621_001:0565b08": "世一番亦祗畢此第一大事。為不虗出。佛即不出不",
    "X32n0621_001:0565b09": "言。此心此理。自在天壤。孔子曰。朝聞道。曾子曰。而今",
    "X32n0621_001:0565b10": "而後吾知免夫。正指此也。釋尊捐實報莊嚴大寂滅",
    "X32n0621_001:0565b11": "之樂。來此濁惡。特為我等。標此最勝一格其隻字片",
    "X32n0621_001:0565b12": "語。悉一切慧命所託詎可忽哉。然亦有不必誦其章",
    "X32n0621_001:0565b13": "而自不背者。如孔曾盧能諸賢聖是也。又有讀其書",
    "X32n0621_001:0565b14": "不假詮疏而即能實體諸躬者。如曇翼首山等諸俊",
    "X32n0621_001:0565b15": "傑是也。下此則持其辭必求其義。始能如說修習不",
    "X32n0621_001:0565b16": "虞其謬戾是以天台北秀諸師。為大法憂。起而作釋。",
    "X32n0621_001:0565b17": "自晉至今。不減數十餘家。然此詳而彼略者。有之。或",
    "X32n0621_001:0565b18": "自標勝失佛初懷者。亦間有之。",
    "X32n0621_001:0565b19": "雲峰禪師。慨於心思。得古今名疏而訂正之間有心",
    "X32n0621_001:0565b20": "得不恤不讓務期合佛意旨。以便後學由疏得經。由",
    "X32n0621_001:0565b21": "經成行。速得光昭。反此一真而已。槁成徧質諸耆舊。",
    "X32n0621_001:0565b22": "將授之梓因亦遣不肖震一閱。其遣震閱者。意不過",
    "X32n0621_001:0565b23": "欲震清其文氣與勢。非問理也。震自念於此一大事。",
    "X32n0621_001:0565b24": "從未究心。且梵語及佛家律儀。亦從未經耳。辭之至",
    "X32n0621_001:0565c01": "再至三竟未能獲只得取大乘妙法本文。書之誦之。",
    "X32n0621_001:0565c02": "間有會心。亦不嫌不讓。筆之於紙歲有六月日。幸亦",
    "X32n0621_001:0565c03": "成帙。命曰初因。經云若長若幼。於法華會。得聞隨喜。",
    "X32n0621_001:0565c04": "出於會外。展轉相傳至第五十人。隨喜功德。亦無量",
    "X32n0621_001:0565c05": "無邊。又云。以大地寘足甲而升之梵天不足為難。能",
    "X32n0621_001:0565c06": "於末世。暫讀此經。是則為難然則震之初因。亦曰。庶",
    "X32n0621_001:0565c07": "幾附於第五十人後之隨喜。末世暫讀之小幸云爾。",
    "X32n0621_001:0565c08": "藉非師無端之彊震。不幾虗過此生也耶。故吾常謂。",
    "X32n0621_001:0565c09": "師授手。非為師疏立此名也。為授震手立此名也。亦",
    "X32n0621_001:0565c10": "為授舉世閱此解者手立此名也。非誣也。又震嘗過",
    "X32n0621_001:0565c11": "師剎。語及易。震曰。語語皆誨人作聖。無有第二義為",
    "X32n0621_001:0565c12": "人少寬地也。如乾九三正我輩爻也。上覩聖人之躍",
    "X32n0621_001:0565c13": "與飛及亢。下覩聖人之見及潛在九三。雖無潛見飛",
    "X32n0621_001:0565c14": "躍之德。然業已居聖人之位。故其辭曰君子終日乾",
    "X32n0621_001:0565c15": "乾夕惕若厲無咎。見居此位。誰得自諉非聖。必也朝",
    "X32n0621_001:0565c16": "為之乾。夕為之惕。刻刻若將隕於深淵。斯無咎矣。不",
    "X32n0621_001:0565c17": "然空當此爻。咎不少也。師嘆曰。吾洞山祖。居山三十",
    "X32n0621_001:0565c18": "年其地神欲一見其身而不可得。其亦是之謂與。又",
    "X32n0621_001:0565c19": "曰。東坡為五祖戒後身。□公為溈山祐再來。清濁雖",
    "X32n0621_001:0565c20": "有不同要俱為減分。臘月三十日。在人眉睫。那得不",
    "X32n0621_001:0565c21": "嚴加綿密師葢深有聞者。吾願出世丈夫。閱師授手。",
    "X32n0621_001:0565c22": "甚不當作文字觀也。",
    "X32n0621_001:0565c23": "康熙乙丑五月四日",
    "X32n0621_001:0565c24": "髮姪衡陽熊震頓首謹序",
    "X32n0621_001:0566a03": " 法華授手序",
    "X32n0621_001:0566a05": "能使億萬眾生屏一切聲聞。而見一切法。擎拳竪拂。",
    "X32n0621_001:0566a06": "舞毬張弓。當下承應。便犁然有得於心。即如來且饒",
    "X32n0621_001:0566a07": "舌耶。又況後之賢豪輩出。議論風生耶。乃者下士聞",
    "X32n0621_001:0566a08": "道等於夢魘。屈伸欠呵。不知所以。於是乎。佛不得已",
    "X32n0621_001:0566a09": "而有言諸名宿復不得已而有詮解註述。後之有心",
    "X32n0621_001:0566a10": "者因而網羅羣言。伐毛取髓。彌縫其闕。葢怵心蒿目",
    "X32n0621_001:0566a11": "而出之以勷斯事。覺斯人也。嗚呼可不謂盛與。妙法",
    "X32n0621_001:0566a12": "蓮華經者。囊括三世。統攝十方。諸佛之所以出世入",
    "X32n0621_001:0566a13": "世度世於是具在流傳既久。故屢劫以來。諸蒲團上",
    "X32n0621_001:0566a14": "人能以六時心力闡西方奧蘊者。且逮數家譬如測",
    "X32n0621_001:0566a15": "天周髀宣夜渾儀諸術。星官臺史家按法以求。終不",
    "X32n0621_001:0566a16": "能無累忝之爽者。以其各不相謀。未嘗舉而通之也。",
    "X32n0621_001:0566a17": "頻師捨宅。自幼事獅峯浮公已更一笠一鉢。萬水萬",
    "X32n0621_001:0566a18": "山探珠驪頷。解鈴虎項所謂精心妙慧。非與。浮翁於",
    "X32n0621_001:0566a19": "法華全疏。既以悲憫苦哀。發為願力。頻師又了未了",
    "X32n0621_001:0566a20": "之公案。著有成書。佛言則海會也。諸家之詮解註述",
    "X32n0621_001:0566a21": "則百川也。頻師萃集眾響。裁以特識則導百川而東",
    "X32n0621_001:0566a22": "之於海。枝柱廓清。委委源源使無沾濡汩沒之患也。",
    "X32n0621_001:0566a23": "為佛也子者報佛恩。為師也弟者承師訓。皷吹先烈。",
    "X32n0621_001:0566a24": "津梁後進事半古人。功則倍之。真本色道人之為也。",
    "X32n0621_001:0566b01": "解既成。予從有竊觀焉。因歎學者展卷瞭然。即從此",
    "X32n0621_001:0566b02": "有省。貫諸說而歸於一。從一說而循其本。庶幾見如",
    "X32n0621_001:0566b03": "來色身。亦見如來法身也。則浮翁逮頻師之一瓣香。",
    "X32n0621_001:0566b04": "終勿煨燼也。",
    "X32n0621_001:0566b05": "旹",
    "X32n0621_001:0566b06": "康熈乙丑孟秋月",
    "X32n0621_001:0566b07": "賜進士第內閣中書廖聯翼沐手敬撰",
    "X32n0621_001:0566b10": " 妙法蓮華經授手緣起",
    "X32n0621_001:0566b12": "授手何為而作也。起於獅峯浮木先老人之一囑",
    "X32n0621_001:0566b13": "也。老人以生知妙慧。出荊紫學和尚門。達百丈瑞",
    "X32n0621_001:0566b14": "師翁別傳之旨。徧參烟水。所謂一人半人。乃至無",
    "X32n0621_001:0566b15": "人靡不經涉。緣遵荊紫遺意。以一舌撩空。掀翻教",
    "X32n0621_001:0566b16": "海。每得古人龍驤虎驟之機。不禁稱之寶之。色為",
    "X32n0621_001:0566b17": "之愉手為之舞有如指珠。當下活弄生拈。是以即",
    "X32n0621_001:0566b18": "席語下豁然者。指不勝屈。至久依鎚鍊。如太華西",
    "X32n0621_001:0566b19": "院大悲高原文殊東山輩。皆奮大手眼。各震宏音。",
    "X32n0621_001:0566b20": "間有淵嘿靈機光韜彩攝者。難為枚舉即不肖祥",
    "X32n0621_001:0566b21": "恨生也。晚乙未秋。始覲慈顏受切磋於陶冶間有",
    "X32n0621_001:0566b22": "年矣。一夕老人與祥。及巨澤中葊奇之坤載奯舟",
    "X32n0621_001:0566b23": "天放諸兄弟。坐火爐頭。談及法華。乃愴然曰。予於",
    "X32n0621_001:0566b24": "是經。痛無全疏以惠後學。意欲彚諸名解。合為一",
    "X32n0621_001:0566c01": "解。苦勷事者。乏人也。爾輩肎放下身心。以千日為",
    "X32n0621_001:0566c02": "期。全先賢之未全。發後學之未發。俱在此舉祥等",
    "X32n0621_001:0566c03": "時亦唯唯此甲辰冬月。講期中商訂語也。不意時",
    "X32n0621_001:0566c04": "勢滄桑。諸同門咸散居異地。祥亦以雲峯院事日",
    "X32n0621_001:0566c05": "拖踏泥水中。迨丁巳春老人化緣告畢。賷志往矣。",
    "X32n0621_001:0566c06": "且比年來不肖更荷雲巖擔子。枷杻重添。時亦累",
    "X32n0621_001:0566c07": "預斯席每不禁泪墮。思老人上為法憂。下為生慮。",
    "X32n0621_001:0566c08": "我輩遂忘火爐頭諄諄口喻耶。繼述之心。愈[跳兆+孛][跳兆+孛]",
    "X32n0621_001:0566c09": "然若不可遏。但以慧輕責重。幾退幾興。幾興幾退",
    "X32n0621_001:0566c10": "自受命迄今。奄奄忽忽。殆十有七稔。庚申春。忽憶",
    "X32n0621_001:0566c11": "古著述佛經者。多誓求冥應。乃浣心滌念。禱三世",
    "X32n0621_001:0566c12": "佛誦普門經。九十日中。投誠之念。不為不切。而所",
    "X32n0621_001:0566c13": "謂冥應杳然也。于是加虔懇禮。大悲懺二七日。忽",
    "X32n0621_001:0566c14": "雨中假寐間。見大辯和尚同耆宿五人。形儀皆奇",
    "X32n0621_001:0566c15": "偉尊嚴。使二力士舁大箱。造祥室。辯指箱謂曰。此",
    "X32n0621_001:0566c16": "先王府所寄物。今特授子。當珍藏之。可足子願也。",
    "X32n0621_001:0566c17": "拜受之下。隨即細檢。惟蠹書蟲字。斷畵殘文而已。",
    "X32n0621_001:0566c18": "復檢得一破冊字皆錦織。鳥篆蟲文。無可多識。唯",
    "X32n0621_001:0566c19": "中有兩大金字。曰瑞白。光朗朗射人眉宇。愚竊念",
    "X32n0621_001:0566c20": "此。吾先弁山師翁字也。胡為識是。且頗恠彫殘。似",
    "X32n0621_001:0566c21": "無足傳者。偶一居士從傍語曰但存之。勿慮修補",
    "X32n0621_001:0566c22": "人也愚顧視咲諾。再檢之。得象牙手。長尺餘比若",
    "X32n0621_001:0566c23": "欣欣然喜所得。即袖之亟入寢室。乃寤時起坐沉",
    "X32n0621_001:0566c24": "吟因思如來於此經。放白毫光。現種種瑞今冊授",
    "X32n0621_001:0567a01": "瑞白。尚非冥騐耶。即盥漱焚香而造端。于是日乃",
    "X32n0621_001:0567a02": "四月八也。然窮山僻嶺。苦無疏解。家藏惟科註直",
    "X32n0621_001:0567a03": "指二種。乃不五日。有僧持要解知音。至翌日。僧又",
    "X32n0621_001:0567a04": "持大窾。至於是。五解不謀而聚。始晃焉悟夢中五",
    "X32n0621_001:0567a05": "耆宿也。辯師雖無註疏。於此經流通之願。亦苦矣。",
    "X32n0621_001:0567a06": "由此通身汙下。心手愈篤。不知有寒。不知有暑。不",
    "X32n0621_001:0567a07": "知有月夜霜鐘呼人就夢。積日成月。積月成歲。不",
    "X32n0621_001:0567a08": "四年而稿就。得力翁夢鍚二居士。為之較訂。名曰",
    "X32n0621_001:0567a09": "授手。然非敢強出隻手。夫固有授之者也。是解也。",
    "X32n0621_001:0567a10": "雖無所長。句櫛字比。初學便也。分門列科。展卷明",
    "X32n0621_001:0567a11": "也。微言精義。體用備也。用是登諸棗梨。以布四方。",
    "X32n0621_001:0567a12": "使有指是經。而謂之曰。獅峯浮木和尚火爐頭。十",
    "X32n0621_001:0567a13": "餘年積逋。今始得雲峯兒完。却是愚報老人之日",
    "X32n0621_001:0567a14": "矣。是愚報老人之日矣。",
    "X32n0621_001:0567a15": "旹",
    "X32n0621_001:0567a16": "康熙癸亥夏六月十日楚衡雲峯沙門頻吉智祥識",
    "X32n0621_001:0567a19": "凡例",
    "X32n0621_001:0567a20": "是經以妙法蓮華名。非創自本師釋迦也。本經所",
    "X32n0621_001:0567a21": "載。威音王佛。大通智勝日月燈明。以至過去諸佛。",
    "X32n0621_001:0567a22": "皆說妙法華經。夫妙法而喻以蓮華。豈人世之所",
    "X32n0621_001:0567a23": "謂蓮華者。可同日語哉。諸家所釋。各有主見。惟一",
    "X32n0621_001:0567a24": "雨潤師。似得其旨。雖得其旨。然猶著於蓮華。致境",
    "X32n0621_001:0567b01": "量弗忘。不敢盡取。",
    "X32n0621_001:0567b02": "各品題下。皆宗憨山大師品節。然亦不盡同者。增",
    "X32n0621_001:0567b03": "減隨錄。達意而止。間有諸家所常。亦折衷參訂焉。",
    "X32n0621_001:0567b04": "稍或未透。出愚見補之。",
    "X32n0621_001:0567b05": "是經從來解亦甚夥。陳隋間有天台智者大師。悟",
    "X32n0621_001:0567b06": "法華三昧獲旋陀羅尼。居江陵時。演玄義十卷釋",
    "X32n0621_001:0567b07": "題。文句十卷解經。至唐荊溪尊者。有釋籤十卷。妙",
    "X32n0621_001:0567b08": "樂十卷。迨元之慧愚谷師。依天台文句作註解。後",
    "X32n0621_001:0567b09": "天竺一葊如師。亦依天台。擴註解。為科註七卷。其",
    "X32n0621_001:0567b10": "他諸疏。不勝枚舉今解以科註為宗。而實祖天台。",
    "X32n0621_001:0567b11": "是疏所引要解。乃宋溫陵環師所著。知音明允朴",
    "X32n0621_001:0567b12": "愚師所著。大窾明一雨潤師所著。直指清且拙訥",
    "X32n0621_001:0567b13": "師所著。祥愧僻處窮陬。見聞無幾。古今珍寶。未免",
    "X32n0621_001:0567b14": "挂一漏十之嘆。",
    "X32n0621_001:0567b15": "所立科名。雖意本科註。然繁者剔之。欠者補之。總",
    "X32n0621_001:0567b16": "欲與經相脗合。如流通大科餘不繁引。",
    "X32n0621_001:0567b17": "記科次第。皆依交光師。用干支字。以便尋討。但今",
    "X32n0621_001:0567b18": "疏各有品例。不便載本品下。故此另立科文。",
    "X32n0621_001:0567b19": "引援諸註下。間有不盡。同原本者。或雜異珍。或出",
    "X32n0621_001:0567b20": "愚見。以參差不便標名。非敢掩人長也。",
    "X32n0621_001:0567b21": "諸師所釋。每於經文顯處。槩略之愚則詳釋焉。使",
    "X32n0621_001:0567b22": "知經語原無淺邇。凡愚所言。以[△@△]方圈記之。或他",
    "X32n0621_001:0567b23": "有所引以○圓圈別之。庶簡閱者。臨文易見。",
    "X32n0621_001:0567b24": "經中難字。或本音。或別音。一一從字彚考正。使初",
    "X32n0621_001:0567c01": "學家。不致檢討。",
    "X32n0621_001:0567c02": "全經大旨如來本為一大事因緣。開示眾生。使古",
    "X32n0621_001:0567c03": "今聞者見者。從此悟入。第經文繁廣。首尾難通。雖",
    "X32n0621_001:0567c04": "有二十八品之區分。若不預為槩示學者。難以潛",
    "X32n0621_001:0567c05": "符。故於經前。另立大意。",
    "X32n0621_001:0567c06": "註述源。既有所囑。勢不容己也。非衒耀見聞。自",
    "X32n0621_001:0567c07": "呈狂瞽。然諸師既詳釋矣。豈節外枝生。鑿空多事。",
    "X32n0621_001:0567c08": "良以世降時衰情多怠慢。將前贒血心血髓厭以",
    "X32n0621_001:0567c09": "浩繁。各守一隅。不無偏見。此吾先老人捬心痛淚。",
    "X32n0621_001:0567c10": "而必欲集者。故小子不得不勉強行之云。",
    "X32n0621_001:0567c16": " 妙法蓮華經大意",
    "X32n0621_001:0567c18": "妙法者。第一義諦也。義既第一。更無有義。誠不可",
    "X32n0621_001:0567c19": "以名名者矣。然不可以名名。而從上諸聖。又不得",
    "X32n0621_001:0567c20": "不以此法曉示將來。只得借喻表法。故名之曰妙",
    "X32n0621_001:0567c21": "法蓮華。但此蓮華亦有不可思議者。葢如來演大",
    "X32n0621_001:0567c22": "華嚴。最初放眉間光。加被普贒。即入如來藏身三",
    "X32n0621_001:0567c23": "昧。說華藏莊嚴世界海。海中有大蓮華。名種種光",
    "X32n0621_001:0567c24": "明蕋香幢。華藏莊嚴世界住在此蓮華中。且此華",
    "X32n0621_001:0568a01": "藏莊嚴世界中。復有無邊無量種種世界。謂此華",
    "X32n0621_001:0568a02": "藏莊嚴世界。可思議耶。不可思議耶。華藏莊嚴不",
    "X32n0621_001:0568a03": "可思議。益知蓮華不可思議矣。蓮華不可思議。謂",
    "X32n0621_001:0568a04": "妙法尚可思議乎。妙法蓮華。互喻互顯。是此名立。",
    "X32n0621_001:0568a05": "而名不礙法。法顯而法可立名。知此則經旨得矣。",
    "X32n0621_001:0568a06": "然如來必欲說此妙法蓮華經者。何也。我釋迦本",
    "X32n0621_001:0568a07": "師。扮裝頭面。示相人間。本欲為一切有情。揭露此",
    "X32n0621_001:0568a08": "元具本覺妙明之廣大蓮華藏。且酌且審。已經四",
    "X32n0621_001:0568a09": "十餘年。浸浸焉。欲引入不測之淵海。豈期五性三",
    "X32n0621_001:0568a10": "乘莫能疾證。故先與說無量義經。又與入無量義",
    "X32n0621_001:0568a11": "定眾中聞無量義。亦不識即博而約。示本彰源。只",
    "X32n0621_001:0568a12": "得圖畵虗空。全聲全色。仰則法雨繽紛。俯則山河",
    "X32n0621_001:0568a13": "擊吼。大放眉間毫相光明。直燭東方萬八千土尼",
    "X32n0621_001:0568a14": "吒阿鼻。靡或有遺。其間圓現十法界相。染也淨也。",
    "X32n0621_001:0568a15": "喜也怒也。盡情吐露。吾世尊得得。將諸人蓮華藏",
    "X32n0621_001:0568a16": "內所有珍奇。一盤托出。急欲就此承當。無奈一堂",
    "X32n0621_001:0568a17": "冷淡出手無人。只有阿逸多。亦佯佯莫辯。且恠且",
    "X32n0621_001:0568a18": "疑。徧度會中。孰為可答。轉盻得文殊師利。意知曾",
    "X32n0621_001:0568a19": "見多佛。應識希有。我今當問。曼殊童子。故作思惟",
    "X32n0621_001:0568a20": "擬古見既與今同。想法應宜無二說決知今日如。",
    "X32n0621_001:0568a21": "來定然同日月燈之說妙法華經教菩薩法無疑。",
    "X32n0621_001:0568a22": "故曰我見燈明佛。本光瑞如此。以是知今佛。欲說",
    "X32n0621_001:0568a23": "法華經。致引如來出定歎德。而妙法蓮華經由此",
    "X32n0621_001:0568a24": "說耳。經家以是立名。序品總顯一真法界之事相。",
    "X32n0621_001:0568b01": "為如來出世一大事因緣之原委。三分中此為序",
    "X32n0621_001:0568b02": "分。自方便品。至學無學人記八品為迹門正宗。然",
    "X32n0621_001:0568b03": "方便一品。世尊本意。不假言詮但入定放光。滿擬",
    "X32n0621_001:0568b04": "四十秊淘汰。必有目擊道存者。默契不言之表豈",
    "X32n0621_001:0568b05": "知盲然猶面墻壁。是以出定歎諸佛德。直下呼舍",
    "X32n0621_001:0568b06": "利弗而語之曰。諸佛智慧。甚深無量。其智慧門。難",
    "X32n0621_001:0568b07": "解難入。一切聲聞辟支佛。所不能知。此下正如奇",
    "X32n0621_001:0568b08": "峯絕壁。大水懸流。湧屼而不可止抑者。其為歎佛",
    "X32n0621_001:0568b09": "慧之深淵。而令人想像其境當此之時。一切聲聞。",
    "X32n0621_001:0568b10": "始作念生疑云。今者世尊。何故殷勤稱歎諸佛方",
    "X32n0621_001:0568b11": "便。舍利弗職當領袖。慧亦超羣只見前廊後架疑",
    "X32n0621_001:0568b12": "論紛紛故爾。赤身當刃氣節俱嚴。威德人前。趨蹌",
    "X32n0621_001:0568b13": "萬狀盡力窮聲。只道得個。我自昔來。未聞是法。今",
    "X32n0621_001:0568b14": "者四眾。咸皆有疑。惟願世尊。敷演斯事。如來於斯",
    "X32n0621_001:0568b15": "方說且止止復方言正是屠龍妙技。撥翳金針。起",
    "X32n0621_001:0568b16": "死回生。開彰妙論。使會眾肎綮。以明佛慧也。纔許",
    "X32n0621_001:0568b17": "說問。有五千人。避座而去。佛因以警不逮。而更添",
    "X32n0621_001:0568b18": "精進我如來教子之心。可謂篤切深厚。難喻難名。",
    "X32n0621_001:0568b19": "向下與談出世大事所有因緣。原為與一切眾生",
    "X32n0621_001:0568b20": "開示悟入佛之知見。告舍利弗。十方諸佛但以一",
    "X32n0621_001:0568b21": "佛乘故為眾生說法。無有餘乘。若二若三。其所以",
    "X32n0621_001:0568b22": "二三其說者。皆不得已。方便言也。若我弟子。不聞",
    "X32n0621_001:0568b23": "不知此經。謂諸佛如來。但教化菩薩。而自甘下劣",
    "X32n0621_001:0568b24": "此非佛弟子。非阿羅漢非辟支佛所謂我木立誓",
    "X32n0621_001:0568c01": "願。欲令一切眾如我等無異。若我以小乘。乃至化",
    "X32n0621_001:0568c02": "一人。我則墮慳貪此事為不可。又云。一切諸如來。",
    "X32n0621_001:0568c03": "以無量方便。度脫諸眾生。入佛無漏智。若有聞法",
    "X32n0621_001:0568c04": "者無一不成佛。又云。千二百羅漢。悉亦當作佛。此",
    "X32n0621_001:0568c05": "皆如來吐心吐膽。明露心光。教人諦信。佛無二說。",
    "X32n0621_001:0568c06": "而諸聲聞。雖未即到口不言。而心默領矣。如來知",
    "X32n0621_001:0568c07": "諸弟子中有所信解。連忙道汝等既已知。無復諸",
    "X32n0621_001:0568c08": "疑惑。心生大歡喜。自知當作佛。故舍利弗見搖鞭",
    "X32n0621_001:0568c09": "影蹄驟如風。踏倒蹊橋。翻身立地。始知白毫光裏。",
    "X32n0621_001:0568c10": "一切希有皆不疑。如來獨得受用而妙蓮華藏。始",
    "X32n0621_001:0568c11": "有少分契入。齊此古判為開佛知見亦是如來為",
    "X32n0621_001:0568c12": "上根人。作法說一周之葛藤。披露盡矣。既有說有",
    "X32n0621_001:0568c13": "示而如來亦因之以引入佛慧。頓令從方便門見",
    "X32n0621_001:0568c14": "真實相。乃為開權顯實之所由也。故為方便品。舍",
    "X32n0621_001:0568c15": "利弗慧既倍人。聞亦非淺。即以強心鐵骨。就此擔",
    "X32n0621_001:0568c16": "當。便能悔過自責。悲喜交生乃云。我從昔來。終日",
    "X32n0621_001:0568c17": "竟夜。每自尅責。而今從佛聞所未聞。未曾有法。斷",
    "X32n0621_001:0568c18": "諸疑悔。身意泰然。快得安隱。今日乃知從佛口生。",
    "X32n0621_001:0568c19": "從法化生。得佛法分。觀此語意。舍利弗如魘得醒",
    "X32n0621_001:0568c20": "慶快通身。實無纖毫疑不盡者所以曰泰然。曰安",
    "X32n0621_001:0568c21": "隱者。真到不疑之地故敢肆言得佛法分。即此可",
    "X32n0621_001:0568c22": "以語大矣。由是如來於人天眾前。始得放心放膽。",
    "X32n0621_001:0568c23": "充口為言。我於二萬億佛所。常教化汝。汝亦常夜",
    "X32n0621_001:0568c24": "隨我受學。既常教常隨。則身子與佛。何嘗須臾離",
    "X32n0621_001:0569a01": "也。既須臾不離。四十年間。蒙蒙董董。又非了無原",
    "X32n0621_001:0569a02": "故良以大教開彰。必有其時。時至自信。信則決而",
    "X32n0621_001:0569a03": "其說乃定。故曰。今為汝等。說最實事乃所以授記",
    "X32n0621_001:0569a04": "身子。自今而後。以至將來成佛之依正莊嚴及轉",
    "X32n0621_001:0569a05": "次授記之。有堅滿菩薩矣。然次身子已下。一切聲",
    "X32n0621_001:0569a06": "聞。久滯權乘。未獲疾證。見舍利弗親得授記。即已",
    "X32n0621_001:0569a07": "興起大心。各各脫身所著上衣。以供養佛。正以表",
    "X32n0621_001:0569a08": "脫難脫之先心而得。舍利弗乘機更請。謂我今無",
    "X32n0621_001:0569a09": "復疑悔。親於佛前。得授上記。第今千二百人。未竟",
    "X32n0621_001:0569a10": "聖乘不免重添疑網。夫何以得脫卸羣疑。而成妙",
    "X32n0621_001:0569a11": "悟。於是如來又只得移腔易調。更唱巴歌。為之以",
    "X32n0621_001:0569a12": "喻。而敷陳前事。說三界無安。顯然如大火宅。諸子",
    "X32n0621_001:0569a13": "於中嬉戲快樂不信我言。不知是父。只顧東西走",
    "X32n0621_001:0569a14": "戲。了無怖畏之心。長者見火從四面起。而急切愴",
    "X32n0621_001:0569a15": "惶之相。有不勝狀者。父雖千般設救。子仍頑怠無",
    "X32n0621_001:0569a16": "知淚浸長襟。幾欲成流矣。偶得計設為三車。似可",
    "X32n0621_001:0569a17": "適先心所好。告諭諸人。說眾患難汝等諸子。宜速",
    "X32n0621_001:0569a18": "出來。吾為汝等。造作三車。今在門外。可以遊戲。汝",
    "X32n0621_001:0569a19": "今不取。必致憂悔意謂計投所好。即超萬死俱生。",
    "X32n0621_001:0569a20": "火宅既離。憂懷稍憩。豈知疲頑固結。鈍滯難消。雖",
    "X32n0621_001:0569a21": "得坐於四衢。猶醉戀於艸舍。方將離火。復溺深淵。",
    "X32n0621_001:0569a22": "痛哉婆心。夫焉可釋。乃諸子恐父有示無酬。致索",
    "X32n0621_001:0569a23": "車之念生矣。然要知索車之故。見諸子大悟。方成",
    "X32n0621_001:0569a24": "向者迷居火宅。謂門外之三車定實。今日得坐通",
    "X32n0621_001:0569b01": "衢。識父心之方便假設。知本無而故索乃父子之",
    "X32n0621_001:0569b02": "機投。故曰。願賜我等三種寶車。如前所許。長者由",
    "X32n0621_001:0569b03": "斯祈索得遂私懷故以等子等車。殊鍚無二。其所",
    "X32n0621_001:0569b04": "賜車。以眾寶而莊校復安置其丹枕。駕以白牛。侍",
    "X32n0621_001:0569b05": "以臣妾。而愛念之衷。可謂至矣。設置之方。可謂得",
    "X32n0621_001:0569b06": "矣豈謂父心不普而偏致樂於誰哉。又豈謂許故",
    "X32n0621_001:0569b07": "均而與不平乎。喻陳既已。次得明論聲聞今此三",
    "X32n0621_001:0569b08": "界皆是我有其中眾生。悉是吾子愛無偏黨。不令",
    "X32n0621_001:0569b09": "有人獨得滅度。汝等若能信受是語。一切皆當得",
    "X32n0621_001:0569b10": "成佛道是乘第一。清淨微妙。乘此寶乘直至道場。",
    "X32n0621_001:0569b11": "此正如來舉掉揚波。同舟就岸之機也。復云。我此",
    "X32n0621_001:0569b12": "法印。為欲利益世間故說。在所遊方。勿妄宣傳。就",
    "X32n0621_001:0569b13": "此舉功出過明持者之福不可較。而毀者之罪又",
    "X32n0621_001:0569b14": "不可言也。如來若雷震長空。諸人似枯槁遇雨足",
    "X32n0621_001:0569b15": "見父意誠。而子心得知無不盡。總皆由喻而得。故",
    "X32n0621_001:0569b16": "名曰譬喻品。自此諸大弟子因一喻而感慈恩。始",
    "X32n0621_001:0569b17": "見捉兔捉象致力咸均。既識佛恩難報。始愧自鈍",
    "X32n0621_001:0569b18": "無為。敢於佛前。控呈信解巧喻貧如窮子。甘除糞",
    "X32n0621_001:0569b19": "於朱門。其間委婉指摘。又不啻如來狀火宅之明",
    "X32n0621_001:0569b20": "且盡也。說長者婆心逼極無狀中狀其真說窮子",
    "X32n0621_001:0569b21": "痴頑固結。無見中見其切益。識靈山一會敲唱潛",
    "X32n0621_001:0569b22": "行其屈折淒清。悲歡交至。將如來出世真情。菩薩",
    "X32n0621_001:0569b23": "輔化真境。扮作一場。千殊萬態。搬盡從前四十年",
    "X32n0621_001:0569b24": "所說所證。了無陳迹。及至最後。乃云。大富長者。則",
    "X32n0621_001:0569c01": "是如來。我等皆似佛子。由我等昔樂小法。如來便",
    "X32n0621_001:0569c02": "見縱捨。若有樂大之心。佛則為我說大乘法。今於",
    "X32n0621_001:0569c03": "此經。唯說一乘。并皆作佛。是故我等說本無心有。",
    "X32n0621_001:0569c04": "所希求。今法王大寶。自然而至。我等今者真阿羅",
    "X32n0621_001:0569c05": "漢普於人天。應受供養。如是者皆因喻說。了得佛",
    "X32n0621_001:0569c06": "心。冥益之恩。豈勝道哉。擬欲報此心此德。縱以手",
    "X32n0621_001:0569c07": "足供給頭頂禮敬於無量劫。則不可報或以兩肩",
    "X32n0621_001:0569c08": "荷負。過恒沙劫。亦不可報又或以無量寶衣。種種",
    "X32n0621_001:0569c09": "湯藥。乃至牛頭栴檀。以起塔廟。皆不能報。假使殞",
    "X32n0621_001:0569c10": "命灰形。又豈能報深恩於萬一耶。觀迦葉等圖報",
    "X32n0621_001:0569c11": "恩處。詞意凄楚。始知解必深。而信倍切。悟識如來。",
    "X32n0621_001:0569c12": "二三其說。原為入此一乘。使之因權契實。故稱為",
    "X32n0621_001:0569c13": "信解品。世尊今日。知一切聲聞已信已解。復恐信",
    "X32n0621_001:0569c14": "解不深。又說藥艸喻。使知一雨所潤。三艸二木。各",
    "X32n0621_001:0569c15": "得增長。又為二乘。足其深信。乃云。迦葉善說如來",
    "X32n0621_001:0569c16": "真實功德。誠如所言。如來復有無量無邊阿僧祇",
    "X32n0621_001:0569c17": "功德。汝等若於無量億劫。說不能盡。如來出世。如",
    "X32n0621_001:0569c18": "大雲起以大音聲。普告一切。使未度者度。未安者",
    "X32n0621_001:0569c19": "安。未涅槃者。令得涅槃。皆使到於一切智地。又云。",
    "X32n0621_001:0569c20": "汝等所行。是菩薩道。漸漸修學悉當成佛。以此知",
    "X32n0621_001:0569c21": "如來本唯一乘。無二無三。其所以差等者。機別故",
    "X32n0621_001:0569c22": "也會眾聞此。執見頓除。始入平等法慧。故繼此而",
    "X32n0621_001:0569c23": "有授記品。然授記雖列四名。其實意欲即授五百",
    "X32n0621_001:0569c24": "人記由遠因未發。恐卒難信。故先告云。我諸弟子",
    "X32n0621_001:0570a01": "威德具足。其數五百。皆當授記。於未來世。咸得成",
    "X32n0621_001:0570a02": "佛。所以經家單以授記。為斯品目也。齊此為喻說",
    "X32n0621_001:0570a03": "一周授中根人記。次為下根說因緣周者。即此授",
    "X32n0621_001:0570a04": "記之餘便云我及汝等。宿世因緣吾今當說。汝等",
    "X32n0621_001:0570a05": "善聽。此下說化城喻品。然如來必欲與說因緣者。",
    "X32n0621_001:0570a06": "何也舍利弗由法說開解之後。便有慕大之心。乃",
    "X32n0621_001:0570a07": "曰。我等今日真是佛子。此即的信無疑。如來必應",
    "X32n0621_001:0570a08": "與之作授記也。宜矣。四大弟子。出陳信解。謂我等",
    "X32n0621_001:0570a09": "今者真阿羅漢。始知從前羅漢之名。皆不足實。斯",
    "X32n0621_001:0570a10": "可謂心相體性。此與授記。亦宜其然也。若彼無慕",
    "X32n0621_001:0570a11": "大之心。而強以寶位禪之。譬乎奏九韶樂晏靈鵲",
    "X32n0621_001:0570a12": "於廟堂之上。匪徒食不安啄。而復眩欲至死。此所",
    "X32n0621_001:0570a13": "以必欲為下根。述說因緣也。正與說因緣時。舉其",
    "X32n0621_001:0570a14": "佛則曰大通智。語其時則曰塵點劫。然塵劫之與",
    "X32n0621_001:0570a15": "智佛。而相始終者。因緣也。於中敘智佛始終無不",
    "X32n0621_001:0570a16": "罄其細略。明王子修行。無不盡其精誠。至於彼佛",
    "X32n0621_001:0570a17": "受請。必先三轉法輪沙彌覆講亦度恒河沙眾。聆",
    "X32n0621_001:0570a18": "其語。似跬步可求。忖其事。實意度難知。譬如幽人",
    "X32n0621_001:0570a19": "午夜寂聽秋聲。愈聞而愈杳。愈遠而愈真。似實似",
    "X32n0621_001:0570a20": "虗。如縷如弱。隱然一段不可摸擬之情。於心眼間。",
    "X32n0621_001:0570a21": "唯幽人可想也。此下又如已斷鐘聲。重新繼起乃",
    "X32n0621_001:0570a22": "曰。彼十六沙彌。今皆作佛。第十六即我釋迦牟尼。",
    "X32n0621_001:0570a23": "於娑婆國。而得成佛。諸比丘。我為沙彌旹。所化無",
    "X32n0621_001:0570a24": "量百千萬億恒河沙等眾生者。即汝等諸比丘。及",
    "X32n0621_001:0570b01": "我滅後未來世中聲聞弟子是也。從前所說。如千",
    "X32n0621_001:0570b02": "波競湧。皆敘塵劫前事。到此則一句截斷。大似青",
    "X32n0621_001:0570b03": "布幔裡。忽然從正本外。提出一局。使人竟覓他起",
    "X32n0621_001:0570b04": "處不得。便繼以喻作化城也。如云。譬如五百由旬",
    "X32n0621_001:0570b05": "險難惡道。多諸人眾。欲過此道。至珍寶所。時有導",
    "X32n0621_001:0570b06": "師。引之已臻。三百由旬。而生心欲退。導師見愍。假",
    "X32n0621_001:0570b07": "智力以設化。城。使之將息保養。可以得寶還家。而",
    "X32n0621_001:0570b08": "諸行人。皆於化處。便生安隱之想。竟不念初心為",
    "X32n0621_001:0570b09": "何事而始志為何求也。導師知彼疲勞已歇。尚留",
    "X32n0621_001:0570b10": "戀乎不實之家。頓滅化城明彰寶所。而諭之曰。寶",
    "X32n0621_001:0570b11": "處在近。此城非實。是我化作為止息耳行人始知",
    "X32n0621_001:0570b12": "戀者非真。前途未竟又復各銳先心。祈歸寶所。後",
    "X32n0621_001:0570b13": "始結云。諸佛之導師。為息說涅槃。既知是息已。引",
    "X32n0621_001:0570b14": "以入佛慧。故富樓那等一切聲聞始從座起頭。面",
    "X32n0621_001:0570b15": "禮足。却住一面。但瞻仰如來目不暫捨而已當爾",
    "X32n0621_001:0570b16": "之時。如來與之授記。如投渴者之漿豈肺腑而不",
    "X32n0621_001:0570b17": "清凉則授受之源。萬無一失。富樓那由此作念知",
    "X32n0621_001:0570b18": "世尊奇特希有隨順世間若干種性。拔出眾生處",
    "X32n0621_001:0570b19": "處貪著。我等於佛功德。言不能宣唯佛世尊。能知",
    "X32n0621_001:0570b20": "我等深心本願。如來因彼注念。得以明告大會云。",
    "X32n0621_001:0570b21": "汝等見是富樓那不。我常稱為說法人中最當第",
    "X32n0621_001:0570b22": "一故授滿慈記後。兼得以授諸聲聞記。語云皆當",
    "X32n0621_001:0570b23": "授記同曰普明故有五百弟子授記品也。然阿難",
    "X32n0621_001:0570b24": "羅睺。又是如來親因。而返得記於諸人後者。一以",
    "X32n0621_001:0570c01": "統乎有學亦以識無親疎。示出世慈恩等同無二。",
    "X32n0621_001:0570c02": "豈復有疎其疎。而親其親哉。因是而授學無學人",
    "X32n0621_001:0570c03": "記之品名有矣法師一品如來授廣記於此世他",
    "X32n0621_001:0570c04": "生。故因藥王而告八萬大士使知其可當成佛之",
    "X32n0621_001:0570c05": "人。即此與彼也乃云汝見是大眾中。無量四眾八",
    "X32n0621_001:0570c06": "部求佛道者。今聞此經一句一偈。乃至一念隨喜",
    "X32n0621_001:0570c07": "者我皆與授記。而得成佛。至於我滅度後。若有於",
    "X32n0621_001:0570c08": "此經聞一句一偈。一念隨喜者。我亦與授阿耨。",
    "X32n0621_001:0570c09": "提無上道記。此為世尊普心普願。以了因中。誓度",
    "X32n0621_001:0570c10": "無邊之志。又要在會諸人。親遊入妙蓮華藏而歎",
    "X32n0621_001:0570c11": "美受持讀誦書寫者。與信者毀者之功過。殊常而",
    "X32n0621_001:0570c12": "無比也。故說如鑿井之施功久而得水易無非要",
    "X32n0621_001:0570c13": "人知持說此經必成佛不遠。欲使知蓮華藏海不",
    "X32n0621_001:0570c14": "離當處也。已上九品古判為開佛知見。則如來出",
    "X32n0621_001:0570c15": "世本心稍罄而憂懷稍釋。此為迹門流通。然且又",
    "X32n0621_001:0570c16": "不止此也。向下尚有四品。並為迹門流通。見如來",
    "X32n0621_001:0570c17": "於此經勸諭之切。前既為人開暢明歷使信知各",
    "X32n0621_001:0570c18": "具是華。以為成佛根本。尚是言顯而相未彰。故又",
    "X32n0621_001:0570c19": "以高五百由旬之寶塔。從地湧出有多寶如來。全",
    "X32n0621_001:0570c20": "身處此使一切人見聞不惑。而大樂說為之當機。",
    "X32n0621_001:0570c21": "欲開此塔如來示以彼佛有深重願。必待我分身",
    "X32n0621_001:0570c22": "諸佛。並集其會。而後乃出。於是世尊放光召集三",
    "X32n0621_001:0570c23": "變娑婆。其境界又不可得而思之者矣。當此之際。",
    "X32n0621_001:0570c24": "不唯見古佛與今佛。同居寶塔。而亦見無量分身",
    "X32n0621_001:0571a01": "如來。形殊影列。彩散星馳。儼如萬頃晴空。眾星朗",
    "X32n0621_001:0571a02": "朗於蟾蜍之窟。光如是遠。境如是[澗日+活]。佛如是多。華",
    "X32n0621_001:0571a03": "如是廣。大似妙墨圖成一幅華藏莊嚴。於諸人眉",
    "X32n0621_001:0571a04": "睫間。豈非明顯藥香幢華。展轉而無盡耶。真境既",
    "X32n0621_001:0571a05": "露。真智當生。如來以神通力。接諸大眾。共處虗空。",
    "X32n0621_001:0571a06": "以大音聲。普告四眾。誰能於此廣說是經。今正是",
    "X32n0621_001:0571a07": "時。如來不久當入涅槃。吾欲以此妙法華經。付囑",
    "X32n0621_001:0571a08": "有在。前由諸小乘發廣大心故。即與授記。今以此",
    "X32n0621_001:0571a09": "經付囑者。乃冀其行廣大行也。復云。聖主世尊。雖",
    "X32n0621_001:0571a10": "久滅度。在寶塔中。尚為法來。諸人云何不勤為法。",
    "X32n0621_001:0571a11": "此是激勵聲聞。而行大法。然以寶塔名品者。重在",
    "X32n0621_001:0571a12": "聞見親切。古判此為示佛知見。意極明甚。愚亦以",
    "X32n0621_001:0571a13": "為顯示一真妙境。為如來唱募流通之文。世尊如",
    "X32n0621_001:0571a14": "是苦口叮嚀。竟未有一人出眾承當。又與說本昔",
    "X32n0621_001:0571a15": "為提婆達多旹。勤求妙法。不惜身命。今日所以為",
    "X32n0621_001:0571a16": "無上士。普濟眾生。緣其因中有廣大心。行精進行。",
    "X32n0621_001:0571a17": "捨頭目髓腦。而無厭惜也。汝等一得授記。便謂成",
    "X32n0621_001:0571a18": "佛乃本有事。何必勞苦作此修持。豈不思。理雖頓",
    "X32n0621_001:0571a19": "悟。事假漸除。苟不就修。縱得成佛。亦只一素法身。",
    "X32n0621_001:0571a20": "欲蘄乎萬德莊嚴。力無畏等具足成就。不亦難乎。",
    "X32n0621_001:0571a21": "噫如來為教諸聲聞。極難言也。語其易則懈於進",
    "X32n0621_001:0571a22": "脩。語其難則廢彼大志。故方舉脩持之難而策勵。",
    "X32n0621_001:0571a23": "未終疾舉一龍女始八歲。而頃刻成佛。可謂彈指。",
    "X32n0621_001:0571a24": "而頓超無學。則又見其極易。而不難欲使二乘融",
    "X32n0621_001:0571b01": "通見地知此法在於不易不難之間。但不可有心",
    "X32n0621_001:0571b02": "得。而亦不可無心求也。雖然此更有所謂焉。如來",
    "X32n0621_001:0571b03": "如廛市中之為賈者。出百恠千奇。以顯示於人。無",
    "X32n0621_001:0571b04": "非欲得以自滿而益於彼。非徒耀人眼也。彼龍嗔",
    "X32n0621_001:0571b05": "而且毒。女陰而最柔。可謂難化之極難化者。尚一",
    "X32n0621_001:0571b06": "聞此經。而凡情立革。況人耶。況人中之有智者耶。",
    "X32n0621_001:0571b07": "爾時藥王與大樂說。見會中滿座英才。皆潛機伏",
    "X32n0621_001:0571b08": "括。而弗克奮發勇力。特於佛前。立誓陳衷。勸慰如",
    "X32n0621_001:0571b09": "來。可以勿慮。我等於未來世。當不惜身命而持說",
    "X32n0621_001:0571b10": "此經。此固為會眾。而作引領之緣。使各發願。以慶",
    "X32n0621_001:0571b11": "慰於如來。然所謂發千鈞之弩者。意有所待。而藥",
    "X32n0621_001:0571b12": "王等。破浪衝風。又有待而然者矣。故五百羅漢。陡",
    "X32n0621_001:0571b13": "發精誠。八千學人。同身避座。雖不敢誦於醪濁之",
    "X32n0621_001:0571b14": "娑婆。而亦堪承當於散漫之國土。比丘尼髏。有姨",
    "X32n0621_001:0571b15": "母之波闍波提。雖志在統攝弘經。患佛未親言許",
    "X32n0621_001:0571b16": "記。口欲言而辭未吐。如來已瞻視其色。得斯意矣。",
    "X32n0621_001:0571b17": "故曰。汝心將謂。我不說汝名而授記耶。我先總說。",
    "X32n0621_001:0571b18": "一切聲聞皆已授記。今汝欲知記者。當於六萬八",
    "X32n0621_001:0571b19": "千億佛所。為大法師。然後成佛。號一切眾生喜見。",
    "X32n0621_001:0571b20": "於是耶輸并得授記。而尼眾之於此經弘通允矣。",
    "X32n0621_001:0571b21": "且佛記姨母。必說億劫為大法師者。慮尼眾慧不",
    "X32n0621_001:0571b22": "及福。而欲使廣修教範。可以自利而利人也。若然",
    "X32n0621_001:0571b23": "則藥王等之引領。可謂半滴全天。功其淺乎。雖則",
    "X32n0621_001:0571b24": "聲聞畢進。恐於涉俗難全。要諸菩薩輔行其側此",
    "X32n0621_001:0571c01": "又為如來口欲言。而不能言者之深心。惟顧視於",
    "X32n0621_001:0571c02": "八十萬億諸菩薩而已。且諸大士亦知佛心無別。",
    "X32n0621_001:0571c03": "其望在於衛行。便於佛前。作獅子吼。乃云。能令眾",
    "X32n0621_001:0571c04": "生受持讀誦。如說修行。得正憶念。致於恐怖惡世",
    "X32n0621_001:0571c05": "中。有諸無智人。惡口罵詈我。及加刀杖者。我等敬",
    "X32n0621_001:0571c06": "信佛。忍此諸難事。我不愛身命。但惜無上道。須知",
    "X32n0621_001:0571c07": "此諸菩薩。其形其語。原為初記聲聞。圖張榜樣。此",
    "X32n0621_001:0571c08": "見是父是子。而創業守成。無二心也。故此但用一",
    "X32n0621_001:0571c09": "持字。而為品名。次復說安樂行者。此文殊之別識",
    "X32n0621_001:0571c10": "也。意謂使忍難弘經。莫若使無難為佳。故請如來",
    "X32n0621_001:0571c11": "敷陳四行。以為遠害之方。教先盡於己。而後盡於",
    "X32n0621_001:0571c12": "人。未見有己盡。而人不從者。若果能潔己盡誠。忠",
    "X32n0621_001:0571c13": "信篤敬。雖蠻貊之邦。吾亦得而行焉。然四行之中。",
    "X32n0621_001:0571c14": "行處近處。專精性戒。則譏嫌可遠。而眾難不干。深",
    "X32n0621_001:0571c15": "心則于人無觸。悲心則於眾不離。四行成就。軌物",
    "X32n0621_001:0571c16": "方嚴。而歸功於妙蓮華藏。不唐捐矣。髻珠一喻。為",
    "X32n0621_001:0571c17": "顯第一之功。宣妙蓮華。竟成一切種智。而保守千",
    "X32n0621_001:0571c18": "秋之家業。無越乎此。其事行流通。已思過半矣。開",
    "X32n0621_001:0571c19": "權顯實。意已云週。次下又為開迹顯本。亦分序正",
    "X32n0621_001:0571c20": "流通。以從地湧出前半品。至汝等自當因事得聞。",
    "X32n0621_001:0571c21": "為序分。從地湧出者。唯尊自性本具之理。前談迹",
    "X32n0621_001:0571c22": "門諸品。皆是事相。至此本門。復完序品光中境量。",
    "X32n0621_001:0571c23": "故有八恒河沙菩薩。從他方來。各願於此娑婆。廣",
    "X32n0621_001:0571c24": "說是經。世尊掉頭不顧。意顯不是家珍。冀得自胸",
    "X32n0621_001:0572a01": "流出。可以葢天葢地。故曰。我自有六萬恒河沙菩",
    "X32n0621_001:0572a02": "薩。能通此經。語論未竟。即時三千國土。地皆震裂。",
    "X32n0621_001:0572a03": "有無量菩薩。從地湧出。此正表人人蓮華藏內。本",
    "X32n0621_001:0572a04": "有無量性德。莊嚴此處。又似一幅八陣圖。只見星",
    "X32n0621_001:0572a05": "分棋布。主伴森然。而大雄帳裡。雖不見指揮三軍。",
    "X32n0621_001:0572a06": "而籌算英才。已定於中軍錦繡矣。會中無限人。但",
    "X32n0621_001:0572a07": "聽角聲金響。不知已度陳倉。阿逸多不忍坐觀成",
    "X32n0621_001:0572a08": "敗。橫槊當鋒。探得軍心。潛知妙策。故說偈請詢曰。",
    "X32n0621_001:0572a09": "無量千萬億。大眾諸菩薩。昔所未曾見。願兩足尊",
    "X32n0621_001:0572a10": "說云云。此問。即是彌勒欲為如來吐氣。而發其遠",
    "X32n0621_001:0572a11": "本。佛於未答之初。但囑云。當共一心披精進鎧。發",
    "X32n0621_001:0572a12": "堅固志。是欲勇於敵而銳。於先必致的中紅心而",
    "X32n0621_001:0572a13": "後已。曰吾今為汝顯示者。乃諸佛智慧。是諸佛自",
    "X32n0621_001:0572a14": "在神通之力。諸佛師子奮迅之力。諸佛威猛大勢",
    "X32n0621_001:0572a15": "之力。要人得觀標幟。題面上已有一段。吞秦食楚。",
    "X32n0621_001:0572a16": "曠如無天。密如無地之雄心。而其中神運。槩可悉",
    "X32n0621_001:0572a17": "知。豈迹門之知見而可企及。故綴此而有壽量品",
    "X32n0621_001:0572a18": "也。如以五百千萬億那由他阿僧祇世界。假使有",
    "X32n0621_001:0572a19": "人。抹作微塵。自東方過五百千萬億那由他阿僧",
    "X32n0621_001:0572a20": "祇國。乃下一塵。如是點盡。從前所有微塵之世界。",
    "X32n0621_001:0572a21": "盡皆以抹微塵。盡數諸塵以例吾壽。猶復過此百",
    "X32n0621_001:0572a22": "千萬億那由他阿僧祇劫。以是塵有盡。而劫無窮",
    "X32n0621_001:0572a23": "之壽。蒼蒼莾莾。意語難思。仰無以攀。鑽無以入者。",
    "X32n0621_001:0572a24": "豈非諸佛自在神通大勢威猛之力耶。既聞如來",
    "X32n0621_001:0572b01": "壽量若此。則前所問從誰初發心。教化而成就之",
    "X32n0621_001:0572b02": "地湧菩薩。不喻而釋。夫復何疑。自達多至此五品。",
    "X32n0621_001:0572b03": "古判為悟佛知見。亦明矣。此時大眾悟證法身常",
    "X32n0621_001:0572b04": "住不滅。而其所得功德。深淺難齊。故又有分別功",
    "X32n0621_001:0572b05": "德品耳。然所以分別者。非吾佛故欲為分也。由得",
    "X32n0621_001:0572b06": "之殊證之別。隨數生成佛之有階級。眾生聞經信",
    "X32n0621_001:0572b07": "解之有限量。而作此分也。齊此為本門正宗。後皆",
    "X32n0621_001:0572b08": "屬流通。至於此上一品所較者。皆為久脩實證者",
    "X32n0621_001:0572b09": "較也。未識暫時隨喜者又復何如。世尊又以一念",
    "X32n0621_001:0572b10": "隨喜。展轉至第五十人所有功德。超過八十年中。",
    "X32n0621_001:0572b11": "廣行布施於十二髏生。以至俱令得證四果者。乃",
    "X32n0621_001:0572b12": "至算數譬喻不可較其萬一。此皆明受法之人。所",
    "X32n0621_001:0572b13": "有功德。至於傳經法師。則又不然。必致得六根清",
    "X32n0621_001:0572b14": "淨。證諸實相。其間統論。所證功德。皆是佛之知見。",
    "X32n0621_001:0572b15": "又豈止六通三明而已。已上較量。始見持經功德",
    "X32n0621_001:0572b16": "深且固矣。次復勸其畢竟堅持。而不可少怠。又引",
    "X32n0621_001:0572b17": "己行常不輕行。唯以平等佛慧。化諸眾生。雖多遭",
    "X32n0621_001:0572b18": "毀辱。絕無一念疲厭之心。以至今日。得菩提果。亦",
    "X32n0621_001:0572b19": "持經騐也。如來既已較其功。而示其行。會眾又已",
    "X32n0621_001:0572b20": "信其實。而知其旨。此時世尊。如重累人脫其所繫。",
    "X32n0621_001:0572b21": "慶快通身。即時現大神力。出廣長舌。罄欬彈指。聲",
    "X32n0621_001:0572b22": "徹娑婆。以一身毛孔光舌相光。照寶樹之分身。如",
    "X32n0621_001:0572b23": "一月而臨眾水。因十方地動聲。聖凡聲。證娑婆之",
    "X32n0621_001:0572b24": "妙事。猶霜鐘而出重圍。如是神通。豈易易量哉。此",
    "X32n0621_001:0572c01": "所以曰神力品。囑累品者。乃付囑從前所教所示。",
    "X32n0621_001:0572c02": "令潔己盡誠。而行之也。自分別功德。至此六品。又",
    "X32n0621_001:0572c03": "為妙悟極則。以盡悟佛知見之底蘊。向後六品。總",
    "X32n0621_001:0572c04": "成入佛知見。而流通其事也。藥王本事。以苦行勗",
    "X32n0621_001:0572c05": "弘經之師。妙音往來。以應命勵承法之子。觀音入",
    "X32n0621_001:0572c06": "普門示現。見逆流而倒駕。眾聖用神呪加持。運悲",
    "X32n0621_001:0572c07": "心而莫極。妙莊王出陳本事。顯法力深。而轉識何",
    "X32n0621_001:0572c08": "難。普贒尊重。新勸發明利生切。而未來無盡。於是",
    "X32n0621_001:0572c09": "佛與菩薩。同聲唱無生之調。我共諸人。攜手登不",
    "X32n0621_001:0572c10": "滅之場。於斯時也。是法是華俱是幻。無生無佛亦",
    "X32n0621_001:0572c11": "無心。咄。喚作葛藤得麼。",
    "X32n0621_001:0572c16": " 妙法蓮華經授手弘傳序",
    "X32n0621_001:0572c18": "經題五字。已如題釋。弘傳序者。弘者。廣大也。傳者。",
    "X32n0621_001:0572c19": "流傳也。准本序。謂讚揚莫窮曰弘。永貽來哲曰傳。",
    "X32n0621_001:0572c20": "序者。次序也。如觀東西之墻序。可以別堂室之淺",
    "X32n0621_001:0572c21": "深。又頭緒也。如絲得頭緒。而條理有在也。經有序。",
    "X32n0621_001:0572c22": "知一經之大綱。別始末之殊分。使意趣不紊。而條",
    "X32n0621_001:0572c23": "目有准。此述序題。次下述序主。",
    "X32n0621_001:0572c24": "唐終南山沙門道宣述",
    "X32n0621_001:0573a01": "唐是述序時代。終南山名距長安城。南八十里。在",
    "X32n0621_001:0573a02": "扶風武功縣。東接驪山太華。西連太白隴山。其山",
    "X32n0621_001:0573a03": "北來。勢終於南。故曰終南。一名中南。在天之中。居",
    "X32n0621_001:0573a04": "都之南。一名地肺。可避洪水也。沙門。乃釋子之通",
    "X32n0621_001:0573a05": "稱。梵語沙門。此云勤息。謂勤脩眾善。息滅惡事也。",
    "X32n0621_001:0573a06": "又息心達本源。故號為沙門。上道下宣。序主名也。",
    "X32n0621_001:0573a07": "由後學不敢單稱。故言上下。師姓籛氏。彭祖之後。",
    "X32n0621_001:0573a08": "湖州長城縣人。父為隋吏部尚書。名籛申。母夢月",
    "X32n0621_001:0573a09": "輪貫懷而孕。復夢梵僧語云。所孕者。乃梁之祐律",
    "X32n0621_001:0573a10": "師也。生於隋開皇間。及長。師日嚴頵公出家。年二",
    "X32n0621_001:0573a11": "十。落髮受具。精通律典。唐高祖武德七年甲申。徙",
    "X32n0621_001:0573a12": "居終南紵麻蘭若製行事鈔。嘗行般舟三昧前。後",
    "X32n0621_001:0573a13": "總二十會。感天人送饌侍衛。後在西明寺行道。中",
    "X32n0621_001:0573a14": "夜臨砌。足蹶且仆。有少年介冑擁衛之。師問為誰。",
    "X32n0621_001:0573a15": "曰。弟子博叉天王子張瓊也。以師戒德。故來給衛",
    "X32n0621_001:0573a16": "耳。因以佛牙授師。夜捧行道。晝藏地穴。惟弟子文",
    "X32n0621_001:0573a17": "綱知之。又授以藥餌脩合之方。即今天王補心丸",
    "X32n0621_001:0573a18": "是也。師問以世尊在世及滅後時事。瓊一一為言。",
    "X32n0621_001:0573a19": "隨問隨錄。集為感天侍應傳一卷。高宗乾封二年",
    "X32n0621_001:0573a20": "丁卯。冬十月三日入滅。眾聞天人同聲。請師歸彌",
    "X32n0621_001:0573a21": "勒院。懿宗諡澄照大師。述者。著述也。述者謂之明。",
    "X32n0621_001:0573a22": "作者謂之聖。述而不作。師自謙之言也。",
    "X32n0621_001:0573a23": "序文略分四段。一標敘一章大旨。即妙法蓮華。至",
    "X32n0621_001:0573a24": "降靈本致也兩句。二承序一經出處。即蘊結下。至",
    "X32n0621_001:0573b01": "故所非述。三釋成一大時教。從夫以。至樂土玄猷。",
    "X32n0621_001:0573b02": "四結成弘傳之意。即弘贊下兩句。先明標敘大旨。",
    "X32n0621_001:0573b03": "妙法蓮華經者統諸佛降靈之本致也。",
    "X32n0621_001:0573b04": "妙法等。屬所詮之理。經為能詮之文。者之一字。牒",
    "X32n0621_001:0573b05": "定經題。通指七卷之文。統者。總攝之義。諸佛。即序",
    "X32n0621_001:0573b06": "品光中所現。方便品中所談。寶塔品中所集。三世",
    "X32n0621_001:0573b07": "十方之諸佛也。降靈。即降神迹於人間。所謂無生",
    "X32n0621_001:0573b08": "示生也。本致。即諸佛本心本願。所謂無邊眾生誓",
    "X32n0621_001:0573b09": "欲度也。如謂此經文雖七卷。實能統該三世十方",
    "X32n0621_001:0573b10": "一切諸佛降神利生之本願。攝無不盡也。次下第",
    "X32n0621_001:0573b11": "二段。承敘一經出處。",
    "X32n0621_001:0573b12": "蘊結大夏出彼千齡東傳震旦三百餘載。",
    "X32n0621_001:0573b13": "此方序一經兩土之原委。蘊。藏也。積也。結。即結集",
    "X32n0621_001:0573b14": "也。大夏。乃竺國之美稱。出彼千齡者。如來生於周",
    "X32n0621_001:0573b15": "昭王二十四年甲寅四月八日。入滅於周穆王五",
    "X32n0621_001:0573b16": "十二年壬申二月十五日。滅後阿難始結集四十",
    "X32n0621_001:0573b17": "九年所說。大小乘經律論藏。至東漢明帝永平七",
    "X32n0621_001:0573b18": "年。方流此土。計一千餘年。齡。即年也。葢蘊積於彼。",
    "X32n0621_001:0573b19": "所謂處。流傳於此。所謂出也。故曰藏積大夏。已千",
    "X32n0621_001:0573b20": "餘年矣。此明彼土之所藏。次彰此土之所出。東傳",
    "X32n0621_001:0573b21": "者。對西言也。震旦。東方屬震。日始出曰旦。樓炭經",
    "X32n0621_001:0573b22": "云。葱河以東名震旦。三百餘載者。自漢明帝夢金",
    "X32n0621_001:0573b23": "人至殿。遣蔡愔秦景等一十八人。使西域求佛法。",
    "X32n0621_001:0573b24": "至天竺隣境月氏國。遇摩騰法蘭二尊者。奉佛經",
    "X32n0621_001:0573c01": "像來震旦。至永平十年。入闕獻經像。帝大悅。勅於",
    "X32n0621_001:0573c02": "雍門外立寺。以敬奉之。因白馬馱來。遂名白馬寺。",
    "X32n0621_001:0573c03": "永平十四年。由五岳道士忌之。勅以火焚經像騐",
    "X32n0621_001:0573c04": "之。道經悉燼。佛經如故。自永平七年獻帝。合一百",
    "X32n0621_001:0573c05": "五十五年。歸魏。魏五主。合四十五年。歸西晉。西晉",
    "X32n0621_001:0573c06": "四主。合五十二年。歸東晉。安帝義熈二年。什師譯",
    "X32n0621_001:0573c07": "此經持。合八十九年。總計三百四十一年。故曰三",
    "X32n0621_001:0573c08": "百餘載。載取物終更始也。此上是總明兩土之出",
    "X32n0621_001:0573c09": "處也。次又別明譯經時節。",
    "X32n0621_001:0573c10": "西晉惠帝永康年中長安青門燉煌菩薩竺法護者",
    "X32n0621_001:0573c11": "初翻此經名正法華。",
    "X32n0621_001:0573c12": "西晉者。武皇帝。姓司馬。名炎。字安世。文帝昭之子",
    "X32n0621_001:0573c13": "也。受魏禪。即帝位。改元秦始。國號晉。建都洛陽。對",
    "X32n0621_001:0573c14": "東晉為言也。惠帝。即武帝次子。字正度。永康。惠帝",
    "X32n0621_001:0573c15": "年號。長安。古稱咸陽。漢高祖建都。改為長安。以山",
    "X32n0621_001:0573c16": "河百二。子孫可長安也。青門。乃俗稱。即長安東。霸",
    "X32n0621_001:0573c17": "城門邵平種瓜處也。燉煌。禹貢雍州之域。漢為燉",
    "X32n0621_001:0573c18": "煌郡。竺法護者。梵語竺曇摩羅剎。此云法護。月氏",
    "X32n0621_001:0573c19": "國人。究三十六國道術。秦始二年丙戌。自天竺達",
    "X32n0621_001:0573c20": "玉門。徙居燉煌。人美其德。故以菩薩稱之。後入長",
    "X32n0621_001:0573c21": "安。居青門。永康七年。初譯出此經。為十卷。名正法",
    "X32n0621_001:0573c22": "華。此明經來此土。過二百餘年。始成翻譯之原委",
    "X32n0621_001:0573c23": "也。燉(音豚)。煌(音黃)。",
    "X32n0621_001:0573c24": "東晉安帝隆安年中後秦弘始龜茲沙門鳩摩羅什",
    "X32n0621_001:0574a01": "次翻此經名妙法蓮華。",
    "X32n0621_001:0574a02": "東晉者。由西晉遭亂。為五胡亂華。元帝始渡江。建",
    "X32n0621_001:0574a03": "都於江東之建康。故曰東晉。安帝諱德宗。孝武太",
    "X32n0621_001:0574a04": "子丙申。繼孝武即位。次年改元隆安。以晉居正位。",
    "X32n0621_001:0574a05": "秦為旁僭。故先述正統。後秦。姓姚。名萇。子景茂。赤",
    "X32n0621_001:0574a06": "亭羗人。先為前秦符堅之將。當晉孝武皇帝太元",
    "X32n0621_001:0574a07": "八年。符堅以萇為司馬。討慕容泓等。萇軍大敗。後",
    "X32n0621_001:0574a08": "於晉大元十八年。萇自陝西入長安。即帝位。國號",
    "X32n0621_001:0574a09": "大秦。僭位八年。子興繼位。改元弘始。龜茲。國名。在",
    "X32n0621_001:0574a10": "焉耆西南。沙門如前釋。鳩摩羅什。此云童壽。本天",
    "X32n0621_001:0574a11": "竺僧。因行化至龜茲故。今以近處名也。前秦王符",
    "X32n0621_001:0574a12": "堅。聞師德名。遣驍騎將軍呂光。率兵七萬。伐龜茲",
    "X32n0621_001:0574a13": "取什。當晉太元七年。得什俱還。至涼州。聞堅已歿。",
    "X32n0621_001:0574a14": "光遂據涼州。即三河王位。國號大涼。改元太安。當",
    "X32n0621_001:0574a15": "晉太元十一年也。光卒。子紹立。為太原公呂纂所",
    "X32n0621_001:0574a16": "害。纂立。又為呂超所廢。立呂隆。姚興弘始三年。遣",
    "X32n0621_001:0574a17": "師伐隆。隆上表降遂。奉什師至長安。秦王師禮之。",
    "X32n0621_001:0574a18": "當晉隆安五年辛丑歲也。什始於艸堂寺。譯出此",
    "X32n0621_001:0574a19": "經。為七卷。當晉義熈丙午。而序曰。隆安以什入長",
    "X32n0621_001:0574a20": "安時言。非譯經之時也。什師譯經。前後共三百八",
    "X32n0621_001:0574a21": "十卷。弘始十五年。四月十三日入滅。壽七十歲。當",
    "X32n0621_001:0574a22": "晉義熈九年癸丑也。此為序主出陳什師翻譯此",
    "X32n0621_001:0574a23": "經之原委也。龜(音丘)。",
    "X32n0621_001:0574a24": "隋氏仁壽大興善寺北天竺沙門闍那笈多後所翻",
    "X32n0621_001:0574b01": "者同名妙法。",
    "X32n0621_001:0574b02": "隋氏者。隋高祖皇帝。姓楊。名堅。弘隆華陰人。漢太",
    "X32n0621_001:0574b03": "尉震第十四代孫。初宇文泰。仕魏封周公。至子覺",
    "X32n0621_001:0574b04": "受魏禪。國號周。堅父忠。仕周有功。官至太傅隋國",
    "X32n0621_001:0574b05": "公。忠卒。堅襲爵。陳太建十三年辛丑。堅受周禪。都",
    "X32n0621_001:0574b06": "長安。國號大隋。自文帝至恭帝。通三主。合三十七",
    "X32n0621_001:0574b07": "年。以國號為姓。故曰隋氏。仁壽。文帝年號。北天竺",
    "X32n0621_001:0574b08": "者。天竺有五。總名印土。此云月邦。以簡非其四。故",
    "X32n0621_001:0574b09": "曰北天。闍那。笈多。二法名師。闍那。具云闍那崛多。",
    "X32n0621_001:0574b10": "此云志德。笈多。具云達摩笈多。此云法密。按添品",
    "X32n0621_001:0574b11": "經序云。大隋仁壽元年辛酉。普曜寺沙門上行。請",
    "X32n0621_001:0574b12": "闍那笈多二法師。於大興善寺。重譯此經。為八卷。",
    "X32n0621_001:0574b13": "名添品法華。謂於晉秦兩譯經內。添合移改有五。",
    "X32n0621_001:0574b14": "一於前兩譯。添普門品後偈頌。二於釋師藥王品",
    "X32n0621_001:0574b15": "後。補日光喻之全文。三合天授品於寶塔品內。四",
    "X32n0621_001:0574b16": "移囑累品於普賢品後。五回陀羅品於神力品後。",
    "X32n0621_001:0574b17": "故曰添品。以上總明此經出處翻譯之原委如此。",
    "X32n0621_001:0574b18": "向下結明弘通秦本。笈(音及)。",
    "X32n0621_001:0574b19": "三經重沓文旨互陳時所宗尚皆弘秦本。",
    "X32n0621_001:0574b20": "本一經。由三譯故謂三經。兩次為重。三翻名沓。然",
    "X32n0621_001:0574b21": "經雖歷三譯而重沓。其文言妙旨。則彼此互陳。如",
    "X32n0621_001:0574b22": "十如是。晉譯則無。秦譯則有。又藥艸喻後半品。兩",
    "X32n0621_001:0574b23": "經俱有。秦本則無。又如囑累品。秦本在二十二。隋",
    "X32n0621_001:0574b24": "本置之卷末。於中若文若旨。豈不為互相陳列耶。",
    "X32n0621_001:0574c01": "第古今時人所尊崇為高尚者。又秪唯秦本而已。",
    "X32n0621_001:0574c02": "沓(音蹋)。",
    "X32n0621_001:0574c03": "自餘支品別偈不無其流具如序曆故所非述。",
    "X32n0621_001:0574c04": "由上云。秦本為時所尚。恐人疑難。謂三經本是一",
    "X32n0621_001:0574c05": "經。何秦本獨為時所宗尚。而二譯獨不為流通耶。",
    "X32n0621_001:0574c06": "故序主復云。自餘支品。如齊武永平中。有達摩摩",
    "X32n0621_001:0574c07": "提。譯出提婆達多品經一卷。又如東晉秪密帝。譯",
    "X32n0621_001:0574c08": "出普門品經一卷。已流通於世矣。又別偈者。如闍",
    "X32n0621_001:0574c09": "那崛多。於西川龍淵寺。譯出普門品重頌偈一卷。",
    "X32n0621_001:0574c10": "并皆傳誦。是知支品與別偈。皆有流傳。故曰不無",
    "X32n0621_001:0574c11": "其流。具如序曆者。曆。即紀記也。謂若論本文二譯。",
    "X32n0621_001:0574c12": "與此全同者。同於本經流通。致於各有支品別偈。",
    "X32n0621_001:0574c13": "具載如彼二經所記。故所非今經所述也。已上承",
    "X32n0621_001:0574c14": "敘一經翻譯出處原委已竟。次下第三釋成一大",
    "X32n0621_001:0574c15": "時教。",
    "X32n0621_001:0574c16": "夫以靈嶽降靈非大聖無由開化適化所及非昔緣",
    "X32n0621_001:0574c17": "無以導心。",
    "X32n0621_001:0574c18": "此方釋成諸佛降靈本致。以明弘贊也。夫以者。發",
    "X32n0621_001:0574c19": "語之詞。前曰降靈。總約一切諸佛。此曰靈岳者。單",
    "X32n0621_001:0574c20": "明釋迦一佛。為本經之教主也。靈岳。即靈山。降靈",
    "X32n0621_001:0574c21": "者。用詩經中惟岳降神之意。然我世尊。現相人中。",
    "X32n0621_001:0574c22": "示居靈鷲。豈無故哉。直為一切眾生。醉生夢死。佛",
    "X32n0621_001:0574c23": "眼不開。自非大覺聖人。無由開廣大之教化令其",
    "X32n0621_001:0574c24": "成然寐者豁然醒也。故曰非大聖無由開化。此言",
    "X32n0621_001:0575a01": "應稱於機也。下又言機稱於應。適者當也。謂如來",
    "X32n0621_001:0575a02": "教化雖廣大平等。而所當化之機。如千二百羅漢。",
    "X32n0621_001:0575a03": "及諸聞者。為如來化之所及。皆有宿緣。己見於大",
    "X32n0621_001:0575a04": "通佛時。曾下大種。若使往昔無緣。又豈能驟然而",
    "X32n0621_001:0575a05": "開導其心哉。故謂非昔緣無以導心。",
    "X32n0621_001:0575a06": "所以仙苑告成機分小大之別金河顧命道殊半滿",
    "X32n0621_001:0575a07": "之科豈非教被乘時無足覈其高會。",
    "X32n0621_001:0575a08": "此中明如來始終有由。為開化之地。仙苑。即鹿園。",
    "X32n0621_001:0575a09": "乃古仙所居。故曰仙苑。告成者。佛於菩提樹下。成",
    "X32n0621_001:0575a10": "等正覺。便出聲告曰。奇哉。一切眾生。皆有如來智",
    "X32n0621_001:0575a11": "慧德相。秖因妄想執著。而不證得也。佛既成道。必",
    "X32n0621_001:0575a12": "應說法。然機有利鈍。故雙垂二相。現千丈身。以應",
    "X32n0621_001:0575a13": "大機。示丈六身。為說小教。由是於機則分別其小",
    "X32n0621_001:0575a14": "大矣。此是如來始有由於仙苑也。金河。即產閻浮",
    "X32n0621_001:0575a15": "金處。在拘尸城外。河畔有娑羅樹林。佛於此入滅。",
    "X32n0621_001:0575a16": "顧命者。尚書篇名。成王將崩。回首顧羣臣。而發命",
    "X32n0621_001:0575a17": "也。佛將入滅。而垂言教。說涅槃經。如成王將終。作",
    "X32n0621_001:0575a18": "顧命篇。此序主取以潤色其文耳。如來臨涅槃時。",
    "X32n0621_001:0575a19": "以佛神力。出大音聲。至於有頂。普告大眾。如來今",
    "X32n0621_001:0575a20": "日。將入涅槃。若有所疑。今悉可問。此是如來終有",
    "X32n0621_001:0575a21": "由於金河也。道殊半滿之科者。道言也。殊別也。科",
    "X32n0621_001:0575a22": "差等也。涅槃經云。半字者。謂九部經。毗伽羅論。謂",
    "X32n0621_001:0575a23": "方等大乘經典。以諸聲聞無有慧力。是故佛說半",
    "X32n0621_001:0575a24": "字九部之經。而不為說毗伽羅論。毗伽羅即滿字",
    "X32n0621_001:0575b01": "經也。豈非教被一句。結上始終二處。然機分小大",
    "X32n0621_001:0575b02": "教殊半滿。豈非如來以教被機。乘時施設者也。無",
    "X32n0621_001:0575b03": "足等句。方結歸本經。然涅槃雖係最後之談。能被",
    "X32n0621_001:0575b04": "之教。既有半滿之殊分。而所被之機。豈無權實之",
    "X32n0621_001:0575b05": "差等。覈者。考也。謂不似今經。無分大小權實。皆當",
    "X32n0621_001:0575b06": "授記作佛。由是知始終之教。並不足以考覈其實。",
    "X32n0621_001:0575b07": "如法華之高會。唯崇一實相也。覈(音劾)。",
    "X32n0621_001:0575b08": "是知五千退席為進增慢之儔五百授記俱崇密化",
    "X32n0621_001:0575b09": "之迹。",
    "X32n0621_001:0575b10": "此又申明適化所及不及。為無緣有緣之義。即承",
    "X32n0621_001:0575b11": "上高會二字而來。既以法華為高會矣。云何而有",
    "X32n0621_001:0575b12": "退席之流。是知高會之中。雖有五千退席之眾。無",
    "X32n0621_001:0575b13": "非為增上慢者。作進趨之緣也。既退者。尚可為進",
    "X32n0621_001:0575b14": "者之緣。則五百得授記人。愈見其為進者之勝緣",
    "X32n0621_001:0575b15": "矣。故曰。俱崇密化之迹。崇者。尊也。如經謂內秘菩",
    "X32n0621_001:0575b16": "薩行外現是聲聞。我弟子如是。方便度眾生。既曰",
    "X32n0621_001:0575b17": "俱崇。不唯五百人。尊佛慈旨。密行輔化之迹。而退",
    "X32n0621_001:0575b18": "席者。猶為密化之密迹也。此下正序本經大旨。",
    "X32n0621_001:0575b19": "所以放光現瑞開發請之教源。",
    "X32n0621_001:0575b20": "由會中有此輔化之儔故。如來放眉間光。現種種",
    "X32n0621_001:0575b21": "瑞。使彌勒騰疑。有文殊對答。致令身子等諸羅漢。",
    "X32n0621_001:0575b22": "開發啟請說教之本源也。",
    "X32n0621_001:0575b23": "出定揚德暢佛慧之宏略。",
    "X32n0621_001:0575b24": "方便品中。佛因舍利弗等。不領光中所現之相。秖",
    "X32n0621_001:0575c01": "得自己出定。讚揚諸佛權實二智之德。無非演暢",
    "X32n0621_001:0575c02": "諸佛之弘遠方略。又宏略即大略也。",
    "X32n0621_001:0575c03": "朽宅通入大之文軌。",
    "X32n0621_001:0575c04": "法說一周。身子得記。其餘聲聞。尚未信解。故身子",
    "X32n0621_001:0575c05": "代請。如來重說譬喻。以三界喻火宅。佛喻長者。二",
    "X32n0621_001:0575c06": "乘等喻火宅中諸子。先以三車引導。喻四十年前",
    "X32n0621_001:0575c07": "所說三乘。後等賜大車。喻今說法華。雖區區數千",
    "X32n0621_001:0575c08": "言。莫過為二乘暢通入大之文。同一軌轍也。此用",
    "X32n0621_001:0575c09": "記云。今天下車同軌。書同文。行同倫。為潤色也。約",
    "X32n0621_001:0575c10": "法則同圓教一實之文。約喻則同大車一乘之軌。",
    "X32n0621_001:0575c11": "化城引昔緣之不墜。",
    "X32n0621_001:0575c12": "如來既為五百弟子授記之後。復說因緣。一周引",
    "X32n0621_001:0575c13": "佛。曾於大通佛時為王子。說法華經。爾時所化恒",
    "X32n0621_001:0575c14": "河沙等眾生。即汝等比丘。及我滅後聲聞弟子是",
    "X32n0621_001:0575c15": "也。則知今日得授記者。乃宿昔之因緣有在。而不",
    "X32n0621_001:0575c16": "墜失也。故說化城喻。",
    "X32n0621_001:0575c17": "繫珠明理性之常在。",
    "X32n0621_001:0575c18": "五百弟子。領佛說因緣。得受果記。感佛恩德。說繫",
    "X32n0621_001:0575c19": "珠喻。以佛喻親友。自喻醉人。一乘佛知見理性喻",
    "X32n0621_001:0575c20": "珠。今由說三周之後。各得開悟。如酒醒後覺昔珠",
    "X32n0621_001:0575c21": "今用。智佛與今佛。雖出塵劫。而此理性之珠。不曾",
    "X32n0621_001:0575c22": "遺失。故曰常在。",
    "X32n0621_001:0575c23": "鑿井顯示悟之多方。",
    "X32n0621_001:0575c24": "此亦承上文而言。謂佛知見理性之珠雖在。苟非",
    "X32n0621_001:0576a01": "如來於此經開示多方。則亦不得現前受用。故佛",
    "X32n0621_001:0576a02": "於法師品。又再四勸其精勤讀誦。受持此經。說鑿",
    "X32n0621_001:0576a03": "井喻。謂在家出家。求佛道者。若依他經脩習。如於",
    "X32n0621_001:0576a04": "高原求水。但見乾土。雖費穿鑿。去水尚遠。若依此",
    "X32n0621_001:0576a05": "經脩習。如施功不已。轉見濕土。遂漸至泥。知水必",
    "X32n0621_001:0576a06": "近。以此經詮顯如來一乘妙義。皆如來指示。令悟",
    "X32n0621_001:0576a07": "有多種方便也。故曰顯示悟之多方。鑿(音昨)。",
    "X32n0621_001:0576a08": "詞義宛然喻陳惟遠。",
    "X32n0621_001:0576a09": "謂自序品。至法師品。三周之詞義。雖曰宛然明白。",
    "X32n0621_001:0576a10": "而數喻敷陳。思惟其旨。意極遠大。以詞義觀之。似",
    "X32n0621_001:0576a11": "為世諦之常談。以喻旨言之。其實明最上之大義",
    "X32n0621_001:0576a12": "也。已上弘贊其經。以明所說之法妙。向下弘贊其",
    "X32n0621_001:0576a13": "佛。而明能說之心妙。",
    "X32n0621_001:0576a14": "自非大哀曠濟拔滯溺之沉流一極悲心拯昏迷之",
    "X32n0621_001:0576a15": "失性。",
    "X32n0621_001:0576a16": "言此經雖文詞義理摹寫宛然。而譬喻鋪陳。旨趨",
    "X32n0621_001:0576a17": "遠大。自非我釋迦之弘慈廣濟。其孰能引拔滯空",
    "X32n0621_001:0576a18": "溺迹之聲聞。與沉於權見之流耶。若非我如來至",
    "X32n0621_001:0576a19": "極之悲心。其孰能拯接昏頑迷倒之眾生。與無明",
    "X32n0621_001:0576a20": "失性之人乎。正見婆心大切。有落艸之談。以結歸",
    "X32n0621_001:0576a21": "非大聖無由開化之意。",
    "X32n0621_001:0576a22": "自漢至唐六百餘載總歷群籍四千餘軸受持盛者",
    "X32n0621_001:0576a23": "無出此經。",
    "X32n0621_001:0576a24": "自漢明帝永平十年。至唐高宗乾封二年。律師入",
    "X32n0621_001:0576b01": "滅。但未審唐代何年作序。總六百餘載。是時之久",
    "X32n0621_001:0576b02": "也。總歷羣籍。計經律論。有四千餘軸。是法之多也。",
    "X32n0621_001:0576b03": "而人於久遠之時。最多之典。而獨受持此經之盛",
    "X32n0621_001:0576b04": "且篤者。以騐佛之大慈悲心所加被也。而亦騐機",
    "X32n0621_001:0576b05": "教之相扣也。亦見時所宗尚不誣矣。已上弘贊其",
    "X32n0621_001:0576b06": "佛與法竟。次又弘贊其僧。為機教相投。及聞而深",
    "X32n0621_001:0576b07": "敬之妙。",
    "X32n0621_001:0576b08": "將非機教相扣並智勝之遺塵聞而深敬具威王之",
    "X32n0621_001:0576b09": "餘勣。",
    "X32n0621_001:0576b10": "亦承上受持盛者為言。扣。投也。合也。謂昔佛在世。",
    "X32n0621_001:0576b11": "親說此經。猶多怨嫉。尚有五千退席之人。今佛滅",
    "X32n0621_001:0576b12": "既久。受持者。返如是之盛。豈不是機與教投。而生",
    "X32n0621_001:0576b13": "與佛合耶。須知此機教相投者。並是智勝佛時。曾",
    "X32n0621_001:0576b14": "下大種所遺餘之塵也。魏都賦云。先王之桑梓。列",
    "X32n0621_001:0576b15": "聖之遺塵。為潤文也。聞而深敬者。謂即未機教相",
    "X32n0621_001:0576b16": "投。一聞此經。便深生敬仰者。亦是常不輕。於威音",
    "X32n0621_001:0576b17": "佛時。嘗蒙授記之餘功有在耳。勣功也。迹此可見。",
    "X32n0621_001:0576b18": "今日於經有緣。聞而敬信者。當自慶也。此正結歸",
    "X32n0621_001:0576b19": "非昔緣無以導心。勣(音迹)。",
    "X32n0621_001:0576b20": "輙於經首序而綜之庶得早淨六根仰慈尊之嘉會",
    "X32n0621_001:0576b21": "速成四德趣樂土之玄猷。",
    "X32n0621_001:0576b22": "輙。專也。綜。即機縷之持絲制經者。淨六根者。如法",
    "X32n0621_001:0576b23": "師功德品說。謂我於經首。錯綜其說。而成此序。使",
    "X32n0621_001:0576b24": "人知一經之大旨。令受持者。專心進業。庶得早淨",
    "X32n0621_001:0576c01": "六根也。仰慈尊者。謂釋迦已滅。而欲得入佛嘉會。",
    "X32n0621_001:0576c02": "須待彌勒慈尊龍華說法。若使六根早淨。可以仰",
    "X32n0621_001:0576c03": "望於當來之嘉會矣。速成四德。有云。常樂我淨。然",
    "X32n0621_001:0576c04": "此四種。是佛果德。據普賢勸發云。若善男子女人。",
    "X32n0621_001:0576c05": "於如來滅後。云何能得是法華經。佛云。當成就四",
    "X32n0621_001:0576c06": "法。一者。為諸佛護念。二者植眾德本。三者。入正定",
    "X32n0621_001:0576c07": "聚。四者。發救一切眾生之心故。序云速成者。對早",
    "X32n0621_001:0576c08": "淨而言。皆因中所當成之急務。謂四德若成。可以",
    "X32n0621_001:0576c09": "為趣向樂邦之通玄大道也。猷。即道也。樂土准本",
    "X32n0621_001:0576c10": "經。即三變淨土也。若對淨六根。可仰彌勒慈尊。則",
    "X32n0621_001:0576c11": "成四德。可趣極樂蓮邦。況功圓果滿。應入唯心淨",
    "X32n0621_001:0576c12": "土。本經亦云。如說脩行。命終之後。即往安樂世界",
    "X32n0621_001:0576c13": "阿彌陀佛大菩薩所。又此經以彌勒居首。普賢居",
    "X32n0621_001:0576c14": "終。舉此可以該盡一經之始終。什成一大時教已",
    "X32n0621_001:0576c15": "竟。第四結成弘傳之意。輙(音懾)。綜(宗去聲)。",
    "X32n0621_001:0576c16": "弘贊莫窮永貽諸後云爾。",
    "X32n0621_001:0576c17": "此結歸序題。贊。助也。貽。流傳也。遺也。序主謂我作",
    "X32n0621_001:0576c18": "此序。人微言輕。如撮土之助泰山。勺水之益滄海。",
    "X32n0621_001:0576c19": "莫能窮盡。此經功德萬分之一。但願由此序。而俾",
    "X32n0621_001:0576c20": "此經。永遺後世。流通莫盡。以表區區一念護法之",
    "X32n0621_001:0576c21": "誠耳。云爾者。結語之辭。謂一序所云如斯而已。然",
    "X32n0621_001:0576c22": "此經具本迹二門。今何但序三周迹門耶。且迹由",
    "X32n0621_001:0576c23": "本顯。本自迹彰。若知從本垂迹。即知因迹顯本。所",
    "X32n0621_001:0576c24": "謂本迹雖殊。其不思議一也。申什序文已竟。貽",
    "X32n0621_001:0577a01": "(音夷)。"
}