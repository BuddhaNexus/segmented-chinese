{
    "T50n2060_012:0515a12": "續高僧傳卷第十二",
    "T50n2060_012:0515a14": "大唐西明寺沙門釋道宣撰",
    "T50n2060_012:0515a15": "義解篇八　本傳十五　附見四",
    "T50n2060_012:0515a16": "隋丹陽彭城寺釋慧隆傳一",
    "T50n2060_012:0515a17": "隋江都安樂寺釋慧海傳二",
    "T50n2060_012:0515a18": "隋江都慧日道場釋慧覺傳三",
    "T50n2060_012:0515a19": "隋終南山龍池道場釋道判傳四",
    "T50n2060_012:0515a20": "隋終南山悟真寺釋淨業傳五",
    "T50n2060_012:0515a21": "隋西京大禪定道場釋童真傳六",
    "T50n2060_012:0515a22": "隋西京大禪定道場釋靈幹傳七(靈辯)",
    "T50n2060_012:0515a23": "隋東都內慧日道場釋敬脫傳八",
    "T50n2060_012:0515a24": "唐京師淨影寺釋善胄傳九(慧威)",
    "T50n2060_012:0515a25": "唐京師勝光寺釋辯相傳十",
    "T50n2060_012:0515a26": "唐京師大總持寺釋寶襲傳十一(曇恭　明洪)",
    "T50n2060_012:0515a27": "唐京師大總持寺釋慧遷傳十二",
    "T50n2060_012:0515a28": "唐并州武德寺釋慧覺傳十三",
    "T50n2060_012:0515a29": "唐常州建安寺釋智琚傳十四",
    "T50n2060_012:0515b01": "唐常州弘業寺釋道慶傳十五",
    "T50n2060_012:0515b02": "釋慧隆。俗姓何氏。丹陽句容人也。祖翦梁武",
    "T50n2060_012:0515b03": "陵王長史。父嶷梁散騎常侍。隆十一出家。師",
    "T50n2060_012:0515b04": "於宣武寺僧都沙門慧舒。舒道業遐暢風標",
    "T50n2060_012:0515b05": "清舉。學堪物軌德允人師。烏迴當職秉持",
    "T50n2060_012:0515b06": "攸寄。隆恭撝恪慎備盡師資。年屆十三志",
    "T50n2060_012:0515b07": "存聽學。纔欲聞道即感靈瑞。有人自稱姓",
    "T50n2060_012:0515b08": "蔣名規。授法華一部便曰。將來佛法寔用相",
    "T50n2060_012:0515b09": "寄。發言適竟莫知所之。以義推之。若非",
    "T50n2060_012:0515b10": "四依齊位九師均德。豈能當斯負荷剋感",
    "T50n2060_012:0515b11": "聖言。遂聽法雲寺礭法師成論。一遍未周已",
    "T50n2060_012:0515b12": "究深隱。習業數載獨稱標拔。及登具戒更",
    "T50n2060_012:0515b13": "采毘尼。故得五[疊*毛]一河殊製異飲。備皆斷覈",
    "T50n2060_012:0515b14": "洞盡銓衡。及梁運蕩覆避世順時。雖屬",
    "T50n2060_012:0515b15": "彫荒學功靡棄。彭城寺內引化如流。陳氏",
    "T50n2060_012:0515b16": "御曆重闡玄蹤。僧正暅公道門德望。於茲",
    "T50n2060_012:0515b17": "寺內結肆開筵。義侶玄徒四方雲萃。隆當",
    "T50n2060_012:0515b18": "入室獨冠群英。既解慧超挺。命令敷述。及",
    "T50n2060_012:0515b19": "暅將化遺旨在斯。法筵是繼誠當嘉旨。然",
    "T50n2060_012:0515b20": "其識用淹華言辯清富。每至商搉玄理。頓",
    "T50n2060_012:0515b21": "徙遲疑。雖復談柄屢撝言鋒時礪。而碩難自",
    "T50n2060_012:0515b22": "撤簡綽澄遠。隋氏馭宇九有同朝。上德高人",
    "T50n2060_012:0515b23": "咸紆延請。隆志存栖晦。以老疾致辭。居",
    "T50n2060_012:0515b24": "舊敷弘。仍以卒歲。仁壽元年十一月十六日",
    "T50n2060_012:0515b25": "臥疾。二十日遷化。爾時冬至告節氣序祁",
    "T50n2060_012:0515b26": "寒。雲布彌天雪飛遍野。及中宵之泥曰也。",
    "T50n2060_012:0515b27": "天色開霽星漢澄明。豈非神靈哀罔天龍感",
    "T50n2060_012:0515b28": "悼之明瑞矣。然隆慈濟成性不尚華飾。柔",
    "T50n2060_012:0515b29": "順知足無貪為寶。凡講成論三十遍。涅槃",
    "T50n2060_012:0515c01": "大品各十餘遍。餘則有差故不具敘。未終",
    "T50n2060_012:0515c02": "前領弟子於高座寺南山頂聚土築壇語",
    "T50n2060_012:0515c03": "曰。我若捨形不煩棺槨。可於此處以施",
    "T50n2060_012:0515c04": "禽蟲。壇竟便遷。誠哉知命。後依遺命。仍樹",
    "T50n2060_012:0515c05": "高碑寺。沙門法宣為文。",
    "T50n2060_012:0515c06": "釋慧海。姓張氏。清河武城人。少年入道。師",
    "T50n2060_012:0515c07": "事鄴都廣國寺冏法師。聽涅槃楞伽。始通",
    "T50n2060_012:0515c08": "再遍便能覆述。上首加賞。又經五稔學徒推",
    "T50n2060_012:0515c09": "服。更從青州大業寺道猷法師。受摩訶衍毘",
    "T50n2060_012:0515c10": "曇等。然猷慧解無礙開智難思。海以頴脫",
    "T50n2060_012:0515c11": "之才當斯榮寄。以周大象二年來儀濤浦。",
    "T50n2060_012:0515c12": "創居安樂修葺伽藍莊嚴佛事建造重閣。",
    "T50n2060_012:0515c13": "躬自經始咸資率化。竭筋力而忘倦。蒙寒",
    "T50n2060_012:0515c14": "暑而載馳。常以淨土為期。專精致感。忽",
    "T50n2060_012:0515c15": "有齊州僧道詮。齎畫無量壽像來云。是天竺",
    "T50n2060_012:0515c16": "雞頭摩寺五通菩薩。乘空往彼安樂世界圖",
    "T50n2060_012:0515c17": "寫尊儀。既冥會素情深懷禮懺。乃覩神光",
    "T50n2060_012:0515c18": "炤爍。慶所希幸。於是模寫懇苦。願生彼",
    "T50n2060_012:0515c19": "土。沒齒為念。以大業五年五月旦疹患增",
    "T50n2060_012:0515c20": "甚。語弟子曰。我當滅矣。伸手五指用表",
    "T50n2060_012:0515c21": "終期。氣息綿微屬纊斯待。至五日夜欻然而",
    "T50n2060_012:0515c22": "起。依常面西禮竟加坐。至曉方逝。春秋六",
    "T50n2060_012:0515c23": "十有九。顏色恬和儼如神在。道俗悲涼競申",
    "T50n2060_012:0515c24": "接足。花香如雨下。金寶若山頹。充委階",
    "T50n2060_012:0515c25": "墀。福惠之力矣。然其自少精苦老而逾篤。",
    "T50n2060_012:0515c26": "般舟密行之法。蘭若思惟之儀。亟展修行。瑞",
    "T50n2060_012:0515c27": "相常擾。兼以慈仁救護有劇諸己。誘勸博",
    "T50n2060_012:0515c28": "約必竭其才。宰官居士之流。老病貧窮之侶。",
    "T50n2060_012:0515c29": "並情遺重輕德施平等。斯固器宇該含。末",
    "T50n2060_012:0516a01": "代之通人也。講涅槃三十遍。誦法華經一部",
    "T50n2060_012:0516a02": "講五十遍。即以其月九日琢石於寺。鐫為",
    "T50n2060_012:0516a03": "巨室而移坐焉。江都縣令辛孝凱。崇信是投",
    "T50n2060_012:0516a04": "內外通捨。解衣撤膳躬自指撝。弟子慧昞。",
    "T50n2060_012:0516a05": "以全身處乃架塔築基增其華麗。仍建碑",
    "T50n2060_012:0516a06": "旌德於寺之門。祕書學士琅耶王眘為文。",
    "T50n2060_012:0516a07": "釋慧覺。姓孫氏。其先太原晉陽人也。江右喪",
    "T50n2060_012:0516a08": "亂。遷居丹陽之秣陵焉。覺之在孕。梁代誌",
    "T50n2060_012:0516a09": "公不測人也。遊宅徘徊顧而言曰。此處當",
    "T50n2060_012:0516a10": "出神童。俄而載誕。有若符契。幼而風神特",
    "T50n2060_012:0516a11": "達氣調不群。雖則青襟。便有奇心遠識。",
    "T50n2060_012:0516a12": "於五蔭六塵。深知泡電。誓求離俗。二親",
    "T50n2060_012:0516a13": "弗能違也。年八歲出家研精法相。其初伏",
    "T50n2060_012:0516a14": "業。即興皇朗法師也。學門擁盛咸暢玄風。入",
    "T50n2060_012:0516a15": "室之徒莫非人傑。覺稟承宏論備觀幽旨。",
    "T50n2060_012:0516a16": "領略津會鐫求幽賾。騁馳眾妙得自匈",
    "T50n2060_012:0516a17": "襟。宗匠加賞相擊稱為法器。加以遊心九",
    "T50n2060_012:0516a18": "部備觀數論。詭說異門並尋枝葉。既而歎",
    "T50n2060_012:0516a19": "曰。槍榆豈冲天之舉。小道乖適遠之津。",
    "T50n2060_012:0516a20": "聊以忘憂非吾徒也。夫澄神入慧莫尚五",
    "T50n2060_012:0516a21": "門。攝山泉石致美息心勝地。乃摳衣獨往",
    "T50n2060_012:0516a22": "止于栖霞寺焉。有慧布法師。空解第一。深",
    "T50n2060_012:0516a23": "明方等。或有未悟韞櫝于懷。佇知音者及",
    "T50n2060_012:0516a24": "見欣然便即開授。又以大智度論江左少",
    "T50n2060_012:0516a25": "弘。布備宗緒將陳請說。乃垂覃思申暢",
    "T50n2060_012:0516a26": "幽微。布公披襟歎美。即命開講。於是舊文",
    "T50n2060_012:0516a27": "新意兩以通之。遠近餐服聞所未聞。釋論",
    "T50n2060_012:0516a28": "廣興於斯盛矣。陳晉安王伯恭為湘州刺史。",
    "T50n2060_012:0516a29": "深加禮異并請講眾。南行弘演。吏部尚書",
    "T50n2060_012:0516b01": "毛喜。護軍將軍孫瑒。並鞠躬頂禮虔仰殊常。",
    "T50n2060_012:0516b02": "左衛將軍傅縡。學通內外氣調甚高。緇素",
    "T50n2060_012:0516b03": "之間無所推敬。每見覺來必心形俱肅。劇",
    "T50n2060_012:0516b04": "談高論流連無已。天爵服人皆如此類。隋",
    "T50n2060_012:0516b05": "朝剋定江表憲令惟新。一州之內止置佛",
    "T50n2060_012:0516b06": "寺二所。數外伽藍皆從屏廢。覺懼金剛之地",
    "T50n2060_012:0516b07": "淪毀者多。乃百舍兼行上聞天聽。有勅霈",
    "T50n2060_012:0516b08": "然從其所請。啟沃神衿弘護像法信有",
    "T50n2060_012:0516b09": "力焉。煬帝昔居藩屏化牧淮甸。欽佇勝人",
    "T50n2060_012:0516b10": "義踰仄席。乃賜書曰。法師安善。涼暑惟",
    "T50n2060_012:0516b11": "宜。承栖遲龜山之域。闡揚龍樹之旨。其義",
    "T50n2060_012:0516b12": "端雄辯。獨演暢於稽陰。談柄微言。偏引級",
    "T50n2060_012:0516b13": "於鏡水。弟子欽風籍甚味道尤深。今於城",
    "T50n2060_012:0516b14": "內建慧日道場。延屈龍象大弘佛事盛轉",
    "T50n2060_012:0516b15": "法輪。上人名稱普聞眾所知識。今遣迎候。",
    "T50n2060_012:0516b16": "遲能光拂也。於即賁然來儀。膺此嘉命。法",
    "T50n2060_012:0516b17": "濟上人者。靈智難思。於永福道場請開大",
    "T50n2060_012:0516b18": "論。主上親臨法席稱善久之。後止白塔恒",
    "T50n2060_012:0516b19": "事敷說。大品涅槃華嚴四論等二十餘部。遍",
    "T50n2060_012:0516b20": "數甚多。學徒滿席。法輪之盛莫是過也。先",
    "T50n2060_012:0516b21": "是江都舊邸立寶臺經藏。五時妙典大備於",
    "T50n2060_012:0516b22": "斯。及踐位東朝。令旨允屬掌知藏事。僉曰",
    "T50n2060_012:0516b23": "得人。大業二年從駕入京於路見疾。而神",
    "T50n2060_012:0516b24": "色怡然法言無廢。及至將漸明悟如常。",
    "T50n2060_012:0516b25": "咸見金剛大神前後圍遶外國梵僧燒香供",
    "T50n2060_012:0516b26": "養。初有智覺禪師。爰感靈應。乃見覺名題",
    "T50n2060_012:0516b27": "於金錄。固其所得位地義量難測。至三月",
    "T50n2060_012:0516b28": "二十二日。遷化於泗州之宿預縣。春秋五十",
    "T50n2060_012:0516b29": "有三。惟覺美詞令善容止。身長八尺風表",
    "T50n2060_012:0516c01": "絕倫。攝齋昇堂俯仰可則。覿其威儀莫",
    "T50n2060_012:0516c02": "不改容易觀。寓目忘倦。至於吐納玄言",
    "T50n2060_012:0516c03": "宣揚妙義。雄辯清論雲飛泉涌。真可謂日月",
    "T50n2060_012:0516c04": "入懷風飈滿室。雖復褊志滯情。亦頓忘鄙",
    "T50n2060_012:0516c05": "吝。然其芝蘭所化。陶誘之功日就月將。固亦",
    "T50n2060_012:0516c06": "弘矣。兼通外典妙善尺牘。屬詞染翰造次",
    "T50n2060_012:0516c07": "可觀。折簡所至皆為模楷。加以風度淹遠",
    "T50n2060_012:0516c08": "雅量弘深。談絕是非心夷彼我。峻矣重仞",
    "T50n2060_012:0516c09": "人莫之窺。信施相積隨用檀捨。二翼之外纖",
    "T50n2060_012:0516c10": "芥罔畜。止有論文談疏。盈於几篋而已。",
    "T50n2060_012:0516c11": "豈非拔俗之奇才通方之正士也。有詔喪事",
    "T50n2060_012:0516c12": "所須隨由備辦。恩禮周給務從優厚。并具",
    "T50n2060_012:0516c13": "舟檝。王人將送。其年五月十三日。還窆於",
    "T50n2060_012:0516c14": "江陽縣之茱萸里。傳業學士數甚滋多。門人",
    "T50n2060_012:0516c15": "智果。稟承遺訓情深追遠。乃與同學紀諸",
    "T50n2060_012:0516c16": "景行碑于寺門。祕書詔誥舍人虞世南為",
    "T50n2060_012:0516c17": "文。金紫光祿大夫內史侍郎虞世基為銘。",
    "T50n2060_012:0516c18": "見於別集。",
    "T50n2060_012:0516c19": "釋道判。姓郭氏。曹州承氏人也。三歲喪親十",
    "T50n2060_012:0516c20": "五遊學。般涉史籍略綜儒道。十九發心出",
    "T50n2060_012:0516c21": "家。投于外兄而剃落焉。具戒已後歷求善",
    "T50n2060_012:0516c22": "友。深厭俗累絕心再往。每閱像教東傳。慨",
    "T50n2060_012:0516c23": "面不睹靈跡。委根歸葉未之或聞。遂勇心",
    "T50n2060_012:0516c24": "佛境誓尚瞻敬。以齊乾明元年。結伴二",
    "T50n2060_012:0516c25": "十一人。發趾鄴都將經周塞。關邏嚴設又",
    "T50n2060_012:0516c26": "照月光。踟蹰迴互義無踰越。忽值雲奔月",
    "T50n2060_012:0516c27": "隱。乘暗度棧。遇逢遊兵。特蒙釋放。以周",
    "T50n2060_012:0516c28": "保定二年達于京邑。武帝賞接崇重。仍令",
    "T50n2060_012:0516c29": "於大乘寺厚供享之。經逾兩載。上表乞循",
    "T50n2060_012:0517a01": "先志。又蒙開許。勅給國書并資行調。西度",
    "T50n2060_012:0517a02": "砂磧千五百里。四顧茫然絕無水草。乘飢",
    "T50n2060_012:0517a03": "急行。止經七夕便至高昌國。是小蕃附庸",
    "T50n2060_012:0517a04": "突厥。又請國書。至西面可汗所(此云天子治也)彼土",
    "T50n2060_012:0517a05": "不識眾僧。將欲加害。增人防衛不給糧",
    "T50n2060_012:0517a06": "食。又不許出拾掇薪菜。但令餓死。有周國",
    "T50n2060_012:0517a07": "使人諫云。此佛弟子也。本國天子大臣",
    "T50n2060_012:0517a08": "敬重供養。所行之處能令羊馬孳多。可汗",
    "T50n2060_012:0517a09": "歡喜。日給羊四口以充恒食。判等放之而",
    "T50n2060_012:0517a10": "自煮菜進噉。既見不殺眾生不食酒肉",
    "T50n2060_012:0517a11": "所行既殊。不令西過。乃給其馬乘遣人送",
    "T50n2060_012:0517a12": "還。達于長安住乾宗寺。判以先在窮險",
    "T50n2060_012:0517a13": "無人造食。遂捨具戒今返京室。後乃更受",
    "T50n2060_012:0517a14": "之停止五年。逢靜藹法師。諮詢道務。慧業",
    "T50n2060_012:0517a15": "冲邃淹歷五周朝夕聞問。方登階漸。會武",
    "T50n2060_012:0517a16": "帝滅法。與藹西奔于太白山。同侶二十六",
    "T50n2060_012:0517a17": "人。逃難巖居不忘講授。中百四論日夜研",
    "T50n2060_012:0517a18": "尋恂恂奉誨。雖有國誅靡顧其死。東引尋",
    "T50n2060_012:0517a19": "山岠于華岳。凡所遊遁者望日參焉。遂離",
    "T50n2060_012:0517a20": "考山室二十餘所。依承藹德。為入室之元",
    "T50n2060_012:0517a21": "宗。始末一十五年。隨逐不捨。後藹捨身窮",
    "T50n2060_012:0517a22": "谷用陳護法。判含酸茹毒奉接遺骸。建塔",
    "T50n2060_012:0517a23": "樹銘勒于巖壁。天元嗣曆尋改邪風。創立",
    "T50n2060_012:0517a24": "百二十人為菩薩僧。判當其數。初住陟岵",
    "T50n2060_012:0517a25": "寺。大隋受命廣開佛法。改為大興善焉。判",
    "T50n2060_012:0517a26": "道穆僧徒歷總綱任。部攝彛倫有光先",
    "T50n2060_012:0517a27": "範。開皇之肇。於終南山交谷東嶺。池號野",
    "T50n2060_012:0517a28": "猪。逈出雲端俯臨原陸。躬自案行可為",
    "T50n2060_012:0517a29": "栖心之場也。結草為庵集眾說法。開皇七",
    "T50n2060_012:0517b01": "年。勅遣度支侍郎李世師。將天竺監工。就",
    "T50n2060_012:0517b02": "造院舍常擬供奉。知判道業修曠。給額",
    "T50n2060_012:0517b03": "為龍池寺焉。大將軍雲定興。以為檀越。四",
    "T50n2060_012:0517b04": "事供給無爽二時。侍郎獨孤機。餐奉音猷",
    "T50n2060_012:0517b05": "於宅後園別立齋宇。請來栖息。終日將事",
    "T50n2060_012:0517b06": "稟其法戒。薛國公及夫人鄭氏。夙奉清訓",
    "T50n2060_012:0517b07": "年別至此。諮承戒誥決通疑議。以大業十",
    "T50n2060_012:0517b08": "一年五月四日平旦卒於山寺。春秋八十有",
    "T50n2060_012:0517b09": "四。初判釋蒙啟法性狎林泉。少欲無競樂",
    "T50n2060_012:0517b10": "居儉攝。行慈濟乏偏所留心。履苦登危",
    "T50n2060_012:0517b11": "彌其本意。故每至粟麥二熟。行乞貯之至",
    "T50n2060_012:0517b12": "厚。雪彌山則遺諸飛走。所以山侶遊僧。蒙",
    "T50n2060_012:0517b13": "其獎濟者殷矣。又食不擇味生無患苦。僧",
    "T50n2060_012:0517b14": "事鞅掌身先令之。而弘道終朝虔虔無怠。",
    "T50n2060_012:0517b15": "雖暫遊世恒歸山室。斯亦巖岫之學觀矣。",
    "T50n2060_012:0517b16": "釋淨業。俗姓史氏。漢東隨人也。年登小學",
    "T50n2060_012:0517b17": "即霑緇服。閭里嘉之號稱賢者。專經之歲",
    "T50n2060_012:0517b18": "割愛出家。淨養威儀霜厲氷潔。受戒以後",
    "T50n2060_012:0517b19": "遊刃河內。精研律部博綜異聞。時有論師",
    "T50n2060_012:0517b20": "慧遠。樹德漳河傳芳伊洛。一遇清耳。便伸",
    "T50n2060_012:0517b21": "北面。學涅槃等經。皆品酌其致弘宣大旨。",
    "T50n2060_012:0517b22": "而恨文廣功略章句未離。及遠膺詔入關。",
    "T50n2060_012:0517b23": "業亦負帙陪從。首尾餐承盡其幽理。晚就",
    "T50n2060_012:0517b24": "曇遷禪師。學於攝論。遷器宇崇廓牆仞重深。",
    "T50n2060_012:0517b25": "遂舉知人。同揚樂說。嘉業鑽仰誠至。乃傾",
    "T50n2060_012:0517b26": "襟導引。隨聞頂受緘勒寸心。開皇中年。高",
    "T50n2060_012:0517b27": "步於藍田之覆車山。班荊採薇。有終焉之",
    "T50n2060_012:0517b28": "志。諸清信士。敬揖戒舟為築山房。竭誠奉",
    "T50n2060_012:0517b29": "養。架險乘懸。製通山美。今之悟真寺是也。",
    "T50n2060_012:0517c01": "業確乎內湛令響外馳。仁壽二年。被舉送舍",
    "T50n2060_012:0517c02": "利于安州之景藏寺。初通行諸基。欲於十",
    "T50n2060_012:0517c03": "力寺置之。行至景藏。忽感異香滿院。眾共",
    "T50n2060_012:0517c04": "嗟怪。因而樹立。將下舍利。赤光挺出照于",
    "T50n2060_012:0517c05": "人物。寺重閣上聞眾人行聲。及往掩捕扃閉",
    "T50n2060_012:0517c06": "如初。一人不見。塔北有池。沙門淨範為諸",
    "T50n2060_012:0517c07": "道俗受菩薩戒。乃有群魚游躍首皆南向",
    "T50n2060_012:0517c08": "似受歸相。範即乘舟入水為魚授法。魚皆",
    "T50n2060_012:0517c09": "迴頭遶船如有聽受都無有懼業慶其所",
    "T50n2060_012:0517c10": "遇。乃以舍利置於佛堂。先有塐菩薩一",
    "T50n2060_012:0517c11": "軀。不可移轉。至明乃見迴身面於舍利。",
    "T50n2060_012:0517c12": "狀類天然一無損處。屢興別瑞。傳言不盡。",
    "T50n2060_012:0517c13": "大業四年。召入鴻臚館。教授蕃僧。九年復",
    "T50n2060_012:0517c14": "召住禪定寺。聯翩荏苒微壅清曠後欲返於",
    "T50n2060_012:0517c15": "幽谷。告同學曰。此段一行便為不返。而別",
    "T50n2060_012:0517c16": "未淹旬。已聞殂化。春秋五十有三。達生知",
    "T50n2060_012:0517c17": "命斯亦至哉。即大業十二年二月十八日也。",
    "T50n2060_012:0517c18": "露骸松下。初業神岸溫審儀止雍容。敦仁",
    "T50n2060_012:0517c19": "尚德有古賢才調。篤愛方術。却粒練形。",
    "T50n2060_012:0517c20": "氷玉雲珠。資神養氣。而卒非其所治。徒",
    "T50n2060_012:0517c21": "載聲芳。潔己清貞差為傳德矣。",
    "T50n2060_012:0517c22": "釋童真。姓李氏。遠祖隴西寓居河東之蒲",
    "T50n2060_012:0517c23": "坂焉。少厭生死希心常住。投曇延法師。",
    "T50n2060_012:0517c24": "為其師範。綜掇玄儒英猷秀舉。受具已後",
    "T50n2060_012:0517c25": "歸宗律句晚涉經論。通明大小尤善涅槃。",
    "T50n2060_012:0517c26": "議其詞理。恒處延興敷化不絕。聽徒千數",
    "T50n2060_012:0517c27": "各標令望。詳真高譽繼迹於師。開皇十二",
    "T50n2060_012:0517c28": "年。勅召於大興善對翻梵本。十六年。別詔",
    "T50n2060_012:0517c29": "以為涅槃眾主。披解文義允愜眾心。而性",
    "T50n2060_012:0518a01": "度方正善御大眾。不友非類唯德是欽。仁",
    "T50n2060_012:0518a02": "壽元年。下勅率土之內普建靈塔。前後諸",
    "T50n2060_012:0518a03": "州一百一十一所。皆送舍利。打剎勸課繕搆",
    "T50n2060_012:0518a04": "精妙。真以德王當時。下勅令住雍州創",
    "T50n2060_012:0518a05": "置靈塔遂送舍利於終南山仙遊寺。即古傳",
    "T50n2060_012:0518a06": "云。秦穆公女名弄玉。習仙昇雲之所也。初",
    "T50n2060_012:0518a07": "真以十月內從京至寺路逢雨雪。飛奔滂",
    "T50n2060_012:0518a08": "注掩漬人物。唯舍利輿上獨不霑潤。同共",
    "T50n2060_012:0518a09": "異之。寺居衝谷日夕風振。自靈骨初臨",
    "T50n2060_012:0518a10": "迄于藏瘞。怗然恬靜。燈耀山谷。兼以陰雲",
    "T50n2060_012:0518a11": "四塞雨雪俱零。冀得清霽見日。有符程限。",
    "T50n2060_012:0518a12": "真乃手執熏爐興發大願。恰至下期。冬日",
    "T50n2060_012:0518a13": "垂照。時正在午。道俗同慶。及安覆訖還復",
    "T50n2060_012:0518a14": "雲合。大眾共歎真心冥感之所至也。大業",
    "T50n2060_012:0518a15": "元年營大禪定下勅召真為道場主。辭讓",
    "T50n2060_012:0518a16": "累載不免登之。存撫上下有聲僧網。又",
    "T50n2060_012:0518a17": "以涅槃本務。常事弘獎。言令之設。多附斯",
    "T50n2060_012:0518a18": "文。大業九年。因疾卒于寺住。春秋七十有",
    "T50n2060_012:0518a19": "一。真抱操懷亮。朋附高流廝下之徒。性非",
    "T50n2060_012:0518a20": "傾徙。寺既初立宰輔交參。隆重居懷未始迎",
    "T50n2060_012:0518a21": "送。情概天表卒難變節。當正臨食眾將四",
    "T50n2060_012:0518a22": "百。大堂正梁忽然爆裂聲駭震霆。一眾驚散",
    "T50n2060_012:0518a23": "咸言摧破。徒跣而出者非一。唯真端坐依常",
    "T50n2060_012:0518a24": "執匙而食。容氣不改若無所聞。兼以偏悲",
    "T50n2060_012:0518a25": "貧病。撤衣拯濟躬事扶視。時所共嘉。剛柔",
    "T50n2060_012:0518a26": "兼美焉。",
    "T50n2060_012:0518a27": "釋靈幹。姓李氏。金城狄道人。祖相封於上",
    "T50n2060_012:0518a28": "黨。遂隨封而遷焉。年始十歲。樂聞法要。遊",
    "T50n2060_012:0518a29": "寺觀看情欣背俗。親弗違之。年十四。投鄴",
    "T50n2060_012:0518b01": "京大莊嚴寺衍法師為弟子。晝夜遵奉無",
    "T50n2060_012:0518b02": "怠寸陰。每入講堂想處天宮無異也。十",
    "T50n2060_012:0518b03": "八覆講華嚴十地。初開宗本披會精求。僉",
    "T50n2060_012:0518b04": "共怪焉。又酬抗群鋒無所躓礙。眾益欣",
    "T50n2060_012:0518b05": "美。冠年受具專志毘尼而立性翹仰恭攝成",
    "T50n2060_012:0518b06": "節。三業護持均持遮性。周武滅法通廢仁",
    "T50n2060_012:0518b07": "祠。居家奉戒儀體無失。隋開佛日。有勅簡",
    "T50n2060_012:0518b08": "入菩薩數中。官給衣盋少林置館。雖蒙",
    "T50n2060_012:0518b09": "厚供而形同俗侶。開皇三年。於洛州淨土",
    "T50n2060_012:0518b10": "寺方得落采。出家標相自此繁興。有海",
    "T50n2060_012:0518b11": "玉法師。講華嚴眾。四方追結用興此典。幹",
    "T50n2060_012:0518b12": "即於此眾講釋華嚴。東夏眾首咸共褒美。",
    "T50n2060_012:0518b13": "開皇七年。因修起居道業夙聞。遂蒙別勅",
    "T50n2060_012:0518b14": "令住興善。為譯經證義沙門。至十七年遇",
    "T50n2060_012:0518b15": "疾悶絕。惟心不冷未敢藏殯。後醒述云。",
    "T50n2060_012:0518b16": "初見兩人手把文書戶前而立曰。官須見",
    "T50n2060_012:0518b17": "師。俛仰之間乃與俱往。狀如乘空。足無所",
    "T50n2060_012:0518b18": "涉。到一大園。七寶樹林端嚴如畫。二人送",
    "T50n2060_012:0518b19": "達便辭而退。幹獨入園東西極目。但見林",
    "T50n2060_012:0518b20": "地山池無非珍寶。焜煌亂目不得正視。樹",
    "T50n2060_012:0518b21": "下花座或有人坐或無坐者。忽聞人喚云。",
    "T50n2060_012:0518b22": "靈幹汝來此耶。尋聲就之。乃慧遠法師也。",
    "T50n2060_012:0518b23": "禮訊問曰。此為何所。答是兜率陀天。吾與",
    "T50n2060_012:0518b24": "僧休同生於此。次吾南座上者。是休法師",
    "T50n2060_012:0518b25": "也。遠與休形並非本身。頂戴天冠衣以朱",
    "T50n2060_012:0518b26": "紫。光偉絕世。但語聲似舊依然可識。又謂",
    "T50n2060_012:0518b27": "幹曰。汝與我諸弟子後皆生此矣。因爾覺",
    "T50n2060_012:0518b28": "悟重增故業。端然觀行絕交人物。仁壽三年",
    "T50n2060_012:0518b29": "舉當寺任。素非情望。因復俯從。其年奉",
    "T50n2060_012:0518c01": "勅。送舍利於洛州。便置塔於漢王寺。初",
    "T50n2060_012:0518c02": "建塔所屢放神光。風起燈滅。而通夕明",
    "T50n2060_012:0518c03": "亮不須燈照。又感異香從風而至。道俗通",
    "T50n2060_012:0518c04": "見。四月八日下舍利時。寺院之內樹葉皆",
    "T50n2060_012:0518c05": "萎。烏鳥悲叫。及填平滿還如常日。時漢王",
    "T50n2060_012:0518c06": "諒作鎮晉陽。承幹起塔王之本寺。遠遣中",
    "T50n2060_012:0518c07": "使嚫賜什物。然其善於世數。機捷樞要辯",
    "T50n2060_012:0518c08": "注難加。嘗為獻后述懺。帝心增感歔欷",
    "T50n2060_012:0518c09": "連洏。乃賜帛二百段。用旌隆敬。大業三年",
    "T50n2060_012:0518c10": "置大禪定。有勅擢為道場上座。僧徒一盛",
    "T50n2060_012:0518c11": "匡救有敘至八年正月二十九日卒於寺",
    "T50n2060_012:0518c12": "房。春秋七十有八。幢蓋道俗相與奔隨。乃火",
    "T50n2060_012:0518c13": "葬於終南之陰。初幹志奉華嚴。常依經本。",
    "T50n2060_012:0518c14": "作蓮華藏世界海觀及彌勒天宮觀。至于疾",
    "T50n2060_012:0518c15": "甚。目精上視不與人對。久之乃垂顧如",
    "T50n2060_012:0518c16": "常日。沙門童真問疾因見是相。幹謂真曰。",
    "T50n2060_012:0518c17": "向見青衣童子二人來召。相逐而去。至兜",
    "T50n2060_012:0518c18": "率天城外。未得入宮。若翹足舉望。則見城",
    "T50n2060_012:0518c19": "中寶樹花蓋。若平立則無所見也。旁侍疾",
    "T50n2060_012:0518c20": "者曰。向舉目者。是其相矣。真曰。若即往",
    "T50n2060_012:0518c21": "彼。大遂本願。幹曰。天樂非久終墜輪迴。",
    "T50n2060_012:0518c22": "蓮華藏世界是所圖也。不久氣絕須臾復",
    "T50n2060_012:0518c23": "還。真問何所見耶。幹曰。見大水遍滿華如",
    "T50n2060_012:0518c24": "車輪。幹坐其上所願足矣。尋爾便卒。沙門",
    "T50n2060_012:0518c25": "靈辯。即幹之猶子也。少小鞠育誨以義方。携",
    "T50n2060_012:0518c26": "在道位還通大典。今住勝光寺。眾議業",
    "T50n2060_012:0518c27": "行擢知綱任。揚導華嚴擅名帝里云。",
    "T50n2060_012:0518c28": "釋敬脫。不詳姓氏。汲郡人也。童少出家。",
    "T50n2060_012:0518c29": "以孝行清直知名。雖該覈小大偏明成",
    "T50n2060_012:0519a01": "實。講解周鏡不虧聲問。開張衢術章疏惟",
    "T50n2060_012:0519a02": "新。為後學宗仰。又善聲韻兼通字體。蒼雅",
    "T50n2060_012:0519a03": "林統識其科蹤。文章篇什頗豫倫伍。同住",
    "T50n2060_012:0519a04": "房院罕見餘談。手不輟卷專師廣贍。威儀",
    "T50n2060_012:0519a05": "修整未曾反顧。身極長大充滿圓成。時共目",
    "T50n2060_012:0519a06": "之以為僧傑。人有達於帝者。乃追住慧",
    "T50n2060_012:0519a07": "日。四海齊架又無與競。志節堅正最為稱",
    "T50n2060_012:0519a08": "首。帝欲試諸大德誰為剛亮。通命引入允",
    "T50n2060_012:0519a09": "武殿。勅監門郎將段文操。拔刀逐之令走。",
    "T50n2060_012:0519a10": "諸大德並趨步速往。唯脫緩步如常。語操",
    "T50n2060_012:0519a11": "曰卿何事以此相逼。及上殿坐語論佛理。",
    "T50n2060_012:0519a12": "帝徐顧操曰。眾僧素不知俗法。監門何得",
    "T50n2060_012:0519a13": "催耶。私異脫之大志也。勅賜大竹扇。面闊",
    "T50n2060_012:0519a14": "三尺。即令執用。并賜松抱高屧。令著於宮",
    "T50n2060_012:0519a15": "中而出。帝自送之曰。誠僧傑矣。爾後常",
    "T50n2060_012:0519a16": "弘成實無替時序。以大業十三年卒于東",
    "T50n2060_012:0519a17": "都鴻臚寺。春秋六十三。自脫之聽學也。常",
    "T50n2060_012:0519a18": "施荷擔母置一頭。經書及筆又置一頭。若",
    "T50n2060_012:0519a19": "至食時留母樹下。入村乞食用以充繼。其",
    "T50n2060_012:0519a20": "筆絕大麁管如臂可長三尺。方丈一字莫",
    "T50n2060_012:0519a21": "不高推。人有乞書者。紙但一字耳。風力遒",
    "T50n2060_012:0519a22": "逸覩之不厭。皆施諸壁上來往觀省。東都",
    "T50n2060_012:0519a23": "門額。皆脫所題。隨一賦筆更不修飾。時慧",
    "T50n2060_012:0519a24": "日有沙門法楞者。偏弘地論著述疏記。聲",
    "T50n2060_012:0519a25": "名相副見重道場。及于終世。以事聞奏。帝",
    "T50n2060_012:0519a26": "哀之。殯殮所資皆從天府。",
    "T50n2060_012:0519a27": "釋善胄。俗姓淮氏。瀛州人。少出家。通敏易",
    "T50n2060_012:0519a28": "悟機達為心。預涉講會樂詳玄極。大論",
    "T50n2060_012:0519a29": "涅槃是所鑽注。齊破投陳。奔造非數。年",
    "T50n2060_012:0519b01": "屢荐餒告乞是難。日濟一餅纔充延命。",
    "T50n2060_012:0519b02": "形極羸悴眾不齒錄。行至一寺聞講涅槃。",
    "T50n2060_012:0519b03": "因入論義。止得三番。高座無解低頭飲氣。",
    "T50n2060_012:0519b04": "徒眾千餘停偃講席。於是扶舉而下。既至",
    "T50n2060_012:0519b05": "房中奄然而卒。胄時論訖即出。竟不知之。",
    "T50n2060_012:0519b06": "後日更造。乃見造諸喪具。因問其故。乃云。",
    "T50n2060_012:0519b07": "法師昨為北僧所難。乃因即致死。眾不識",
    "T50n2060_012:0519b08": "胄。不之擒捉。聞告自審退而潛焉。經于數",
    "T50n2060_012:0519b09": "日後得陳僧。將挾復往他講所。論義者無",
    "T50n2060_012:0519b10": "不致屈。斃者三人。由此發名振績。大光",
    "T50n2060_012:0519b11": "吳越。隋初度北依遠法師。止于京邑住淨",
    "T50n2060_012:0519b12": "影寺。聽徒千數並鋒銳一期。而胄覆述竪義",
    "T50n2060_012:0519b13": "神采秀發。偏師論難妙通解語。遠制涅槃",
    "T50n2060_012:0519b14": "文疏。而胄意所未弘。乃命筆改張剖成卷",
    "T50n2060_012:0519b15": "軸鑿深義窟利寶罔遺。遠聞告曰。知子思",
    "T50n2060_012:0519b16": "力無前。如何對吾改作。想更別圖可耶。胄",
    "T50n2060_012:0519b17": "曰。若待法師即世方有修定。則胄之虛名",
    "T50n2060_012:0519b18": "終無實錄。遠乃從之。疏既究成。分宗匠世。",
    "T50n2060_012:0519b19": "亟有陳異。遠亡之後。勅令於淨影寺為涅",
    "T50n2060_012:0519b20": "槃眾主。開皇將末。蜀王秀鎮部梁益。携與",
    "T50n2060_012:0519b21": "同行。岷嶓望德日歸成務。逮仁壽末歲。",
    "T50n2060_012:0519b22": "還返關中。處蜀道財悉營尊像。光坐嚴飾。",
    "T50n2060_012:0519b23": "絕世名士雖途經危險。而步運並達。在京",
    "T50n2060_012:0519b24": "供養以為模範。會文帝置塔。勅送舍利于",
    "T50n2060_012:0519b25": "梓州牛頭山華林寺。嚴輿將達。感猪八頭突",
    "T50n2060_012:0519b26": "到輿下從行至館。驅逐乃走。還來如故。漸",
    "T50n2060_012:0519b27": "至城治。黑蜂四枚形甚壯偉。隨輿旋遶數",
    "T50n2060_012:0519b28": "匝便去。既至州館夜放大光明徹屋上如",
    "T50n2060_012:0519b29": "火焰發。食頃方滅。又掘塔基入深丈餘。正",
    "T50n2060_012:0519c01": "當函處得古瓷瓶。無蓋有水。清澄香美。乃",
    "T50n2060_012:0519c02": "用盛於函內。寺有九層浮圖。從西南角第",
    "T50n2060_012:0519c03": "二級放光。上照相輪如五石瓮許。黃赤如",
    "T50n2060_012:0519c04": "火良久方隱。又堂內彌勒像亦放眉間紫光。",
    "T50n2060_012:0519c05": "并二菩薩亦放赤光通照寺院。前後七度。",
    "T50n2060_012:0519c06": "眾人同見。除不來者。及大業造寺。廣召德",
    "T50n2060_012:0519c07": "僧。胄應高選。又住禪定屢開法席。傳嚮",
    "T50n2060_012:0519c08": "相尋因感風疾。脣口喎偏。時人謂。改張遠",
    "T50n2060_012:0519c09": "疏之所及也。初遠以涅槃為五分。末為闍",
    "T50n2060_012:0519c10": "維分。胄尋之揣義改為七分。無有闍維。第",
    "T50n2060_012:0519c11": "七云結化歸宗分。自風疾多載。而問難尋",
    "T50n2060_012:0519c12": "常。為諸學者所共驚憚。後忽患損口如恒",
    "T50n2060_012:0519c13": "日。胄曰。吾患既差命必終矣。此不可怪。理",
    "T50n2060_012:0519c14": "數然也。大業十三年欲返本寺。眾不許之。",
    "T50n2060_012:0519c15": "乃以土塞口。欲自取死。寺眾見其志決。方",
    "T50n2060_012:0519c16": "復開許。以武德三年八月內終於淨影寺。",
    "T50n2060_012:0519c17": "春秋七十有一。初患篤謂門人曰。吾一生正",
    "T50n2060_012:0519c18": "信在心。於佛理教無心輕略。不慮淨土",
    "T50n2060_012:0519c19": "不生。即令拂拭房宇。燒香嚴待。病來多日",
    "T50n2060_012:0519c20": "委臥不起。忽爾自坐合掌。語侍人曰。安置",
    "T50n2060_012:0519c21": "世尊令坐。口云。世尊來也。胄今懺悔慚愧。",
    "T50n2060_012:0519c22": "如是良久曰。世尊去矣。低身似送。因臥曰。",
    "T50n2060_012:0519c23": "向者阿彌陀佛來。汝等不見耶。不久吾當",
    "T50n2060_012:0519c24": "去耳。語頃便卒。葬于城南韋曲之北崖。遵",
    "T50n2060_012:0519c25": "遺令也。弟子慧威住大總持。講尋宗迹著",
    "T50n2060_012:0519c26": "名京室。",
    "T50n2060_012:0519c27": "釋辯相。姓史。瀛州人也。性愛虛靜。遊聽有",
    "T50n2060_012:0519c28": "聲業綜經術。齊趙之方備聞芳績。後旋洛",
    "T50n2060_012:0519c29": "下涉諸法席。又往少林依止遠公。學於十",
    "T50n2060_012:0520a01": "地大小三藏。遍窺其隩隅。而於涅槃一部",
    "T50n2060_012:0520a02": "詳覈有聞。末南投徐部。更採攝論及以毘",
    "T50n2060_012:0520a03": "曇。皆披盡精詣。傳名東壤。光問師資眾",
    "T50n2060_012:0520a04": "所歸向。開皇七年。隨遠入輔。創住淨影對",
    "T50n2060_012:0520a05": "講弘通。仁孝居心崇仰師轍。仁壽置塔。",
    "T50n2060_012:0520a06": "勅令送舍利於越州大禹寺。民庶歡躍欣",
    "T50n2060_012:0520a07": "見遺身。未及出間光自涌現。青黃赤白四",
    "T50n2060_012:0520a08": "色。昭彰流溢于外。七眾嗟慶勝心屢動。又",
    "T50n2060_012:0520a09": "於山側獲紫芝一枚。長二尺三寸。四支三",
    "T50n2060_012:0520a10": "蓋。光色鮮綺。還返京都大弘法席。常聽學",
    "T50n2060_012:0520a11": "士一百餘人。並得領袖當時。親承音誥。大",
    "T50n2060_012:0520a12": "業之始召入東都。於內道場敷散如故。為",
    "T50n2060_012:0520a13": "鄭擁逼同固洛濱。武德初年。蒙勅延勞還",
    "T50n2060_012:0520a14": "歸京室。重弘經論更啟蒙心。今上昔在弘",
    "T50n2060_012:0520a15": "義。欽崇相德延入宮中。通宵法論亟動天",
    "T50n2060_012:0520a16": "顧。嚫錫豐美。乃令住勝光。此寺即秦國",
    "T50n2060_012:0520a17": "之供養也。故以居焉。晚以素業所資慧門初",
    "T50n2060_012:0520a18": "闢。追崇淨影仍就講說。又捨所遺圖遠形",
    "T50n2060_012:0520a19": "相。常存敬禮用光先範。以貞觀初年。因",
    "T50n2060_012:0520a20": "疾纏身無由取逝。乃隱避侍人自縊而卒。",
    "T50n2060_012:0520a21": "在于住寺。春秋七十餘矣。相為人敦素。",
    "T50n2060_012:0520a22": "形色鮮白眉目濃朗儀止閑泰。商搉名理接",
    "T50n2060_012:0520a23": "頓詞義有神采矣。",
    "T50n2060_012:0520a24": "釋寶襲。貝州人。雍州三藏僧休法師之弟子。",
    "T50n2060_012:0520a25": "休聰達明解神理超逸。齊末馳聲廣於東土。",
    "T50n2060_012:0520a26": "周平齊日。隱淪本州。天元嗣立創開佛法。",
    "T50n2060_012:0520a27": "休初應詔為菩薩僧。與遵遠等同居陟岵。",
    "T50n2060_012:0520a28": "開皇七年召入京輦住興善寺。襲十八歸依",
    "T50n2060_012:0520a29": "誦經為業。後聽經論偏以智度為宗。布",
    "T50n2060_012:0520b01": "響關東高問時傑。從休入京訓勗為任。",
    "T50n2060_012:0520b02": "開皇十六年。勅補為大論眾主。於通法寺",
    "T50n2060_012:0520b03": "四時講化方遠總集。逮仁壽造塔。又勅送",
    "T50n2060_012:0520b04": "舍利於嵩州嵩岳寺。初雲霧暗合七日蒙昧。",
    "T50n2060_012:0520b05": "襲乃擎爐發誓。願將限滿下舍利時得",
    "T50n2060_012:0520b06": "見日采。俄而所期既至。天開光耀日當",
    "T50n2060_012:0520b07": "正午。既副情望遂即藏翳。末又送于邢州",
    "T50n2060_012:0520b08": "汎愛寺。忽於函上見諸佛菩薩等像及以",
    "T50n2060_012:0520b09": "光明。周滿四面不可殫言。通於二日光",
    "T50n2060_012:0520b10": "始潛沒。而諸相猶存。及當下時又見臥像",
    "T50n2060_012:0520b11": "一軀赤光踴起。襲欣其所感圖而奉敬。至",
    "T50n2060_012:0520b12": "文帝昇遐起大禪定。以名稱普聞召而供",
    "T50n2060_012:0520b13": "養。武德末年卒於住寺。春秋八十矣。有弟",
    "T50n2060_012:0520b14": "子曇恭明洪皆善大論。恭少而機辯。見解有",
    "T50n2060_012:0520b15": "名。屢講經論京室稱善。護法匡弼頗存聖",
    "T50n2060_012:0520b16": "言。貞觀初年。勅徵為濟法上座。綱維僧務",
    "T50n2060_012:0520b17": "傳芳季緒。後召入弘福。又令知普光寺任。",
    "T50n2060_012:0520b18": "德為時須。故輪轉無定。卒於任所。洪亦以",
    "T50n2060_012:0520b19": "榮望當時紹宗師業。召入普光。時復弘法",
    "T50n2060_012:0520b20": "而專營浴供。月再洗僧。係踵安公。歸心",
    "T50n2060_012:0520b21": "慈氏云。",
    "T50n2060_012:0520b22": "釋慧遷。瀛州人也。好學專問。愛翫地論。以",
    "T50n2060_012:0520b23": "為心賞之極。負錫馳騁求慕郢匠。雖研精",
    "T50n2060_012:0520b24": "一部。而橫洞百家。每至難理。則群師具敘。",
    "T50n2060_012:0520b25": "有齊之時早扇名實。又從遠公重流前業。",
    "T50n2060_012:0520b26": "義不再緣。周經一紀併通涅槃地持。並得",
    "T50n2060_012:0520b27": "講授。齊亡法毀南奔陳國。大隋革運又歸",
    "T50n2060_012:0520b28": "鄉壤。行經洛下還附遠焉。故業新聞備填",
    "T50n2060_012:0520b29": "胸臆。及遠入關從而來至。住大興善。弘敷",
    "T50n2060_012:0520c01": "為任。開皇十七年。勅立五眾。請遷為十地",
    "T50n2060_012:0520c02": "眾主。處寶光寺。相續講說。聲類攸陳。仁壽",
    "T50n2060_012:0520c03": "二年。勅令送舍利於本鄉弘博寺。既至掘",
    "T50n2060_012:0520c04": "基入地六尺。感發紫光散衝塔上。其相",
    "T50n2060_012:0520c05": "如焰。似金像所佩者。又土上成字。黑文",
    "T50n2060_012:0520c06": "分明。云轉輪王佛塔也。見此靈相咸慶希",
    "T50n2060_012:0520c07": "逢。仁壽四年。又於海州安和寺起塔。掘深",
    "T50n2060_012:0520c08": "五尺便獲白土。色逾於粉遍滿坑中。復深",
    "T50n2060_012:0520c09": "八尺。於白土內得白玉一枚。方餘徑尺光",
    "T50n2060_012:0520c10": "潤難比。及將下旦放大光明。通照城郭",
    "T50n2060_012:0520c11": "色如紅火。舍利出瓶。分為六粒。現希有事。",
    "T50n2060_012:0520c12": "眾皆歎訝。遷後頻開十地。京邑乃多無與比",
    "T50n2060_012:0520c13": "肩者。及大禪定興。召入處之。武德末年卒",
    "T50n2060_012:0520c14": "於所住。春秋七十有九矣。自遷之末後。十",
    "T50n2060_012:0520c15": "地一部絕聞關壤。道由人弘。於斯驗矣。有",
    "T50n2060_012:0520c16": "心之寄誠可勵諸。",
    "T50n2060_012:0520c17": "釋慧覺。俗姓范氏。齊人也。達量通鑒罕附",
    "T50n2060_012:0520c18": "其倫。而儀形秀峙。眉目峯映。衣服鮮潔。身長",
    "T50n2060_012:0520c19": "七尺。容止溫弘顧步淹融。鏘鏘然也。執持行",
    "T50n2060_012:0520c20": "路。莫不駐步迎睇而目送者。其威儀感人",
    "T50n2060_012:0520c21": "如此。明華嚴十地。講席相繼流軌齊岱。榮",
    "T50n2060_012:0520c22": "名遠著門學成風。大隋受禪闡隆像法。以",
    "T50n2060_012:0520c23": "文皇在周既總元戎。躬履鋒刃。兵機失捷。",
    "T50n2060_012:0520c24": "逃難于并城南澤。後飛龍之日。追惟舊壤。",
    "T50n2060_012:0520c25": "開皇元年。乃於幽憂之所置武德寺焉。地",
    "T50n2060_012:0520c26": "惟泥濕遍以石鋪。然始增基通於寺院。周",
    "T50n2060_012:0520c27": "閭千計廊廡九重。靈塔雲張景臺星布。以覺",
    "T50n2060_012:0520c28": "識解騰譽。召而處之。弘闡法門。多以華嚴",
    "T50n2060_012:0520c29": "為首。受悟請益。宏略遵於四宗。後被請高",
    "T50n2060_012:0521a01": "陽允當講匠。聽眾千餘堂宇充溢。而來者不",
    "T50n2060_012:0521a02": "絕。遂停法肆。待有堂宇方可弘導。爰有",
    "T50n2060_012:0521a03": "施主。即為造千人講堂。締搆斯須不月便",
    "T50n2060_012:0521a04": "就。既登法座眾引充滿。覺威容宏雅其狀",
    "T50n2060_012:0521a05": "若神。談吐抑揚。汲引玄隱。披釋沖洽。聽徒",
    "T50n2060_012:0521a06": "竦戴。誠博義之弘量也。著華嚴十地維摩等",
    "T50n2060_012:0521a07": "疏并纘義章一十三卷。文質恢恢條貫倫約。",
    "T50n2060_012:0521a08": "齊魏明德咸誦行之。至武德三年。會獫狁",
    "T50n2060_012:0521a09": "南侵。覺少有恙。通告門人曰。吾其去矣。侍",
    "T50n2060_012:0521a10": "者曰。今寇賊臨城人路阻絕。知何處去。答",
    "T50n2060_012:0521a11": "曰。生死道長去留無日。明當別矣。乃勅出",
    "T50n2060_012:0521a12": "身資為僧設食。與眾取訣。通夜正念精爽",
    "T50n2060_012:0521a13": "冷然。明相纔出奄然從化。春秋九十矣。初覺",
    "T50n2060_012:0521a14": "慧解之性素蓄胸襟。福業攝生隨喜者眾。凡",
    "T50n2060_012:0521a15": "有營理。身助修治故寺之基趾。咸由勸勉。",
    "T50n2060_012:0521a16": "又聞往生淨土園施為功。不遠千里青州",
    "T50n2060_012:0521a17": "取棗。於并城開義寺種之。行列千株供通",
    "T50n2060_012:0521a18": "五眾。日呈茂美斯業弘矣。時寺有二僧。俱",
    "T50n2060_012:0521a19": "名智達。遠公門人。善解當世。武德之初京",
    "T50n2060_012:0521a20": "邑呈美。又有明幹者。亦亞其倫。相與傳燈",
    "T50n2060_012:0521a21": "流芳不絕。",
    "T50n2060_012:0521a22": "釋智琚。新安壽昌人。俗姓李氏。原其世系出",
    "T50n2060_012:0521a23": "自高陽未胄。任為理官。仍以為姓。時代",
    "T50n2060_012:0521a24": "音變。遂以理為李。因而氏焉。其本冀州趙",
    "T50n2060_012:0521a25": "郡典午。東遷徙居江左。父褘仕梁員外散騎",
    "T50n2060_012:0521a26": "侍郎。琚年十九。便自出塵聽坦師釋論。未",
    "T50n2060_012:0521a27": "淹灰管頻聞精義。坦即隋齊王暕之門師",
    "T50n2060_012:0521a28": "也。次聽雅公般若論。又聽譽公三論。此三",
    "T50n2060_012:0521a29": "法匠名價尤重。琚欲潔操秉心。偏窮法性。",
    "T50n2060_012:0521b01": "諸高座主多無兼術。古人有言。學無常師。",
    "T50n2060_012:0521b02": "斯言有旨。廣尋遠討曲盡幽求。年二十七即",
    "T50n2060_012:0521b03": "就敷講。無礙辯才眾所知識。說經待問亟",
    "T50n2060_012:0521b04": "動恒倫。及坦將逝。以五部大經一時付",
    "T50n2060_012:0521b05": "屬。既蒙遺累即而演之。聲價載隆。玄素",
    "T50n2060_012:0521b06": "攸仰。然其口不言人。眼無受色。牢醍弗",
    "T50n2060_012:0521b07": "嘗葷辛無犯。入室弟子明衍。受業由來便",
    "T50n2060_012:0521b08": "事之為和上。亡前謂曰。吾以華嚴大品",
    "T50n2060_012:0521b09": "涅槃釋論。此之文言吾常吐納。今以四部義",
    "T50n2060_012:0521b10": "疏付屬於汝。乃三握手。忽然而終。&#;",
    "T50n2060_012:0521b11": "於常州之建安寺。即武德二年六月十日也。",
    "T50n2060_012:0521b12": "窆於毘壇之南寺之舊垗。衍姓丘氏。晉陵名",
    "T50n2060_012:0521b13": "族。容止可觀精采卓異。敬崇芳績樹此高",
    "T50n2060_012:0521b14": "碑于寺之門前。陳西陽王記室譙國曹憲為",
    "T50n2060_012:0521b15": "文。",
    "T50n2060_012:0521b16": "釋道慶。姓戴。其先廣陵。後進度江家于無",
    "T50n2060_012:0521b17": "錫。年十一出家。事吳郡建善寺藏闍梨。服勤",
    "T50n2060_012:0521b18": "盡禮同侶所推。十七出都。聽彭城寺講成",
    "T50n2060_012:0521b19": "實論。大義餘論皆莫之遺。所以時匠目曰。",
    "T50n2060_012:0521b20": "懸日月於懷中。注江河於口內者。誠歸於",
    "T50n2060_012:0521b21": "慶矣。既荷嘉問倍志兼常。利齒聞於既",
    "T50n2060_012:0521b22": "往。高座屬於茲日。及陳祚云亡法朋彫散。",
    "T50n2060_012:0521b23": "東歸無錫居鳳光寺。學徒載萃誨誘如初。",
    "T50n2060_012:0521b24": "後止毘壇弘業寺。專事闡弘無棄涼暑。然",
    "T50n2060_012:0521b25": "其美容止善言笑。淡名利厚交遊。毫翰奔",
    "T50n2060_012:0521b26": "涌琴詩婉妙。風神閑縱韻宇虛凝。應物有",
    "T50n2060_012:0521b27": "方履機無忤。以武德九年八月終於寺房。",
    "T50n2060_012:0521b28": "春秋六十一。即以其月二十三日。窆於扶塘",
    "T50n2060_012:0521b29": "之山津也。穿壙之日。鍬鍤纔施。感白鶴一",
    "T50n2060_012:0521c01": "群自天而下。遙曳翻翔摧藏哀唳。自非道",
    "T50n2060_012:0521c02": "光遠被。何由致此異祥。同寺沙門法宣曰。余",
    "T50n2060_012:0521c03": "與伊人言忘道狎。京輦小年已欣共被。他",
    "T50n2060_012:0521c04": "鄉衰暮更喜同袍。月席風筵接腕晤語。吾",
    "T50n2060_012:0521c05": "子經堂論室促膝非異人。豈意玄穹殲我良",
    "T50n2060_012:0521c06": "友。千行徒洒百身寧贖。未能抑筆聊書短",
    "T50n2060_012:0521c07": "銘。其曰。十力潛景。四依匡世。踵德連暉",
    "T50n2060_012:0521c08": "伊人是繼。宮牆戒忍燈炬禪慧。並驅生林",
    "T50n2060_012:0521c09": "分庭安叡。論堂振玉義室芬蘭。坐威師",
    "T50n2060_012:0521c10": "子眾遶栴檀。道潔塵外理析談端。四儀式",
    "T50n2060_012:0521c11": "序三業惟安。穢土機窮勝人現滅。帳留餘",
    "T50n2060_012:0521c12": "影車迴去轍。隴月孤照墳泉幽冽。竹露暫團",
    "T50n2060_012:0521c13": "松風長切。氣運有終德音無絕。",
    "T50n2060_012:0521c14": "續高僧傳卷第十二"
}