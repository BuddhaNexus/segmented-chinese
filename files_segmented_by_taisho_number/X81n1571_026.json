{
    "X81n1571_026:0643c18": "五燈全書卷第二十六",
    "X81n1571_026:0643c20": "京都聖感禪寺住持(臣)僧　(超永)　編輯",
    "X81n1571_026:0643c21": "京都古華嚴寺住持(臣)僧　(超揆)　較閱　進",
    "X81n1571_026:0643c22": "呈",
    "X81n1571_026:0643c23": "曹洞宗",
    "X81n1571_026:0643c24": "青原下四世",
    "X81n1571_026:0644a01": "雲巖晟禪師法嗣",
    "X81n1571_026:0644a02": "瑞州洞山良价悟本禪師會稽俞氏子。幼歲從師。念",
    "X81n1571_026:0644a03": "般若心經。至無眼耳鼻舌身意處。忽以手捫面。問師",
    "X81n1571_026:0644a04": "曰。某甲有眼耳鼻舌等。何故經言無。其師駭然異之。",
    "X81n1571_026:0644a05": "曰。吾非汝師。即指往禮默禪師披剃。年二十一。詣嵩",
    "X81n1571_026:0644a06": "山具戒。遊方。首謁南泉。值馬祖諱辰修齋。泉問眾曰。",
    "X81n1571_026:0644a07": "來日設馬祖齋。未審馬祖還來否。眾皆無對。師出對",
    "X81n1571_026:0644a08": "曰。待有伴即來。泉曰。此子雖後生。甚堪雕琢。師曰。和",
    "X81n1571_026:0644a09": "尚莫壓良為賤　次參溈山。問曰。頃聞南陽忠國師",
    "X81n1571_026:0644a10": "有無情說法話。某甲未究其微。溈曰。闍黎莫記得麼。",
    "X81n1571_026:0644a11": "師曰記得。溈曰。汝試舉一徧看。師遂舉。僧問如何是",
    "X81n1571_026:0644a12": "古佛心。國師曰。墻壁瓦礫是。僧曰。墻壁瓦礫。豈不是",
    "X81n1571_026:0644a13": "無情。國師曰是。僧曰。還解說法否。國師曰。常說熾然。",
    "X81n1571_026:0644a14": "說無間歇。僧曰。某甲為甚麼不聞。國師曰。汝自不聞。",
    "X81n1571_026:0644a15": "不可妨他聞者也。僧曰。未審甚麼人得聞。國師曰。諸",
    "X81n1571_026:0644a16": "聖得聞。僧曰。和尚還聞否。國師曰。我不聞。僧曰。和尚",
    "X81n1571_026:0644a17": "既不聞。爭知無情解說法。國師曰。賴我不聞。我若聞。",
    "X81n1571_026:0644a18": "即齊於諸聖。汝即不聞我說法也。僧曰。恁麼則眾生",
    "X81n1571_026:0644a19": "無分去也。國師曰。我為眾生說。不為諸聖說。僧曰。眾",
    "X81n1571_026:0644a20": "生聞後如何。國師曰。即非眾生。僧曰。無情說法。據何",
    "X81n1571_026:0644a21": "典教。國師曰。灼然言不該典。非君子之所談。汝豈不",
    "X81n1571_026:0644a22": "見。華嚴經云。剎說。眾生說。三世一切說。師舉了。溈曰。",
    "X81n1571_026:0644a23": "我這裏亦有。祇是罕遇其人。師曰。某甲未明。乞師指",
    "X81n1571_026:0644a24": "示。溈豎起拂子曰。會麼。師曰不會。請和尚說。溈曰。父",
    "X81n1571_026:0644b01": "母所生口。終不為子說。師曰。還有與師同時慕道者",
    "X81n1571_026:0644b02": "否。溈曰。此去澧陵攸縣。石室相連。有雲巖道人。若能",
    "X81n1571_026:0644b03": "撥草瞻風。必為子之所重。師曰。未審此人如何。溈曰。",
    "X81n1571_026:0644b04": "他曾問老僧。學人欲奉師去時如何。老僧對他道。直",
    "X81n1571_026:0644b05": "須絕滲漏始得。他道。還得不違師旨也無。老僧道。第",
    "X81n1571_026:0644b06": "一不得道老僧在這裏。師遂辭溈山。徑造雲巖。舉前",
    "X81n1571_026:0644b07": "因緣了。便問。無情說法。甚麼人得聞。巖曰。無情得聞。",
    "X81n1571_026:0644b08": "師曰。和尚聞否。巖曰。我若聞。汝即不聞吾說法也。師",
    "X81n1571_026:0644b09": "曰。某甲為甚麼不聞。巖豎起拂子曰。還聞麼。師曰不",
    "X81n1571_026:0644b10": "問。巖曰。我說法。汝尚不聞。豈況無情說法乎。師曰。無",
    "X81n1571_026:0644b11": "情說法。該何典教。巖曰。豈不見。彌陀經云。水鳥樹林",
    "X81n1571_026:0644b12": "悉皆念佛念法。師於此有省。乃述偈曰。也大奇。也大",
    "X81n1571_026:0644b13": "奇。無情說法不思議。若將耳聽終難會。眼處聞時方",
    "X81n1571_026:0644b14": "得知。師問雲巖。某甲有餘習未盡。巖曰。汝曾作甚麼",
    "X81n1571_026:0644b15": "來。師曰。聖諦亦不為。巖曰。還歡喜也未。師曰。歡喜則",
    "X81n1571_026:0644b16": "不無。如糞掃堆頭拾得一顆明珠　師辭雲巖。巖曰。",
    "X81n1571_026:0644b17": "甚麼處去。師曰。雖離和尚。未卜所止。巖曰。莫湖南去。",
    "X81n1571_026:0644b18": "師曰無。巖曰。莫歸鄉去。師曰無。巖曰。早晚却回。師曰。",
    "X81n1571_026:0644b19": "待和尚有住處即來。巖曰。自此一別。難得相見。師曰。",
    "X81n1571_026:0644b20": "難得不相見。臨行又問曰。百年後。忽有人問。還邈得",
    "X81n1571_026:0644b21": "師真否。如何祇對。巖良久曰。祇這是。師沈吟。巖曰。价",
    "X81n1571_026:0644b22": "闍黎。承當箇事。大須審細。師猶涉疑。後因過水睹影。",
    "X81n1571_026:0644b23": "大悟前旨。有偈曰。切忌從他覓。迢迢與我踈。我今獨",
    "X81n1571_026:0644b24": "自往。處處得逢渠。渠今正是我。我今不是渠。應須恁",
    "X81n1571_026:0644c01": "麼會。方得契如如　因供養雲巖真次。僧問。先師道",
    "X81n1571_026:0644c02": "祇這是。莫便是否。師曰是。曰意旨如何。師曰。當時幾",
    "X81n1571_026:0644c03": "錯會先師意。曰未審先師還知有也無。師曰。若不知",
    "X81n1571_026:0644c04": "有。爭解恁麼道。若知有。爭肯恁麼道(長慶曰。既知有。為甚麼恁麼道。",
    "X81n1571_026:0644c05": "又曰。養子方知父慈)　師在泐潭。見初首座。有語曰。也大奇也",
    "X81n1571_026:0644c06": "大奇。佛界道界不思議。師遂問曰。佛界道界即不問。",
    "X81n1571_026:0644c07": "祇如說佛界道界底。是甚麼人。初良久無對。師曰。何",
    "X81n1571_026:0644c08": "不速道。初曰。爭即不得。師曰。道也未曾道。說甚麼爭",
    "X81n1571_026:0644c09": "即不得。初無對。師曰。佛之與道。俱是名言。何不引教。",
    "X81n1571_026:0644c10": "初曰。教道甚麼。師曰。得意忘言。初曰。猶將教意向心",
    "X81n1571_026:0644c11": "頭作病在。師曰。說佛界道界底病大小。初又無對。次",
    "X81n1571_026:0644c12": "日忽遷化。時稱師。為問殺首座　師自唐宣宗大中",
    "X81n1571_026:0644c13": "末。於新豐山。接誘學徒。厥後盛化豫章高安。之洞山。",
    "X81n1571_026:0644c14": "權開五位。善接三根。大闡一音。廣弘萬品。橫抽寶劒。",
    "X81n1571_026:0644c15": "剪諸見之稠林。妙叶弘通。截萬端之穿鑿。又得曹山",
    "X81n1571_026:0644c16": "深明的旨。妙唱嘉猷。道合君臣。偏正回互。由是洞上",
    "X81n1571_026:0644c17": "元風。播於天下。故諸方宗匠。咸共推尊之。曰曹洞宗",
    "X81n1571_026:0644c18": "　師曰雲巖諱日營齋。僧問。和尚於雲巖處。得何指",
    "X81n1571_026:0644c19": "示。師曰。雖在彼中。不蒙指示。曰既不蒙指示。又用設",
    "X81n1571_026:0644c20": "齋作甚麼。師曰。爭敢違背他。曰和尚初見南泉。為甚",
    "X81n1571_026:0644c21": "麼。却與雲巖設齋。師曰。我不重先師道德佛法。祇重",
    "X81n1571_026:0644c22": "他不為我說破。曰和尚為先師設齋。還肯先師也無。",
    "X81n1571_026:0644c23": "師曰。半肯半不肯。曰為甚麼不全肯。師曰。若全肯。即",
    "X81n1571_026:0644c24": "孤負先師　問欲見和尚本來師。如何得見。師曰。年",
    "X81n1571_026:0645a01": "牙相似。即無阻矣。僧擬進語。師曰。不躡前蹤。別請一",
    "X81n1571_026:0645a02": "問。僧無對　(雲居代曰。恁麼則不見和尚本來師也。僧問長慶。如何是年牙相似者。慶云。古人恁",
    "X81n1571_026:0645a03": "麼道。闍黎又向這裏。覓箇甚麼)　問寒暑到來。如何回避。師曰。何不",
    "X81n1571_026:0645a04": "向無寒暑處去。曰如何是無寒暑處。師曰。寒時寒殺",
    "X81n1571_026:0645a05": "闍黎。熱時熱殺闍黎　上堂。還有不報四恩三有者",
    "X81n1571_026:0645a06": "麼。眾無對。又曰。若不體此意。何超始終之患。直須心",
    "X81n1571_026:0645a07": "心不觸物。步步無處所。常無間斷。始得相應。直須努",
    "X81n1571_026:0645a08": "力。莫閒過日　問僧。甚處來。曰遊山來。師曰。還到頂",
    "X81n1571_026:0645a09": "麼。曰到。師曰。頂上有人麼。曰無人。師曰。恁麼則不到",
    "X81n1571_026:0645a10": "頂也。曰若不到頂。爭知無人。師曰。何不且住。曰某甲",
    "X81n1571_026:0645a11": "不辭住。西天有人不肯。師曰。我從來疑著這漢　師",
    "X81n1571_026:0645a12": "與泰首座。冬節喫果子次。乃問。有一物。上拄天。下拄",
    "X81n1571_026:0645a13": "地。黑似漆。常在動用中。動用中收不得。且道。過在甚",
    "X81n1571_026:0645a14": "麼處。泰曰。過在動用中。(同安顯別曰。不知)師喚侍者。掇退果",
    "X81n1571_026:0645a15": "桌　問雪峰。從甚處來。曰天台來。師曰。見智者否。曰",
    "X81n1571_026:0645a16": "義存喫鐵棒有分　問如何是西來意。師曰。大似駭",
    "X81n1571_026:0645a17": "雞犀　問蛇吞蝦蟇。救則是。不救則是。師曰。救則雙",
    "X81n1571_026:0645a18": "目不睹。不救則形影不彰　有僧不安。要見師。師遂",
    "X81n1571_026:0645a19": "往。僧曰。和尚何不救取人家男女。師曰。你是甚麼人",
    "X81n1571_026:0645a20": "家男女。曰某甲是大闡提人家男女。師良久。僧曰。四",
    "X81n1571_026:0645a21": "山相逼時如何。師曰。老僧日前。也向人家屋簷下過",
    "X81n1571_026:0645a22": "來。曰回互不回互。師曰。不回互。曰教某甲向甚處去。",
    "X81n1571_026:0645a23": "師曰。粟畬裏去。僧噓一聲曰。珍重。便坐脫。師以拄杖",
    "X81n1571_026:0645a24": "敲頭三下曰。汝祇解與麼去。不解與麼來　因夜參",
    "X81n1571_026:0645b01": "不點燈。有僧出問話。退後。師令侍者點燈。乃召適來",
    "X81n1571_026:0645b02": "問話僧出來。其僧近前。師曰。將取三兩粉來。與這箇",
    "X81n1571_026:0645b03": "上座。其僧拂袖而退。自此省發。遂罄捨衣資設齋。得",
    "X81n1571_026:0645b04": "三年後辭師。師曰善為。時雪峰侍立。問曰。祇如這僧",
    "X81n1571_026:0645b05": "辭去。幾時卻來。師曰。他祇知一去。不解再來。其僧歸",
    "X81n1571_026:0645b06": "堂。就衣鉢下坐化。峰上報師。師曰。雖然如此。猶較老",
    "X81n1571_026:0645b07": "僧三生在　問僧。甚處來。曰三祖塔頭來。師曰。既從",
    "X81n1571_026:0645b08": "祖師處來。又要見老僧作甚麼。曰祖師即別。學人與",
    "X81n1571_026:0645b09": "和尚不別。師曰。老僧欲見闍黎本來師。還得否。曰亦",
    "X81n1571_026:0645b10": "須待和尚自出頭來始得。師曰。老僧適來。暫時不在",
    "X81n1571_026:0645b11": "　官人問。有人修行否。師曰。待公作男子即修行",
    "X81n1571_026:0645b12": "　僧問。相逢不拈出。舉意便知有時如何。師乃合掌頂",
    "X81n1571_026:0645b13": "戴　問僧。作甚麼來。曰孝順和尚來。師曰。世間甚麼",
    "X81n1571_026:0645b14": "物最孝順。僧無對　上堂。有一人。在千人萬人中。不",
    "X81n1571_026:0645b15": "背一人。不向一人。你道此人具何面目。雲居出曰。某",
    "X81n1571_026:0645b16": "甲參堂去　師有時曰。體得佛向上事。方有些子語",
    "X81n1571_026:0645b17": "話分。僧問。如何是語話。師曰。語話時闍黎不聞。曰和",
    "X81n1571_026:0645b18": "尚還聞否。師曰。不語話時即聞　問如何是正問正",
    "X81n1571_026:0645b19": "答。師曰。不從口裏道。曰若有人問。師還答否。師曰。也",
    "X81n1571_026:0645b20": "未曾問　問如何是從門入者非寶。師曰。便好休",
    "X81n1571_026:0645b21": "　問和尚出世幾人肯。師曰。並無一人肯。曰為甚麼並",
    "X81n1571_026:0645b22": "無一人肯。師曰。為他箇箇氣宇如王　師問講維摩",
    "X81n1571_026:0645b23": "經。僧曰。不可以智知。不可以識識。喚作甚麼語。曰讚",
    "X81n1571_026:0645b24": "法身語。師曰。喚作法身。早是讚也　問時時勤拂拭。",
    "X81n1571_026:0645c01": "為甚麼不得他衣鉢。未審甚麼人合得。師曰。不入門",
    "X81n1571_026:0645c02": "者。曰祇如不入門者。還得也無。師曰。雖然如此。不得",
    "X81n1571_026:0645c03": "不與他却。又曰。直道本來無一物。猶未合得他衣鉢。",
    "X81n1571_026:0645c04": "汝道。甚麼人合得。這裏合下得一轉語。且道。下得甚",
    "X81n1571_026:0645c05": "麼語。時有一僧。下九十六轉語。並不契。末後一轉。始",
    "X81n1571_026:0645c06": "愜師意。師曰。闍黎何不早恁麼道。別有一僧密聽。祇",
    "X81n1571_026:0645c07": "不聞末後一轉。遂請益其僧。僧不肯說。如是三年相",
    "X81n1571_026:0645c08": "從。終不為舉。一日因疾。其僧曰。某三年請舉前話。不",
    "X81n1571_026:0645c09": "蒙慈悲。善取不得。惡取去。遂持刀白曰。若不為某舉。",
    "X81n1571_026:0645c10": "即殺上座去也。其僧悚然曰。闍黎且待。我為你舉。乃",
    "X81n1571_026:0645c11": "曰。直饒將來。亦無處著。其僧禮謝　有庵主不安。凡",
    "X81n1571_026:0645c12": "見僧便曰。相救相救。多下語不契。師乃去訪之。主亦",
    "X81n1571_026:0645c13": "曰相救。師曰。甚麼相救。主曰。莫是藥山之孫。雲巖嫡",
    "X81n1571_026:0645c14": "子麼。師曰不敢。主合掌曰。大家相送。便遷化　僧問。",
    "X81n1571_026:0645c15": "亡僧遷化。向甚麼處去。師曰。火後一莖茆　問師尋",
    "X81n1571_026:0645c16": "常教學人行鳥道。未審如何是鳥道。師曰。不逢一人。",
    "X81n1571_026:0645c17": "曰如何行。師曰。直須足下無私去。曰祇如行鳥道。莫",
    "X81n1571_026:0645c18": "便是本來面目否。師曰。闍黎因甚顛倒。曰甚麼處是",
    "X81n1571_026:0645c19": "學人顛倒。師曰。若不顛倒。因甚麼却認奴作郎。曰如",
    "X81n1571_026:0645c20": "何是本來面目。師曰。不行鳥道。師謂眾曰。知有佛向",
    "X81n1571_026:0645c21": "上人。方有語話分。僧問。如何是佛向上人。師曰。非佛",
    "X81n1571_026:0645c22": "(保福別曰。佛非。法眼別曰。方便呼為佛)　師與密師伯過水。乃問。過水",
    "X81n1571_026:0645c23": "事作麼生。伯曰。不濕脚。師曰。老老大大。作這箇語話。",
    "X81n1571_026:0645c24": "伯曰。你又作麼生。師曰。脚不濕　問僧。甚處去來。曰",
    "X81n1571_026:0646a01": "製鞋來。師曰。自解依他。曰依他。師曰。他還指教汝也",
    "X81n1571_026:0646a02": "無。曰允即不違　僧問茱萸。如何是沙門行。萸曰。行",
    "X81n1571_026:0646a03": "則不無。有覺即乖。別有僧舉似師。師曰。他何不道。未",
    "X81n1571_026:0646a04": "審是甚麼行。僧遂進此語。萸曰。佛行佛行。僧回舉似",
    "X81n1571_026:0646a05": "師。師曰。幽州猶似可。最苦是新羅(東禪齊拈曰。此語還有疑訛也無。若",
    "X81n1571_026:0646a06": "有。且道甚麼處不得。若無。他又道最苦是新羅。還點檢得出麼。他道行則不無。有覺即乖。却令再問。是甚麼行。",
    "X81n1571_026:0646a07": "又道佛行那僧是會了問。不會了問。請斷看)　僧却問。如何是沙門行。師曰。",
    "X81n1571_026:0646a08": "頭長三尺。頸長二寸。師令侍者。持此語問三聖然和",
    "X81n1571_026:0646a09": "尚。聖於侍者手上。掐一掐。侍者回舉似師。師肯之。",
    "X81n1571_026:0646a10": "師見幽上座來。遽起向禪床後立。幽曰。和尚為甚麼",
    "X81n1571_026:0646a11": "回避學人。師曰。將謂闍黎不見老僧　問如何是玄",
    "X81n1571_026:0646a12": "中又玄。師曰。如死人舌　師洗鉢次。見兩鳥爭蝦蟇。",
    "X81n1571_026:0646a13": "有僧便問。這箇因甚麼到恁麼地。師曰。祇為闍黎",
    "X81n1571_026:0646a14": "　問如何是毗盧師法身主。師曰。禾莖粟榦　問三身",
    "X81n1571_026:0646a15": "之中。阿那身不墮眾數。師曰。吾常於此切(僧問曹山。先師道。吾",
    "X81n1571_026:0646a16": "常於此切。意作麼生。山曰。要頭便斫去。又問雪峯。峯以拄杖劈口打曰。我亦曾到洞山來)　會下",
    "X81n1571_026:0646a17": "有老宿。去雲巖回。師問。汝去雲巖作甚麼。宿曰不會。",
    "X81n1571_026:0646a18": "師代曰。堆堆地　師行脚時。會一官人曰。三祖信心",
    "X81n1571_026:0646a19": "銘。弟子擬註。師曰。纔有是非。紛然失心。作麼生註",
    "X81n1571_026:0646a20": "　師看稻次。見朗上座牽牛。師曰。這箇牛須好看。恐傷",
    "X81n1571_026:0646a21": "人苗稼。朗曰。若見好牛。應不傷人苗稼　問如何是",
    "X81n1571_026:0646a22": "青山白雲父。師曰。不森森者是。曰如何是白雲青山",
    "X81n1571_026:0646a23": "兒。師曰。不辯東西者是。曰如何是白雲終日倚。師曰。",
    "X81n1571_026:0646a24": "去離不得。曰如何是青山總不知。師曰。不顧視者是",
    "X81n1571_026:0646b01": "　問清河彼岸。是甚麼草。師曰。是不萌之草　師作",
    "X81n1571_026:0646b02": "五位正偏頌曰。正中偏。三更初夜月明前。莫怪相逢",
    "X81n1571_026:0646b03": "不相識。隱隱猶懷舊日嫌。偏中正。失曉老婆逢古鏡。",
    "X81n1571_026:0646b04": "分明覿面別無真。休更迷頭猶認影。正中來。無中有",
    "X81n1571_026:0646b05": "路隔塵埃。但能不觸當今諱。也勝前朝斷舌才。兼中",
    "X81n1571_026:0646b06": "至。兩刃交鋒不須避。好手猶如火裏蓮。宛然自有沖",
    "X81n1571_026:0646b07": "天志。兼中到。不落有無誰敢和。人人盡欲出常流。折",
    "X81n1571_026:0646b08": "合還歸炭裏坐　上堂。向時作麼生。奉時作麼生。功",
    "X81n1571_026:0646b09": "時作麼生。共功時作麼生。功功時作麼生。僧問。如何",
    "X81n1571_026:0646b10": "是向。師曰。喫飯時作麼生。曰如何是奉。師曰。背時作",
    "X81n1571_026:0646b11": "麼生。曰如何是功。師曰。放下钁頭時作麼生。曰如何",
    "X81n1571_026:0646b12": "是共功。師曰。不得色。曰如何是功功。師曰。不共。乃示",
    "X81n1571_026:0646b13": "頌曰。聖主由來法帝堯。御人以禮曲龍腰。有時閙市",
    "X81n1571_026:0646b14": "頭邊過。到處文明賀聖朝。淨洗濃粧為阿誰。子規聲",
    "X81n1571_026:0646b15": "裏勸人歸。百花落盡啼無盡。更向亂峰深處啼。枯木",
    "X81n1571_026:0646b16": "花開劫外春。倒騎玉象趂麒麟。而今高隱千峰外。月",
    "X81n1571_026:0646b17": "皎風清好日辰。眾生諸佛不相侵。山自高兮水自深。",
    "X81n1571_026:0646b18": "萬別千差明底事。鷓鴣啼處百花新。頭角纔生已不",
    "X81n1571_026:0646b19": "堪。擬心求佛好羞慚。迢迢空劫無人識。肯向南詢五",
    "X81n1571_026:0646b20": "十三　師因曹山辭。遂囑曰。吾在雲巖先師處。親印",
    "X81n1571_026:0646b21": "寶鏡三昧事窮的要。今付於汝。詞曰。如是之法。佛祖",
    "X81n1571_026:0646b22": "密付。汝今得之。宜善保護。銀盌盛雪。明月藏鷺。類之",
    "X81n1571_026:0646b23": "弗齊。混則知處。意不在言。來機亦赴。動成窠臼。差落",
    "X81n1571_026:0646b24": "顧佇。背觸俱非。如大火聚。但形文彩。即屬染汙。夜半",
    "X81n1571_026:0646c01": "正明。天曉不露。為物作則。用㧞諸苦。雖非有為。不是",
    "X81n1571_026:0646c02": "無語。如臨寶鏡。形影相覩。汝不是渠。渠正是汝。如世",
    "X81n1571_026:0646c03": "嬰兒。五相完具。不去不來。不起不住。婆婆和和。有句",
    "X81n1571_026:0646c04": "無句。終不得物。語未正故。重離六爻。偏正回互。疊而",
    "X81n1571_026:0646c05": "為三。變盡成五。如荎草味。如金剛杵。正中妙挾。敲唱",
    "X81n1571_026:0646c06": "雙舉。通宗通塗。挾帶挾路。錯然則吉。不可犯忤。天真",
    "X81n1571_026:0646c07": "而妙。不屬迷悟。因緣時節。寂然昭著。細入無間。大絕",
    "X81n1571_026:0646c08": "方所。毫忽之差。不應律呂。今有頓漸。緣立宗趣。宗趣",
    "X81n1571_026:0646c09": "分矣。即是規矩。宗通趣極。真常流注。外寂中搖。係駒",
    "X81n1571_026:0646c10": "伏鼠。先聖悲之。為法檀度。隨其顛倒。以緇為素。顛倒",
    "X81n1571_026:0646c11": "想滅。肯心自許。要合古輙。請觀前古。佛道垂成。十劫",
    "X81n1571_026:0646c12": "觀樹。如虎之缺。如馬之馵。以有下劣。寶几珍御。以有",
    "X81n1571_026:0646c13": "驚異。貍奴白牯。羿以巧力。射中百步。箭鋒相直。巧力",
    "X81n1571_026:0646c14": "何預。木人方歌。石女起舞。非情識到。寧容思慮。臣奉",
    "X81n1571_026:0646c15": "於君。子順於父。不順非孝。不奉非輔。潛行密用。如愚",
    "X81n1571_026:0646c16": "若魯。但能相續。名主中主　師又曰。末法時代。人多",
    "X81n1571_026:0646c17": "乾慧。若要辯驗真偽。有三種滲漏。一曰見滲漏。機不",
    "X81n1571_026:0646c18": "離位。墮在毒海。二曰情滲漏。滯在向背。見處偏枯。三",
    "X81n1571_026:0646c19": "曰語滲漏。究妙失宗。機昧終始。濁智流轉。於此三種。",
    "X81n1571_026:0646c20": "子宜知之　綱要偈三首。一敲唱俱行偈曰。金針雙",
    "X81n1571_026:0646c21": "鎖備。叶路隱全該。寶印當風妙。重重錦縫開。二金鎖",
    "X81n1571_026:0646c22": "元路偈曰。交互明中暗。功齊轉覺難。力窮忘進退。金",
    "X81n1571_026:0646c23": "鎖網鞔鞔。三不墮凡聖偈曰。事理俱不涉。回照絕幽",
    "X81n1571_026:0646c24": "微。背風無巧拙。電火爍難追　上堂。道無心合人。人",
    "X81n1571_026:0647a01": "無心合道。欲識箇中意。一老一不老(後僧問曹山。如何是一老。山曰。",
    "X81n1571_026:0647a02": "不扶持。曰如何是一不老。山曰枯木。僧又舉似逍遙忠。忠曰。三從六義)　問僧。世間何",
    "X81n1571_026:0647a03": "物最苦。曰地獄最苦。師曰。不然。在此衣線下。不明大",
    "X81n1571_026:0647a04": "事。是名最苦　師與密師伯行次。指路傍院曰。裏面",
    "X81n1571_026:0647a05": "有人。說心說性。伯曰是誰。師曰。被師伯一問。直得去",
    "X81n1571_026:0647a06": "死十分。伯曰。說心說性底誰。師曰。死中得活　問僧。",
    "X81n1571_026:0647a07": "名甚麼。曰某甲。師曰。阿那箇是闍黎主人公。曰見祇",
    "X81n1571_026:0647a08": "對次。師曰。苦哉苦哉。今時人例皆如此。祇認得驢前",
    "X81n1571_026:0647a09": "馬後底。將為自己。佛法平沈此之是也。賓中主尚未",
    "X81n1571_026:0647a10": "分。如何辯得主中主。僧便問。如何是主中主。師曰。闍",
    "X81n1571_026:0647a11": "黎自道取。曰某甲道得。即是賓中主。(雲居代曰。某甲道得。不是賓中",
    "X81n1571_026:0647a12": "主)如何是主中主。師曰。恁麼道即易。相續也大難。遂",
    "X81n1571_026:0647a13": "示頌曰。嗟見今時學道流。千千萬萬認門頭。恰似入",
    "X81n1571_026:0647a14": "京朝聖主。祇到潼關便即休　師不安。令沙彌傳語",
    "X81n1571_026:0647a15": "雲居。乃囑曰。他或問和尚安樂否。但道。雲巖路相次",
    "X81n1571_026:0647a16": "絕也。汝下此語須遠立。恐他打汝。沙彌領旨去傳語。",
    "X81n1571_026:0647a17": "聲未絕。早被雲居打一棒。沙彌無語(同安顯代曰。恁麼則雲巖一枝",
    "X81n1571_026:0647a18": "不墜也。雲居錫曰。上座且道。雲巖路絕不絕。崇壽稠曰。古人打此一棒。意作麼生)　師將圓",
    "X81n1571_026:0647a19": "寂。謂眾曰。吾有閒名在世。誰人為吾除得。眾皆無對。",
    "X81n1571_026:0647a20": "時沙彌出曰。請和尚法號。師曰。吾閒名已謝。(石霜曰。無人得",
    "X81n1571_026:0647a21": "他肯。雲居曰。若有閒名。非吾先師。曹山曰。從古至今。無人辯得。疎山曰。龍有出水之機。無人辯得)",
    "X81n1571_026:0647a22": "　問。和尚違和。還有不病者也無。師曰有。曰不病者。還",
    "X81n1571_026:0647a23": "看和尚否。師曰。老僧看他有分。曰未審和尚如何看",
    "X81n1571_026:0647a24": "他。師曰。老僧看時。不見有病。師乃問僧。離此殻漏子。",
    "X81n1571_026:0647b01": "向甚麼處與吾相見。僧無對。師示頌曰。學者恒沙無",
    "X81n1571_026:0647b02": "一悟。過在尋他舌頭路。欲得忘形泯蹤跡。努力殷勤",
    "X81n1571_026:0647b03": "空裏步。乃命剃髮。澡身披衣。聲鐘辭眾。儼然坐化。時",
    "X81n1571_026:0647b04": "大眾號慟。移晷不止。師忽開目。謂眾曰。出家人心不",
    "X81n1571_026:0647b05": "附物。是真修行。勞生惜死。哀悲何益。復令三事辦愚",
    "X81n1571_026:0647b06": "癡齋。眾猶慕戀不已。延七日食具方備。師亦隨眾齋",
    "X81n1571_026:0647b07": "畢。乃曰。僧家無事。大率臨行之際。勿須喧動。遂歸丈",
    "X81n1571_026:0647b08": "室。端坐長往。當唐懿宗咸通己丑三月八日。壽六十",
    "X81n1571_026:0647b09": "三。臘四十二。諡悟本禪師。塔曰慧覺。",
    "X81n1571_026:0647b10": "青原下五世",
    "X81n1571_026:0647b11": "洞山价禪師法嗣",
    "X81n1571_026:0647b12": "撫州曹山元證本寂禪師泉州莆田黃氏子。少業儒。",
    "X81n1571_026:0647b13": "年十九。往福州靈石出家。二十五登戒。尋謁洞山。山",
    "X81n1571_026:0647b14": "問。闍黎名甚麼。師曰本寂。山曰。那箇聻。師曰。不名本",
    "X81n1571_026:0647b15": "寂。山深器之。自此入室。盤桓數載。乃辭去。山遂密授",
    "X81n1571_026:0647b16": "洞山宗旨。復問曰。子向甚麼處去。師曰。不變異處去。",
    "X81n1571_026:0647b17": "山曰。不變異處。豈有去耶。師曰。去亦不變異。遂往曹",
    "X81n1571_026:0647b18": "溪。禮祖塔。回吉水。眾嚮師名。乃請開法宜黃荷玉山。",
    "X81n1571_026:0647b19": "師志慕六祖。遂改名曹山。由是法席大興。學者雲萃。",
    "X81n1571_026:0647b20": "洞山之宗。至師為盛　師因僧問五位君臣旨訣。師",
    "X81n1571_026:0647b21": "曰。正位即空界。本來無物。偏位即色界。有萬象形。正",
    "X81n1571_026:0647b22": "中偏者。背理就事。偏中正者。舍事入理。兼帶者。冥應",
    "X81n1571_026:0647b23": "眾緣。不墮諸有。非染非淨。非正非偏。故曰虗元大道。",
    "X81n1571_026:0647b24": "無著真宗。從上先德。推此一位最妙最元。當詳審辯",
    "X81n1571_026:0647c01": "明。君為正位。臣為偏位。臣向君。是偏中正。君視臣。是",
    "X81n1571_026:0647c02": "正中偏。君臣道合。是兼帶語。僧問。如何是君。師曰。妙",
    "X81n1571_026:0647c03": "德尊寰宇。高明朗太虗。曰如何是臣。師曰。靈機弘聖",
    "X81n1571_026:0647c04": "道。真智利羣生。曰如何是臣向君。師曰。不墮諸異趣。",
    "X81n1571_026:0647c05": "凝情望聖容。曰如何是君視臣。師曰。妙容雖不動。光",
    "X81n1571_026:0647c06": "燭本無偏。曰如何是君臣道合。師曰。混然無內外。和",
    "X81n1571_026:0647c07": "融上下平。師又曰。以君臣偏正言者。不欲犯中故。臣",
    "X81n1571_026:0647c08": "稱君不敢斥言。是也。此吾法宗要。乃作偈曰。學者先",
    "X81n1571_026:0647c09": "須識自宗。莫將真際雜頑空。妙用體盡知傷觸。力在",
    "X81n1571_026:0647c10": "逢緣不借中。出語直教燒不著。潛行須與古人同。無",
    "X81n1571_026:0647c11": "身有事超岐路。無事無身落始終　復作五相。[○@(?/─)]偈",
    "X81n1571_026:0647c12": "曰。白衣須拜相。此事不為奇。積代簪纓者。休言落魄",
    "X81n1571_026:0647c13": "時。[○@(─/?)]偈曰。子時當正位。明正在君臣。未離兜率界。烏",
    "X81n1571_026:0647c14": "雞雪上行。[○@●]偈曰。燄裏寒冰結。楊花九月飛。泥牛吼",
    "X81n1571_026:0647c15": "水面。木馬逐風嘶。○偈曰。王宮初降日。玉兔不能離。",
    "X81n1571_026:0647c16": "未得無功旨。人天何太遲。●偈曰。渾然藏理事。朕兆",
    "X81n1571_026:0647c17": "卒難明。威音王未曉。彌勒豈惺惺　稠布衲問。披毛",
    "X81n1571_026:0647c18": "帶角。是甚麼墮。師曰。是類墮。曰不斷聲色。是甚麼墮。",
    "X81n1571_026:0647c19": "師曰。是隨墮。曰不受食。是甚麼墮。師曰。是尊貴墮。乃",
    "X81n1571_026:0647c20": "曰。食者即是本分事。知有不取。故曰尊貴墮。若執初",
    "X81n1571_026:0647c21": "心。知有自己及聖位。故曰類墮。若初心知有己事回",
    "X81n1571_026:0647c22": "光之時。擯却色聲香味觸法。得寧謐。即成功勳。後却",
    "X81n1571_026:0647c23": "不執六塵等事。隨分而昧。任之則礙。所以外道六師。",
    "X81n1571_026:0647c24": "是汝之師。被師所墮。汝亦隨墮。乃可取食。食者即是",
    "X81n1571_026:0648a01": "正命食也。亦是就六根門頭。見聞覺知。祇是不被他",
    "X81n1571_026:0648a02": "染汙。將為墮。且不是同。向前均他本分事尚不取。豈",
    "X81n1571_026:0648a03": "況其餘事耶。師凡言墮。謂混不得類不齊。凡言初心",
    "X81n1571_026:0648a04": "者。所謂悟了同未悟耳　師作四禁偈曰。莫行心處",
    "X81n1571_026:0648a05": "路。不挂本來衣。何須正恁麼。切忌未生時　僧問。學",
    "X81n1571_026:0648a06": "人通身是病。請師醫。師曰不醫。曰為甚麼不醫。師曰。",
    "X81n1571_026:0648a07": "教汝求生不得。求死不得　問。沙門豈不是具大慈",
    "X81n1571_026:0648a08": "悲底人。師曰是。曰忽遇六賊來時如何。師曰。亦須具",
    "X81n1571_026:0648a09": "大慈悲。曰如何具大慈悲。師曰。一劒揮盡。曰盡後如",
    "X81n1571_026:0648a10": "何。師曰。始得和同　問五位對賓時如何。師曰。汝即",
    "X81n1571_026:0648a11": "今問那箇位。曰某甲從偏位中來。請師向正位中接。",
    "X81n1571_026:0648a12": "師曰不接。曰為甚麼不接。師曰。恐落偏位中去。師却",
    "X81n1571_026:0648a13": "問僧。祇如不接。是對賓。是不對賓。曰早是對賓了也。",
    "X81n1571_026:0648a14": "師曰。如是如是　問萬法從何而生。師曰。從顛倒生。",
    "X81n1571_026:0648a15": "曰不顛倒時。萬法何在。師曰在。曰在甚麼處。師曰。顛",
    "X81n1571_026:0648a16": "倒作麼　問不萌之草。為甚麼能藏香象。師曰。闍黎",
    "X81n1571_026:0648a17": "幸是作家。又問。曹山作麼　問三界擾擾。六趣昏昏。",
    "X81n1571_026:0648a18": "如何辨色。師曰。不辨色。曰為甚麼不辨色。師曰。若辨",
    "X81n1571_026:0648a19": "色即昏也　師聞鐘聲。乃曰。阿[口*耶]阿[口*耶]。僧問。和尚作",
    "X81n1571_026:0648a20": "甚麼。師曰。打著我心。僧無對　問維那。甚處來。曰牽",
    "X81n1571_026:0648a21": "醋槽去來。師曰。或到險處。又作麼生牽。那無對　問",
    "X81n1571_026:0648a22": "金峰志曰。作甚麼來。曰葢屋來。師曰。了也未。曰這邊",
    "X81n1571_026:0648a23": "則了。師曰。那邊事作麼生。曰候下工日白和尚。師曰。",
    "X81n1571_026:0648a24": "如是如是　師一日入僧堂向火。有僧曰。今日好寒。",
    "X81n1571_026:0648b01": "師曰。須知有不寒者。曰誰是不寒者。師筴火示之。僧",
    "X81n1571_026:0648b02": "曰。莫道無人好。師拋下火。僧曰。某甲到這裏却不會。",
    "X81n1571_026:0648b03": "師曰。日照寒潭明更明　問不與萬法為侶者。是甚",
    "X81n1571_026:0648b04": "麼人。師曰。汝道。洪州城裏。如許多人。甚麼處去　問",
    "X81n1571_026:0648b05": "眉與目還相識也無。師曰。不相識。曰為甚麼不相識。",
    "X81n1571_026:0648b06": "師曰。為同在一處。曰恁麼則不分去也。師曰。眉且不",
    "X81n1571_026:0648b07": "是目。曰如何是目。師曰。端的去。曰如何是眉。師曰。曹",
    "X81n1571_026:0648b08": "山却疑。曰和尚為甚麼却疑。師曰。若不疑。即端的去",
    "X81n1571_026:0648b09": "也　問如何是無刃劒。師曰。非淬鍊所成。曰用者如",
    "X81n1571_026:0648b10": "何。師曰。逢者皆喪。曰不逢者如何。師曰。亦須頭落。曰",
    "X81n1571_026:0648b11": "逢者皆喪則固是。不逢者為甚麼頭落。師曰。不見道",
    "X81n1571_026:0648b12": "能盡一切。曰盡後如何。師曰。方知有此劒　問於相",
    "X81n1571_026:0648b13": "何真。師曰。即相即真。曰當何顯示。師豎起拂子　問",
    "X81n1571_026:0648b14": "幻本何真。師曰。幻本元真。(法眼別曰。幻本不真)曰當幻何顯。師",
    "X81n1571_026:0648b15": "曰。即幻即顯。(法眼別曰。幻即無當)曰恁麼則始終不離於幻也。",
    "X81n1571_026:0648b16": "師曰。覓幻相不可得　問即心即佛即不問。如何是",
    "X81n1571_026:0648b17": "非心非佛。師曰。兔角不用無。牛角不用有　問如何",
    "X81n1571_026:0648b18": "是常在底人。師曰。恰遇曹山暫出。曰如何是常不在",
    "X81n1571_026:0648b19": "底人。師曰。難得　問清稅孤貧。乞師賑濟。師召稅闍",
    "X81n1571_026:0648b20": "黎。稅應諾。師曰。清原白家酒。三盞喫了。猶道未沾唇",
    "X81n1571_026:0648b21": "(玄覺曰。甚麼處是與他酒喫)　問擬豈不是類。師曰。直是不擬亦",
    "X81n1571_026:0648b22": "是類。曰如何是異。師曰。莫不識痛痒好　鏡清問。清",
    "X81n1571_026:0648b23": "虗之理。畢竟無身時如何。師曰。理即如此。事作麼生。",
    "X81n1571_026:0648b24": "曰。如理如事。師曰。謾曹山一人即得。爭奈諸聖眼何。",
    "X81n1571_026:0648c01": "曰若無諸聖眼。爭鑑得箇不恁麼。師曰。官不容針。私",
    "X81n1571_026:0648c02": "通車馬　雲門問。不改易底人來。師還接否。師曰。曹",
    "X81n1571_026:0648c03": "山無恁麼閒工夫　問人人盡有弟子在塵中。師還",
    "X81n1571_026:0648c04": "有否。師曰。過手來。其僧過手。師點曰。一二三四五六",
    "X81n1571_026:0648c05": "足　問魯祖面壁。用表何事。師以手掩耳　問承古",
    "X81n1571_026:0648c06": "有言。未有一人倒地。不因地而起。如何是倒。師曰。肯",
    "X81n1571_026:0648c07": "即是。曰如何是起。師曰起也　問子歸就父。為甚麼",
    "X81n1571_026:0648c08": "父全不顧。師曰。理合如是。曰父子之恩何在。師曰。始",
    "X81n1571_026:0648c09": "成父子之恩。曰如何是父子之恩。師曰。刀斧斫不開",
    "X81n1571_026:0648c10": "　問靈衣不挂時如何。師曰。曹山孝滿。曰孝滿後如",
    "X81n1571_026:0648c11": "何。師曰。曹山好顛酒　問教中道。大海不宿死屍。如",
    "X81n1571_026:0648c12": "何是大海。師曰。包含萬有者。曰既是包含萬有。為甚",
    "X81n1571_026:0648c13": "麼不宿死屍。師曰。絕氣息者不著。曰既是包含萬有。",
    "X81n1571_026:0648c14": "為甚麼絕氣息者不著。師曰。萬有非其功。絕氣息者",
    "X81n1571_026:0648c15": "有其德。曰向上還有事也無。師曰。道有道無即得。爭",
    "X81n1571_026:0648c16": "奈龍王按劒何　問具何知解善能問難。師曰。不呈",
    "X81n1571_026:0648c17": "句。曰問難箇甚麼。師曰。刀斧斫不入。曰恁麼問難。還",
    "X81n1571_026:0648c18": "有不肯者麼。師曰有。曰是誰。師曰曹山　問世間甚",
    "X81n1571_026:0648c19": "麼物最貴師曰。死猫兒頭最貴。曰為甚麼死猫兒頭",
    "X81n1571_026:0648c20": "最貴。師曰。無人著價　問無言如何顯。師曰。莫向這",
    "X81n1571_026:0648c21": "裏顯。曰甚麼處顯。師曰。昨夜床頭。失却三文錢　問",
    "X81n1571_026:0648c22": "日未出時如何。師曰。曹山也曾恁麼來。曰出後如何。",
    "X81n1571_026:0648c23": "師曰。猶較曹山半月程　問僧。作甚麼。曰掃地。師曰。",
    "X81n1571_026:0648c24": "佛前掃。佛後掃。曰前後一時掃。師曰。與曹山過靸鞋",
    "X81n1571_026:0649a01": "來　僧問。抱璞投師。請師雕琢。師曰。不雕琢。曰為甚",
    "X81n1571_026:0649a02": "麼不雕琢。師曰。須知曹山好手　問如何是曹山眷",
    "X81n1571_026:0649a03": "屬。師曰。白髮連頭戴。頂上一枝花　問古德道。盡大",
    "X81n1571_026:0649a04": "地唯有此人。未審是甚麼人。師曰。不可有第二月也。",
    "X81n1571_026:0649a05": "曰如何是第二月。師曰。也要老兄定當。曰作麼生是",
    "X81n1571_026:0649a06": "第一月。師曰險　師問德上座。菩薩在定。聞香象渡",
    "X81n1571_026:0649a07": "河。出甚麼經。曰出涅槃經。師曰。定前聞。定後聞。曰和",
    "X81n1571_026:0649a08": "尚流也。師曰。道也太煞道。祇道得一半。曰和尚如何。",
    "X81n1571_026:0649a09": "師曰。灘下接取　問學人十二時中。如何保任。師曰。",
    "X81n1571_026:0649a10": "如經蠱毒之鄉。水也不得沾著一滴　問如何是法",
    "X81n1571_026:0649a11": "身主。師曰。謂秦無人。曰這箇莫便是否。師曰斬　問",
    "X81n1571_026:0649a12": "親何道伴即得常聞於未聞。師曰。同共一被蓋。曰此",
    "X81n1571_026:0649a13": "猶是和尚得聞。如何是常聞於未聞。師曰。不同於木",
    "X81n1571_026:0649a14": "石。曰何者在先。何者在後。師曰。不見道。常聞於未聞",
    "X81n1571_026:0649a15": "　問一牛飲水。五馬不嘶時如何。師曰。曹山解忌口",
    "X81n1571_026:0649a16": "　問常在生死海中沈沒者。是甚麼人。師曰。第二月。",
    "X81n1571_026:0649a17": "曰還求出也無。師曰。也求出。祇是無路。曰未審甚麼",
    "X81n1571_026:0649a18": "人接得伊。師曰。擔銕枷者　問雪覆千山。為甚麼孤",
    "X81n1571_026:0649a19": "峰不白。師曰。須知有異中異。曰如何是異中異。師曰。",
    "X81n1571_026:0649a20": "不墮諸山色　紙衣道者來參。師問。莫是紙衣道者",
    "X81n1571_026:0649a21": "否。者曰不敢。師曰。如何是紙衣下事。者曰。一裘纔挂",
    "X81n1571_026:0649a22": "體。萬法悉皆如。師曰。如何是紙衣下用。者近前應諾。",
    "X81n1571_026:0649a23": "便立脫。師曰汝祇解恁麼去。何不解恁麼來。者忽開",
    "X81n1571_026:0649a24": "眼問曰。一靈真性。不假胞胎時如何。師曰。未是妙。者",
    "X81n1571_026:0649b01": "曰。如何是妙。師曰。不借借。者珍重便化。師示頌曰。覺",
    "X81n1571_026:0649b02": "性圓明無相身。莫將知見妄踈覺。念異便於玄體昧。",
    "X81n1571_026:0649b03": "心差不與道為鄰。情分萬法沈前境。識鑒多端喪本",
    "X81n1571_026:0649b04": "真。如是句中全曉會。了然無事昔時人　問強上座",
    "X81n1571_026:0649b05": "曰。佛真法身。猶若虗空。應物現形。如水中月。作麼生",
    "X81n1571_026:0649b06": "說箇應底道理。曰如驢覷井。師曰。道則太煞道。祇道",
    "X81n1571_026:0649b07": "得八成。曰和尚又如何。師曰。如井覷驢　僧舉。藥山",
    "X81n1571_026:0649b08": "問僧年多少。曰七十二。山曰是七十二那。曰是。山便",
    "X81n1571_026:0649b09": "打。此意如何。師曰。前箭猶似可。後箭射人深。曰如何",
    "X81n1571_026:0649b10": "免得此棒。師曰。王勅既行。諸候避道　問如何是佛",
    "X81n1571_026:0649b11": "法大意。師曰。填溝塞壑　雲門問。如何是沙門行。師",
    "X81n1571_026:0649b12": "曰。喫常住苗稼者是。曰便恁麼去時如何。師曰。你還",
    "X81n1571_026:0649b13": "畜得麼。曰畜得。師曰。你作麼生畜。曰著衣喫飯。有甚",
    "X81n1571_026:0649b14": "麼難。師曰。何不道披毛戴角。門便禮拜　陸亘大夫",
    "X81n1571_026:0649b15": "問南泉。姓甚麼。泉曰姓王。曰王還有眷屬也無。泉曰。",
    "X81n1571_026:0649b16": "四臣不昧。曰王居何位。泉曰。王殿苔生。後僧舉問師。",
    "X81n1571_026:0649b17": "玉殿苔生意旨如何。師曰。不居正位。曰八方來朝時",
    "X81n1571_026:0649b18": "如何。師曰。他不受禮。曰何用來朝。師曰。違則斬。曰違",
    "X81n1571_026:0649b19": "是臣分上。未審君意如何。師曰。樞密不得旨。曰恁麼",
    "X81n1571_026:0649b20": "則爕理之功。全歸臣相也。師曰。你還知君意麼。曰外",
    "X81n1571_026:0649b21": "方不敢論量。師曰。如是如是　問纔有是非。紛然失",
    "X81n1571_026:0649b22": "心時如何。師曰斬　僧問香嚴。如何是道。嚴曰。枯木",
    "X81n1571_026:0649b23": "裏龍吟。曰如何是道中人。嚴曰。髑髏裏眼睛。僧不領。",
    "X81n1571_026:0649b24": "乃問石霜。如何是枯木裏龍吟。霜曰。猶帶喜在。曰如",
    "X81n1571_026:0649c01": "何是髑髏裏眼睛。霜曰。猶帶識在。又不領。乃問師。如",
    "X81n1571_026:0649c02": "何是枯木裏龍吟。師曰。血脈不斷。曰如何是髑髏裏",
    "X81n1571_026:0649c03": "眼睛。師曰。乾不盡。曰未審還有得聞者麼。師曰。盡大",
    "X81n1571_026:0649c04": "地未有一人不聞。曰未審枯木裏龍吟。是何章句。師",
    "X81n1571_026:0649c05": "曰。不知是何章句。聞者皆喪。遂示偈曰。枯木龍吟真",
    "X81n1571_026:0649c06": "見道。髑髏無識眼初明。喜識盡時消息盡。當人那辨",
    "X81n1571_026:0649c07": "濁中清　問朗月當空時如何。師曰。猶是堦下漢。曰",
    "X81n1571_026:0649c08": "請師接上堦。師曰。月落後來相見　師尋常應機。曾",
    "X81n1571_026:0649c09": "無軌轍。於唐昭宗天復辛酉夏夜。問知事曰。今日是",
    "X81n1571_026:0649c10": "幾何日月。曰六月十五。師曰。曹山平生行脚到處。祇",
    "X81n1571_026:0649c11": "管九十日為一夏。明日辰時行脚去。及時焚香。宴坐",
    "X81n1571_026:0649c12": "而化。閱世六十二。臘三十七。葬全身於山之西阿。諡",
    "X81n1571_026:0649c13": "元證禪師。塔曰福圓。",
    "X81n1571_026:0649c14": "南康雲居道膺禪師幽州玉田王氏子。童丱出家於",
    "X81n1571_026:0649c15": "范陽延壽寺。二十五成大僧。其師令習聲聞篇聚。非",
    "X81n1571_026:0649c16": "其好。棄之遊方。至翠微問道。會有僧自豫章來。盛稱",
    "X81n1571_026:0649c17": "洞山法席。師遂造焉。山問。甚處來。師曰。翠微來。山曰。",
    "X81n1571_026:0649c18": "翠微有何言句示徒。師曰。翠微供養羅漢。某甲問。供",
    "X81n1571_026:0649c19": "養羅漢。羅漢還來否。微曰。你每日噇箇甚麼。山曰。實",
    "X81n1571_026:0649c20": "有此語否。師曰有。山曰。不虗參見作家來。山問。汝名",
    "X81n1571_026:0649c21": "甚麼。師曰道膺。山曰。向上更道。師曰。向上即不名道",
    "X81n1571_026:0649c22": "膺。山曰。與老僧祗對道吾底語一般　師問。如何是",
    "X81n1571_026:0649c23": "祖師意。山曰。闍黎他後有把茅蓋頭。忽有人問。如何",
    "X81n1571_026:0649c24": "祗對。師曰。道膺罪過　山謂師曰。吾聞思大和尚生",
    "X81n1571_026:0650a01": "餧國作王。是否。師曰。若是思大。佛亦不作。山然之",
    "X81n1571_026:0650a02": "　山問師。甚處去來。師曰。蹋山來。山曰。那箇山堪住。師",
    "X81n1571_026:0650a03": "曰。那箇山不堪住。山曰。恁麼則國內總被闍黎占却。",
    "X81n1571_026:0650a04": "師曰不然。山曰。恁麼則子得箇入路。師曰無路。山曰。",
    "X81n1571_026:0650a05": "若無路。爭得與老僧相見。師曰。若有路。即與和尚隔",
    "X81n1571_026:0650a06": "山(山。或作生)去也。山乃曰。此子已後千人萬人把不住去",
    "X81n1571_026:0650a07": "在　師隨洞山渡水次。山問。水深多少。師曰不濕。山",
    "X81n1571_026:0650a08": "曰麤人。師曰。請師道。山曰不乾　師舉南泉問僧。講",
    "X81n1571_026:0650a09": "甚麼經。曰彌勒下生經。泉曰。彌勒幾時下生。曰見在",
    "X81n1571_026:0650a10": "天宮。當來下生。泉曰。天上無彌勒。地下無彌勒。師問",
    "X81n1571_026:0650a11": "洞山。天上無彌勒。地下無彌勒。未審誰與安名。山被",
    "X81n1571_026:0650a12": "問。直得禪床震動。乃曰。膺闍黎。吾在雲巖。曾問老人。",
    "X81n1571_026:0650a13": "直得火爐震動。今日被子一問。直得通身汗流　師",
    "X81n1571_026:0650a14": "後結庵於三峰。經旬不赴堂。山問。子近日何不赴齋。",
    "X81n1571_026:0650a15": "師曰。每日自有天神送食。山曰。我將謂汝是箇人。猶",
    "X81n1571_026:0650a16": "作這箇見解在。汝晚間來。師晚至。山召膺庵主。師應",
    "X81n1571_026:0650a17": "諾。山曰。不思善不思惡。是甚麼。師回庵。寂然宴坐。天",
    "X81n1571_026:0650a18": "神自此竟尋不見。如是三日乃絕　山問師。作甚麼。",
    "X81n1571_026:0650a19": "師曰合醬。山曰。用多少鹽。師曰旋入。山曰。作何滋味。",
    "X81n1571_026:0650a20": "師曰得　山問。大闡提人。作五逆罪。孝養何在。師曰。",
    "X81n1571_026:0650a21": "始成孝養。自爾洞山許為室中領袖。初止三峰。其化",
    "X81n1571_026:0650a22": "未廣。後開法雲居。四眾臻萃。上堂。舉先師道。地獄未",
    "X81n1571_026:0650a23": "是苦。向此衣線下不明大事。却是最苦。師曰。汝等既",
    "X81n1571_026:0650a24": "在這箇行流。十分去九。不較多也。更著些子精彩便",
    "X81n1571_026:0650b01": "是。上座不屈平生行脚。不孤負叢林。古人道。欲得保",
    "X81n1571_026:0650b02": "任此事。須向高高山頂立。深深海底行。方有些子氣",
    "X81n1571_026:0650b03": "息。汝若大事未辦。且須履踐玄途　上堂。得者不輕",
    "X81n1571_026:0650b04": "微。明者不賤用。識者不咨嗟。解者無厭惡。從天降下",
    "X81n1571_026:0650b05": "則貧窮。從地湧出則富貴。門裏出身易。身裏出門難。",
    "X81n1571_026:0650b06": "動則埋身千丈。不動則當處生苗。一言逈脫獨㧞當",
    "X81n1571_026:0650b07": "時。言語不要多。多則無用處。僧問。如何是從天降下",
    "X81n1571_026:0650b08": "則貧窮。師曰。不貴得。曰如何是從地湧出則富貴。師",
    "X81n1571_026:0650b09": "曰。無中忽有　劉禹端公問。雨從何來。師曰。從端公",
    "X81n1571_026:0650b10": "問處來。公歎喜讚歎。師却問公。問從何來。公無語(有老",
    "X81n1571_026:0650b11": "宿代曰。適來道甚麼。歸宗柔別曰。謝和尚再三)　問如何是沙門所重。師曰。",
    "X81n1571_026:0650b12": "心識不到處　問佛與祖還有階級否。師曰。俱在階",
    "X81n1571_026:0650b13": "級　問如何是西來意。師曰。古路不逢人　問如何",
    "X81n1571_026:0650b14": "是一法。師曰。如何是萬法。曰未審如何領會。師曰。一",
    "X81n1571_026:0650b15": "法是你本心。萬法是你本性。且道。心與性是一是二。",
    "X81n1571_026:0650b16": "僧禮拜。師示頌曰。一法諸法宗。萬法一法通。唯心與",
    "X81n1571_026:0650b17": "唯性。不說異兼同　問如何是口訣。師曰。近前來。僧",
    "X81n1571_026:0650b18": "近前。師擲拂子曰。會麼。曰不會。師曰。趂雀兒也不會",
    "X81n1571_026:0650b19": "　問有人衣錦繡入來。見和尚後。為甚寸絲不挂。師",
    "X81n1571_026:0650b20": "曰。直得琉璃殿上行。撲倒也須粉碎　問。馬祖出八",
    "X81n1571_026:0650b21": "十四人善知識。未審和尚出多少人。師展手示之",
    "X81n1571_026:0650b22": "　問如何是向上人行履處。師曰。天下太平　問遊子",
    "X81n1571_026:0650b23": "歸家時如何。師曰。且喜歸來。曰將何奉獻。師曰。朝打",
    "X81n1571_026:0650b24": "三千。暮打八百　問如何是諸佛師。師喝曰。這田庫",
    "X81n1571_026:0650c01": "兒。僧禮拜。師曰。你作麼生會。僧喝曰。這老和尚。師曰。",
    "X81n1571_026:0650c02": "元來不會。僧作舞出去。師曰。沿臺盤乞兒　師曾令",
    "X81n1571_026:0650c03": "侍者。送袴與一住庵道者。道者曰。自有孃生袴。竟不",
    "X81n1571_026:0650c04": "受。師再令侍者問。孃未生時。著箇甚麼。道者無語。後",
    "X81n1571_026:0650c05": "遷化有舍利。持似於師。師曰。直饒得八斛四斗。不如",
    "X81n1571_026:0650c06": "當時下得一轉語好　師在洞山作務。悞剗殺蚯蚓。",
    "X81n1571_026:0650c07": "山曰。這箇聻。師曰。他不死。山曰。二祖往鄴都。又作麼",
    "X81n1571_026:0650c08": "生。師不對。後有僧問。和尚在洞山。剗殺蚯蚓因緣。和",
    "X81n1571_026:0650c09": "尚豈不是無語。師曰。當時有語。祇是無人證明　問",
    "X81n1571_026:0650c10": "山河大地從何而有。師曰。從忘想有。曰與某甲想出",
    "X81n1571_026:0650c11": "一鋌金得麼。師便休去。僧不肯　師問雪峰。門外雪",
    "X81n1571_026:0650c12": "消也未。曰一片也無。消箇甚麼。師曰消也　問一時",
    "X81n1571_026:0650c13": "包裹時如何。師曰。施風千匝　上堂。如人將三貫錢。",
    "X81n1571_026:0650c14": "買箇獵狗。祇解尋得有蹤跡底。忽遇羚羊挂角。莫道",
    "X81n1571_026:0650c15": "蹤跡。氣息也無。僧問。羚羊挂角時如何。師曰。六六三",
    "X81n1571_026:0650c16": "十六。曰挂角後如何。師曰。六六三十六。僧禮拜。師曰",
    "X81n1571_026:0650c17": "會麼。曰不會。師曰。不見道無蹤跡。其僧舉似趙州。州",
    "X81n1571_026:0650c18": "曰。雲居師兄猶在。僧便問。羚羊挂角時如何。州曰。九",
    "X81n1571_026:0650c19": "九八十一。曰挂角後如何。州曰。九九八十一。曰得恁",
    "X81n1571_026:0650c20": "麼難會。州曰。有甚麼難會。曰請和尚指示。州曰。新羅",
    "X81n1571_026:0650c21": "新羅。又問長慶。羚羊挂角時如何。慶曰。草裏漢。曰挂",
    "X81n1571_026:0650c22": "後如何。慶曰。亂呌喚。曰畢竟如何。慶曰。驢事未去。馬",
    "X81n1571_026:0650c23": "事到來　問學人擬欲歸鄉時如何。師曰。祇這是新",
    "X81n1571_026:0650c24": "羅僧　問佛陀波利見文殊。為甚却回去。師曰。祇為",
    "X81n1571_026:0651a01": "不將來。所以却回去　問如何是佛。師曰。讚歎不及。",
    "X81n1571_026:0651a02": "曰莫祇這便是否。師曰。不勞讚歎　問教中道。是人",
    "X81n1571_026:0651a03": "先世罪業。應墮惡道。以今世人輕賤故。此意如何。師",
    "X81n1571_026:0651a04": "曰。動則應墮惡道。靜則為人輕賤(崇壽稠別曰。心外有法。應墮惡道。守",
    "X81n1571_026:0651a05": "住自己。為人輕賤)　問香積飯。甚麼人得喫。師曰。須知得喫",
    "X81n1571_026:0651a06": "底人。入口也須抉出　有僧。在房內念經。師隔窻問。",
    "X81n1571_026:0651a07": "闍黎念者。是甚麼經。僧曰。維摩經。師曰。不問維摩經。",
    "X81n1571_026:0651a08": "念者是甚麼經。其僧從此得入　上堂。孤迥迥。峭巍",
    "X81n1571_026:0651a09": "巍。僧出問曰。某甲不會。師曰。面前案山子也不會",
    "X81n1571_026:0651a10": "　新羅僧問。是甚麼得恁麼難道。師曰。有甚麼難道。曰",
    "X81n1571_026:0651a11": "便請和尚道。師曰。新羅新羅　問明眼人。為甚麼黑",
    "X81n1571_026:0651a12": "如漆。師曰。何怪　荊南節度使成汭。入山設供。問曰。",
    "X81n1571_026:0651a13": "世尊有密語。迦葉不覆藏。如何是世尊密語。師召尚",
    "X81n1571_026:0651a14": "書。書應諾。師曰會麼。書曰不會。師曰。汝若不會。世尊",
    "X81n1571_026:0651a15": "有密語。汝若會。迦葉不覆藏　問纔生為甚麼不知",
    "X81n1571_026:0651a16": "有。師曰。不同生。曰未生時如何。師曰。不曾滅。曰未生",
    "X81n1571_026:0651a17": "時。在甚麼處。師曰。有處不收。曰甚麼人不受滅。師曰",
    "X81n1571_026:0651a18": "是滅不得者　上堂。僧家發言吐氣。須有來由。莫將",
    "X81n1571_026:0651a19": "等閒。這裏是甚麼所在。爭受容易。凡問箇事。也須識",
    "X81n1571_026:0651a20": "些子好惡。若不識尊卑良賤。不知觸犯。信口亂道。也",
    "X81n1571_026:0651a21": "無利益。傍家行脚。到處覓相似語。所以尋常向兄弟",
    "X81n1571_026:0651a22": "道。莫怪不相似。恐同學太多去。第一莫將來。將來不",
    "X81n1571_026:0651a23": "相似。言語也須看前頭。八十老人入場屋。不是小兒",
    "X81n1571_026:0651a24": "嬉。不是因循事。一言參差。即千里萬里。難為取攝。蓋",
    "X81n1571_026:0651b01": "為學處不著力。敲骨打髓。須有來由言語。如鉗如夾。",
    "X81n1571_026:0651b02": "如鉤如鎖。須教相續不斷始得。頭頭上具。物物上明。",
    "X81n1571_026:0651b03": "豈不是得妙底事一種學。大須子細研窮。直須諦當",
    "X81n1571_026:0651b04": "的的無差。到這裏有甚麼[跳-兆+典]跣處。有甚麼擬議處。向",
    "X81n1571_026:0651b05": "去底人。常須慘悚戢翼始得。若是知有底人。自解護",
    "X81n1571_026:0651b06": "惜。終不取次。十度發言。九度休去。為甚麼如此。恐怕",
    "X81n1571_026:0651b07": "無利益。體得底人。心如臘月扇子。直得口邊醭出。不",
    "X81n1571_026:0651b08": "是強為。任運如此。欲得恁麼事。須是恁麼人。既是恁",
    "X81n1571_026:0651b09": "麼人。不愁恁麼事。恁麼事即難得　上堂。汝等諸人。",
    "X81n1571_026:0651b10": "直饒學得佛邊事。早是錯用心。不見古人講得天花",
    "X81n1571_026:0651b11": "落石點頭。亦不干自己事。自餘是甚麼閒。擬將有限",
    "X81n1571_026:0651b12": "身心。向無限中用。如將方木逗圓孔。多少誵訛。若無",
    "X81n1571_026:0651b13": "恁麼事。饒你攢花簇錦。亦無用處。未離情識在。一切",
    "X81n1571_026:0651b14": "事須向這裏及盡。若有一毫去不盡。即被塵累。豈況",
    "X81n1571_026:0651b15": "更多。差之毫釐。過犯山嶽。不見古人道。學處不玄。盡",
    "X81n1571_026:0651b16": "是流俗。閨閣中物捨不得。俱為滲漏。直須向這裏及",
    "X81n1571_026:0651b17": "取及去及來。併盡一切事。始得無過。如人頭頭上了。",
    "X81n1571_026:0651b18": "物物上通。祇喚作了事人。終不喚作尊貴。將知尊貴",
    "X81n1571_026:0651b19": "一路自別。不見道。從門入者非寶。棒上不成龍。知麼",
    "X81n1571_026:0651b20": "　師住持三十年。道徧天下。眾至千五百人。為南昌",
    "X81n1571_026:0651b21": "鍾王尊之。願為世世師。唐昭宗天復辛酉秋。示微疾。",
    "X81n1571_026:0651b22": "十二月二十八日。為大眾開最後方便。敘出世始末",
    "X81n1571_026:0651b23": "之意。眾皆愴然。越明年。正月三日。問侍者曰。今日是",
    "X81n1571_026:0651b24": "幾。曰初三。師曰。三十年後。但道祇這是。乃告寂。敕諡",
    "X81n1571_026:0651c01": "弘覺禪師。塔曰圓寂。",
    "X81n1571_026:0651c03": "五燈全書卷第二十六"
}