{
    "X40n0724_001:0706a03": " 四分律比丘尼鈔卷上(并序)",
    "X40n0724_001:0706a05": "終南山沙門釋　道宣　述",
    "X40n0724_001:0706a06": "原夫別解脫戒始制鹿野之初毗尼法藏終被鶴林",
    "X40n0724_001:0706a07": "之後窯治七眾藻鏡四依慈風扇於五天德音播於",
    "X40n0724_001:0706a08": "三界繇是坦羣類之夷途拯含靈之弱喪為四生之",
    "X40n0724_001:0706a09": "標幟作六趣之舟航者也時有愛道一人舍夷五百",
    "X40n0724_001:0706a10": "宿樹芳因嘉聲遠著深明業果玅達苦空迺能厭惡",
    "X40n0724_001:0706a11": "生死訶毀家法憑仗尊親請佛求度葢大聖玄鑒知",
    "X40n0724_001:0706a12": "有自行之功闕無弘傳之利故逆止於內心恐將生",
    "X40n0724_001:0706a13": "於外結姨母情樂道門愛重福田之服自毀髮容瞻",
    "X40n0724_001:0706a14": "戀祇桓之室殷勤三請佛遂許之正法理合千年度",
    "X40n0724_001:0706a15": "尼減其五百阿難憂泣請度出家佛令遵崇八敬虔",
    "X40n0724_001:0706a16": "奉三尊愛道聞持正法弗墜洎如來晦跡慧日潛暉",
    "X40n0724_001:0706a17": "女人戒德漸將訛替逢緣起障解境生迷遂有明暗",
    "X40n0724_001:0706a18": "異途昇沈殊趣故知浮海棄囊巨壑終為難渡涉途",
    "X40n0724_001:0706a19": "毀足長路實不易行若非精翫護持戒品理難牢固",
    "X40n0724_001:0706a20": "余忝預道門早承師訓自慨庸識闇短冥若夜遊竭",
    "X40n0724_001:0706a21": "愚不已稍染毫藤每一事可觀輒再詳心首施身口",
    "X40n0724_001:0706a22": "之關鑰識持犯之龜鏡務存至簡逐事省功恐大本",
    "X40n0724_001:0706a23": "難通勞而寡效故制之以限分遵之以積漸猶天地",
    "X40n0724_001:0706a24": "二化始合於自然齊魯二變終臻於至道若文義俱",
    "X40n0724_001:0706b01": "辨復非鈔者所明今輒研覈諸篇撮其樞要立章三",
    "X40n0724_001:0706b02": "十勒成三卷今所撰者用四分為宗斯文不具更將",
    "X40n0724_001:0706b03": "諸部補闕易簡為義兼以人語會通餘之不盡文露",
    "X40n0724_001:0706b04": "可尋。",
    "X40n0724_001:0706b08": "篇目",
    "X40n0724_001:0706b09": "卷上之上",
    "X40n0724_001:0706b10": "勸學篇第一釋聚篇第二",
    "X40n0724_001:0706b11": "結界篇第三集眾篇第四",
    "X40n0724_001:0706b12": "足數篇第五受欲篇第六",
    "X40n0724_001:0706b13": "十戒篇第七學戒篇第八",
    "X40n0724_001:0706b14": "畜眾篇第九",
    "X40n0724_001:0706b15": "卷上之下",
    "X40n0724_001:0706b16": "具戒篇第十六念篇第十一",
    "X40n0724_001:0706b17": "受衣篇第十二受缽篇第十三",
    "X40n0724_001:0706b18": "淨施篇第十四說戒篇第十五",
    "X40n0724_001:0706b19": "卷中之上",
    "X40n0724_001:0706b20": "安居篇第十六受日篇第十七",
    "X40n0724_001:0706b21": "自恣篇第十八師徒篇第十九",
    "X40n0724_001:0706b22": "致敬篇第二十隨戒篇第二十一",
    "X40n0724_001:0706b23": "卷中之下",
    "X40n0724_001:0706b24": "隨戒篇之餘(自第二篇)",
    "X40n0724_001:0706c01": "卷下之上",
    "X40n0724_001:0706c02": "匡眾篇第二十二翻淨篇第二十三",
    "X40n0724_001:0706c03": "受藥篇第二十四訃請篇第二十五",
    "X40n0724_001:0706c04": "屆寺篇第二十六懺悔篇第二十七",
    "X40n0724_001:0706c05": "卷下之下",
    "X40n0724_001:0706c06": "懺悔篇之餘(自第三懺偷蘭遮罪)送終篇第二十八",
    "X40n0724_001:0706c07": "二衣篇第二十九雜要篇第三十",
    "X40n0724_001:0706c13": "四分律比丘尼鈔卷上之上",
    "X40n0724_001:0706c15": "終南山沙門釋　道宣　述",
    "X40n0724_001:0706c16": "○勸學篇第一",
    "X40n0724_001:0706c17": "此篇大門有三一順益二違損三業報。",
    "X40n0724_001:0706c18": "第一順益者涅槃云欲見佛性證大涅槃必須深心",
    "X40n0724_001:0706c19": "修持淨戒若持是經而毀淨戒是魔眷屬非我弟子",
    "X40n0724_001:0706c20": "我亦不聽受持是經月燈三昧云雖有色族及多聞",
    "X40n0724_001:0706c21": "若無戒智猶禽獸雖處卑下少聞見能持淨戒名勝",
    "X40n0724_001:0706c22": "士華嚴經云具足受持威儀教法行六和敬善御大",
    "X40n0724_001:0706c23": "眾心無憂悔順佛正法不違其教是故能令三寶不",
    "X40n0724_001:0706c24": "斷法得久住又云戒是無上菩提本應當具足持淨",
    "X40n0724_001:0707a01": "戒若能堅持於淨戒是則如來所讚歎持法經云持",
    "X40n0724_001:0707a02": "二百五十戒者現世可得阿羅漢辟支佛涅槃大智",
    "X40n0724_001:0707a03": "度論云若求大利當堅持戒如惜重寶如護身命以",
    "X40n0724_001:0707a04": "戒是一切善法住處持戒之人壽終之時風刀解身",
    "X40n0724_001:0707a05": "筋脈斷絕心不怖畏地持云三十二相無差別因皆",
    "X40n0724_001:0707a06": "由持戒所得若不持戒尚不得下賤人身況復大人",
    "X40n0724_001:0707a07": "相報此律云持律之人得五種功德一戒品牢固二",
    "X40n0724_001:0707a08": "善勝諸怨三眾中決斷無畏四所有疑悔善能開解",
    "X40n0724_001:0707a09": "五善能持毗尼令正法久住十誦云佛法幾時住世",
    "X40n0724_001:0707a10": "答隨清淨比丘說戒法不壞名法住世成實論云道",
    "X40n0724_001:0707a11": "品樓觀以戒為柱禪定心城以戒為郭要佩戒印得",
    "X40n0724_001:0707a12": "入善眾五百問事云若持戒者即見法身若護法者",
    "X40n0724_001:0707a13": "便為護佛如半月說戒即見我也。",
    "X40n0724_001:0707a14": "第二違損者大品經云我若不持戒當墮三惡道中",
    "X40n0724_001:0707a15": "尚不得下賤人身況得成就眾生淨佛國土一切種",
    "X40n0724_001:0707a16": "智薩遮尼犍經云若不持戒乃至不得疥癩野干身",
    "X40n0724_001:0707a17": "何況當得功德之身梵網經云若佛子信心出家受",
    "X40n0724_001:0707a18": "佛淨戒故起心毀犯其戒者不得受一切檀越供養",
    "X40n0724_001:0707a19": "亦不得國王地上行不得飲國王水五千大鬼常遮",
    "X40n0724_001:0707a20": "其前鬼言大賊入房舍城邑宅中鬼復掃其脚跡一",
    "X40n0724_001:0707a21": "切世人罵言佛法中賊一切眾生眼不欲見犯戒人",
    "X40n0724_001:0707a22": "畜生無異木頭無別涅槃經云樂好衣服縱逸嬉戲",
    "X40n0724_001:0707a23": "奴為比丘婢為比丘尼不樂不淨觀毀謗毗尼互用",
    "X40n0724_001:0707a24": "三寶物等是名法滅盡相佛三昧經云犯四重禁虗",
    "X40n0724_001:0707b01": "受信施過殺八萬四千父母等罪此律云有五種疾",
    "X40n0724_001:0707b02": "滅正法一有比丘不誦律喜忘文句復教他人文既",
    "X40n0724_001:0707b03": "不具其義有闕二為僧中勝人上座一國所宗而多",
    "X40n0724_001:0707b04": "不持戒但修不善後生倣習放捨戒行三有比丘持",
    "X40n0724_001:0707b05": "法持律持摩夷不教道俗便即命終令法斷絕四比",
    "X40n0724_001:0707b06": "丘難可教授不受善語餘善比丘捨置五共相罵詈",
    "X40n0724_001:0707b07": "互求長短疾滅正法又破戒之人有五過失一自害",
    "X40n0724_001:0707b08": "二為智者所訶三惡名流布四命終生悔五死墮惡",
    "X40n0724_001:0707b09": "道又上座不學戒亦不讚歎戒有餘比丘樂學戒者",
    "X40n0724_001:0707b10": "不能以時勸讚我見如是上座過失故不讚歎恐餘",
    "X40n0724_001:0707b11": "人習傚長夜受苦十誦云有諸比丘廢學毗尼便讀",
    "X40n0724_001:0707b12": "修多羅阿毗曇世尊種種訶責五分律諸比丘不誦",
    "X40n0724_001:0707b13": "羯磨不得受具足戒善見云若不解律但解經論不",
    "X40n0724_001:0707b14": "得度沙彌作依止師。",
    "X40n0724_001:0707b15": "第三業報犯罪輕重者經云佛告目連若比丘比丘",
    "X40n0724_001:0707b16": "尼無慚愧心輕慢佛語犯眾學戒如四天王天壽五",
    "X40n0724_001:0707b17": "百歲墮泥犂中於人間數九百千歲佛告目連若無",
    "X40n0724_001:0707b18": "慚愧心輕慢佛語犯波羅提提舍尼戒如三十三天",
    "X40n0724_001:0707b19": "壽千歲墮泥犂中於人間數三億六十千歲佛告目",
    "X40n0724_001:0707b20": "連若無慚愧心輕慢佛語犯波逸提如夜摩天壽二",
    "X40n0724_001:0707b21": "千歲墮泥犂中於人間數二十一億四十千歲佛告",
    "X40n0724_001:0707b22": "目連若無慚愧心輕慢佛語犯偷蘭遮如兜率天壽",
    "X40n0724_001:0707b23": "四千歲墮泥犂中於人間數五十億六十千歲佛告",
    "X40n0724_001:0707b24": "目連若無慚愧心輕慢佛語犯僧伽婆尸沙如不憍",
    "X40n0724_001:0707c01": "樂天壽八千歲墮泥犂中於人間數二百三十億四",
    "X40n0724_001:0707c02": "十千歲佛告目連若無慚愧心輕慢佛語犯波羅夷",
    "X40n0724_001:0707c03": "如大自在天壽十六千歲墮泥犂中於人間數九百",
    "X40n0724_001:0707c04": "二十一億六十千歲總計僧尼於五篇七聚罪且篇",
    "X40n0724_001:0707c05": "別單一罪論之如人間日月歲數合有一千二百六",
    "X40n0724_001:0707c06": "十一億五十千歲墮泥犂中聖教不許特須敬順宜",
    "X40n0724_001:0707c07": "修方便檢察身口勗志專崇高慕前聖不得自怠輕",
    "X40n0724_001:0707c08": "慢佛語故經曰正法住正法滅意在茲乎。",
    "X40n0724_001:0707c09": "○釋聚篇第二",
    "X40n0724_001:0707c10": "此篇大門有七一波羅夷二僧伽婆尸沙三偷蘭遮",
    "X40n0724_001:0707c11": "四波逸提五波羅提提舍尼六突吉羅七惡說(上列七聚",
    "X40n0724_001:0707c12": "名下列五篇者除偷蘭遮惡說便是五篇也)。",
    "X40n0724_001:0707c13": "第一波羅夷者十誦云謂墮不如意處婆論釋云猶",
    "X40n0724_001:0707c14": "與魔鬬以犯此戒便墮負處阿毗跋律云夷者秦言",
    "X40n0724_001:0707c15": "劫功德也釋云波羅夷者譬如斷人頭不可復起也",
    "X40n0724_001:0707c16": "若犯此戒不復成比丘尼此但從行法非用為名又",
    "X40n0724_001:0707c17": "無餘者此從眾法絕分為名故偈云諸作惡行者猶",
    "X40n0724_001:0707c18": "如彼死屍眾所不容受以是當持戒。",
    "X40n0724_001:0707c19": "第二名僧伽婆尸沙者婆論云僧伽者名僧婆尸沙",
    "X40n0724_001:0707c20": "者名殘若犯此罪垢纏行者非全淨用有殘之罪由",
    "X40n0724_001:0707c21": "僧除滅故名僧殘母論云如人為他所斫殘有咽喉",
    "X40n0724_001:0707c22": "故名為殘。",
    "X40n0724_001:0707c23": "第三偷蘭遮者見論云偷蘭名為大遮言障善道體",
    "X40n0724_001:0707c24": "是鄙穢此從不善以立名。",
    "X40n0724_001:0708a01": "第四波逸提者十誦云墮在燒煑覆障地獄故名墮",
    "X40n0724_001:0708a02": "尼薩耆者出要律儀云尼薩耆者舊翻為捨墮聲論",
    "X40n0724_001:0708a03": "云尼翻為盡薩耆為捨此云盡捨捨財捨罪捨心具",
    "X40n0724_001:0708a04": "此三捨故云盡捨。",
    "X40n0724_001:0708a05": "第五波羅提提舍尼者義翻云向彼悔從對治境以",
    "X40n0724_001:0708a06": "立其名明了論云翻為各對應說謂對人說所作罪",
    "X40n0724_001:0708a07": "也。",
    "X40n0724_001:0708a08": "第六突吉羅者見論云突者惡也吉羅者作也此律",
    "X40n0724_001:0708a09": "云式叉迦羅尼者翻為應當學見論云式叉者學迦",
    "X40n0724_001:0708a10": "羅尼應當作名為學應當作也義云西域語例故云",
    "X40n0724_001:0708a11": "學應當作若依此方應云應當學婆論問曰何故此",
    "X40n0724_001:0708a12": "篇獨名應當學答餘戒易持而罪重犯懺是難此戒",
    "X40n0724_001:0708a13": "難持罪輕而易犯當順心學不結罪名故云應當學",
    "X40n0724_001:0708a14": "又西僧云翻為守戒此罪微細持之極難故隨順當",
    "X40n0724_001:0708a15": "守以立其名十誦云以天眼見犯戒比丘如駛雨下",
    "X40n0724_001:0708a16": "豈非精翫在心名為守戒也。",
    "X40n0724_001:0708a17": "第七惡說者初以身名惡作口名惡說故突吉羅復",
    "X40n0724_001:0708a18": "加一惡說合有七也。",
    "X40n0724_001:0708a19": "問曰諸經律中或名尸羅或名戒或名毗尼或名律",
    "X40n0724_001:0708a20": "或名波羅提木叉或名解脫既有多種云何取別耶",
    "X40n0724_001:0708a21": "答曰若廢名談體體即是一總不出戒戒是防非止",
    "X40n0724_001:0708a22": "惡為義所以諸名竝欲防非齊兼止惡故攝別歸總",
    "X40n0724_001:0708a23": "莫過於戒故經云戒定慧也此據三學行法以立總",
    "X40n0724_001:0708a24": "也若廢體談名名則有別言毗尼者謂西梵正音此",
    "X40n0724_001:0708b01": "翻為滅然滅非毗尼謂能滅諸過故名滅此從功行",
    "X40n0724_001:0708b02": "以立其名言律者法也法有楷模能詮輕重疏染淨",
    "X40n0724_001:0708b03": "故名為法就能詮之教以立其名此上二種竝從能",
    "X40n0724_001:0708b04": "治行以立名也此下尸羅及與木叉皆從所詮之行",
    "X40n0724_001:0708b05": "以立其名言尸羅者智論云秦言性善謂體是善非",
    "X40n0724_001:0708b06": "惡無記亦名為戒戒有防非之功亦有善因之義此",
    "X40n0724_001:0708b07": "從善因以立名言波羅提木叉者此云處處解脫謂",
    "X40n0724_001:0708b08": "身口七支非一名為處處果名為解脫隨分得脫即",
    "X40n0724_001:0708b09": "是果義此從果善以立名雖因果竝論然防非中要",
    "X40n0724_001:0708b10": "生善義強故以戒攝別用為宗極由有戒故久助資",
    "X40n0724_001:0708b11": "成便招世間出世間多種樂果故名戒也若欲互攝",
    "X40n0724_001:0708b12": "隨以何名皆有互攝之義如戒是防非止惡即是滅",
    "X40n0724_001:0708b13": "惡義戒有楷模能詮輕重即是法義法義既成便是",
    "X40n0724_001:0708b14": "性善性善既成便為因義因義招生即攝果義餘名",
    "X40n0724_001:0708b15": "互起亦皆如此上明因果二名復有受隨兩義言受",
    "X40n0724_001:0708b16": "戒者謂創發要期納法在心名之為受有懸防之能",
    "X40n0724_001:0708b17": "又名為戒二隨戒者謂持心後起義順於前名之為",
    "X40n0724_001:0708b18": "隨隨有防非之功亦名為戒隨有兩種一是精持不",
    "X40n0724_001:0708b19": "犯二犯已能悔若對精持不犯便具止作二持若對",
    "X40n0724_001:0708b20": "犯已能悔即辨止作二犯所言止持者如受戒已止",
    "X40n0724_001:0708b21": "不作惡即名為持持由止生故名止持言作持者謂",
    "X40n0724_001:0708b22": "動身口戒意離非順本所受不犯前過號之為持持",
    "X40n0724_001:0708b23": "由作生故名作持言止犯者謂止不修善違本所受",
    "X40n0724_001:0708b24": "名之為犯犯由止成故名止犯此則止犯翻前作持",
    "X40n0724_001:0708c01": "也言作犯者謂動身口造作前非違本要期名之為",
    "X40n0724_001:0708c02": "犯犯由作成故名作犯翻前止持也故二持翻兩犯",
    "X40n0724_001:0708c03": "二犯翻二持逆順不相妨善惡體相違。",
    "X40n0724_001:0708c04": "○結界篇第三",
    "X40n0724_001:0708c05": "此篇大門有三一定量二大界三戒場。",
    "X40n0724_001:0708c06": "第一定量者婆論云尼大界者唯得一拘盧舍(義準五里",
    "X40n0724_001:0708c07": "儻有難緣準四分律僧界一日往還義有百里中間延促任情所結)見論云戒場極小",
    "X40n0724_001:0708c08": "下至容二十一人便得減則不聽(中間大小任情可知)。",
    "X40n0724_001:0708c09": "第二大界有六種一簡緣二立相三唱形四集僧五",
    "X40n0724_001:0708c10": "辨欲六作法。",
    "X40n0724_001:0708c11": "第一簡緣者問曰界中有河得合結否答常有橋船",
    "X40n0724_001:0708c12": "得問曰一標得作兩相否答一肘已上作相者得。",
    "X40n0724_001:0708c13": "第二立相者若依此律界相不定若東方有山稱山",
    "X40n0724_001:0708c14": "有壍艸[卄/積]汪水糞聚釘杙空地等竝得作相然空相",
    "X40n0724_001:0708c15": "一種結竟即須題記令後來尼識知界相行法者無",
    "X40n0724_001:0708c16": "疑見論云界形有五一方二圓三鼓形四半月五三",
    "X40n0724_001:0708c17": "角義云若先無相隨前所列者立之亦得今時結者",
    "X40n0724_001:0708c18": "多是空地四方城邑隨相唱之然須識過後便得唱",
    "X40n0724_001:0708c19": "結謂前學未達後學未明若唱方相須容舛錯如從",
    "X40n0724_001:0708c20": "牆外唱云從東南角至西南角乃至一周訖寺南門",
    "X40n0724_001:0708c21": "外便成別眾以唱界從牆基直過門限外便成界內",
    "X40n0724_001:0708c22": "儻寺中閉戶作羯磨門限外有人不喚盡集豈非別",
    "X40n0724_001:0708c23": "眾若從牆內唱復有破夏離衣之過以界隨牆內起",
    "X40n0724_001:0708c24": "今既傍牆直唱門限內地便成界外寺中作法有人",
    "X40n0724_001:0709a01": "說欲至門限內須有所作又來入界豈非別眾若破",
    "X40n0724_001:0709a02": "夏離衣者有人在界安居明相未出至限邊未還之",
    "X40n0724_001:0709a03": "頃明相已出便是界外豈非破夏離衣既知不易不",
    "X40n0724_001:0709a04": "得籠通直唱儻有斯謬令他一生虗過。",
    "X40n0724_001:0709a05": "第三唱形者五分律云不唱方相結不成此律云使",
    "X40n0724_001:0709a06": "舊住人唱義云未唱之前親自按行識知處所屏處",
    "X40n0724_001:0709a07": "暗誦勿令對眾致有謇錯先須從東南角為始故律",
    "X40n0724_001:0709a08": "云東方有山稱山此亦何定隨穩便而唱未要指東",
    "X40n0724_001:0709a09": "為式僧中差一人唱被差人起禮僧足已至僧中立",
    "X40n0724_001:0709a10": "唱云。",
    "X40n0724_001:0709a11": "大姉僧聽。我舊住比丘尼。今為僧唱四方大界相。從",
    "X40n0724_001:0709a12": "寺院大牆。東南角內角。傍牆西下。至南門東頰北土",
    "X40n0724_001:0709a13": "楞。從此屈曲。至南門西頰北土楞。從此傍牆西出。至",
    "X40n0724_001:0709a14": "西南角內角。從此傍牆北出。至西北角內角。從此傍",
    "X40n0724_001:0709a15": "牆東出。至東北角內角。從此傍牆南出。還至東南角",
    "X40n0724_001:0709a16": "內角。是為大界相。一周訖(三說亦有牒人者法亦應成也)。",
    "X40n0724_001:0709a17": "若有俗家侵入寺腹或牆壍尖斜或寺多門竝須一",
    "X40n0724_001:0709a18": "一屈曲隨地形唱若橫牆隔礙者當須唱穿牆直過",
    "X40n0724_001:0709a19": "便得。",
    "X40n0724_001:0709a20": "第四集僧者若標相狹自然寬者應盡自然界六十",
    "X40n0724_001:0709a21": "三步集若標相寬自然狹者亦盡標內集一則深防",
    "X40n0724_001:0709a22": "二僧祇有文若標內外有僧界者兩不相妨不須集",
    "X40n0724_001:0709a23": "僧若有作法界者但令寺尼莫出自然界餘自然界",
    "X40n0724_001:0709a24": "通結亦得。",
    "X40n0724_001:0709b01": "第五辨欲者問曰結界何為不得受欲答曰具三義",
    "X40n0724_001:0709b02": "故不得受欲一結界是眾同之本理宜急制二自然",
    "X40n0724_001:0709b03": "界弱不勝羯磨故僧祇云非羯磨地不得作僧事三",
    "X40n0724_001:0709b04": "令知界畔護夏護衣宿食別眾等過。",
    "X40n0724_001:0709b05": "第六作法者。",
    "X40n0724_001:0709b06": "上座問僧集和合否答曰僧集和合又問云未受具",
    "X40n0724_001:0709b07": "戒者出答云已出又問云僧今和合何所作為答云",
    "X40n0724_001:0709b08": "結大界羯磨(上來問答眾中知解者為之)。",
    "X40n0724_001:0709b09": "大姉僧聽。此住處比丘尼。唱四方大界相。若僧時到",
    "X40n0724_001:0709b10": "僧忍聽。僧今於此四方相內結大界。同一住處。同一",
    "X40n0724_001:0709b11": "說戒。白如是。",
    "X40n0724_001:0709b12": "大姉僧聽。此住處比丘尼。唱四方大界相。僧今於此",
    "X40n0724_001:0709b13": "四方相內結大界。同一住處。同一說戒。誰諸大姉忍。",
    "X40n0724_001:0709b14": "僧今於此四方相內結大界。同一住處。同一說者默",
    "X40n0724_001:0709b15": "然。誰不忍者說。僧已忍。於此四方相內。同一住處。同",
    "X40n0724_001:0709b16": "一說戒。結大界竟。僧忍默然故。是事如是持。",
    "X40n0724_001:0709b17": "第三戒場者別有五節一竪標二立圖三擇非四唱",
    "X40n0724_001:0709b18": "結五解界。",
    "X40n0724_001:0709b19": "第一竪標者若安戒場結者應竪三標第一重者戒",
    "X40n0724_001:0709b20": "場外一肘自然內畔安一標此是戒場相第二重標",
    "X40n0724_001:0709b21": "者戒場外次一肘自然外畔安一標此是大界內相",
    "X40n0724_001:0709b22": "第三重者大界外相周帀安標此是大界外相也若",
    "X40n0724_001:0709b23": "安石釘橛竝得作相先唱內標為首然後第二第三",
    "X40n0724_001:0709b24": "次第結之其大界牆基無比寺連者不問寬狹竝得",
    "X40n0724_001:0709c01": "作相若有寺牆相連或內安戒場者其二界牆基必",
    "X40n0724_001:0709c02": "須尺八已上方得為相故律云應留中間地恐兩界",
    "X40n0724_001:0709c03": "涉也(義詳極狹應留一肘計有尺八得標二相更闊彌善)。",
    "X40n0724_001:0709c04": "第二立圖者上來達法者無疑猶恐新學之徒未能",
    "X40n0724_001:0709c05": "曉會故略以畫圖冀補規路按圖行事庶免矛盾耳。",
    "X40n0724_001:0709c14": "今依此圖便有三相若唱大界外相必須在外唱之",
    "X40n0724_001:0709c15": "周帀屈曲一如前說若在牆內唱者西南兩面自然",
    "X40n0724_001:0709c16": "地邊即與大界內相共合便不分彼此之異若無戒",
    "X40n0724_001:0709c17": "場者得從內唱大界內相東北二邊有小牆者應傍",
    "X40n0724_001:0709c18": "小牆東南角外唱穿小牆西入還傍大界南牆內至",
    "X40n0724_001:0709c19": "西南角還傍大界內西牆直北穿小牆過然後屈曲",
    "X40n0724_001:0709c20": "唱之戒場外自然地東北兩邊即用小牆為自然空",
    "X40n0724_001:0709c21": "地西南兩邊即用一肘繩標外為自然地若大界內",
    "X40n0724_001:0709c22": "先無相者應豎標杙以繩連之當於戒場東南角離",
    "X40n0724_001:0709c23": "大界南牆尺八傍小牆基下釘一大杙直至西牆離",
    "X40n0724_001:0709c24": "西大牆內尺八地又釘一杙直北至小牆基下復釘",
    "X40n0724_001:0710a01": "一杙亦令遠大牆一尺八寸仍以繩連此三標外為",
    "X40n0724_001:0710a02": "自然地其戒場相者東北兩面即以小牆內畔為戒",
    "X40n0724_001:0710a03": "場相西南兩邊即用繩標久固不壞者人在自然地",
    "X40n0724_001:0710a04": "內不妨戒場內得成法事以識知界相故若破壞無",
    "X40n0724_001:0710a05": "者後客尼來不知界畔客可來去不定恐破僧法事",
    "X40n0724_001:0710a06": "若大界牆基闊二尺已上者唱此一肘自然地縮入",
    "X40n0724_001:0710a07": "大界牆內為穩審故以界是色法入實無妨計一肘",
    "X40n0724_001:0710a08": "自然地尺殘有二寸便是界體足標兩相上來所列",
    "X40n0724_001:0710a09": "聊寄一物作此界相未必如圖至時稱事任補茲處",
    "X40n0724_001:0710a10": "於戒場門亦應屈曲唱出恐文繁不述。",
    "X40n0724_001:0710a11": "第三擇非者若結二界應先結戒場後結大界五分",
    "X40n0724_001:0710a12": "亦然若先結大界當捨已更前結戒場後結大界母",
    "X40n0724_001:0710a13": "論云外處不結大界直結小界者亦不得受具。",
    "X40n0724_001:0710a14": "第四唱結者若欲唱結各當界為之不得彼此遙作",
    "X40n0724_001:0710a15": "使自然界尼盡集戒場所令一舊住比丘尼起具修",
    "X40n0724_001:0710a16": "威儀立唱云(坐唱亦得)。",
    "X40n0724_001:0710a17": "大姉僧聽。我舊住比丘尼。今為僧唱戒場。四方小界",
    "X40n0724_001:0710a18": "相。從東南角內標。傍繩西下。至西南角內標。從此傍",
    "X40n0724_001:0710a19": "繩北下。至西北角內標。從此傍小牆東下。至東北角",
    "X40n0724_001:0710a20": "內標。從此南下。還至東南角內標。此是戒場相。一周",
    "X40n0724_001:0710a21": "訖(三說)。",
    "X40n0724_001:0710a22": "上座問。僧集和合否。答云。已集和合。又問。未受具戒",
    "X40n0724_001:0710a23": "者出。答云。未受具戒者已出。又問。僧今和合。何所作",
    "X40n0724_001:0710a24": "為。答曰。結戒場羯磨。",
    "X40n0724_001:0710b01": "大姉僧聽。此住處比丘尼。唱四方小界相。若僧時到",
    "X40n0724_001:0710b02": "僧忍聽。僧今於此四方小界相內結戒場。白如是。",
    "X40n0724_001:0710b03": "大姉僧聽。此住處比丘尼。唱四方小界相。僧今於此",
    "X40n0724_001:0710b04": "四方小界相內結戒場。誰諸大姉忍。僧今於此四方",
    "X40n0724_001:0710b05": "小界相內。結戒場者默然。誰不忍者說。僧已忍。僧今",
    "X40n0724_001:0710b06": "於此四方小界相內。結戒場竟。僧忍默然故。是事如",
    "X40n0724_001:0710b07": "是持。",
    "X40n0724_001:0710b08": "次結大界者有三重一唱內相二唱外相三唱竟總",
    "X40n0724_001:0710b09": "結先唱內相云。",
    "X40n0724_001:0710b10": "大姉僧聽。我舊住比丘尼。今為僧唱四方大界內相。",
    "X40n0724_001:0710b11": "從小牆東南角。穿小牆西出。傍大牆內。至西南角內",
    "X40n0724_001:0710b12": "角。從此傍大牆北下。穿小牆直過。至小牆西北角外",
    "X40n0724_001:0710b13": "角。從此傍小牆東下。至小牆東北角外角。從此傍小",
    "X40n0724_001:0710b14": "牆南下。還至小牆東南角外角。此是大界內相。一周",
    "X40n0724_001:0710b15": "訖(三說)。",
    "X40n0724_001:0710b16": "次唱外相者應從寺院外牆東南角外角為始。",
    "X40n0724_001:0710b17": "大姉僧聽。我舊住比丘尼。今為僧唱四方大界相。從",
    "X40n0724_001:0710b18": "寺院外牆東南角外角。傍牆直至南門東頰外土楞。",
    "X40n0724_001:0710b19": "隨屈曲西出。至門西頰外土楞。從此西下。至西南角",
    "X40n0724_001:0710b20": "外角。從此北下。至西北角外角。從此東下。至東北角",
    "X40n0724_001:0710b21": "外角。從此南下。還至東南角外角。此是大界外相。一",
    "X40n0724_001:0710b22": "周訖(三說)。",
    "X40n0724_001:0710b23": "第三唱已總結云此為外相彼為內相此是大界內",
    "X40n0724_001:0710b24": "外相各三周訖唱已應告僧云已唱大界內外相竟",
    "X40n0724_001:0710c01": "眾僧應作羯磨唱尼然後復座。",
    "X40n0724_001:0710c02": "上座問僧集和合否。答云。僧集和合。又問。未受具戒",
    "X40n0724_001:0710c03": "者出。答云已出。又問僧今和合何所作為。答云結大",
    "X40n0724_001:0710c04": "界羯磨。",
    "X40n0724_001:0710c05": "大姉僧聽。此住處比丘尼。唱四方大界相。若僧時到",
    "X40n0724_001:0710c06": "僧忍聽。僧今於此四方相內結大界。同一住處。同一",
    "X40n0724_001:0710c07": "說戒。白如是。",
    "X40n0724_001:0710c08": "大姉僧聽。此住處比丘尼。唱四方大界相。僧今於此",
    "X40n0724_001:0710c09": "四方相內。結大界。同一住處。同一說戒。誰諸大姉忍。",
    "X40n0724_001:0710c10": "僧今於此四方相內結大界。同一住處。同一說戒者",
    "X40n0724_001:0710c11": "默然。誰不忍者說。僧已忍。於此四方相內。同一住處。",
    "X40n0724_001:0710c12": "同一說戒。結大界竟。僧忍默然故。是事如是持。",
    "X40n0724_001:0710c13": "第五解界者先解無戒場大界法。",
    "X40n0724_001:0710c14": "上座問。僧集和合否。答云僧集和合。又問未受具戒",
    "X40n0724_001:0710c15": "者出。答云已出。又問不來諸比丘尼說欲否。答云說",
    "X40n0724_001:0710c16": "欲訖。又問僧今和合。何所作為。答解大界羯磨(自下諸羯",
    "X40n0724_001:0710c17": "磨問緣皆須此四不繁重述準此可知出功德衣犍度文)。",
    "X40n0724_001:0710c18": "大姉僧聽。此住處比丘尼。同一住處。同一說戒。若僧",
    "X40n0724_001:0710c19": "時到僧忍聽。今解界白如是。",
    "X40n0724_001:0710c20": "大姉僧聽。此住處比丘尼。同一住處。同一說戒。今解",
    "X40n0724_001:0710c21": "界誰說大姉忍。僧同一住處。同一說戒。解界者默然。",
    "X40n0724_001:0710c22": "誰不忍者說。僧已忍。同一住處。同一說戒。解界竟。僧",
    "X40n0724_001:0710c23": "忍默然故。是事如是持。",
    "X40n0724_001:0710c24": "若有戒場先解大界後解戒場上座問答隨事別稱",
    "X40n0724_001:0711a01": "不同受戒一答得作眾多羯磨次解戒場者正解戒",
    "X40n0724_001:0711a02": "場時還須在戒場內不得在大界遙解律無解文今",
    "X40n0724_001:0711a03": "準難事解界但翻結為解理通文順。",
    "X40n0724_001:0711a04": "問僧今和合何所作為。答解戒場羯磨。",
    "X40n0724_001:0711a05": "大姉僧聽。僧集此處。解戒場。若僧時到僧忍聽。今解",
    "X40n0724_001:0711a06": "戒場。白如是。",
    "X40n0724_001:0711a07": "大姉僧聽。僧集此處解戒場。誰諸大姉忍。僧集此處",
    "X40n0724_001:0711a08": "解戒場者默然。誰不忍者說。僧已忍。集此處解戒場",
    "X40n0724_001:0711a09": "竟。僧忍默然故。是事如是持。",
    "X40n0724_001:0711a10": "此律治故伽藍不失淨地若疑應捨已更結見論云",
    "X40n0724_001:0711a11": "依相結已後失界相界亦不失小法滅盡經云劫火",
    "X40n0724_001:0711a12": "起時曾作伽藍所不為火焚乃至金剛界為土臺也",
    "X40n0724_001:0711a13": "假令惡心解界亦不失。",
    "X40n0724_001:0711a14": "○集眾篇第四",
    "X40n0724_001:0711a15": "此篇大門有三一鳴穉二集僧三分齊。",
    "X40n0724_001:0711a16": "第一鳴穉者五分初打三通後因他請方有長打付",
    "X40n0724_001:0711a17": "法藏經云長打意存濟苦增一阿含經云若打鐘時",
    "X40n0724_001:0711a18": "一切惡道諸苦竝停又說二偈除五百億劫生死之",
    "X40n0724_001:0711a19": "重罪降伏魔力冤除結盡無餘露地擊犍穉比丘聞",
    "X40n0724_001:0711a20": "當集諸欲聞法人度流生死海聞此玅響音盡當雲",
    "X40n0724_001:0711a21": "集此既知如此維那將欲鳴穉先具威儀禮十方佛",
    "X40n0724_001:0711a22": "已至誠為物召集十方賢聖之意然後漸漸生槌令",
    "X40n0724_001:0711a23": "從微至著不得麤心大打驚動眾心西傳云時至應",
    "X40n0724_001:0711a24": "臂吒犍穉臂吒者此云打犍穉者此云所打之木或",
    "X40n0724_001:0711b01": "用檀桐木等彼無鐘磬故多打木集人也五分布薩",
    "X40n0724_001:0711b02": "不時集妨行道佛言唱時至若打犍穉若打鼓吹螺",
    "X40n0724_001:0711b03": "使舊住沙彌淨人不得多打應打三通在處多不得",
    "X40n0724_001:0711b04": "徧聞高處唱之猶不知集應更相語知集若無沙彌",
    "X40n0724_001:0711b05": "淨人比丘亦得打(尼準同僧)十誦云居士請僧自於寺內",
    "X40n0724_001:0711b06": "鳴穉乃至白時至及送食女人亦自鳴穉此律若唱",
    "X40n0724_001:0711b07": "時到亦言沙彌白衣為之(今時諸寺僧尼立制不許沙彌白衣打鐘此迷教甚",
    "X40n0724_001:0711b08": "矣)。",
    "X40n0724_001:0711b09": "第二集僧者此有二種第一若作法界攝僧盡須界",
    "X40n0724_001:0711b10": "內集除說欲不犯第二若自然界則有二節一可分",
    "X40n0724_001:0711b11": "別聚落謂城外村坊邊夷城邑人民稀尠可得分別",
    "X40n0724_001:0711b12": "隨義立名也即準十誦於無僧坊聚落中初作僧坊",
    "X40n0724_001:0711b13": "未結界相隨聚落界是僧坊界下文齊行來處此內",
    "X40n0724_001:0711b14": "不得別眾此應是可分別聚落也此律聚落界取其",
    "X40n0724_001:0711b15": "院相二不可分別聚落者謂中華之處人民繁多不",
    "X40n0724_001:0711b16": "可分別隨義立名也即準僧祇若城邑聚落界分不",
    "X40n0724_001:0711b17": "可知者用五肘弓七弓種一樹齊七樹相去使異眾",
    "X40n0724_001:0711b18": "相見不犯別眾各得成就此應是不可分別聚落也",
    "X40n0724_001:0711b19": "義準相通計七樹六間總有六十三步(蘭若道行水界此之三種",
    "X40n0724_001:0711b20": "希故不論)。",
    "X40n0724_001:0711b21": "第三分齊者此總明僧有四種一四人僧者極少說",
    "X40n0724_001:0711b22": "戒捨墮者是二五人僧者謂極少邊地受具自恣者",
    "X40n0724_001:0711b23": "是(若準僧祇捨墮亦入五人僧攝即類自恣亦然)三十人僧者謂極少中國",
    "X40n0724_001:0711b24": "受戒者是(準尼二眾各十人也)四二十僧者謂極少懺僧殘出",
    "X40n0724_001:0711c01": "罪者是(尼懺出罪僧尼各須二十同大僧也)義云前之四僧各據自行",
    "X40n0724_001:0711c02": "為言竝須清淨如已犯小罪不應羯磨故若據眾法",
    "X40n0724_001:0711c03": "則有二種若為說戒懺罪必須清淨以有犯者不得",
    "X40n0724_001:0711c04": "說戒不得聞戒不得向犯者懺悔犯者不得受他懺",
    "X40n0724_001:0711c05": "悔若為受戒生善門者未必取體但使三根相淨令",
    "X40n0724_001:0711c06": "前人起尊仰心便成受具故律云弟子雖知和尚犯",
    "X40n0724_001:0711c07": "重而不知向如是人邊受戒不得亦開成受當知但",
    "X40n0724_001:0711c08": "取相淨。",
    "X40n0724_001:0711c09": "○足數篇第五",
    "X40n0724_001:0711c10": "此篇大門有二一擇眾二簡相。",
    "X40n0724_001:0711c11": "第一擇眾者十誦云有十一人不足僧數謂睡眠比",
    "X40n0724_001:0711c12": "丘若聞白已睡者得成未白已前不足數亂語人憒",
    "X40n0724_001:0711c13": "閙人入定人瘂人聾人具二人狂人亂心人病壞心",
    "X40n0724_001:0711c14": "人樹上比丘等竝不足數伽論云有三人不足數重",
    "X40n0724_001:0711c15": "病人邊地人癡鈍人等受戒自恣一切不成足數僧",
    "X40n0724_001:0711c16": "祇云有七人不足數謂和尚足十授戒不成若與欲",
    "X40n0724_001:0711c17": "人若隔障若半覆半露中間隔障若半覆半露伸手",
    "X40n0724_001:0711c18": "不相及露地不相及乃至行作羯磨坐則犯別住坐",
    "X40n0724_001:0711c19": "臥互乖亦爾義加醉尼亦不足數十誦白衣亦不足",
    "X40n0724_001:0711c20": "數婆論亦不足數(右件諸部及義加總有二十三人竝不足僧數也)此律有",
    "X40n0724_001:0711c21": "二十八人不足數謂為比丘作羯磨比丘尼及式叉",
    "X40n0724_001:0711c22": "沙彌沙彌尼十三難三舉已擯應擯等此二十二人",
    "X40n0724_001:0711c23": "由非類故不足別住戒場上神足在空隱沒離見聞",
    "X40n0724_001:0711c24": "處此等五人雖是同類由與僧居相中是乖故不足",
    "X40n0724_001:0712a01": "數為羯磨人由為僧量故不足數和尚一人不足受",
    "X40n0724_001:0712a02": "戒羯磨為他所量故訶責擯出依止遮不至白衣家",
    "X40n0724_001:0712a03": "等四人得應一切羯磨摩那埵本日治出罪等三人",
    "X40n0724_001:0712a04": "及十誦中行本日治竟行摩那埵竟合有五人不足",
    "X40n0724_001:0712a05": "前摩那埵等三種羯磨得應餘法事用義云十三難",
    "X40n0724_001:0712a06": "等若未自言已前同僧法事竝得成就若雖自言當",
    "X40n0724_001:0712a07": "作法時無人知者亦成僧事由相不違辨得前事故",
    "X40n0724_001:0712a08": "此律云不得以天眼觀他淨穢應以肉眼看也十誦",
    "X40n0724_001:0712a09": "云若犯重人賊詐作比丘本白衣時破戒人等若言",
    "X40n0724_001:0712a10": "過後羯磨不成若不言者一切法成乃至亦不聽天",
    "X40n0724_001:0712a11": "眼看他持犯義云自言者要告前人云我犯淫盜等",
    "X40n0724_001:0712a12": "令前人了了知解方為自言若雖不自言然眾竝知",
    "X40n0724_001:0712a13": "是犯重十三難人等舉國知聞眾人共悉此等諸人",
    "X40n0724_001:0712a14": "不待自言亦不足數假令同界不喚無過若爾何故",
    "X40n0724_001:0712a15": "律云竝要自言又不應以天眼觀他淨穢耶答律要",
    "X40n0724_001:0712a16": "自言者據不知者論今既知犯豈待自言又不許天",
    "X40n0724_001:0712a17": "眼觀應以肉眼看我還以肉眼看不用天眼觀何為",
    "X40n0724_001:0712a18": "得足數故婆論云犯重比丘眾僧知犯不須自言及",
    "X40n0724_001:0712a19": "以現前直爾滅擯驅出義云若審知有此犯重人其",
    "X40n0724_001:0712a20": "人兇惡不可揀出秉法之人若在露地作法必令眾",
    "X40n0724_001:0712a21": "僧肩膝相拄周帀而坐不得間隔好人單行而坐伸",
    "X40n0724_001:0712a22": "手之外便成別眾若行此法宜可密為不得向說前",
    "X40n0724_001:0712a23": "人若知反成礙法若在堂內覆障處作法者雖好惡",
    "X40n0724_001:0712a24": "相參法成無過今時末法犯者極多恐法難辨故別",
    "X40n0724_001:0712b01": "標記。",
    "X40n0724_001:0712b02": "第二簡相者夫論眾法但取外淨不論內染但令相",
    "X40n0724_001:0712b03": "順心違便成法事故律云見如法羯磨而心不同得",
    "X40n0724_001:0712b04": "成如法準此取相不論心非若欲秉法問和待答人",
    "X40n0724_001:0712b05": "坐竟然後為之為濟被治許立得成若乞受戒懺悔",
    "X40n0724_001:0712b06": "等坐乞彌善雖無正文義準應得唯有二人立秉得",
    "X40n0724_001:0712b07": "成一威儀師為僧所使不得輒坐二半月說戒眾大",
    "X40n0724_001:0712b08": "難聞開立說戒自餘一切竝須坐秉也如律云為眾",
    "X40n0724_001:0712b09": "大開作轉輪高座說戒未必立說得成舊開立說戒",
    "X40n0724_001:0712b10": "者良恐不成若依此說但開威儀師一人得立秉法",
    "X40n0724_001:0712b11": "餘者不成五分云病人背羯磨佛言犯別眾(今時僧尼不閑",
    "X40n0724_001:0712b12": "戒律徒眾既大多有後生威儀不正背羯磨師非也)。",
    "X40n0724_001:0712b13": "○受欲篇第六",
    "X40n0724_001:0712b14": "此篇大門有二一欲緣二說法。",
    "X40n0724_001:0712b15": "第一欲緣者義云若有犯戒非法緣等以事非故不",
    "X40n0724_001:0712b16": "合與欲故律云若為佛法僧塔看病病人等是正緣",
    "X40n0724_001:0712b17": "開也今時尼眾輕慢說戒不敬羯磨聞道眾集作法",
    "X40n0724_001:0712b18": "則生怠惰心受戲論造作非法則身輕奮勇致令說",
    "X40n0724_001:0712b19": "欲者多眾集者少又無病稱病不欲言欲不淨言淨",
    "X40n0724_001:0712b20": "令他傳妄對眾而說隨僧多少一一尼邊皆獲三提",
    "X40n0724_001:0712b21": "所傳之人知而妄告亦得三罪問無病既不合說欲",
    "X40n0724_001:0712b22": "得成法事否答成前人自有妄語之罪。",
    "X40n0724_001:0712b23": "第二說法者此律正說欲文不牒其事今時著者乃",
    "X40n0724_001:0712b24": "是古人所加不安無失。",
    "X40n0724_001:0712c01": "大姉一心念。我某甲比丘尼。如法僧事。與欲清淨(此自",
    "X40n0724_001:0712c02": "說法一說便得)。",
    "X40n0724_001:0712c03": "次明轉欲兼他法謂受他欲已自有緣事不得往者",
    "X40n0724_001:0712c04": "須轉與他佛云開之問得幾度轉答依母論得七反",
    "X40n0724_001:0712c05": "轉。",
    "X40n0724_001:0712c06": "大姉一心念。我某甲比丘尼。受某甲比丘尼欲清淨。",
    "X40n0724_001:0712c07": "彼及我身。如法僧事。與欲清淨(一說)。",
    "X40n0724_001:0712c08": "問欲與清淨同異云何答欲應羯磨清淨應說戒若",
    "X40n0724_001:0712c09": "說戒之時二俱須牒此律若重病人不能廣說者聽",
    "X40n0724_001:0712c10": "若言我說欲若言與我說欲若言為我說欲若現身",
    "X40n0724_001:0712c11": "相等竝成欲(反上不成)問餘說可解若為現相答五分云",
    "X40n0724_001:0712c12": "病人不能口說聽現身相與清淨欲若舉手舉指搖",
    "X40n0724_001:0712c13": "頭乃至舉眼得名清淨　對眾法。",
    "X40n0724_001:0712c14": "大姉僧聽。某甲比丘尼。我受彼欲清淨。彼如法僧事。",
    "X40n0724_001:0712c15": "與欲清淨(一說)。",
    "X40n0724_001:0712c16": "若受他欲已不得住者對僧說云。",
    "X40n0724_001:0712c17": "大姉僧聽。我某甲比丘尼。彼某甲比丘尼。我受彼欲",
    "X40n0724_001:0712c18": "清淨。彼及我身。如法僧事。與欲清淨(一說)。",
    "X40n0724_001:0712c19": "若自有緣說付僧者。",
    "X40n0724_001:0712c20": "大姉僧聽。我某甲比丘尼。如法僧事。與欲清淨(一說)。",
    "X40n0724_001:0712c21": "問對僧說欲音聲閙亂一時總說者得成以否答若",
    "X40n0724_001:0712c22": "有難逼定應得成除此良恐非法不成故五分僧祇",
    "X40n0724_001:0712c23": "令至僧中稱名字說若不如是一一不成問欲人多",
    "X40n0724_001:0712c24": "坐人少得成法否答此律不了餘部恐不成故僧祇",
    "X40n0724_001:0713a01": "云與欲人若多作布薩得越毗尼罪五分云聽多人",
    "X40n0724_001:0713a02": "集持欲人來少問睡眠忘誤不說者得成否答此律",
    "X40n0724_001:0713a03": "受欲人若睡眠入定忘誤不說皆成若故不說法成",
    "X40n0724_001:0713a04": "得罪問與欲已前事訖不來犯別眾否答不犯以我",
    "X40n0724_001:0713a05": "情和至僧不關欲緣事也。",
    "X40n0724_001:0713a06": "○十戒篇第七",
    "X40n0724_001:0713a07": "此篇大門有十一釋名二出家三受戒四受衣五說",
    "X40n0724_001:0713a08": "淨六捨墮七說戒八安居九受日十自恣。",
    "X40n0724_001:0713a09": "第一釋名者耶舍傳云沙彌者註云勞之小者以修",
    "X40n0724_001:0713a10": "道勞也又翻為息慈謂息世染之情以慈濟萬物也",
    "X40n0724_001:0713a11": "又創入佛法俗情猶存故須息惡行慈也。",
    "X40n0724_001:0713a12": "第二出家者僧祇云一日一夜出家修梵行離六百",
    "X40n0724_001:0713a13": "六千六十歲三途苦本緣經云一日一夜出家故二",
    "X40n0724_001:0713a14": "十劫不墮三惡道五百問事云父母王法不聽盜度",
    "X40n0724_001:0713a15": "犯重見論云求度不得欲燒寺者聽不白父母得度",
    "X40n0724_001:0713a16": "出家此律不白父母私度巧師兒出家佛言自今已",
    "X40n0724_001:0713a17": "去若度出家者應作單白和僧使知為成問答無過",
    "X40n0724_001:0713a18": "失立出家者眼見耳不聞處作形同單白和僧云。",
    "X40n0724_001:0713a19": "僧今和合。何所作為。答作形同單白羯磨。",
    "X40n0724_001:0713a20": "大姉僧聽。是某甲從比丘尼某甲。求剃髮。若僧時到",
    "X40n0724_001:0713a21": "僧忍聽。某甲從比丘尼某甲剃髮。白如是(若不和白房房語知",
    "X40n0724_001:0713a22": "亦得)。",
    "X40n0724_001:0713a23": "次請和尚云。",
    "X40n0724_001:0713a24": "大姉一心念。我某甲。今請大姉。為和尚。願大姉為我",
    "X40n0724_001:0713b01": "作和尚。我依大姉故。得剃髮出家。慈愍故(三說)。",
    "X40n0724_001:0713b02": "次請阿闍棃云。",
    "X40n0724_001:0713b03": "大姉一心念。我某甲今請大姉。為阿闍棃。願大姉為",
    "X40n0724_001:0713b04": "我作阿闍棃。我依大姉故。得剃髮出家。慈愍故(三說)。",
    "X40n0724_001:0713b05": "二師竝答言好。",
    "X40n0724_001:0713b06": "婆論云若先請和尚受十戒時和尚不現前亦得十",
    "X40n0724_001:0713b07": "戒若聞知死受戒不得若不聞死受戒得成闍棃應",
    "X40n0724_001:0713b08": "同清淨士度人經云於落髮處香湯灑地周圍七尺",
    "X40n0724_001:0713b09": "內四角懸旛安一小座擬出家者坐復施二勝座擬",
    "X40n0724_001:0713b10": "二師坐欲出家者著本俗服拜辭父母尊親訖口說",
    "X40n0724_001:0713b11": "偈云流轉三界中恩愛不能脫棄恩入無為真實報",
    "X40n0724_001:0713b12": "恩者(說偈已脫去俗服也)見論云應以香湯洗浴除白衣氣度",
    "X40n0724_001:0713b13": "人經云仍著出家衣止得著泥洹僧及僧祇支未得",
    "X40n0724_001:0713b14": "著安陀會入道場時應來至和尚前長跪和尚應生",
    "X40n0724_001:0713b15": "兒想不得生惡賤心弟子於師應生父想和尚為種",
    "X40n0724_001:0713b16": "種說法誡其心已來向闍棃前坐善見云以香水灌",
    "X40n0724_001:0713b17": "頂讚云善哉大丈夫能了世無常捨俗趣泥洹希有",
    "X40n0724_001:0713b18": "難思議敬禮十方佛竟說偈云歸依大世尊能度三",
    "X40n0724_001:0713b19": "有苦亦願諸眾生普入無為樂(然後闍梨為剃髮)度人經云",
    "X40n0724_001:0713b20": "為剃髮時傍人為誦出家唄云毀形守志節割愛無",
    "X40n0724_001:0713b21": "所親棄家弘聖道願度一切人與剃髮時當頂留三",
    "X40n0724_001:0713b22": "五周羅髮來至和尚前長跪和尚問言今為汝除去",
    "X40n0724_001:0713b23": "頂髮許否答云好然後和尚為著袈裟當正著袈裟",
    "X40n0724_001:0713b24": "時善見論說偈云大哉解脫服無相福田衣披奉如",
    "X40n0724_001:0713c01": "戒行廣度諸眾生度人經云禮佛訖行道三帀誦自",
    "X40n0724_001:0713c02": "慶偈云遇哉值佛者何人誰不喜福願與時會我今",
    "X40n0724_001:0713c03": "獲法利又禮大眾及二師己在下行坐受六親拜賀",
    "X40n0724_001:0713c04": "出家離俗竟心懷歡喜父母諸親皆為作禮悅其道",
    "X40n0724_001:0713c05": "意應中前剃髮最好母論云髮剃著袈裟已然後受",
    "X40n0724_001:0713c06": "三歸五戒等。",
    "X40n0724_001:0713c07": "第三受戒者先集僧已受戒人著見處離聞已作法",
    "X40n0724_001:0713c08": "同單白令僧知其得法問僧云。",
    "X40n0724_001:0713c09": "僧今和合。何所作為。答作法同單白羯磨。",
    "X40n0724_001:0713c10": "大姉僧聽。是某甲。從比丘尼某甲出家。若僧時到僧",
    "X40n0724_001:0713c11": "忍聽。某甲從比丘尼某甲出家。白如是。",
    "X40n0724_001:0713c12": "五分十誦先受五戒然後受十戒(儻不受五戒直受十戒亦得眾僧得",
    "X40n0724_001:0713c13": "小罪也)善見云當令禮僧足往阿闍棃所禮已長跪合",
    "X40n0724_001:0713c14": "掌教云汝當隨我語授汝三歸答云爾義云文中不",
    "X40n0724_001:0713c15": "言在僧前受計理別處為受應得然欲生行者善心",
    "X40n0724_001:0713c16": "當對僧受最好亦須問其遮難以有難者不得受戒",
    "X40n0724_001:0713c17": "問難之緣大同下具戒中說。",
    "X40n0724_001:0713c18": "我某甲。歸依佛。歸依法。歸依僧。我今隨佛出家。某甲",
    "X40n0724_001:0713c19": "為和尚。如來至真等正覺。是我世尊(三說)。",
    "X40n0724_001:0713c20": "我某甲。歸依佛竟。歸依法竟。歸依僧竟。我今隨佛出",
    "X40n0724_001:0713c21": "家已。某甲為和尚。如來至真等正覺。是我世尊(三說)。",
    "X40n0724_001:0713c22": "既受戒已應為說戒相。",
    "X40n0724_001:0713c23": "盡形壽不殺生是沙彌尼戒能持否(答能)。",
    "X40n0724_001:0713c24": "盡形壽不偷盜是沙彌尼戒能持否(答能)。",
    "X40n0724_001:0714a01": "盡形壽不淫是沙彌尼戒能持否(答能)。",
    "X40n0724_001:0714a02": "盡形壽不妄語是沙彌尼戒能持否(答能)。",
    "X40n0724_001:0714a03": "盡形壽不飲酒是沙彌尼戒能持否(答能)。",
    "X40n0724_001:0714a04": "盡形壽不著華鬘香油塗身是沙彌尼戒能持否(答能)。",
    "X40n0724_001:0714a05": "盡形壽不歌舞倡伎故往觀聽是沙彌尼戒能持否",
    "X40n0724_001:0714a06": "(答能)。",
    "X40n0724_001:0714a07": "盡形壽不高廣大牀上坐是沙彌尼戒能持否(答能)。",
    "X40n0724_001:0714a08": "盡形壽不非時食是沙彌尼戒能持否(答能)。",
    "X40n0724_001:0714a09": "盡形壽不捉生像金銀寶物是沙彌尼戒能持否(答能)。",
    "X40n0724_001:0714a10": "告云。",
    "X40n0724_001:0714a11": "是沙彌尼十戒盡形壽不得犯能持否(答能)。",
    "X40n0724_001:0714a12": "既知戒相已應為說出家功德高於須彌深於巨海",
    "X40n0724_001:0714a13": "傍若無邊廣於虗空又為說六念等法大同僧尼由",
    "X40n0724_001:0714a14": "制通沙彌尼至第三念時云。",
    "X40n0724_001:0714a15": "我今年若干歲。某年某月某日某時。受得沙彌尼十",
    "X40n0724_001:0714a16": "戒。",
    "X40n0724_001:0714a17": "此律當以生年為次第若生年等者應以出家年為",
    "X40n0724_001:0714a18": "次第二俱須知餘所未知當問和尚闍梨。",
    "X40n0724_001:0714a19": "第四受衣缽者由隨道要務竝加持故法衣被身以",
    "X40n0724_001:0714a20": "遮外也應器資食以充內也內外不持皆結其犯僧",
    "X40n0724_001:0714a21": "祇五眾衣缽恒常隨身違者出界結罪婆論云沙彌",
    "X40n0724_001:0714a22": "尼受十戒已應具上下二衣一當鬱多羅僧二當安",
    "X40n0724_001:0714a23": "陀會(財體色法同下篇說)手執上衣隨對一大尼式叉沙彌尼",
    "X40n0724_001:0714a24": "前皆得說云。",
    "X40n0724_001:0714b01": "大姉一心念。我沙彌尼某甲。此縵鬱多羅僧應量作。",
    "X40n0724_001:0714b02": "今受持(三說下衣準說)。",
    "X40n0724_001:0714b03": "大姉一心念。我沙彌尼某甲。此縵鬱多羅僧。先受持",
    "X40n0724_001:0714b04": "今捨(一說下衣準說)受缽云。",
    "X40n0724_001:0714b05": "大姉一心念。我沙彌尼某甲。此缽多羅應量器。今受",
    "X40n0724_001:0714b06": "持(三說捨文反前可解)。",
    "X40n0724_001:0714b07": "第五說淨者若得長衣缽藥竝同下尼法唯改罪名",
    "X40n0724_001:0714b08": "為別竝號吉羅。",
    "X40n0724_001:0714b09": "第六明捨墮通界內外得以無別眾過若犯五篇同",
    "X40n0724_001:0714b10": "名吉羅初篇四重應當滅擯自下四篇懺淨依本。",
    "X40n0724_001:0714b11": "第七說戒者通別有二通如尼說別則不同沙彌尼",
    "X40n0724_001:0714b12": "等半月亦合別集一處說戒為末世行希故略而不",
    "X40n0724_001:0714b13": "述若具說者反成蚩弄徒盈卷軸儻有不羣冀詳鈔也",
    "X40n0724_001:0714b14": "愛道尼經云應為沙彌尼等說五德十數名福田為",
    "X40n0724_001:0714b15": "良為美依之得福盡可成佛云何為五一者發心離",
    "X40n0724_001:0714b16": "俗懷佩道故二者毀其形好應法服故三者委棄身",
    "X40n0724_001:0714b17": "命導崇道故四者永割親愛無適莫故五者志求大",
    "X40n0724_001:0714b18": "乘為度人故爾時世尊為說偈言毀形守志節割愛",
    "X40n0724_001:0714b19": "無所親棄家弘聖道願度一切人五德超世務名曰",
    "X40n0724_001:0714b20": "最福田供養獲永安其福第一尊(此偈出福田經)僧祇十數",
    "X40n0724_001:0714b21": "云一者一切眾生皆依食故(為破自餓外道)二者名色(為破自然",
    "X40n0724_001:0714b22": "外道)三者痛痒想(為破執梵天為因外道)四者四諦(為破無因果外道)五",
    "X40n0724_001:0714b23": "者五陰(為破神我外道)六者六入(為破識外道)七者七覺意(為破不修",
    "X40n0724_001:0714b24": "外道)八者八正道(為破邪因外道)九者九眾生居(為破色無色天計涅槃外",
    "X40n0724_001:0714c01": "道)十者十一切入(為破色空外道)　式叉尼對首說戒",
    "X40n0724_001:0714c02": "大姉一心念。十方眾僧說戒日。式叉摩那某甲清淨",
    "X40n0724_001:0714c03": "(三準沙彌尼說說)。",
    "X40n0724_001:0714c04": "第八安居者十誦制五眾安居受日此律遊行戒中",
    "X40n0724_001:0714c05": "三眾竝結有罪(坐夏法則如下文說)。",
    "X40n0724_001:0714c06": "第九受日者準尼七日法說不爾直白當眾大尼式",
    "X40n0724_001:0714c07": "叉尼沙彌等出界亦得。",
    "X40n0724_001:0714c08": "第十自恣者通行尼自恣已五德尼喚式叉尼沙彌",
    "X40n0724_001:0714c09": "尼來入僧中五德尼對前受自恣。",
    "X40n0724_001:0714c10": "大姉一心念。今眾僧自恣日。我式叉摩那亦自恣。若",
    "X40n0724_001:0714c11": "有見聞疑罪。大姉長老哀愍故語我。我若見罪。當如",
    "X40n0724_001:0714c12": "法懺悔(三說沙彌尼準說可知)。",
    "X40n0724_001:0714c13": "若別自恣則不須此對首自恣云。",
    "X40n0724_001:0714c14": "大姉一心念。今是眾僧自恣日。我式叉摩那尼某甲",
    "X40n0724_001:0714c15": "清淨(三說)。",
    "X40n0724_001:0714c16": "沙彌尼類說可知不清淨者發露懺已自恣母論云",
    "X40n0724_001:0714c17": "沙彌等常逐二師讀誦經一切僧中所有作者皆不",
    "X40n0724_001:0714c18": "得違婆論云沙彌尼等不為三寶利益緣掘地者犯",
    "X40n0724_001:0714c19": "罪此律大尼戒後結突吉羅五分云若罰沙彌尼先",
    "X40n0724_001:0714c20": "語其師師亦不應作非法助沙彌尼若治罰應作種",
    "X40n0724_001:0714c21": "種苦使掃地除糞摙石治階道等若不為和尚阿闍",
    "X40n0724_001:0714c22": "棃及餘人作使應語如法供給和尚眾僧作使次第",
    "X40n0724_001:0714c23": "應作不應遮不與僧中利養此是施主物應與此律",
    "X40n0724_001:0714c24": "次第與房舍臥具若不愛護不應與若利養隨次與",
    "X40n0724_001:0715a01": "自餘法用具如五部律三千威儀說但不得說罪體",
    "X40n0724_001:0715a02": "輕重師僧指事教持不犯師僧不教竝結有罪不取",
    "X40n0724_001:0715a03": "師語亦結有犯。",
    "X40n0724_001:0715a04": "○學戒篇第八",
    "X40n0724_001:0715a05": "此篇大門有五一翻名二乞戒三秉法四六法五行",
    "X40n0724_001:0715a06": "法。",
    "X40n0724_001:0715a07": "第一翻名者式叉義翻為學摩那為法故名為學法",
    "X40n0724_001:0715a08": "尼也。",
    "X40n0724_001:0715a09": "第二乞戒者此律云聽十八童女二歲學戒當如是",
    "X40n0724_001:0715a10": "與沙彌尼應詣僧中具修威儀作如是乞云。",
    "X40n0724_001:0715a11": "大姉僧聽。我沙彌尼某甲。今從眾僧。乞二歲學戒。和",
    "X40n0724_001:0715a12": "尚尼某甲。願僧與我二歲學戒。和尚尼某甲。慈愍故",
    "X40n0724_001:0715a13": "(三說)。",
    "X40n0724_001:0715a14": "第三秉法者沙彌尼應離聞著見處已尼眾中當作",
    "X40n0724_001:0715a15": "羯磨和僧云。",
    "X40n0724_001:0715a16": "僧今和合何所作為答云受二歲學戒羯磨。",
    "X40n0724_001:0715a17": "大姉僧聽。彼沙彌尼某甲。今從眾僧。乞二歲學戒。和",
    "X40n0724_001:0715a18": "尚尼某甲。若僧時到僧忍聽。與沙彌尼某甲。二歲學",
    "X40n0724_001:0715a19": "戒。和尚尼某甲。白如是。",
    "X40n0724_001:0715a20": "大姉僧聽。彼沙彌尼某甲。今從眾僧。乞二歲學戒。和",
    "X40n0724_001:0715a21": "尚尼某甲。僧今與沙彌尼某甲。二歲學戒。和尚尼某",
    "X40n0724_001:0715a22": "甲。誰諸大姉忍。僧與沙彌尼某甲。二歲學戒。和尚尼",
    "X40n0724_001:0715a23": "某甲者默然。誰不忍者說(三說)。",
    "X40n0724_001:0715a24": "僧已忍。與沙彌尼某甲。二歲學戒竟。和尚尼某甲。僧",
    "X40n0724_001:0715b01": "忍默然故。是事如是持。",
    "X40n0724_001:0715b02": "第四六法者此律云次當喚來入眾為說六法名字",
    "X40n0724_001:0715b03": "某甲諦聽如來無所著等正覺說六法不得犯。",
    "X40n0724_001:0715b04": "一不得淫欲法若式叉摩那行淫欲法非式叉摩那",
    "X40n0724_001:0715b05": "非釋種女若與染心男子身相觸缺戒應更與戒汝",
    "X40n0724_001:0715b06": "是中盡形壽不得犯能持否(答能)。",
    "X40n0724_001:0715b07": "二不得偷盜乃至艸葉若式叉摩那取人五錢若過",
    "X40n0724_001:0715b08": "五錢若自取教人取若自斫若教人斫若埋壞色非",
    "X40n0724_001:0715b09": "式叉摩那非釋種女若取減五錢缺戒應更與戒汝",
    "X40n0724_001:0715b10": "是中盡形壽不得犯能持否(答能)。",
    "X40n0724_001:0715b11": "三不得故斷人命乃至蟻子若式叉摩那故自手斷",
    "X40n0724_001:0715b12": "人命求刀授與人教死讚死若非藥墮胎厭禱呪術",
    "X40n0724_001:0715b13": "自作教人作非式叉摩那非釋種女若斷畜生不能",
    "X40n0724_001:0715b14": "變化命者缺戒應更與戒汝是中盡形壽不得犯能",
    "X40n0724_001:0715b15": "持否(答能)。",
    "X40n0724_001:0715b16": "四不得妄語乃至戲笑若式叉摩那不真實非己有",
    "X40n0724_001:0715b17": "自稱言我得上人法得禪解脫得三昧正受得須陀",
    "X40n0724_001:0715b18": "洹果乃至阿羅漢果言天來龍來鬼來供養我非式",
    "X40n0724_001:0715b19": "叉摩那非釋種女若於眾中故作妄語缺戒應更與",
    "X40n0724_001:0715b20": "戒汝是中盡形壽不得犯能持否(答能)。",
    "X40n0724_001:0715b21": "五不得非時食若式叉摩那非時食缺戒應更與戒",
    "X40n0724_001:0715b22": "汝是中盡形壽不得犯能持否(答能)。",
    "X40n0724_001:0715b23": "六不得飲酒若式叉摩那飲酒缺戒應更與戒汝是",
    "X40n0724_001:0715b24": "中盡形壽不得犯能持否(答能)。",
    "X40n0724_001:0715c01": "第五行法者式叉摩那具學三法一學根本謂前四",
    "X40n0724_001:0715c02": "重是二學法謂染心男子相觸盜人四錢斷畜生命",
    "X40n0724_001:0715c03": "小妄語非時食飲酒此是六法體三學行法謂一切",
    "X40n0724_001:0715c04": "大尼戒行竝須具學若於學法中犯者更與二年羯",
    "X40n0724_001:0715c05": "磨犯根本滅擯犯餘行但名缺行於教不制直令改",
    "X40n0724_001:0715c06": "悔若滿二年已犯學法者更與二年此律式叉摩那",
    "X40n0724_001:0715c07": "一切大尼戒法應學除自手取食無沙彌尼者不犯",
    "X40n0724_001:0715c08": "得授食與他僧祇云式叉尼應學十八法一在大尼",
    "X40n0724_001:0715c09": "下沙彌上坐二式叉尼不淨食大尼淨大尼不淨食",
    "X40n0724_001:0715c10": "式叉尼亦不淨三大尼得與式叉尼二宿式叉尼得",
    "X40n0724_001:0715c11": "與沙彌尼二宿四式叉尼得與大尼授食除火淨五",
    "X40n0724_001:0715c12": "生種取金銀自從沙彌尼受食五大尼不得為說七",
    "X40n0724_001:0715c13": "聚罪名六得語云不淫殺妄語如是等憶持七式叉",
    "X40n0724_001:0715c14": "尼布薩日八至自恣日入僧中長跪合掌云。",
    "X40n0724_001:0715c15": "阿闍棃耶僧我某甲清淨僧憶持。",
    "X40n0724_001:0715c16": "三說已而去第九第十第十一第十二謂後四波羅",
    "X40n0724_001:0715c17": "夷犯者更從始學第十三十七僧殘已下若犯一一",
    "X40n0724_001:0715c18": "作吉羅悔餘如彼說(此十七僧殘等作六句通十二為十八句)。",
    "X40n0724_001:0715c19": "問受法為對面遙授耶答諸部不同今依四分令此",
    "X40n0724_001:0715c20": "沙彌尼入眾從僧三乞已應往離聞處著見處已比",
    "X40n0724_001:0715c21": "丘尼為羯磨授準此四分遙者得若依十誦入眾對",
    "X40n0724_001:0715c22": "面為授乃諸部不同弗可互用當部自行不得捨此",
    "X40n0724_001:0715c23": "就彼問學戒不滿二年得戒否答不得何意得知如",
    "X40n0724_001:0715c24": "持六法垂滿二年隨缺一戒更與二年故知不得又",
    "X40n0724_001:0716a01": "僧祇云若尼受學不滿與受具得提學戒要滿二歲",
    "X40n0724_001:0716a02": "十誦云六法者練心地試看大戒受緣二年者練身",
    "X40n0724_001:0716a03": "也試知有胎無胎故臨受對眾問云二歲學六法否",
    "X40n0724_001:0716a04": "五分等羯磨文中皆言二歲學戒滿義云今時多有",
    "X40n0724_001:0716a05": "無識之人公然許他不滿便與授具若不滿得戒何",
    "X40n0724_001:0716a06": "故僧祇十五律等皆結師罪又五分等皆羯磨文中",
    "X40n0724_001:0716a07": "言滿今時師眾俱知不滿輒違聖教妄言道滿便事",
    "X40n0724_001:0716a08": "不應法法豈得成若勒年滿定知得戒若凡情妄授",
    "X40n0724_001:0716a09": "儻不得戒豈非誤他一生虗過罪資累劫既非難逼",
    "X40n0724_001:0716a10": "有何忽迫強違聖意抑令早受或有妄引文解言不",
    "X40n0724_001:0716a11": "受十戒尚自得成準此不滿二歲何容不許今解不",
    "X40n0724_001:0716a12": "同彼是開通律有誠文此是制法聖教便禁開制不",
    "X40n0724_001:0716a13": "同何得相準六法是制不得不行十戒開法逆順無",
    "X40n0724_001:0716a14": "違斯則開制矛盾陞沈有隔非直妄判之過偏顯無",
    "X40n0724_001:0716a15": "知亦乃冐授之失殃及自他耳此律云不知得戒相",
    "X40n0724_001:0716a16": "造非法與學制法若已曾嫁者年十歲已上與二歲",
    "X40n0724_001:0716a17": "學不須十八也問何意小年曾嫁便與六法耶答婆",
    "X40n0724_001:0716a18": "論云年十二者得受具戒為夫家所使經忍眾苦加",
    "X40n0724_001:0716a19": "厭本事意志成就僧祇亦然義云式叉尼不得與大",
    "X40n0724_001:0716a20": "尼為伴以戒未滿故自不得與沙彌為伴以非同類",
    "X40n0724_001:0716a21": "故若一大尼兼一式叉尼若二式叉尼兼一沙彌尼",
    "X40n0724_001:0716a22": "得共為伴餘人不合沙彌尼雜戒文云不得共優婆",
    "X40n0724_001:0716a23": "夷相看形體大笑又不得僻處倮形自弄身體亦不",
    "X40n0724_001:0716a24": "得照鏡摩面畫眉受經時當與長老尼共行去座六",
    "X40n0724_001:0716b01": "尺長跪問義時當識句逗師若訶責即自悔過不得",
    "X40n0724_001:0716b02": "覆藏不得自理不得惡眼視師等。",
    "X40n0724_001:0716b03": "○畜眾篇第九",
    "X40n0724_001:0716b04": "此篇大門有二一畜意二制乞。",
    "X40n0724_001:0716b05": "第一畜意者此律云尼十二歲欲度人受具足戒者",
    "X40n0724_001:0716b06": "應白二羯磨請僧聽許已然後得度否者犯提若受",
    "X40n0724_001:0716b07": "他依止式叉尼等犯吉羅若和尚尼無德僧止其度",
    "X40n0724_001:0716b08": "人捨畜眾羯磨若得羯磨已一年中得一大尼一六",
    "X40n0724_001:0716b09": "法尼一沙彌尼一依止人更不得多隔一年已更欲",
    "X40n0724_001:0716b10": "度者還如前法與衣食及法更不須重與羯磨。",
    "X40n0724_001:0716b11": "第二制乞者其度沙彌尼式叉尼大尼戒竝須乞以",
    "X40n0724_001:0716b12": "年年度弟子犯罪故捨畜眾法等乞比丘尼度尼應",
    "X40n0724_001:0716b13": "具修威儀禮僧足長跪合掌乞云。",
    "X40n0724_001:0716b14": "大姉僧聽。我比丘尼某甲。今求眾僧乞度人受具足",
    "X40n0724_001:0716b15": "戒。願僧聽我度人受具足戒。慈愍故(三說)。",
    "X40n0724_001:0716b16": "僧作法時。問僧今和合。何所作為。答云與畜眾羯磨。",
    "X40n0724_001:0716b17": "大姉僧聽。此比丘尼某甲。今從眾僧。乞授人具足戒。",
    "X40n0724_001:0716b18": "若僧時到僧忍聽。僧今與比丘尼某甲。授人具足戒。",
    "X40n0724_001:0716b19": "白如是。",
    "X40n0724_001:0716b20": "大姉僧聽。此比丘尼某甲。今從眾僧。乞授人具足戒。",
    "X40n0724_001:0716b21": "僧今與比丘尼某甲。授人具足戒。誰諸大姉忍。僧與",
    "X40n0724_001:0716b22": "比丘尼某甲。授人具足戒者默然。誰不忍者說。僧已",
    "X40n0724_001:0716b23": "忍與比丘尼某甲。授人具足戒竟。僧忍默然故。是事",
    "X40n0724_001:0716b24": "如是持(若受依止阿闍黎等準理亦合乞畜眾羯磨竝同前說)。",
    "X40n0724_001:0716c02": "四分律比丘尼鈔卷上之上"
}