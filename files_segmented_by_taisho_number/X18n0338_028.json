{
    "X18n0338_028:0693a21": "維摩羅詰經文疏卷第二十八",
    "X18n0338_028:0693a22": "阿閦品",
    "X18n0338_028:0693a23": "阿之言無閦之言動淨名以不思議之力接妙喜",
    "X18n0338_028:0693a24": "之界令此間四眾見無動世尊及所居之國因此",
    "X18n0338_028:0693b01": "為名稱無動品但此部經文凡三處現於佛國如",
    "X18n0338_028:0693b02": "佛國品答長者子意因身子之疑現於淨國二者",
    "X18n0338_028:0693b03": "入室論道其事將訖藉身子念食現香積之界三",
    "X18n0338_028:0693b04": "者出室還佛所復宗辨道明菩薩行顯淨名所居",
    "X18n0338_028:0693b05": "妙喜之國當知三處說法除眾生惑累緣縛既盡",
    "X18n0338_028:0693b06": "淨土業成現相正當表此上文辨菩薩之行明佛",
    "X18n0338_028:0693b07": "國之因此品仍現妙喜示佛國之果因果之門以",
    "X18n0338_028:0693b08": "明出室復宗之唱成上佛國因果之義證知此經",
    "X18n0338_028:0693b09": "用佛國因果為宗其文顯現。",
    "X18n0338_028:0693b10": "爾時世尊問維摩詰汝欲見如來為以何等觀如來",
    "X18n0338_028:0693b11": "乎。",
    "X18n0338_028:0693b12": "就此為二初明法身體用二明所居淨國所以諸",
    "X18n0338_028:0693b13": "佛既有法應二身亦有性淨隨緣兩土淨名極地",
    "X18n0338_028:0693b14": "大士亦同諸佛二智非垢非淨為是義故不捨妙",
    "X18n0338_028:0693b15": "喜而能垢淨雙遊二身二土利益眾生令得解脫",
    "X18n0338_028:0693b16": "下文自說日月為除闇冥遊於世間菩薩示行兩",
    "X18n0338_028:0693b17": "土除諸癡惑觀身實相即是同佛法身無礙之慧",
    "X18n0338_028:0693b18": "無若干也方丈臥疾託病興教即是同佛應身方",
    "X18n0338_028:0693b19": "便引接處妙喜國界補無動尊即是同諸佛有於",
    "X18n0338_028:0693b20": "淨國居娑婆土助釋迦揚化即是同諸佛示有穢",
    "X18n0338_028:0693b21": "土隨緣利益淨穢雙遊圓通無礙同於諸佛所得",
    "X18n0338_028:0693b22": "權實喻如十四十五之月以簡佛菩薩異耳就第",
    "X18n0338_028:0693b23": "一明法身中為二一佛問其法身二身子問應身",
    "X18n0338_028:0693b24": "就佛問為二一佛問。",
    "X18n0338_028:0693c01": "維摩詰言如自觀身實相觀佛亦然。",
    "X18n0338_028:0693c02": "二大士答就答中為四一總答二別答三結四簡",
    "X18n0338_028:0693c03": "邪正就總答中明觀身實相不殊佛觀佛亦然者",
    "X18n0338_028:0693c04": "只自觀巴家之實相與佛實相不殊佛之實相與",
    "X18n0338_028:0693c05": "已無異故大品云諸法如實相即是佛實相無來",
    "X18n0338_028:0693c06": "無去故約此中為三一者尋末取本二者就位三",
    "X18n0338_028:0693c07": "者觀心尋末取本者明大士是金粟如來所得法",
    "X18n0338_028:0693c08": "身與今釋迦法身不異故上文云諸佛種性色身",
    "X18n0338_028:0693c09": "悉皆平等是故得知觀己身之本實相與佛實相",
    "X18n0338_028:0693c10": "一種無異故言觀佛亦然第二就位者明大士位",
    "X18n0338_028:0693c11": "居十地補處之位隣次於佛當紹尊位只十地之",
    "X18n0338_028:0693c12": "相與妙覺之尊所得實相復有何異第三觀心者",
    "X18n0338_028:0693c13": "上文云諸佛解脫當於眾生心相中求一切眾生",
    "X18n0338_028:0693c14": "心相即菩提相眾生如佛如一如無二如實相者",
    "X18n0338_028:0693c15": "即是佛故經言遊心法界如虗空是人即能知諸",
    "X18n0338_028:0693c16": "佛之境界觀己心性既是實相即是與諸佛心相",
    "X18n0338_028:0693c17": "義齊譬如人射法(云云)若正觀此相具如入不二門",
    "X18n0338_028:0693c18": "亡於二邊正顯中道此中重明其意所以如來問",
    "X18n0338_028:0693c19": "者以上來辨無礙慧無若干諸佛身智功德平等",
    "X18n0338_028:0693c20": "佛欲顯大士法身與諸佛不異是故問其云何觀",
    "X18n0338_028:0693c21": "法身若辨法身法身必有所指所指之處即是佛",
    "X18n0338_028:0693c22": "國故有此問也他解應身之佛得有封疆界域國",
    "X18n0338_028:0693c23": "土之名法身冥寂有何國土今解不爾諸佛法身",
    "X18n0338_028:0693c24": "尚非垢非淨而能隨緣雙遊垢淨今法身非境非",
    "X18n0338_028:0694a01": "智亦雙照境智何意不得辨於國土境界耶故金",
    "X18n0338_028:0694a02": "光明云不可思議智境不可思議智照此不思議",
    "X18n0338_028:0694a03": "之境豈非是法身靈智所栖普賢觀云毗盧遮那",
    "X18n0338_028:0694a04": "是極妙法身而言有土名常寂光遍一切處此豈",
    "X18n0338_028:0694a05": "非真國境也。",
    "X18n0338_028:0694a06": "我觀如來前際不來後際不去今則不住不觀色不",
    "X18n0338_028:0694a07": "觀色如不觀色性不觀受想行識不觀識如不觀識",
    "X18n0338_028:0694a08": "性非四大起同於虗空六入無積眼耳鼻舌身心已",
    "X18n0338_028:0694a09": "過不在三界三結已離順三脫門三明與無明等不",
    "X18n0338_028:0694a10": "一相不異相不自相不他相非無相非取相不此岸",
    "X18n0338_028:0694a11": "不彼岸不中流而化眾生觀於寂滅亦不永滅不此",
    "X18n0338_028:0694a12": "不彼不以此不以彼不可以智知不可以識識無晦",
    "X18n0338_028:0694a13": "無明無名無相無強無弱非淨非穢不在方不離方",
    "X18n0338_028:0694a14": "非有為非無為無示無說不施不慳不戒不犯不忍",
    "X18n0338_028:0694a15": "不恚不進不怠不定不亂不智不愚不誠不欺不來",
    "X18n0338_028:0694a16": "不去不出不入一切言語道斷非福田非不福田非",
    "X18n0338_028:0694a17": "應供養非不應供養非取非捨非有相非無相同真",
    "X18n0338_028:0694a18": "際等法性不可稱不可量過諸稱量非大非小非見",
    "X18n0338_028:0694a19": "非聞非覺非知離眾結縛等諸智同眾生於諸法無",
    "X18n0338_028:0694a20": "分別一切無失無濁無惱無作無起無生無滅無畏",
    "X18n0338_028:0694a21": "無憂無喜無厭無著無已有無當有無今有不可以",
    "X18n0338_028:0694a22": "一切言說分別顯示。",
    "X18n0338_028:0694a23": "第二別答觀三世中前際不來如見有未來之法",
    "X18n0338_028:0694a24": "入於現在可得是生是來可得是有邊無邊本不",
    "X18n0338_028:0694b01": "見有未來之生何況更有來人現在是故前際不",
    "X18n0338_028:0694b02": "來後際不去者若有法滅入過去可得言來可得",
    "X18n0338_028:0694b03": "云如去不如去今不見有法入過去者是故後際",
    "X18n0338_028:0694b04": "不去今則不住者若有法在於現在可言在言住",
    "X18n0338_028:0694b05": "可言常與無常今不見可得法在於現在者何得",
    "X18n0338_028:0694b06": "言其住故三世求不可得他解金剛已前無常樂",
    "X18n0338_028:0694b07": "我淨金剛已後常樂我淨今解不如此金剛已前",
    "X18n0338_028:0694b08": "常樂我淨何以故佛性之法本自有之非適今也",
    "X18n0338_028:0694b09": "金剛已後無常樂我淨何以故經言十地菩薩更",
    "X18n0338_028:0694b10": "無量劫倒修凡事若法身起應六道同凡夫生滅",
    "X18n0338_028:0694b11": "即是亦應有無常樂我淨是故同佗不同各隨所",
    "X18n0338_028:0694b12": "以佗釋應只是化化是應今解不爾應能為化化",
    "X18n0338_028:0694b13": "不能為應如凡夫外道通仙諸天神鬼皆能有化",
    "X18n0338_028:0694b14": "此不能為應如化所化亦是暫時權有不能卒其",
    "X18n0338_028:0694b15": "始終今辨應是應同同其始終一期之法名之為",
    "X18n0338_028:0694b16": "應如來以無分別心任運之智隨緣有感應而用",
    "X18n0338_028:0694b17": "之無所為礙不勞運念猶如明鏡有像即現而影",
    "X18n0338_028:0694b18": "像相似更無差異也如天仙所化作念經營方能",
    "X18n0338_028:0694b19": "有化如畫運念動手圖寫人形未必全不動念妙",
    "X18n0338_028:0694b20": "不妙約此兩譬可知不觀色者心如幻師幻作種",
    "X18n0338_028:0694b21": "種色若知幻師是誑則不得所幻之色今色從心",
    "X18n0338_028:0694b22": "幻師幻出尚不得此心何處見有此色故不觀色",
    "X18n0338_028:0694b23": "不觀色如者若見色與如異是則泯色入如今不",
    "X18n0338_028:0694b24": "見色如之別故不觀如性者或言如只是性性只",
    "X18n0338_028:0694c01": "是如或有此義今聖人不容重說一法兩唱所表",
    "X18n0338_028:0694c02": "今以此性為佛性不觀色是空俗不觀如是空真",
    "X18n0338_028:0694c03": "不觀佛性空中道以其計中道有佛性而起順道",
    "X18n0338_028:0694c04": "愛生是為頂墮故上文云我及涅槃是二皆空唯",
    "X18n0338_028:0694c05": "有空病空病亦空今不觀性是無順道愛故不觀",
    "X18n0338_028:0694c06": "性非四大起者雖觀是身不於四大起惑如凡夫",
    "X18n0338_028:0694c07": "不於四大起解如二乘無惑無解故言不起同虗",
    "X18n0338_028:0694c08": "空是名實相六入者能積聚六塵構造生死不同",
    "X18n0338_028:0694c09": "凡夫六入積聚故眼耳已過過於凡夫六根境界",
    "X18n0338_028:0694c10": "不在三界者出真俗故三垢已離者無三種國之",
    "X18n0338_028:0694c11": "垢順三脫者緣一實相順三脫故三明與無明等",
    "X18n0338_028:0694c12": "無明之源即是實相法性此之法性無與等者有",
    "X18n0338_028:0694c13": "智能等此名無等等三明者即天眼能徹照未來",
    "X18n0338_028:0694c14": "漏盡達於現在宿命窮觀過去達無明之始雖復",
    "X18n0338_028:0694c15": "十住不見其始唯佛能知始終既云觀身實相觀",
    "X18n0338_028:0694c16": "佛亦然佛窮無明之始今知其始等無明漏盡者",
    "X18n0338_028:0694c17": "能知五住之漏無明惑盡故言等一相是真諦之",
    "X18n0338_028:0694c18": "相異相即是俗諦之差別今實相非真非俗故非",
    "X18n0338_028:0694c19": "一非異不自者遊行詣佗國名佗相遇到父舍名",
    "X18n0338_028:0694c20": "為自相此應用真修緣修自生佗生廣破絕離此",
    "X18n0338_028:0694c21": "等自佗入於實相也非無相者非涅槃非取相者",
    "X18n0338_028:0694c22": "非生死非生死非凡夫非涅槃非二乘不此岸非",
    "X18n0338_028:0694c23": "俗諦不彼岸非真諦不中流非諸煩惱惑離此離",
    "X18n0338_028:0694c24": "彼之此岸達非此非彼之彼岸而化眾生者此總",
    "X18n0338_028:0695a01": "明法身應用不此不彼即是不生死不涅槃二境",
    "X18n0338_028:0695a02": "不以此不以彼即觀二諦之智境智雙明不可智",
    "X18n0338_028:0695a03": "知者散諸法故即是真諦不可識識者聚諸法故",
    "X18n0338_028:0695a04": "名之為識即是生死俗諦無晦無明即是解惑解",
    "X18n0338_028:0695a05": "惑即是生死涅槃名即世間相即出世故真諦名",
    "X18n0338_028:0695a06": "為實相無強無弱者生死是剛鑛之法名強智慧",
    "X18n0338_028:0695a07": "是扶理易悟名弱非強非弱故是實相不在方者",
    "X18n0338_028:0695a08": "法性不在生死封疆豈有於界域故言不住不離",
    "X18n0338_028:0695a09": "者只常寂光土亦是於方遍一切處故言不離非",
    "X18n0338_028:0695a10": "有為非無為如無盡門也無示無說如維摩詰杜",
    "X18n0338_028:0695a11": "口也不施非是檀度之彼岸不慳不同凡夫祕悋",
    "X18n0338_028:0695a12": "之此岸六度例爾涅槃審諦為誠生死虗假為欺",
    "X18n0338_028:0695a13": "不來乘如實道來成正覺不去是乘從三界中出",
    "X18n0338_028:0695a14": "到薩婆若離此去來不出非二乘不入非凡夫言",
    "X18n0338_028:0695a15": "語道斷如淨名杜口非福田如呵須菩提非不福",
    "X18n0338_028:0695a16": "田如慰喻須菩提非應供如呵須菩提非不應供",
    "X18n0338_028:0695a17": "如來正覺知名應供同真際等法性冥契真實也",
    "X18n0338_028:0695a18": "不可稱量即是不思議解脫之法乃至不動亦如",
    "X18n0338_028:0695a19": "也同眾生一切眾生亦如也無分別者入一實相",
    "X18n0338_028:0695a20": "不見高下無失無三種漏落三土也無喜無厭等",
    "X18n0338_028:0695a21": "皆約三土煩惱以明無已有當有等應約涅槃釋",
    "X18n0338_028:0695a22": "三世偈釋此意。",
    "X18n0338_028:0695a23": "世尊如來身為若此作如是觀。",
    "X18n0338_028:0695a24": "次結。",
    "X18n0338_028:0695b01": "以斯觀者名為正觀若佗觀者名為邪觀。",
    "X18n0338_028:0695b02": "次簡邪正如文。",
    "X18n0338_028:0695b03": "爾時舍利弗問維摩詰汝於何沒而來生此。",
    "X18n0338_028:0695b04": "第二從舍利弗問者舍利是起教之人既知大士",
    "X18n0338_028:0695b05": "法身實相同於諸佛復顯應身隨緣化物無方大",
    "X18n0338_028:0695b06": "用之能故問也此問猶狹三藏意來若是三藏之",
    "X18n0338_028:0695b07": "佛沒則不生若三藏菩薩猶有惑累則有於生若",
    "X18n0338_028:0695b08": "爾問其何沒而來生此就此為二一約彈折身子",
    "X18n0338_028:0695b09": "二佛發其所居之國就初彈折為二一明身子問。",
    "X18n0338_028:0695b10": "維摩詰言汝所得法有沒生乎舍利弗言無沒生也",
    "X18n0338_028:0695b11": "若諸法無沒生相云何問言汝於何沒而來生此。",
    "X18n0338_028:0695b12": "二答答中為五一先反質二譬顯三問四答五引",
    "X18n0338_028:0695b13": "佛語為釋反質者汝解脫之中尚無沒生我法身",
    "X18n0338_028:0695b14": "中那得沒生汝既不爾何得以此為問。",
    "X18n0338_028:0695b15": "於意云何譬如幻師幻作男女。",
    "X18n0338_028:0695b16": "二譬如幻師沒生此豈是實若無實錄不得謂有",
    "X18n0338_028:0695b17": "沒生。",
    "X18n0338_028:0695b18": "寧沒生耶舍利弗言無沒生也。",
    "X18n0338_028:0695b19": "汝豈不聞佛說諸法如幻相乎答曰如是若一切法",
    "X18n0338_028:0695b20": "如幻相者云何問言汝於何沒而來生此舍利弗沒",
    "X18n0338_028:0695b21": "者為虗誑法壞敗之相生者為虗誑法相續之相菩",
    "X18n0338_028:0695b22": "薩雖沒不盡善本雖生不長諸惡。",
    "X18n0338_028:0695b23": "第五結釋中云菩薩雖沒不盡善本不同二乘人",
    "X18n0338_028:0695b24": "灰身盡智名盡善本菩薩不滅智不滅智所作功",
    "X18n0338_028:0695c01": "德亦不滅以此善本能益眾生雖是不知惡不如",
    "X18n0338_028:0695c02": "凡夫之積集不盡善本不同二乘之滅沒由善本",
    "X18n0338_028:0695c03": "不滅故能應於垢淨之國俱不長垢淨二國之善",
    "X18n0338_028:0695c04": "惡也。",
    "X18n0338_028:0695c05": "是時佛告舍利弗有國名妙喜佛號無動是維摩詰",
    "X18n0338_028:0695c06": "於彼國沒而來生此。",
    "X18n0338_028:0695c07": "佛答淨國中為三一佛說其所居隨緣淨國。",
    "X18n0338_028:0695c08": "舍利弗言未曾有也世尊是人乃能捨清淨土而來",
    "X18n0338_028:0695c09": "樂此多怒害處。",
    "X18n0338_028:0695c10": "二身子稱歎。",
    "X18n0338_028:0695c11": "維摩詰語舍利弗於意云何日光出時與冥合乎。",
    "X18n0338_028:0695c12": "三大士釋出就釋中為五一問日共闇合不。",
    "X18n0338_028:0695c13": "答曰不也日光出時則無眾冥。",
    "X18n0338_028:0695c14": "二答。",
    "X18n0338_028:0695c15": "維摩詰言夫日何故行閻浮提。",
    "X18n0338_028:0695c16": "三問日何意出。",
    "X18n0338_028:0695c17": "答曰欲以明照為之除冥。",
    "X18n0338_028:0695c18": "四答。",
    "X18n0338_028:0695c19": "維摩詰言菩薩如是雖生不淨佛土為化眾生不與",
    "X18n0338_028:0695c20": "愚闇而共合也但滅眾生煩惱闇耳。",
    "X18n0338_028:0695c21": "五釋出齊此是明人同諸佛有法應二身也(云云)。",
    "X18n0338_028:0695c22": "是時大眾渴仰欲見妙喜世界不動如來及其菩薩",
    "X18n0338_028:0695c23": "聲聞之眾。",
    "X18n0338_028:0695c24": "第二從大眾渴仰欲見妙喜去即是現於淨國是",
    "X18n0338_028:0696a01": "大士所遊居處就此為三意一者驗大士之淨國",
    "X18n0338_028:0696a02": "二令時眾起淨國之行三令發願往生是故有此",
    "X18n0338_028:0696a03": "一段文來就此為七一大眾欽渴欲見二佛命令",
    "X18n0338_028:0696a04": "現三奉命移取四佛勸時眾修行五大眾發心六",
    "X18n0338_028:0696a05": "利益已還本七身子稱歎今言大眾欽渴欲見者",
    "X18n0338_028:0696a06": "聞上來妙喜之國是大士所居是故一心渴仰。",
    "X18n0338_028:0696a07": "佛知一切眾會所念。",
    "X18n0338_028:0696a08": "第二佛命令現為二初明佛寂照鑒知知其有念。",
    "X18n0338_028:0696a09": "告維摩詰言善男子為大眾會現妙喜國不動如來",
    "X18n0338_028:0696a10": "及諸菩薩聲聞之眾眾皆欲見。",
    "X18n0338_028:0696a11": "二正命令現。",
    "X18n0338_028:0696a12": "於是維摩詰心念吾當不起于座接妙喜國鐵圍山",
    "X18n0338_028:0696a13": "川溪谷江河大海泉源須彌諸山及日月星宿天龍",
    "X18n0338_028:0696a14": "鬼神梵天等宮并諸菩薩聲聞之眾城邑聚落男女",
    "X18n0338_028:0696a15": "大小乃至無動如來及菩提樹諸妙蓮華能於十方",
    "X18n0338_028:0696a16": "作佛事者三道寶堦從閻浮提至忉利天以此寶階",
    "X18n0338_028:0696a17": "諸天來下悉為禮敬無動如來聽受經法閻浮提人",
    "X18n0338_028:0696a18": "亦登其階上昇忉利見彼諸天妙喜世界成就如是",
    "X18n0338_028:0696a19": "無量功德上至阿迦尼吒天下至水際右手斷取如",
    "X18n0338_028:0696a20": "陶家輪入此世界猶持華鬘示一切眾。",
    "X18n0338_028:0696a21": "第三奉命為六第一心念欲移妙喜山林世界。",
    "X18n0338_028:0696a22": "作是念已入於三昧現神通力以其右手斷取妙喜",
    "X18n0338_028:0696a23": "世界置於此土。",
    "X18n0338_028:0696a24": "二正現神力。",
    "X18n0338_028:0696b01": "彼得神通菩薩及聲聞眾并餘天人俱發聲言唯然",
    "X18n0338_028:0696b02": "世尊誰取我去願見救護。",
    "X18n0338_028:0696b03": "三得神通者覺驚恠。",
    "X18n0338_028:0696b04": "無動佛言非我所為是維摩詰神力所作。",
    "X18n0338_028:0696b05": "四佛稱是淨名所為。",
    "X18n0338_028:0696b06": "其餘未得神通者不覺不知己之所往。",
    "X18n0338_028:0696b07": "五不得通者不覺。",
    "X18n0338_028:0696b08": "妙喜世界雖入此土而不增減於是世界亦不迫隘",
    "X18n0338_028:0696b09": "如本無異。",
    "X18n0338_028:0696b10": "六入於此土無損減。",
    "X18n0338_028:0696b11": "爾時釋迦牟尼佛告諸大眾汝等且觀妙喜世界無",
    "X18n0338_028:0696b12": "動如來其國嚴飾菩薩行淨弟子清白。",
    "X18n0338_028:0696b13": "第四佛勸時眾修無動如來之行就此為三一勸",
    "X18n0338_028:0696b14": "觀彼國嚴淨。",
    "X18n0338_028:0696b15": "皆曰唯然已見。",
    "X18n0338_028:0696b16": "二時眾奉對曰見。",
    "X18n0338_028:0696b17": "佛言若菩薩欲得如是清淨佛土當學無動如來所",
    "X18n0338_028:0696b18": "行之道。",
    "X18n0338_028:0696b19": "三正勸修行無動行者如佛國中答長者子所明",
    "X18n0338_028:0696b20": "又如入室安慰調伏行於非道通達佛道如盡無",
    "X18n0338_028:0696b21": "盡門即是淨土行也。",
    "X18n0338_028:0696b22": "現此妙喜國時娑婆世界十四那由佗人發阿耨多",
    "X18n0338_028:0696b23": "羅三藐三菩提心。",
    "X18n0338_028:0696b24": "第五時眾發心修行為二一發心二發願有十四",
    "X18n0338_028:0696c01": "由佗即悟者皆是上來種種說法種種神變正說",
    "X18n0338_028:0696c02": "將竟現此淨國俱蒙如來勸發是故一時便有十",
    "X18n0338_028:0696c03": "四由佗得悟也。",
    "X18n0338_028:0696c04": "皆願生於妙喜佛土釋迦牟尼佛即記之曰當生彼",
    "X18n0338_028:0696c05": "國。",
    "X18n0338_028:0696c06": "第二發願者淨行深微不易可辦立誓願生於彼",
    "X18n0338_028:0696c07": "修行此中佛記即應當生得記為二一遠二近若",
    "X18n0338_028:0696c08": "是立誓之後必定生彼即是近記若是修淨行因",
    "X18n0338_028:0696c09": "必招淨土之果如彼佛國即是遠記。",
    "X18n0338_028:0696c10": "時妙喜世界於此國土所應饒益其事訖已還復本",
    "X18n0338_028:0696c11": "處舉眾皆見。",
    "X18n0338_028:0696c12": "第六如文。",
    "X18n0338_028:0696c13": "佛告舍利弗汝見此妙喜世界及無動佛不。",
    "X18n0338_028:0696c14": "第七身子稱歎文為六一佛問見不。",
    "X18n0338_028:0696c15": "唯然已見。",
    "X18n0338_028:0696c16": "二奉答唯然。",
    "X18n0338_028:0696c17": "世尊願使一切眾生得清淨土如無動佛獲神通力",
    "X18n0338_028:0696c18": "如維摩詰。",
    "X18n0338_028:0696c19": "三為一切眾生發願。",
    "X18n0338_028:0696c20": "世尊我等快得善利得見是人親近供養。",
    "X18n0338_028:0696c21": "四自蒙有寄。",
    "X18n0338_028:0696c22": "其諸眾生若今現在若佛滅後聞此經者亦得善利。",
    "X18n0338_028:0696c23": "五歎聞經功德。",
    "X18n0338_028:0696c24": "況復聞已信解受持讀誦解說如法修行若有手得",
    "X18n0338_028:0697a01": "是經典者便為已得法寶之藏若有讀誦解釋其義",
    "X18n0338_028:0697a02": "如說修行則為諸佛之所護念其有供養如是人者",
    "X18n0338_028:0697a03": "當知則為供養於佛其有書持此經卷者當知其室",
    "X18n0338_028:0697a04": "即有如來若聞此經能隨喜者斯人則為趣一切智",
    "X18n0338_028:0697a05": "若能信解此經乃至一四句偈為佗說者當知此人",
    "X18n0338_028:0697a06": "即是受阿耨多羅三藐三菩提記。",
    "X18n0338_028:0697a07": "六況出福深就況出中約六番往釋如文若依此",
    "X18n0338_028:0697a08": "語意即是流通段今明身子小乘之人非是任持",
    "X18n0338_028:0697a09": "大典故不屬流通但為流通作於起發也。",
    "X18n0338_028:0697a10": "法供養品",
    "X18n0338_028:0697a11": "此品正明帝釋弘經護持大法即是第三流通段",
    "X18n0338_028:0697a12": "凡有二品流通是從譬得名如洪源甘澤從上被",
    "X18n0338_028:0697a13": "下名之為流無所壅隔名之為通今用此無上法",
    "X18n0338_028:0697a14": "寶實相之經被下代眾生使無壅隔季末有緣皆",
    "X18n0338_028:0697a15": "令沾潤此是慈悲純厚故也。",
    "X18n0338_028:0697a16": "爾時釋提桓因於大眾中白佛言世尊我雖從佛及",
    "X18n0338_028:0697a17": "文殊師利聞百千經未曾聞此不可思議自在神通",
    "X18n0338_028:0697a18": "決定實相經典。",
    "X18n0338_028:0697a19": "此文為二初從此品明天帝護法格出月蓋法之",
    "X18n0338_028:0697a20": "供養明護持之利深顯弘經之德重二從囑累品",
    "X18n0338_028:0697a21": "去明大聖慇懃付囑鄭重當令季像必得宣通就",
    "X18n0338_028:0697a22": "前為二一天帝稱歎弘經二如來述成其意就天",
    "X18n0338_028:0697a23": "帝白佛去為三一歎法二歎人三發誓今言天帝",
    "X18n0338_028:0697a24": "欲護持大典修習勝門有持此經故志存覆育即",
    "X18n0338_028:0697b01": "是以法供養法身如釋論云迦毗羅生身生處摩",
    "X18n0338_028:0697b02": "伽陀法身生處為報恩多在二國之中為報法身",
    "X18n0338_028:0697b03": "多在摩伽陀國說法護持即是法供養也復次天",
    "X18n0338_028:0697b04": "帝共與梵王同請說法如來受請觀機知不堪大",
    "X18n0338_028:0697b05": "乘仍開小教小教既興次應說大今時此不思議",
    "X18n0338_028:0697b06": "解脫猶是酬其昔請釋論云說般若猶是酬梵王",
    "X18n0338_028:0697b07": "天帝之請天帝既蒙酬請歡喜護持若是言天主",
    "X18n0338_028:0697b08": "得阿那含不應流通大教者此是三藏中謂為那",
    "X18n0338_028:0697b09": "含華嚴說天主住十不可思議法門豈不堪弘通",
    "X18n0338_028:0697b10": "此法復為天主率化群下最為風靡就歎法中先",
    "X18n0338_028:0697b11": "歎不思議解脫之用次歎實相之法非法無以成",
    "X18n0338_028:0697b12": "人非人無以顯法故須雙歎百千經者即是初教",
    "X18n0338_028:0697b13": "阿含等阿含中亦授彌勒之記何妨對文殊復次",
    "X18n0338_028:0697b14": "通教別教之中未曾聞此圓教法門具足之道體",
    "X18n0338_028:0697b15": "用難思昔所未曾聞。",
    "X18n0338_028:0697b16": "如我解佛所說義趣若有眾生聞此經法信解受持",
    "X18n0338_028:0697b17": "讀誦之者必得是法不疑。",
    "X18n0338_028:0697b18": "就歎人中為二初釋聞經功德。",
    "X18n0338_028:0697b19": "何況如說修行斯人則為閉眾惡趣開諸善門常為",
    "X18n0338_028:0697b20": "諸佛之所護念降伏外學摧滅魔怨修治菩提安處",
    "X18n0338_028:0697b21": "道場履踐如來所行之跡。",
    "X18n0338_028:0697b22": "次況出如法行者閉眾惡趣是止善開善門是行",
    "X18n0338_028:0697b23": "善行即是觀止即是定就此中為約因果兩判為",
    "X18n0338_028:0697b24": "佛護念者明其修止行兩因深契道理是故加於",
    "X18n0338_028:0697c01": "可加故言護念但佛普護眾生眾生無瘡毒不得",
    "X18n0338_028:0697c02": "入若修此止行之因即是信心瘡義亦得護念觀",
    "X18n0338_028:0697c03": "心者只止觀調心名之為覺一切邪念紛動即用",
    "X18n0338_028:0697c04": "止觀二法觀之不令緣念得起是則常為覺心所",
    "X18n0338_028:0697c05": "護降伏外道即是伏見思兩惑六十二見諸邪計",
    "X18n0338_028:0697c06": "之道得菩薩道已能降煩惱魔如前說乃至四魔",
    "X18n0338_028:0697c07": "十魔故上文云即是始坐道樹力降魔得甘露滅",
    "X18n0338_028:0697c08": "覺道成已於諸法無罣礙悉能摧伏諸外道即是",
    "X18n0338_028:0697c09": "發心修學圓觀之人入初發心時即能八相成道",
    "X18n0338_028:0697c10": "名之為佛降魔勞怨度脫一切修治佛道者即是",
    "X18n0338_028:0697c11": "外化為八相之佛而內心於法身中修治道地滿",
    "X18n0338_028:0697c12": "殘餘佛法安處道場如光嚴中辦道場相履佛之",
    "X18n0338_028:0697c13": "跡行佛所行住佛所住諸佛如是來我亦如是來",
    "X18n0338_028:0697c14": "皆是隣果往歎。",
    "X18n0338_028:0697c15": "世尊若有受持讀誦如說修行者我當與諸眷屬供",
    "X18n0338_028:0697c16": "養給事所在聚落城邑山林曠野有是經處我亦與",
    "X18n0338_028:0697c17": "諸眷屬聽受法故共到其所其未信者當令生信其",
    "X18n0338_028:0697c18": "已信者當為作護。",
    "X18n0338_028:0697c19": "若有持讀者去即是第三發誓弘宣。",
    "X18n0338_028:0697c20": "佛言善哉善哉天帝如汝所說吾助汝喜此經廣說",
    "X18n0338_028:0697c21": "過去未來現在諸佛不可思議阿耨多羅三藐三菩",
    "X18n0338_028:0697c22": "提。",
    "X18n0338_028:0697c23": "第二從佛言善哉善哉去即是述成天帝上三段",
    "X18n0338_028:0697c24": "第一述其歎法第二述其歎人第三述其發誓就",
    "X18n0338_028:0698a01": "第一吾助爾喜者明此經是三世佛不思議菩提",
    "X18n0338_028:0698a02": "即是述其歎法言三世佛不可思議菩提即是實",
    "X18n0338_028:0698a03": "相之法佛由此實相能得菩提也。",
    "X18n0338_028:0698a04": "是故天帝若善男子善女人受持讀誦供養是經者",
    "X18n0338_028:0698a05": "則為供養去來今佛天帝正使三千大千世界如來",
    "X18n0338_028:0698a06": "滿中譬如甘蔗竹葦稻麻叢林若有善男子善女人",
    "X18n0338_028:0698a07": "或以一劫或減一劫恭敬尊重讚歎供養奉諸所安。",
    "X18n0338_028:0698a08": "第二從男女受持是經則為供養去來今佛去是",
    "X18n0338_028:0698a09": "述其歎人就此為四初格量功德二問三答四正",
    "X18n0338_028:0698a10": "格量就前格量中為二一格現在供養佛。",
    "X18n0338_028:0698a11": "至諸佛滅後以一一全身舍利起七寶塔縱廣一四",
    "X18n0338_028:0698a12": "天下高至梵天表剎莊嚴以一切華香瓔珞幢旛伎",
    "X18n0338_028:0698a13": "樂微妙第一若一劫若減一劫而供養之。",
    "X18n0338_028:0698a14": "二格滅後起塔。",
    "X18n0338_028:0698a15": "於天帝意云何其人植福寧為多不。",
    "X18n0338_028:0698a16": "第二問如文。",
    "X18n0338_028:0698a17": "釋提桓因言多矣。",
    "X18n0338_028:0698a18": "第三答為二一答多矣。",
    "X18n0338_028:0698a19": "世尊彼之福德若以百千億劫說不能盡。",
    "X18n0338_028:0698a20": "二釋其不可盡所以大乘經中多格量供養生身",
    "X18n0338_028:0698a21": "不及法身何故如此正言生身之福不動不出法",
    "X18n0338_028:0698a22": "身功德能動能出出離生死故言福不趣菩提二",
    "X18n0338_028:0698a23": "能趣菩提於實名了因於餘名生因生因是緣因",
    "X18n0338_028:0698a24": "福德不動不出不至菩提功德有盡於實名了因",
    "X18n0338_028:0698b01": "實即實相了因照了與實相相應能趣菩提功德",
    "X18n0338_028:0698b02": "不盡同虗空等法界豈得與前福德不動不出有",
    "X18n0338_028:0698b03": "限之法為量供養生身名為生因不趣菩提供養",
    "X18n0338_028:0698b04": "法身實名了因能趣菩提是故格量不可限極金",
    "X18n0338_028:0698b05": "剛般若云住相布施如人入闇則無所見不住相",
    "X18n0338_028:0698b06": "布施如人有目日光明照見種種色東方虗空不",
    "X18n0338_028:0698b07": "可思量南西北方亦難測度法供養為最復次大",
    "X18n0338_028:0698b08": "品云實相是三世諸佛之母母得病諸子憂愁若",
    "X18n0338_028:0698b09": "實相之法不廣被眾生約眾生故言實相病若止",
    "X18n0338_028:0698b10": "供養一佛於餘佛無功德若謗一佛於餘佛無罪",
    "X18n0338_028:0698b11": "若供養佛母實相之相即於三世十方佛所俱得",
    "X18n0338_028:0698b12": "功德若毀謗佛母則於諸佛為怨是故述天帝云",
    "X18n0338_028:0698b13": "諸佛菩提皆從是生菩提之相不可限量。",
    "X18n0338_028:0698b14": "佛告天帝當知是善男子善女人聞是不可思議解",
    "X18n0338_028:0698b15": "脫經典信解受持讀誦修行福多於彼所以者何諸",
    "X18n0338_028:0698b16": "佛菩提皆從此生菩提之相不可限量以是因緣福",
    "X18n0338_028:0698b17": "不可量。",
    "X18n0338_028:0698b18": "第四正格量中亦述其上歎信法兩行聞是不思",
    "X18n0338_028:0698b19": "議之經信解是述成上信行人修行福多即是述",
    "X18n0338_028:0698b20": "上法行。",
    "X18n0338_028:0698b21": "佛語天帝過去無量阿僧祇劫時世有佛號曰藥王",
    "X18n0338_028:0698b22": "如來應供正徧知明行足善逝世間解無上士調御",
    "X18n0338_028:0698b23": "丈夫天人師佛世尊世界曰大莊嚴劫曰莊嚴佛壽",
    "X18n0338_028:0698b24": "二十小劫其聲聞僧三十六億那由佗菩薩僧有十",
    "X18n0338_028:0698c01": "二億。",
    "X18n0338_028:0698c02": "第三述其發誓弘經護持流布從過去藥王佛去",
    "X18n0338_028:0698c03": "文為四一明過去法供養之因由二明王子月蓋",
    "X18n0338_028:0698c04": "三結會古今四結釋述成就因緣由藉中為三一",
    "X18n0338_028:0698c05": "明有佛。",
    "X18n0338_028:0698c06": "天帝是時有轉輪聖王名曰寶蓋七寶具足主四天",
    "X18n0338_028:0698c07": "下王有千子端正勇健能伏怨敵爾時寶蓋與其眷",
    "X18n0338_028:0698c08": "屬供養藥王如來施諸所安至滿五劫過五劫已告",
    "X18n0338_028:0698c09": "其千子汝等亦當如我以深心供養於佛。",
    "X18n0338_028:0698c10": "二明有王勑示諸子令興供養。",
    "X18n0338_028:0698c11": "於是千子受父王命供養藥王如來復滿五劫一切",
    "X18n0338_028:0698c12": "施安。",
    "X18n0338_028:0698c13": "三明諸子奉勑宣行。",
    "X18n0338_028:0698c14": "其王一子名曰月蓋獨坐思惟寧有供養殊過此者。",
    "X18n0338_028:0698c15": "第二從其王一子名月蓋去文為九第一王子獨",
    "X18n0338_028:0698c16": "坐思惟求勝供養二者空中警覺三者仍問勝法",
    "X18n0338_028:0698c17": "四者天勸問如來五者往請於佛六者佛為解說",
    "X18n0338_028:0698c18": "七者聞法得順忍八者佛記其護法九者出家為",
    "X18n0338_028:0698c19": "道為法供養。",
    "X18n0338_028:0698c20": "以佛神力空中有天曰善男子法之供養勝諸供養",
    "X18n0338_028:0698c21": "即問何謂法之供養。",
    "X18n0338_028:0698c22": "天曰汝可往問藥王如來當廣為汝說法之供養。",
    "X18n0338_028:0698c23": "即時月蓋王子行詣藥王如來稽首佛足却住一面",
    "X18n0338_028:0698c24": "白佛言世尊諸供養中法供養勝云何名為法之供",
    "X18n0338_028:0699a01": "養。",
    "X18n0338_028:0699a02": "佛言善男子法供養者諸佛所說深經一切世間難",
    "X18n0338_028:0699a03": "信難受微妙難見清淨無染非但分別思惟之所能",
    "X18n0338_028:0699a04": "得。",
    "X18n0338_028:0699a05": "就第六佛為說文為二初明勝妙之法第二從若",
    "X18n0338_028:0699a06": "聞是等經信解者明供養之心今就勝法中為四",
    "X18n0338_028:0699a07": "一者從佛言去明最妙之法二菩薩法藏者明約",
    "X18n0338_028:0699a08": "法論因三者從能令眾生坐於道場去是約法論",
    "X18n0338_028:0699a09": "果四者從諸佛賢聖去是為佛所歎印其因果今",
    "X18n0338_028:0699a10": "釋第一所說深經者然實相之理非深非淺為深",
    "X18n0338_028:0699a11": "淺兩緣於非深非淺之中作深淺二說淺者即是",
    "X18n0338_028:0699a12": "三藏通別之經深者即是圓極之教故言深經深",
    "X18n0338_028:0699a13": "經相貌即如大士上來所說觀身實相之義即是",
    "X18n0338_028:0699a14": "清淨深經也難信者如一微塵之中有三千大千",
    "X18n0338_028:0699a15": "之經則人無信者實相之理只在心中無勞遠覓",
    "X18n0338_028:0699a16": "近而不識說之不信故云難信難受者若有所受",
    "X18n0338_028:0699a17": "則有所行若無所受則何所行信受實相則能修",
    "X18n0338_028:0699a18": "行若不信受不能修習微妙者即是不思議解脫",
    "X18n0338_028:0699a19": "之異名亦是三德微妙我法妙難思清淨無染者",
    "X18n0338_028:0699a20": "不為三種見思所染猶如虗空無諸淨穢非思量",
    "X18n0338_028:0699a21": "分別能得者動念運想所不能契無念無分別自",
    "X18n0338_028:0699a22": "然流入薩婆若海亦非三藏通別方便之人所能",
    "X18n0338_028:0699a23": "測度。",
    "X18n0338_028:0699a24": "菩薩法藏所攝陀羅尼印印之至不退轉成就六度",
    "X18n0338_028:0699b01": "善分別義順菩提法眾經之上入大慈悲離眾魔事",
    "X18n0338_028:0699b02": "及諸邪見順因緣法無我無人無眾生無壽命空無",
    "X18n0338_028:0699b03": "相無作無起。",
    "X18n0338_028:0699b04": "第二明因菩薩法藏所攝者明菩薩法藏聞持前",
    "X18n0338_028:0699b05": "行三德祕密之藏不縱不橫無所積聚乃名為藏",
    "X18n0338_028:0699b06": "含受諸法悉入其中陀羅尼印者陀羅尼名為能",
    "X18n0338_028:0699b07": "遮能持持善不失遮惡不起不起不失名之為印",
    "X18n0338_028:0699b08": "至不退轉者即是遮持諸善無有退者亦是無生",
    "X18n0338_028:0699b09": "法忍不退之位成就六度者(云云)善分別順於菩提",
    "X18n0338_028:0699b10": "即是善能分別諸法相於第一義而不動眾經之",
    "X18n0338_028:0699b11": "上者在三藏通別教等諸經之上故入大慈悲即",
    "X18n0338_028:0699b12": "是起無緣之慈如上三十種慈離眾魔去即是離",
    "X18n0338_028:0699b13": "八魔十魔等亦是離三種之愛天魔屬生死為愛",
    "X18n0338_028:0699b14": "流轉菩薩離此故名離魔及邪見者亦是三種方",
    "X18n0338_028:0699b15": "便中一切諸見自此之前皆名邪見實相之中皆",
    "X18n0338_028:0699b16": "離此等諸見順因緣者因緣之性即是實相順此",
    "X18n0338_028:0699b17": "實相深觀諸法具生法二空因緣即法空也緣實",
    "X18n0338_028:0699b18": "相修三空三昧。",
    "X18n0338_028:0699b19": "能令眾生坐於道場而轉法輪諸天龍神乾闥婆等",
    "X18n0338_028:0699b20": "所共歎譽能令眾生入佛法藏攝諸賢聖一切智慧",
    "X18n0338_028:0699b21": "說眾菩薩所行之道依於諸法實相之義明宣無常",
    "X18n0338_028:0699b22": "苦空無我寂滅之法能救一切毀禁眾生諸魔外道",
    "X18n0338_028:0699b23": "及貪著者能使怖畏。",
    "X18n0338_028:0699b24": "第三約果明坐道場者若能如此圓觀實相入涅",
    "X18n0338_028:0699c01": "槃般若名為住住發心住時即能八相成道隨緣",
    "X18n0338_028:0699c02": "作佛故云初發心時即坐道場轉法輪者是圓頓",
    "X18n0338_028:0699c03": "漸三教故言轉法輪天龍共歎者既坐道場為佛",
    "X18n0338_028:0699c04": "利益一切人天敬仰入佛法藏者安處諸子祕密",
    "X18n0338_028:0699c05": "藏中也圓教攝四十二賢聖偏教攝二十七賢聖",
    "X18n0338_028:0699c06": "皆佛法藏也一切智慧者皆令稟偏圓之人得入",
    "X18n0338_028:0699c07": "佛慧法華云如是之人我今亦令入於佛慧說眾",
    "X18n0338_028:0699c08": "菩薩所行之道者菩薩以實相為道雖復稟餘教",
    "X18n0338_028:0699c09": "終引歸實相依實相義者若因若果無得離於實",
    "X18n0338_028:0699c10": "相約此實相辦於偏圓之教故法華云若深智者",
    "X18n0338_028:0699c11": "為說此法即說於實相又云若不解此法於如來",
    "X18n0338_028:0699c12": "餘深法中示教利喜即是說偏漸之教宣說無我",
    "X18n0338_028:0699c13": "苦空寂滅等能救毀禁者方便教中皆乖圓極名",
    "X18n0338_028:0699c14": "為毀禁若入圓中無復方便之過亦為小乘中毀",
    "X18n0338_028:0699c15": "重之者無懺悔處若是大乘能有無生正觀洗浣",
    "X18n0338_028:0699c16": "故言救諸毀禁諸魔外道怖者斷除愛見兩種之",
    "X18n0338_028:0699c17": "心故無五怖。",
    "X18n0338_028:0699c18": "諸佛賢聖所共稱歎背生死苦示涅槃樂十方三世",
    "X18n0338_028:0699c19": "諸佛所說。",
    "X18n0338_028:0699c20": "第四諸佛稱歎即契於實相初心即能作佛故為",
    "X18n0338_028:0699c21": "諸聖之所嗟歎背生死者背三種生死也示涅槃",
    "X18n0338_028:0699c22": "者即是示百句解脫也十方佛所說者一切佛道",
    "X18n0338_028:0699c23": "同皆共說此實相也。",
    "X18n0338_028:0699c24": "若聞如是等經信解受持讀誦以方便力為諸眾生",
    "X18n0338_028:0700a01": "分別解說顯示分明守護法故是名法之供養又於",
    "X18n0338_028:0700a02": "諸法如說修行隨順十二因緣離諸邪見得無生忍",
    "X18n0338_028:0700a03": "決定無我無有眾生而於因緣果報無違無諍離諸",
    "X18n0338_028:0700a04": "我所依於義不依語依於智不依識依了義經不依",
    "X18n0338_028:0700a05": "不了義經依於法不依人隨順法相無所入無所歸",
    "X18n0338_028:0700a06": "無明畢竟滅故諸行亦畢竟滅乃至生畢竟滅故老",
    "X18n0338_028:0700a07": "死亦畢竟滅作如是觀十二因緣無有盡相不復起",
    "X18n0338_028:0700a08": "見是名最上法之供養。",
    "X18n0338_028:0700a09": "第二從若聞如是等經者是明供養之心就此為",
    "X18n0338_028:0700a10": "二一明信行二明法行若聞說實相之法即於聞",
    "X18n0338_028:0700a11": "中生解通達無礙名信行供養之心若聞不聞如",
    "X18n0338_028:0700a12": "法修行觀因緣空斷諸妄見見實相理得無生忍",
    "X18n0338_028:0700a13": "是名法行供養之心復約四依釋之於法行不了",
    "X18n0338_028:0700a14": "不可是名依人諸佛之教本為逗物根宜不可定",
    "X18n0338_028:0700a15": "執故不依語識是具煩惱法不可依識經是三方",
    "X18n0338_028:0700a16": "便教非實故不可依了義是可依人是生身故不",
    "X18n0338_028:0700a17": "可依達無明源底者知本來不生是故畢竟無滅",
    "X18n0338_028:0700a18": "觀因緣無有盡者即是癡如虗空不可盡。",
    "X18n0338_028:0700a19": "佛告天帝王子月蓋從藥王佛聞如是法得柔順忍。",
    "X18n0338_028:0700a20": "第七聞法得柔順忍者即為二初得順忍之益二",
    "X18n0338_028:0700a21": "解寶衣報恩供養若作圓教明柔順忍者柔是柔",
    "X18n0338_028:0700a22": "伏即是圓教之十信鐵輪之位六根清淨中若發",
    "X18n0338_028:0700a23": "真明入理即是得無生忍也。",
    "X18n0338_028:0700a24": "即解寶衣嚴身之具以供養佛白佛言世尊如來滅",
    "X18n0338_028:0700b01": "後我當行法供養守護正法願以威神加哀建立令",
    "X18n0338_028:0700b02": "我得降伏魔怨修菩薩行。",
    "X18n0338_028:0700b03": "解衣供養為二一供養二發願行法供養請威神",
    "X18n0338_028:0700b04": "加被使得降怨宣通大法。",
    "X18n0338_028:0700b05": "佛知其深心所念而記之曰汝於末後守護法城。",
    "X18n0338_028:0700b06": "第八佛記者但記其後代是弘法護持之人與物",
    "X18n0338_028:0700b07": "有緣能興顯大法未見記作佛之文遠而為論亦",
    "X18n0338_028:0700b08": "應即有此義齊文未有。",
    "X18n0338_028:0700b09": "天帝時王子月蓋見法清淨聞佛授記以信出家修",
    "X18n0338_028:0700b10": "習善法精進不久得五神通逮菩薩道得陀羅尼無",
    "X18n0338_028:0700b11": "斷辯才於佛滅後以其所得神通總持辯才之力滿",
    "X18n0338_028:0700b12": "十小劫藥王如來所轉法輪隨而分布。",
    "X18n0338_028:0700b13": "第九明出家修道行法供養就此為二一明出家",
    "X18n0338_028:0700b14": "護法。",
    "X18n0338_028:0700b15": "月蓋比丘以守護法勤行精進即於此身化百萬億",
    "X18n0338_028:0700b16": "人於阿耨多羅三藐三菩提立不退轉十四那由佗",
    "X18n0338_028:0700b17": "人深發聲聞辟支佛心無量眾生得生天上。",
    "X18n0338_028:0700b18": "二明化人多少百萬億發菩提心是用圓教所說",
    "X18n0338_028:0700b19": "十四由佗發二乘心是用方便誘引用此圓偏兩",
    "X18n0338_028:0700b20": "法導利眾生故是法之供養。",
    "X18n0338_028:0700b21": "天帝時王寶蓋豈異人乎今現得佛號寶燄如來其",
    "X18n0338_028:0700b22": "王千子即賢劫中千佛是也從迦羅鳩孫馱為始得",
    "X18n0338_028:0700b23": "佛最後如來號曰樓至月蓋比丘則我身是。",
    "X18n0338_028:0700b24": "第三結會古今如文。",
    "X18n0338_028:0700c01": "如是天帝當知此要以法供養於諸供養為上為最",
    "X18n0338_028:0700c02": "第一無比是故天帝當以法之供養供養於佛。",
    "X18n0338_028:0700c03": "第四述成上發誓弘經護持宣布亦護行經之者",
    "X18n0338_028:0700c04": "悉使和安。",
    "X18n0338_028:0700c05": "囑累品",
    "X18n0338_028:0700c06": "此品流通文中第二前明天帝發誓弘經此辨如",
    "X18n0338_028:0700c07": "來金口付囑囑是付囑為義以無相之實法付囑",
    "X18n0338_028:0700c08": "弘護之人累是煩勞荷負之義今將此大法專為",
    "X18n0338_028:0700c09": "已任令外難消轉內行宣通故稱囑累也。",
    "X18n0338_028:0700c10": "於是佛告彌勒菩薩言彌勒我今以是無量億阿僧",
    "X18n0338_028:0700c11": "祇劫所集阿耨多羅三藐三菩提付囑於汝。",
    "X18n0338_028:0700c12": "就此文為三一者佛付囑彌勒第二付囑阿難第",
    "X18n0338_028:0700c13": "三大眾聞經歡喜今就第一付彌勒中為二初佛",
    "X18n0338_028:0700c14": "付囑第二彌勒受旨就佛付囑中為三第一正付",
    "X18n0338_028:0700c15": "囑此經第二釋第三簡得失今就第一付囑中為",
    "X18n0338_028:0700c16": "二一付囑尊經二命神通守護以無量僧祇所集",
    "X18n0338_028:0700c17": "付汝者若按迦旃延所解三藏中明三阿僧祇習",
    "X18n0338_028:0700c18": "學佛法百劫種相佛道現前此則是三藏小乘淺",
    "X18n0338_028:0700c19": "近之法修學研行劫數為少若按釋論彈於此義",
    "X18n0338_028:0700c20": "佛法無量豈是三僧祇所學能遍乃經無量億僧",
    "X18n0338_028:0700c21": "祇習塵沙佛法諸深法門乃可圓滿大乘深妙是",
    "X18n0338_028:0700c22": "故學劫亦多今言無量劫所集故知是大乘妙典",
    "X18n0338_028:0700c23": "付之彌勒。",
    "X18n0338_028:0700c24": "如是輩經於佛滅後末世之中汝等當以神力廣宣",
    "X18n0338_028:0701a01": "流布於閻浮提無令斷絕。",
    "X18n0338_028:0701a02": "第二當以神力廣宣令無斷絕即是命令守護但",
    "X18n0338_028:0701a03": "以此大法付囑彌勒者正明其是次紹尊位智斷",
    "X18n0338_028:0701a04": "方圓與物有緣神通具足堪能弘護令不斷絕若",
    "X18n0338_028:0701a05": "末代眾生去聖既久非唯神根闇濁亦乃鄣礙多",
    "X18n0338_028:0701a06": "興如多寶處必饒怨賊道高魔盛妨難是生若不",
    "X18n0338_028:0701a07": "得聖力冥扶則外難侵逼若蒙神光加被亦使心",
    "X18n0338_028:0701a08": "解開通內因外緣既整法寶則無斷絕是故命以",
    "X18n0338_028:0701a09": "神力加諸眾生堪聞之者此中應引優波毱多為",
    "X18n0338_028:0701a10": "魔所惱令無數人不得悟道遂令受化之者為魔",
    "X18n0338_028:0701a11": "所惑用神力縛於魔一切聞經得益不可稱計亦",
    "X18n0338_028:0701a12": "恐是用神力弘經意(云云)。",
    "X18n0338_028:0701a13": "所以者何未來世中當有善男子善女人及天龍鬼",
    "X18n0338_028:0701a14": "神乾闥婆羅剎等發阿耨多羅三藐三菩提心樂于",
    "X18n0338_028:0701a15": "大法。",
    "X18n0338_028:0701a16": "第二釋者從所以者何未來世去即為二初明末",
    "X18n0338_028:0701a17": "代亦有得道之機次明不聞斯經則失善利前明",
    "X18n0338_028:0701a18": "末代有得道之機者但凡夫緣悟不同或見法王",
    "X18n0338_028:0701a19": "面前得益或因去世渴仰生悟故經言應以滅度",
    "X18n0338_028:0701a20": "得度者而現滅度如為治狂子故實在而言死留",
    "X18n0338_028:0701a21": "諸香藥色味芬芳悔懊心生服藥令愈若不見佛",
    "X18n0338_028:0701a22": "剋責精進愧不值佛世因是入道得出煩惑故佛",
    "X18n0338_028:0701a23": "去世後一百年許十萬出家九萬得道當知佛後",
    "X18n0338_028:0701a24": "之機亦復無量此應引毱多佛在之時求出家覓",
    "X18n0338_028:0701b01": "智齊身子佛言不得即退還外道法中佛因記之",
    "X18n0338_028:0701b02": "此人得道之機在佛滅後巳為阿難弟子度人無",
    "X18n0338_028:0701b03": "量得道恒沙時人敬譽為無相佛即是釋未來世",
    "X18n0338_028:0701b04": "中天人龍鬼有發心之緣樂于大法必得度脫不",
    "X18n0338_028:0701b05": "可不弘如此勝教使其聞也。",
    "X18n0338_028:0701b06": "若使不聞如是等經則失善利如此輩人聞是等經",
    "X18n0338_028:0701b07": "必多信樂發希有心當以頂受隨諸眾生所應得利",
    "X18n0338_028:0701b08": "而為廣說。",
    "X18n0338_028:0701b09": "第二從若使不聞是經則為大失者但聞三藏方",
    "X18n0338_028:0701b10": "便之說則失大乘毒鼓之利普賢觀云法將滅五",
    "X18n0338_028:0701b11": "百歲時一心修此法華三昧即得六根清淨故知",
    "X18n0338_028:0701b12": "末代亦能有入大乘之機若不聞此經永失法利",
    "X18n0338_028:0701b13": "故須宣通。",
    "X18n0338_028:0701b14": "彌勒當知菩薩有二相。",
    "X18n0338_028:0701b15": "第三從菩薩有二相者是簡得失就此為二一簡",
    "X18n0338_028:0701b16": "得失二廣舉非釋就簡得失中為三一標相。",
    "X18n0338_028:0701b17": "何謂為二一者好於雜句文飾之事二者不畏深義",
    "X18n0338_028:0701b18": "如實能入。",
    "X18n0338_028:0701b19": "二略釋。",
    "X18n0338_028:0701b20": "若好雜句文飾事者當知是為新學菩薩若於如是",
    "X18n0338_028:0701b21": "無染無著甚深經典無有恐畏能入其中聞已心淨",
    "X18n0338_028:0701b22": "受持讀誦如說修行當知是為久修道行。",
    "X18n0338_028:0701b23": "三約人釋約人若是三藏教中多就因緣歷別事",
    "X18n0338_028:0701b24": "相之中以明諸法若依此學者是新發意人諸大",
    "X18n0338_028:0701c01": "乘經別圓之說無依無猗離諸心識言深經者即",
    "X18n0338_028:0701c02": "是貪欲即是道恚癡亦復然如是三法中具足一",
    "X18n0338_028:0701c03": "切法若離是三法而求菩提者譬如天與地指此",
    "X18n0338_028:0701c04": "三毒之性能通達三毒實相不可得猶如虗空而",
    "X18n0338_028:0701c05": "能出生一切佛法彼經云深達此法者亦不破於",
    "X18n0338_028:0701c06": "戒深達此法者亦不著無礙行人多謂三毒是道",
    "X18n0338_028:0701c07": "而著此無礙毀於正戒正見何謂是達於三毒之",
    "X18n0338_028:0701c08": "性其達此者無毀無著乃稱經意實相之法非因",
    "X18n0338_028:0701c09": "非果而說為因果故言是因非果如佛性是果非",
    "X18n0338_028:0701c10": "因如大涅槃今三毒之性亦非因非果而說為因",
    "X18n0338_028:0701c11": "果說為因者即言三毒是道具足一切佛法說為",
    "X18n0338_028:0701c12": "果者一切眾生常寂滅相不可復滅若能聞此貪",
    "X18n0338_028:0701c13": "欲之中辨因果二道無著無毀不生恐畏當知是",
    "X18n0338_028:0701c14": "久行菩薩如此菩薩但好實相深法不復樂於文",
    "X18n0338_028:0701c15": "華才藻綺飾之言釋於貞幹之法以此往推知是",
    "X18n0338_028:0701c16": "久行菩薩也若樂言辭發言藻麗文字章節乃當",
    "X18n0338_028:0701c17": "一往悅於聽者終成添水之乳翳於實相非久行",
    "X18n0338_028:0701c18": "所行以此簡知是新發意菩薩如即時人數論分",
    "X18n0338_028:0701c19": "別問答言有眉眼亦聞大乘無猗之說謂為晃蕩",
    "X18n0338_028:0701c20": "不生信樂此中應引須達請佛為老母說法老母",
    "X18n0338_028:0701c21": "十方背佛佛十方現形要不信受後阿難化為輪",
    "X18n0338_028:0701c22": "王方便引接心地歡喜信伏心生還歸於佛聞法",
    "X18n0338_028:0701c23": "修道何故如是此是往日沙彌和上多說實相甚",
    "X18n0338_028:0701c24": "深之語聞不能解不生信慕闍梨多說因緣諸法",
    "X18n0338_028:0702a01": "事相教化事會其心心生愛翫由是緣故今聞我",
    "X18n0338_028:0702a02": "語了不入心機在阿難迴心入道阿難雖復令其",
    "X18n0338_028:0702a03": "生信終歸於我乃能得道故知文飾之法乃是悅",
    "X18n0338_028:0702a04": "耳之緣非究竟之旨方便引入為進悟之漸故所",
    "X18n0338_028:0702a05": "不論耳實相深法能作得道之要毒鼓之譬此之",
    "X18n0338_028:0702a06": "謂也約此彰新發心久行二種之人但看飾辭直",
    "X18n0338_028:0702a07": "語則知得失。",
    "X18n0338_028:0702a08": "彌勒復有二法名新學者不能決定於甚深法何等",
    "X18n0338_028:0702a09": "為二一者所未聞深經聞之驚怖生疑不能隨順毀",
    "X18n0338_028:0702a10": "謗不信而作是言我初不聞從何所來二者若有護",
    "X18n0338_028:0702a11": "持解說如是深經者不肯親近供養恭敬或時於中",
    "X18n0338_028:0702a12": "說其過惡有此二法當知是為新學菩薩為自毀傷",
    "X18n0338_028:0702a13": "不能於深法中調伏其心。",
    "X18n0338_028:0702a14": "第二從復有二法所未聞經去是明廣舉非就此",
    "X18n0338_028:0702a15": "為二前明二法釋前新學毀謗不近後明二法釋",
    "X18n0338_028:0702a16": "前久學不應輕慢取相就前毀謗不近中者此中",
    "X18n0338_028:0702a17": "如喜根菩薩但說實相之法明一切中有安樂性",
    "X18n0338_028:0702a18": "勝意稟三藏法威儀無缺持戒頭陀忽聞喜根所",
    "X18n0338_028:0702a19": "說與其學習相違其心大驚恠毀呰誹謗不肯信",
    "X18n0338_028:0702a20": "受即時作法擯此喜根擯法亦成即入地獄此是",
    "X18n0338_028:0702a21": "新發心人稟方便教毀謗般若不信深經如此之",
    "X18n0338_028:0702a22": "人須深淺知二者或時不謗此法然於持法之者",
    "X18n0338_028:0702a23": "無敬近心亦復有時說其過惡此亦是失相皆非",
    "X18n0338_028:0702a24": "久行調伏心者。",
    "X18n0338_028:0702b01": "彌勒復有二法菩薩雖信解深法猶自毀傷而不能",
    "X18n0338_028:0702b02": "得無生法忍何等為二一者輕慢新學菩薩而不教",
    "X18n0338_028:0702b03": "誨二者雖解深法而取相分別是為二法。",
    "X18n0338_028:0702b04": "第二舉輕慢取相大品明菩薩若於同住新發心",
    "X18n0338_028:0702b05": "人生輕篾想謂此人無所知曉起此一念慢心却",
    "X18n0338_028:0702b06": "損無數劫功德更還受罪如其罪報竟方能發心",
    "X18n0338_028:0702b07": "乃復今日德行以此而言輕慢之心大為罪過非",
    "X18n0338_028:0702b08": "唯障礙得無生忍乃更到受罪殃是故簡為非復",
    "X18n0338_028:0702b09": "次有菩薩雖解深法而取相分別階梯漸次格級",
    "X18n0338_028:0702b10": "升降約截明義取相分別生決定想復是動念之",
    "X18n0338_028:0702b11": "法非究竟道何以故諸法實相清淨湛然尚無一",
    "X18n0338_028:0702b12": "相何況有二三四五無言無示言之者失當示之",
    "X18n0338_028:0702b13": "者乖宗以此分別思量之心何能契會寂滅之法",
    "X18n0338_028:0702b14": "如三時四時五時半滿四宗六宗等義皆名法師",
    "X18n0338_028:0702b15": "探採經意而制立名目判釋義門欲言當理皆非",
    "X18n0338_028:0702b16": "一極無言之術今家正意則不如是圓融法界冥",
    "X18n0338_028:0702b17": "契真極不欲令心與眾生乖諍雖復立此四教直",
    "X18n0338_028:0702b18": "欲通釋諸經之文非是將此欲窮源底終不定執",
    "X18n0338_028:0702b19": "四教之義或時三教二教一教無教八教出沒不",
    "X18n0338_028:0702b20": "恒多少無定轉變自在隨人消釋不令此心介爾",
    "X18n0338_028:0702b21": "有著自執己見非佗所解若作如此但是諍論非",
    "X18n0338_028:0702b22": "入道法如南岳師說偈狗見影便鬪鬪之不肯罷",
    "X18n0338_028:0702b23": "遂至渴而死(云云)今約之簡非約營道之意但行人",
    "X18n0338_028:0702b24": "心路不同雖復種種不出二條一聖說法二聖默",
    "X18n0338_028:0702c01": "然須識己心便宜方便若有時沈塞於默然之道",
    "X18n0338_028:0702c02": "不得開心入少時應須聽法或近善知識所能開",
    "X18n0338_028:0702c03": "人心或從經卷尋求義理曉發此心或時聽法紛",
    "X18n0338_028:0702c04": "動不能靜攝尋經討義於事紛紜覺於心神無深",
    "X18n0338_028:0702c05": "利益即應冥目束體自靜其心入默然道語默兩",
    "X18n0338_028:0702c06": "行調伏其心研麤和適善能取與簡擇真偽如是",
    "X18n0338_028:0702c07": "時中任修寂靜如是時中任修智慧譬如天地或",
    "X18n0338_028:0702c08": "晴或雨調節陰陽是則萬物得生若純雨不晴則",
    "X18n0338_028:0702c09": "種子爛壞若純晴不雨牙[口*(隹/乃)]乾枯竝不能發生萬",
    "X18n0338_028:0702c10": "物要須調適然後乃善行者如是一向默然則沈",
    "X18n0338_028:0702c11": "昏闇塞若純用分別諸見競興此則權實不合導",
    "X18n0338_028:0702c12": "師不生善巧運為豁然入道夜見電光則入聖法",
    "X18n0338_028:0702c13": "是為學道之者善識是非簡別邪正也故大論言",
    "X18n0338_028:0702c14": "時雨數數墮五穀數數生法雨數數雨善法數數",
    "X18n0338_028:0702c15": "生若不將聖說聖默數數調御實相穀不生也若",
    "X18n0338_028:0702c16": "偏著知見終無入理故云雖讀百千經邪見長諸",
    "X18n0338_028:0702c17": "非吾我毒甚盛雖謂懷常子石女終不生若於聖",
    "X18n0338_028:0702c18": "說法中能聞即悟通達諸法自在明了即是信行",
    "X18n0338_028:0702c19": "聞不得悟四念思惟深徹深照得其邊底是名法",
    "X18n0338_028:0702c20": "行聖默然中亦有信行法行如是禪觀之時隨觀",
    "X18n0338_028:0702c21": "一境則遍通諸境心地開明無纖芥之疑礙如空",
    "X18n0338_028:0702c22": "中風是名法行若策觀之時不能得悟加功慊倒",
    "X18n0338_028:0702c23": "婁婁不曉若從善知識聞若經卷中聞豁如空中",
    "X18n0338_028:0702c24": "無雲表裏洞徹此是信行又從受化為語如聞而",
    "X18n0338_028:0703a01": "行是聖默然如行而聞是聖說法又從化後為語",
    "X18n0338_028:0703a02": "如行而聞是聖說法如聞而行是聖默然。",
    "X18n0338_028:0703a03": "彌勒菩薩聞說是已白佛言世尊未曾有也如佛所",
    "X18n0338_028:0703a04": "說我當遠離如斯之惡。",
    "X18n0338_028:0703a05": "第二彌勒白佛者正明奉命受旨就此為三一彌",
    "X18n0338_028:0703a06": "勒受旨二諸菩薩受旨三四王受旨就初為二初",
    "X18n0338_028:0703a07": "受旨次述成初中又二初明受誡旨。",
    "X18n0338_028:0703a08": "奉持如來無數阿僧祇劫所集阿耨多羅三藐三菩",
    "X18n0338_028:0703a09": "提法。",
    "X18n0338_028:0703a10": "從奉持如來無數劫去是受勸旨就此中為二對",
    "X18n0338_028:0703a11": "上二種一者奉通經旨。",
    "X18n0338_028:0703a12": "若未來世善男子善女人求大乘者當令手得如是",
    "X18n0338_028:0703a13": "等經與其念力使受持讀誦為佗廣說世尊若後末",
    "X18n0338_028:0703a14": "世有能受持讀誦為佗人說者當知是彌勒神力之",
    "X18n0338_028:0703a15": "所建立。",
    "X18n0338_028:0703a16": "二者奉神力護持旨此中自云與其念力而建立",
    "X18n0338_028:0703a17": "之若人依安樂行而有所說法冥空益其念力亦",
    "X18n0338_028:0703a18": "如人說法時思量只至一條二條比至說時即見",
    "X18n0338_028:0703a19": "三兩節意或可是心入義門而能明識或是冥空",
    "X18n0338_028:0703a20": "助念加被其人。",
    "X18n0338_028:0703a21": "佛言善哉善哉彌勒如汝所說佛助爾喜。",
    "X18n0338_028:0703a22": "第二佛述成。",
    "X18n0338_028:0703a23": "於是一切菩薩合掌白佛我等亦於如來滅後十方",
    "X18n0338_028:0703a24": "國土廣宣流布阿耨多羅三藐三菩提復當開導諸",
    "X18n0338_028:0703b01": "說法者令得是經。",
    "X18n0338_028:0703b02": "第二眾菩薩受旨發誓。",
    "X18n0338_028:0703b03": "爾時四天王白佛言世尊在在處處城邑聚落山林",
    "X18n0338_028:0703b04": "曠野有是經卷讀誦解說者我當率諸官屬為聽法",
    "X18n0338_028:0703b05": "故往詣其所擁護其人面百由旬令無伺求得其便",
    "X18n0338_028:0703b06": "者。",
    "X18n0338_028:0703b07": "第三四王受旨發誓如文。",
    "X18n0338_028:0703b08": "是時佛告阿難受持是經廣宣流布阿難言唯我已",
    "X18n0338_028:0703b09": "受持要者世尊當何名斯經佛言阿難是經名為維",
    "X18n0338_028:0703b10": "摩詰所說亦名不可思議解脫法門如是受持。",
    "X18n0338_028:0703b11": "第二命阿難宣經者阿難迹居小道後得羅漢之",
    "X18n0338_028:0703b12": "身入無餘之時則生分永盡何得奉宣大經此意",
    "X18n0338_028:0703b13": "止令傳持無謬結集法藏故命宣經若就本而為",
    "X18n0338_028:0703b14": "語能持十方一切佛法豈容灰滅不能宣布此經",
    "X18n0338_028:0703b15": "就文為三一奉受命二問經名三佛答二種名要",
    "X18n0338_028:0703b16": "者者即是實相實相總攝諸法得要即得諸法也。",
    "X18n0338_028:0703b17": "佛說是經已長者維摩詰文殊師利舍利弗阿難等",
    "X18n0338_028:0703b18": "及諸天人阿脩羅一切大眾聞佛所說皆大歡喜作",
    "X18n0338_028:0703b19": "禮而去。",
    "X18n0338_028:0703b20": "第三大眾聞經皆大歡喜也。",
    "X18n0338_028:0703b22": "維摩羅詰經文疏卷第二十八(終)",
    "X18n0338_028:0703c05": "此經一部疏合三十四卷上玄文三十一卷是天",
    "X18n0338_028:0703c06": "台智者大師為楊主出至佛道品不二法門品下",
    "X18n0338_028:0703c07": "有三卷疏是補處頂法師往前私記接成一部流",
    "X18n0338_028:0703c08": "傳後代故以記之耳維大周如意元年歲次壬辰",
    "X18n0338_028:0703c09": "八月天宮寺僧義威傳寫誓願受持以期佛慧為",
    "X18n0338_028:0703c10": "報三寶往江南法華寺斯文乃盡爾年六十處處",
    "X18n0338_028:0703c11": "霄夕至死無倦。",
    "X18n0338_028:0703c12": "大唐開元二十二年十二月會稽郡法華寺僧道",
    "X18n0338_028:0703c13": "儀往浦陽清泰寺依天宮寺本寫訖",
    "X18n0338_028:0703c14": "天寶十三載福嚴寫"
}