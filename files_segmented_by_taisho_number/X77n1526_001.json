{
    "X77n1526_001:0580a03": " 武林西湖高僧事略序",
    "X77n1526_001:0580a05": "人生五濁惡世。根塵濡染。昏迷沈著。其能出離火宅",
    "X77n1526_001:0580a06": "者蓋寡。至於翦髮披緇而為僧。固已高於眾人矣。然",
    "X77n1526_001:0580a07": "僧之為僧。豈若是而止哉。識心見性。超出死生。精持",
    "X77n1526_001:0580a08": "戒律。真積力久。詮演教法。垂範將來。百千萬僧中。間",
    "X77n1526_001:0580a09": "見一二。表表偉偉。卓乎不可企及。舉世佛徒莫不宗",
    "X77n1526_001:0580a10": "仰之。此高僧所以有傳也。作者有人。讀者有人。修之",
    "X77n1526_001:0580a11": "者又有人。然未有思其人。追其蹤。想像其高致。即其",
    "X77n1526_001:0580a12": "曩昔經行宴坐之地。崇飾傑閣而嚴奉之。紀述行業",
    "X77n1526_001:0580a13": "而偈贊之。圖繪頂相而瞻敬之者。瑪瑙講師元敬節",
    "X77n1526_001:0580a14": "菴乃克為之也。閣始剏於前主僧了性。工未就而遷",
    "X77n1526_001:0580a15": "住他剎。節菴實踵成之。始會萃名宿嘗駐錫於錢塘",
    "X77n1526_001:0580a16": "者得二十有四人。命東嘉僧元復撫其事實而繫之",
    "X77n1526_001:0580a17": "贊。續訪求又得六人焉。節菴併述而贊之。圖其形置",
    "X77n1526_001:0580a18": "之閣。又慮不能流布四方。乃合而成書。名以西湖高",
    "X77n1526_001:0580a19": "僧事略。鋟梓以惠學者。噫。佛法盛於東南。異人輩出。",
    "X77n1526_001:0580a20": "前人既為後人所高矣。燈燈相傳。續佛慧命。將使後",
    "X77n1526_001:0580a21": "人而復高後人。深有望焉。",
    "X77n1526_001:0580a22": "寶祐丙辰長至日吳郡莫子文序",
    "X77n1526_001:0580b03": "武林西湖高僧事略目錄",
    "X77n1526_001:0580b05": "晉三藏理法師齊玉泉超法師",
    "X77n1526_001:0580b06": "隋下竺觀法師中竺千歲和尚",
    "X77n1526_001:0580b07": "唐徑山欽禪師唐虎跑中禪師",
    "X77n1526_001:0580b08": "唐下竺標禪師唐圓澤和尚",
    "X77n1526_001:0580b09": "唐韜光禪師唐鳥窠林禪師",
    "X77n1526_001:0580b10": "唐招賢通禪師唐無著喜禪師",
    "X77n1526_001:0580b11": "五代白雲翊禪師五代長耳相和尚",
    "X77n1526_001:0580b12": "五代永明潛禪師五代智覺壽禪師",
    "X77n1526_001:0580b13": "五代五雲逢禪師宋孤山圓法師",
    "X77n1526_001:0580b14": "宋慈雲式法師宋明教嵩禪師",
    "X77n1526_001:0580b15": "宋真悟堪律師宋功臣山政禪師",
    "X77n1526_001:0580b16": "宋海月辨法師宋辨才淨法師",
    "X77n1526_001:0580b17": "宋南屏臻法師宋大智照律師",
    "X77n1526_001:0580b18": "宋三藏道法師宋妙行淨律師",
    "X77n1526_001:0580b19": "宋僧統寧法師宋晉水源法師",
    "X77n1526_001:0580c07": "武林西湖高僧事略",
    "X77n1526_001:0580c09": "宋(瑪瑙元敬　東嘉元復)仝述",
    "X77n1526_001:0580c10": "明　雲棲袾宏　重梓",
    "X77n1526_001:0580c11": "晉三藏理法師",
    "X77n1526_001:0580c12": "師名慧理。西竺人也。東晉咸和初。來遊此土。至杭。見",
    "X77n1526_001:0580c13": "山巖秀麗。曰。吾國中天竺靈鷲山之一小朵。不知何",
    "X77n1526_001:0580c14": "年飛來。佛在世時。多為仙靈所隱。今此亦復爾耶。洞",
    "X77n1526_001:0580c15": "舊有黑白二猿。遂呼之。應聲而出。人始之信。飛來峯",
    "X77n1526_001:0580c16": "由是得名。師即地建兩剎。先靈鷲。後靈隱。常宴坐巖",
    "X77n1526_001:0580c17": "中。因號理公巖。今瘞塔在焉。贊曰。",
    "X77n1526_001:0580c18": "　一峯飛來　　自西而東　　師亦戾止　　爰指其蹤",
    "X77n1526_001:0580c19": "　呼猿洞冷　　宴坐巖空　　花開花落　　幾度春風",
    "X77n1526_001:0580c20": "齊玉泉超法師",
    "X77n1526_001:0580c21": "師名曇超。姓張氏。清河人也。身長八尺。蔬食布衣。獨",
    "X77n1526_001:0580c22": "宿山林。虎兕不傷。建元末。棲錢塘靈苑山。夏常講經。",
    "X77n1526_001:0580c23": "有一老人來聽。詰其姓氏。曰。我非人。乃龍也。居富春",
    "X77n1526_001:0580c24": "鹿山之下。鄉民鑿山侵龍居。龍忿不雨。今累月矣。屈",
    "X77n1526_001:0581a01": "師一往誨化羣龍。師允其請。且曰。吾此地亦無水。汝",
    "X77n1526_001:0581a02": "能致之乎。老人即撫掌。泉自涌出。今玉泉是也。師乃",
    "X77n1526_001:0581a03": "往彼結壇。為龍受戒。浮舟講經。雨大霑洽。嘉定三年。",
    "X77n1526_001:0581a04": "賜號靈悟大師。贊曰。",
    "X77n1526_001:0581a05": "　身世兩忘　　以道自勝　　靈苑談經　　有龍來聽",
    "X77n1526_001:0581a06": "　求泉泉生　　求雨雨應　　龍何為哉　　惟師是令",
    "X77n1526_001:0581a07": "隋下竺觀法師",
    "X77n1526_001:0581a08": "師名真觀。字聖達。錢塘范氏。世本顯仕。師生有奇相。",
    "X77n1526_001:0581a09": "舌紫羅紋。手左右掌為仙人字。出家通經律論。時彥",
    "X77n1526_001:0581a10": "曰。錢塘有真觀。佛法當天下一半。尋謁天台智者。請",
    "X77n1526_001:0581a11": "受禪觀。智者以師齊年。止為法兄弟。開皇十五年。於",
    "X77n1526_001:0581a12": "靈隱山頭陀石室宴坐。眾於南去建南天竺寺請師",
    "X77n1526_001:0581a13": "居焉。是為開山始祖。常講法華。以為心要。感皋亭神",
    "X77n1526_001:0581a14": "請講。捨祠宇為佛殿。每盥洗餘滴。地不為濡。人尤異",
    "X77n1526_001:0581a15": "之。師有雅操。文帝三徵。秦王兩延。皆以疾辭。大業中。",
    "X77n1526_001:0581a16": "因山行。自標葬地。未幾示寂。夢與智者同輩翼佛還",
    "X77n1526_001:0581a17": "山。覺而歎曰。吾六十二應終。以講法華力延一紀。今",
    "X77n1526_001:0581a18": "七十四。生期畢矣。中夜入寂。塔在東岡。久廢不治。天",
    "X77n1526_001:0581a19": "禧中。慈雲重修。贊曰。",
    "X77n1526_001:0581a20": "　一乘妙法　　闡自台祖　　年齊道同　　宜襲其武",
    "X77n1526_001:0581a21": "　徵命頻繁　　弗移砥柱　　清風凜然　　可激千古",
    "X77n1526_001:0581a22": "中竺千歲和尚",
    "X77n1526_001:0581a23": "師名寶掌。中印土人。魏晉間東遊。自云六百七十三",
    "X77n1526_001:0581a24": "歲。周威烈王十二年丁卯生。左手握拳。有珠在掌中。",
    "X77n1526_001:0581b01": "因以為名。始抵峨嵋五臺。南返衡廬。入建鄴。與達磨",
    "X77n1526_001:0581b02": "遇於梁朝。遂扣法焉。洎來二浙。愛天竺之勝。結茅而",
    "X77n1526_001:0581b03": "居者四十五年。復往四明天台。及諸名山。遊歷將徧。",
    "X77n1526_001:0581b04": "唐貞觀十五年還竺峯。久之移居浦江寶巖。顯慶二",
    "X77n1526_001:0581b05": "年正旦。手揑一像。九日而成。與其貌無異。即告徒曰。",
    "X77n1526_001:0581b06": "吾誓住世千歲。自來支那。忽四百歲。今已過七十有",
    "X77n1526_001:0581b07": "二年矣。說偈而化。世稱千歲和尚。遺記滅後有僧來",
    "X77n1526_001:0581b08": "取吾骨勿拒。越五十四年。刺浮長老至彼作禮。塔戶",
    "X77n1526_001:0581b09": "倏開。得其骨。皆連鎖金色。因持來。別建塔藏之。為中",
    "X77n1526_001:0581b10": "竺開山始祖。贊曰。",
    "X77n1526_001:0581b11": "　人壽幾何　　朝露逝川　　生周涉唐　　本誓則然",
    "X77n1526_001:0581b12": "　東遲達磨　　心印始傳　　孰云佛法　　獨在西天",
    "X77n1526_001:0581b13": "唐徑山國一欽禪師",
    "X77n1526_001:0581b14": "師名道欽。吳郡崑山人。姓朱氏。世服儒業。年二十八。",
    "X77n1526_001:0581b15": "即貢於禮部。道由丹徒。遇鶴林玄素禪師。得指入道",
    "X77n1526_001:0581b16": "之要。遂出家。大悟宗旨。久之辭去。素曰。汝乘流而行。",
    "X77n1526_001:0581b17": "遇徑即止。師至臨安東北山下。問途於樵者。曰。此徑",
    "X77n1526_001:0581b18": "山也。師自東北而登。涉重岡。西至高峯北巖中。據石",
    "X77n1526_001:0581b19": "牀而坐。俄有老人素衣拜於前曰。我龍也。自師至此。",
    "X77n1526_001:0581b20": "吾屬五百皆不安居。當挈歸天目。願以此地為立錫",
    "X77n1526_001:0581b21": "之所。言訖不見。北峯之陽有草菴可居。蓋龍所造也。",
    "X77n1526_001:0581b22": "大歷三年。代宗詔至闕下。禮遇有加。一日在內廷。帝",
    "X77n1526_001:0581b23": "至起立。帝曰。師何以起。師曰。檀越何得向四威儀中",
    "X77n1526_001:0581b24": "見貧道。帝悅。賜號國一。逾年辭歸杭州。即其菴所建",
    "X77n1526_001:0581c01": "寺。是為開山始祖。示寂後。諡號大覺。贊曰。",
    "X77n1526_001:0581c02": "　代有覺士　　出於文儒　　宴坐雙徑　　龍驤厥居",
    "X77n1526_001:0581c03": "　珠淵鱗屋　　化為精廬　　國之一號　　帝賜不誣",
    "X77n1526_001:0581c04": "唐大慈山中禪師",
    "X77n1526_001:0581c05": "師名寰中。姓盧氏。蒲坂人也。生有異相。其聲如鐘。出",
    "X77n1526_001:0581c06": "家於并州童子寺。受心印於百丈海禪師。結茅於南",
    "X77n1526_001:0581c07": "嶽。一日南泉至。問如何是菴中主。師云。蒼天蒼天。泉",
    "X77n1526_001:0581c08": "云。蒼天且置。如何是菴中主。師云。會即便會。莫忉忉。",
    "X77n1526_001:0581c09": "泉拂袖而出。趙州問般若以何為體。師云。般若以何",
    "X77n1526_001:0581c10": "為體。趙州大笑而出。師明日見趙州掃地。師問般若",
    "X77n1526_001:0581c11": "以何為體。趙州置帚。附掌大笑。師便歸方丈。師後住",
    "X77n1526_001:0581c12": "浙江大慈山。上堂示眾云。山僧不解答語。只能識病。",
    "X77n1526_001:0581c13": "又云。說得一丈。不如行取一尺。說得一尺。不如行取",
    "X77n1526_001:0581c14": "一寸。時學者甚眾。山素缺水。師擬飛錫。夜夢神人告",
    "X77n1526_001:0581c15": "曰。勿他之。我移南嶽小童子泉就師取用。詰旦見二",
    "X77n1526_001:0581c16": "虎以爪跑於地。泉自涌出。味甘如飴。有僧自南嶽至。",
    "X77n1526_001:0581c17": "乃曰小童子泉涸矣。故東坡題詩云。亭亭石塔東峯",
    "X77n1526_001:0581c18": "上。此老初來百神仰。虎移泉眼趁行脚。龍作浪花供",
    "X77n1526_001:0581c19": "撫掌。至今遊人灌濯罷。臥聽空階環珮響。故知此老",
    "X77n1526_001:0581c20": "如此泉。莫作人間去來想。咸通三年三月十五日無",
    "X77n1526_001:0581c21": "疾而逝。壽八十三。臘五十四。僖宗諡性空大師定慧",
    "X77n1526_001:0581c22": "之塔。贊曰。",
    "X77n1526_001:0581c23": "　履踐真實　　心悟無際　　南泉趙州　　激揚酬對",
    "X77n1526_001:0581c24": "　居乏寒泉　　虎跑以濟　　惟德斯彰　　風清日麗",
    "X77n1526_001:0582a01": "唐下竺標法師",
    "X77n1526_001:0582a02": "師名道標。富陽秦氏。七歲。神氣清茂。有沙門過而識",
    "X77n1526_001:0582a03": "之。勸令出家。至德二年。詔通佛經七百紙者命為比",
    "X77n1526_001:0582a04": "丘。師首中其選。得度。居南天竺寺。護戒甚嚴。永泰中。",
    "X77n1526_001:0582a05": "住持奏賜寺額。居十二年。其徒多歸之。常於靈鷲峯",
    "X77n1526_001:0582a06": "之南西嶺下葺茅為堂。號西嶺草堂。怡然養浩。不干",
    "X77n1526_001:0582a07": "人事。尤工詩章。搜鍊精巧。與吳興皎然會稽靈徹鼎",
    "X77n1526_001:0582a08": "立齊聲。時人有洞冰雪摩雲霄之譽。稱西嶺和尚。一",
    "X77n1526_001:0582a09": "時名公如李益白居易陸羽之流皆敬之。長慶三年",
    "X77n1526_001:0582a10": "示寂。葬於山中。贊曰。",
    "X77n1526_001:0582a11": "　出塵異相　　挺見垂髫　　業真空法　　怡然養高",
    "X77n1526_001:0582a12": "　適意吟詠　　配雅與騷　　名標當世　　可摩雲霄",
    "X77n1526_001:0582a13": "唐圓澤和尚",
    "X77n1526_001:0582a14": "師名圓澤。居慧林。與洛京守李源為友。約往蜀峨嵋",
    "X77n1526_001:0582a15": "禮普賢大士。師欲行斜谷道。源欲泝峽。師不可。源強",
    "X77n1526_001:0582a16": "之。乃行。舟次南浦。見婦人錦襠負甖汲水。師見而泣",
    "X77n1526_001:0582a17": "曰。吾始不欲行此道者為是也。彼孕我已三年。今見",
    "X77n1526_001:0582a18": "之。不可逃矣。三日浴兒時。願公臨門。我以一笑為信。",
    "X77n1526_001:0582a19": "十二年後。錢塘天竺寺外當與公相見。言訖而化。婦",
    "X77n1526_001:0582a20": "既乳兒。源往視之。果笑。尋即回舟。如期至天竺。當中",
    "X77n1526_001:0582a21": "秋月下。聞葛洪井畔有牧兒扣角而歌曰。三生石上",
    "X77n1526_001:0582a22": "舊精魂。賞月吟風不用論。慚愧情人遠相訪。此身雖",
    "X77n1526_001:0582a23": "異性常存。源知是師。乃趨前曰。澤公健否。兒曰。李公",
    "X77n1526_001:0582a24": "真信士也。我與君殊途。切勿相近。唯以勤修勉之。又",
    "X77n1526_001:0582b01": "歌曰。身前身後事茫茫。欲話因緣恐斷腸。吳越江山",
    "X77n1526_001:0582b02": "尋已徧。却回煙棹上瞿唐。遂去。莫知所之。贊曰。",
    "X77n1526_001:0582b03": "　京洛有約　　峨嵋是行　　機先一語　　洞達三生",
    "X77n1526_001:0582b04": "　汲甖事異　　扣角詩清　　永懷陳跡　　山空月明",
    "X77n1526_001:0582b05": "唐韜光禪師",
    "X77n1526_001:0582b06": "師號韜光。莫詳族里。穆宗時。結茅於靈隱西峯巢构",
    "X77n1526_001:0582b07": "塢。與鳥窠林公為友。刺史白居易重其道。嘗具饌飯",
    "X77n1526_001:0582b08": "之。以詩邀云。白屋炊香飯。葷羶不入家。濾泉澄葛粉。",
    "X77n1526_001:0582b09": "洗手摘藤花。青芥除黃葉。紅薑帶紫芽。命師來伴喫。",
    "X77n1526_001:0582b10": "齋罷一甌茶。師答云。山僧野性好林泉。每向巖阿枕",
    "X77n1526_001:0582b11": "石眠。不解栽松陪玉勒。惟能引水種金蓮。白雲乍可",
    "X77n1526_001:0582b12": "來青嶂。明月難教下碧天。城市不堪飛錫到。恐驚鶯",
    "X77n1526_001:0582b13": "囀畫樓前。其高致如此。菴以師號得名。宋丞相陳公",
    "X77n1526_001:0582b14": "堯佐留題菴中。賡唱者甚眾。紹興中。宗正少卿馮檝",
    "X77n1526_001:0582b15": "作修菴記。贊曰。",
    "X77n1526_001:0582b16": "　道藏於身　　所存異轍　　或入市廛　　或居深樾",
    "X77n1526_001:0582b17": "　翳翳巢构　　牧守折節　　豈曰韜光　　若揭日月",
    "X77n1526_001:0582b18": "唐鳥窠林禪師",
    "X77n1526_001:0582b19": "師名道林。富陽潘氏。母夢日光入口有娠。誕時異香",
    "X77n1526_001:0582b20": "滿室。遂名香光。幼出家。詣長安西明學華嚴。代宗詔",
    "X77n1526_001:0582b21": "國一禪師至闕。師謁之。得法南歸。抵西湖秦望山。有",
    "X77n1526_001:0582b22": "大松樹盤屈如葢。乃止其上。時人因以鳥窠名之。復",
    "X77n1526_001:0582b23": "有鵲巢其側。自然馴狎。元和中。刺史白居易入山訪",
    "X77n1526_001:0582b24": "之。問曰。師之住處何其危險耶。師曰。太守危險尤甚。",
    "X77n1526_001:0582c01": "曰。余忝郡守。何險之有。師曰。薪火相交。識性不停。得",
    "X77n1526_001:0582c02": "非險乎。公悅。以偈問曰。特入空門問苦空。敢將禪事",
    "X77n1526_001:0582c03": "叩禪翁。為當夢是浮生事。為復浮生是夢中。師答曰。",
    "X77n1526_001:0582c04": "來時無跡去無蹤。去與來時事一同。何須更問浮生",
    "X77n1526_001:0582c05": "事。祇此浮生是夢中。衣衲穿弊。寒暑不更。經歷年歲。",
    "X77n1526_001:0582c06": "未常下山。長慶四年入滅。塔於北山喜鵲寺。贊曰。",
    "X77n1526_001:0582c07": "　去險就平　　世俗同律　　璇室雕宮　　傾危相襲",
    "X77n1526_001:0582c08": "　至人無心　　險平如一　　謂余不信　　巢鵲可質",
    "X77n1526_001:0582c09": "唐招賢通禪師",
    "X77n1526_001:0582c10": "師名會通。本郡人。姓吳。名元卿。德宗朝為六宮使。方",
    "X77n1526_001:0582c11": "春韶陽。花卉盛發。翫賞移時。忽聞空中有言曰。虗幻",
    "X77n1526_001:0582c12": "之相。開謝不停。能壞善根。仁者安可視之。因大感悟。",
    "X77n1526_001:0582c13": "自是忽忽不樂。帝怪而問其故。以願從釋為對。帝召",
    "X77n1526_001:0582c14": "相者視之曰。此人當紹出世法。遂放歸。見韜光。光指",
    "X77n1526_001:0582c15": "其謁鳥窠。求度。三請不從。乃先創菴。事既成。韜光力",
    "X77n1526_001:0582c16": "言之鳥窠。乃為祝髮。服勤數年。未蒙印授。一日告辭。",
    "X77n1526_001:0582c17": "鳥窠曰。汝何往。曰。諸方學佛法去。曰。若是佛法。吾此",
    "X77n1526_001:0582c18": "間亦有少許。曰。如何是和尚佛法。鳥窠於身上拈起",
    "X77n1526_001:0582c19": "布毛吹之。師即豁然大悟。於是不復他行。常居左右。",
    "X77n1526_001:0582c20": "世號布毛侍者。今招賢寺乃師道場。贊曰。",
    "X77n1526_001:0582c21": "　金貂職近　　紫禁春濃　　割棄富貴　　瞥如輕鴻",
    "X77n1526_001:0582c22": "　求師慕道　　勞苦在躬　　不具智勇　　豈悟真空",
    "X77n1526_001:0582c23": "唐無著喜禪師",
    "X77n1526_001:0582c24": "師名文喜。嘉禾語兒溪人。姓朱氏。開成年間進具。初",
    "X77n1526_001:0583a01": "習四分律。兼講法華。常往五臺山禮文殊大士。夜投",
    "X77n1526_001:0583a02": "古寺。遇老僧問南方佛法住持眾數。師皆答已。却問",
    "X77n1526_001:0583a03": "此間佛法如何住持。僧曰。龍蛇混雜。凡聖同居。又問",
    "X77n1526_001:0583a04": "多少眾。僧曰。前三三後三三。師罔然。喫茶畢。令童子",
    "X77n1526_001:0583a05": "送出門。俄失所在。但見高林深谷而已。後參仰山契",
    "X77n1526_001:0583a06": "悟。命為典座。一日見文殊跨獅子緣鼐側。師訶曰。文",
    "X77n1526_001:0583a07": "殊自文殊。文喜自文喜。遂掌之。文殊涌空曰。苦瓠連",
    "X77n1526_001:0583a08": "根苦。甜瓜徹蔕甜。修行三大劫。却被老僧嫌。咸通中。",
    "X77n1526_001:0583a09": "築室千頃山居之。光啟三年。錢武肅王請住餘杭慈",
    "X77n1526_001:0583a10": "光院。奏賜紫衣及無著號。光化三年。移住無著院。是",
    "X77n1526_001:0583a11": "冬夜半告眾曰。三界心盡。即是涅槃。趺坐而化。時方",
    "X77n1526_001:0583a12": "丈發白光垂樹同色。建塔靈隱之西塢。贊曰。",
    "X77n1526_001:0583a13": "　未見仰山　　五臺遭賣　　既見仰山　　何勞緣鼐",
    "X77n1526_001:0583a14": "　物罕為奇　　客頻招怪　　咄咄文殊　　草賊自敗",
    "X77n1526_001:0583a15": "五代白雲翊禪師",
    "X77n1526_001:0583a16": "師名道翊。不知何許人。石晉天福四年。卓菴天竺山",
    "X77n1526_001:0583a17": "西北。草衣木食。高行絕塵。一夕見前峯有光燭天。跡",
    "X77n1526_001:0583a18": "其所起。視之。得異木焉。人莫能名之者。師乃取之。命",
    "X77n1526_001:0583a19": "匠者孔仁謙刻為觀音大士像。夜夢白衣人曰。雕像",
    "X77n1526_001:0583a20": "已就。明日有僧自洛陽來。隨身有古佛舍利。當求之。",
    "X77n1526_001:0583a21": "已而僧果至。如其夢求之。得舍利三顆。納於大士頂",
    "X77n1526_001:0583a22": "門。自是靈異大著。吳越時。忠懿王始一新道場而奉",
    "X77n1526_001:0583a23": "之。宋天聖中。詵寂二僧。又遷殿東南直乳竇峯。治平",
    "X77n1526_001:0583a24": "二年。郡守蔡公襄表其事上之。曾魯公奏賜靈感觀",
    "X77n1526_001:0583b01": "音院額。贊曰。",
    "X77n1526_001:0583b02": "　大士心光　　奇木斯寓　　眾胡不見　　心不應故",
    "X77n1526_001:0583b03": "　師心佛心　　同體顯露　　現白衣身　　永福皇祚",
    "X77n1526_001:0583b04": "五代長耳相和尚",
    "X77n1526_001:0583b05": "師名行修。號法真。泉南陳氏。家本豪右。尚儒學。師獨",
    "X77n1526_001:0583b06": "存心清淨。不樂處俗。十三出家。徧參諸方。得法於雪",
    "X77n1526_001:0583b07": "峯禪師存公。師生有異相。耳垂至肩。上過於頂。下可",
    "X77n1526_001:0583b08": "結頤。時號長耳和尚。後唐天成二年。自天台國清寒",
    "X77n1526_001:0583b09": "巖遊錢塘。吳越國王待以賓禮。居南山法相院。平昔",
    "X77n1526_001:0583b10": "常募人作福。或問和尚募人作福。未審有何形段。師",
    "X77n1526_001:0583b11": "曰。能遮百醜。乾祐四年仲冬二日。錢氏以誕辰飯僧。",
    "X77n1526_001:0583b12": "問永明。此會有聖僧否。永明曰。長耳和尚乃定光如",
    "X77n1526_001:0583b13": "來化身也。既而永明預戒侍者曰。長耳或來。但云我",
    "X77n1526_001:0583b14": "寢矣。師詣永明。侍者依戒告之。師取永明革履覆之",
    "X77n1526_001:0583b15": "而返。翌日坐逝。門人漆其全身。至今存焉。崇寧二年",
    "X77n1526_001:0583b16": "賜諡崇慧大師。贊曰。",
    "X77n1526_001:0583b17": "　佛為羣生　　悲願叵量　　應身衍福　　為世津梁",
    "X77n1526_001:0583b18": "　現大人相　　雙耳懸璫　　永明有語　　是佛定光",
    "X77n1526_001:0583b19": "五代永明潛禪師",
    "X77n1526_001:0583b20": "師名道潛。河中府人。姓武氏。初謁清涼法眼。一見異",
    "X77n1526_001:0583b21": "之。許入室。一日問曰。子參請外看甚麼經。師曰。華嚴。",
    "X77n1526_001:0583b22": "法眼曰。總別同異成壞六相是何門攝。師曰。世出世",
    "X77n1526_001:0583b23": "間一切法皆具六相。法眼曰。空具六相否。師不能答。",
    "X77n1526_001:0583b24": "法眼曰。子却問我。師如語而問。法眼曰。空。師言下開",
    "X77n1526_001:0583c01": "悟。法眼曰。子作麼生會。師云。空。法眼然之。後因四眾",
    "X77n1526_001:0583c02": "士女入寺。法眼曰。律中道隔壁聞釵釧聲即名破戒。",
    "X77n1526_001:0583c03": "今覩金銀朱紫雜遝。是破戒否。師曰。好箇入路。法眼",
    "X77n1526_001:0583c04": "曰。子向後有五百毳徒。而為王侯所重在。師尋辭往",
    "X77n1526_001:0583c05": "三衢古寺閱藏經。錢忠懿王命入府受菩薩戒。署慈",
    "X77n1526_001:0583c06": "化定慧之號。周顯德元年。建慧日永明寺。請師居之。",
    "X77n1526_001:0583c07": "為開山始祖。眾常五百。果符法眼之記。永明至宋改",
    "X77n1526_001:0583c08": "名淨慈。贊曰。",
    "X77n1526_001:0583c09": "　嶷嶷法器　　孕靈河嵩　　空華嚴相　　紹法眼宗",
    "X77n1526_001:0583c10": "　名聞覇府　　冕玉致恭　　永明祖令　　杲日當空",
    "X77n1526_001:0583c11": "五代智覺壽禪師",
    "X77n1526_001:0583c12": "師名延壽。字沖元。餘杭王氏。少為華亭鎮將。以官錢",
    "X77n1526_001:0583c13": "放生。坐死。及市。顏色不變。文穆王異之。放令出家。居",
    "X77n1526_001:0583c14": "龍冊寺。執勞供眾。日唯一食。長坐不臥。得法於天台",
    "X77n1526_001:0583c15": "韶國師。初住雪竇。尋歸西湖。建隆二年。忠懿王請為",
    "X77n1526_001:0583c16": "永明第二代。居十五年。眾常二千。署智覺號。移天台。",
    "X77n1526_001:0583c17": "所居夜施食朝放生。六時散花行道。日課一百八事。",
    "X77n1526_001:0583c18": "未常暫廢。餘力誦法華經。計一萬三千部。別號抱一",
    "X77n1526_001:0583c19": "子。先是師於禪觀中蒙觀音大士以甘露灌口。獲大",
    "X77n1526_001:0583c20": "辯才。著宗鏡錄百二十卷。以會天台賢首慈恩異同",
    "X77n1526_001:0583c21": "之弊。詩偈幾千萬言。傳播海外。高麗國王致書敘弟",
    "X77n1526_001:0583c22": "子禮。奉金線織成袈裟紫水晶數珠金澡缾為獻。開",
    "X77n1526_001:0583c23": "寶八年示寂。塔於淨慈山。贊曰。",
    "X77n1526_001:0583c24": "　佛無異法　　取舍不同　　我以一鏡　　照彼三宗",
    "X77n1526_001:0584a01": "　甘露所灌　　淵流莫窮　　宜爾異國　　翕然嚮風",
    "X77n1526_001:0584a02": "五代五雲逢禪師",
    "X77n1526_001:0584a03": "師名志逢。餘杭人氏。生而惡葷。膚體香潔。出家於臨",
    "X77n1526_001:0584a04": "安之東山。通貫三學。晉天福中。參天台韶國師契悟。",
    "X77n1526_001:0584a05": "一日入普賢殿宴坐。倏有神人跪膝于前。師問為誰。",
    "X77n1526_001:0584a06": "曰。護戒神也。師曰。吾慮宿愆未殄。汝知之乎。曰。師有",
    "X77n1526_001:0584a07": "何罪。唯小過耳。師曰。何也。曰。凡折鉢水亦施主物。師",
    "X77n1526_001:0584a08": "常輒棄之。非所宜也。言訖而隱。師自此悉飲之。吳越",
    "X77n1526_001:0584a09": "王聞其名。賜召紫衣。署普覺號。命住功臣山。開寶初。",
    "X77n1526_001:0584a10": "忠懿王建普門精舍。請揚宗要。為開山始祖。四年。以",
    "X77n1526_001:0584a11": "老固辭。時大將凌超以五雲山新創華嚴道場奉施",
    "X77n1526_001:0584a12": "為終老之所。出入攜大扇。乞錢買肉飼虎。虎每迎之。",
    "X77n1526_001:0584a13": "載以還山。雍熙二年示寂。贊曰。",
    "X77n1526_001:0584a14": "　葷血之味　　生所弗知　　虎不得肉　　猶己饑之",
    "X77n1526_001:0584a15": "　妥尾出林　　迎載而歸　　孰云異類　　感化一機",
    "X77n1526_001:0584a16": "宋孤山圓禪師",
    "X77n1526_001:0584a17": "師名智圓。字無外。錢塘徐氏。八歲出家。傳天台三觀",
    "X77n1526_001:0584a18": "於奉先源清。師嘗歎荊溪沒後。微言墜地。於是留意",
    "X77n1526_001:0584a19": "撰述。作十疏通經。師蚤勤儒學。兼涉老莊。自號中庸",
    "X77n1526_001:0584a20": "子。居孤山瑪瑙院。有高世之節。時王文穆罷相來牧",
    "X77n1526_001:0584a21": "郡。僧悉迎於關外。慈雲遣使邀師偕往。師以疾辭。笑",
    "X77n1526_001:0584a22": "謂使者曰。為我致意慈雲。錢塘且駐却一僧。聞者歎",
    "X77n1526_001:0584a23": "服。師少抱羸疾。多杜門獨居。惟與處士林逋為鄰友。",
    "X77n1526_001:0584a24": "相好以詩文自娛。雜著五十一卷。題曰閑居編。乾興",
    "X77n1526_001:0584b01": "元年二月十七日。自作祭文挽辭。越二日示寂。門人",
    "X77n1526_001:0584b02": "奉遺訓。斵院之後山。斂以陶器。合而瘞之。後十五年",
    "X77n1526_001:0584b03": "積雨山頹。啟陶。覩師真身不壞。爪髮俱長。其脣微開。",
    "X77n1526_001:0584b04": "齒若珂雪。諡號法慧。治平二年改名寶勝院。紹興二",
    "X77n1526_001:0584b05": "十一年創延祥觀。有司新師所居以廣之。移額山北",
    "X77n1526_001:0584b06": "併塔遷焉。贊曰。",
    "X77n1526_001:0584b07": "　鴻毛貴勢　　蟬蛻塵囂　　羸然一榻　　疊簡飛毫",
    "X77n1526_001:0584b08": "　屹屹孤山　　雲林寂寥　　跡則剗矣　　弗夷其高",
    "X77n1526_001:0584b09": "宋慈雲式法師",
    "X77n1526_001:0584b10": "師名遵式。字知白。台州寧海葉氏。母夢嚥明珠而生。",
    "X77n1526_001:0584b11": "出家於東掖山。傳天台教於寶雲通師。未幾。繼其席。",
    "X77n1526_001:0584b12": "祥符八年。刺史薛公請居靈山天竺寺。寺久廢。師按",
    "X77n1526_001:0584b13": "其舊而新之。王文穆出守。重師之道。奏復天竺名。尋",
    "X77n1526_001:0584b14": "請賜慈雲號。章獻太后遣使齎白金命修懺。師著金",
    "X77n1526_001:0584b15": "光明護國儀文上之。因奏請天台教文入藏。又依經",
    "X77n1526_001:0584b16": "撰集諸懺法盛行於世。常行三昧以九十日為期。師",
    "X77n1526_001:0584b17": "力行之。感應非一。凡為法祈禱必然指。唯存三焉。及",
    "X77n1526_001:0584b18": "建光明懺堂。每架一椽一甃。必誦大悲呪七徧。屢經",
    "X77n1526_001:0584b19": "兵火。巋然獨存。願力致也。師詩文典雅。有金園靈苑",
    "X77n1526_001:0584b20": "天竺別集。天聖九年歸東嶺草堂。明年十月十八日",
    "X77n1526_001:0584b21": "夜有大星隕於山。師示寂。累諡法寶禪慧。湻祐八年。",
    "X77n1526_001:0584b22": "其徒明禋禱晴獲應。上御宸翰。加諡聖應。湻祐十一",
    "X77n1526_001:0584b23": "年。明禋禱晴復應。上御宸翰。加諡正覺。贊曰。",
    "X77n1526_001:0584b24": "　台嶺一宗　　興於法智　　師出寶雲　　金昆玉季",
    "X77n1526_001:0584c01": "　示無生忍　　住不退地　　徽號累旌　　終古不墜",
    "X77n1526_001:0584c02": "宋明教嵩禪師",
    "X77n1526_001:0584c03": "師名契嵩。字仲靈。藤州鐔津人。姓李氏。七歲出家。既",
    "X77n1526_001:0584c04": "受具。常戴觀音聖像。誦其名號。日十萬聲。經傳雜書",
    "X77n1526_001:0584c05": "靡不博記。得法於洞山聰公。慶歷中至錢塘。樂湖山",
    "X77n1526_001:0584c06": "之勝。遂稅駕焉。自號潛子。一室翛然。閉戶著書。作輔",
    "X77n1526_001:0584c07": "教論十餘萬言。明儒釋一貫。又著定祖圖正宗記。抱",
    "X77n1526_001:0584c08": "其書入京師。因府尹龍圖王公素以書獻。仁廟嘉歎。",
    "X77n1526_001:0584c09": "詔付傳法院編次。旌以明教之號。賜其書入藏。韓忠",
    "X77n1526_001:0584c10": "獻公歐陽文忠公皆稱道之。由是名振海內。已而東",
    "X77n1526_001:0584c11": "還。屬蔡公襄為守。延置佛日山。居數年。退老於靈隱",
    "X77n1526_001:0584c12": "永安精舍。熙寧五年示寂。闍維。六根不壞者三。曰眼",
    "X77n1526_001:0584c13": "曰舌曰童真。并頂骨數珠五物存焉。所出舍利。紅白",
    "X77n1526_001:0584c14": "精潔。狀如大菽。葬於永安院之左。門人編其書曰鐔",
    "X77n1526_001:0584c15": "津集。贊曰。",
    "X77n1526_001:0584c16": "　閉戶著書　　引古連今　　披誠帝闕　　真氣森森",
    "X77n1526_001:0584c17": "　名馳海宇　　道振禪林　　百煉不耗　　斯表精金",
    "X77n1526_001:0584c18": "宋真悟堪律師",
    "X77n1526_001:0584c19": "師名允堪。錢塘人。年九歲。有客指小桂試之。答曰。始",
    "X77n1526_001:0584c20": "生巖谷畔。早有月中香。辨博精通。撰律宗十二部經",
    "X77n1526_001:0584c21": "解經傳。并法門贊序等文。慶歷七年賜號真悟大師。",
    "X77n1526_001:0584c22": "崇寧間加諡智圓。嘉禾陳舜俞撰行業記。元瘞西湖",
    "X77n1526_001:0584c23": "涌泉山。後遷塔西湖。贊曰。",
    "X77n1526_001:0584c24": "　三無漏學　　以戒為先　　至人不生　　宗其誰傳",
    "X77n1526_001:0585a01": "　援筆作記　　弘範人天　　寥寥千古　　寶月高懸",
    "X77n1526_001:0585a02": "宋功臣山政禪師",
    "X77n1526_001:0585a03": "師名惟政。字渙然。華亭黃氏。幼有卓識。十八具戒。即",
    "X77n1526_001:0585a04": "遊方問道。凡三十年。罷參。居功臣山淨土院。出入常",
    "X77n1526_001:0585a05": "跨一黃牛。慶歷中。侍郎蔣公堂與師契密。嘗贈詩云。",
    "X77n1526_001:0585a06": "禪客尋常入舊都。黃牛角上挂瓶盂。有時帶笠穿雲",
    "X77n1526_001:0585a07": "去。便好和雲作畫圖。蓋實錄也。或問師何不談禪。曰。",
    "X77n1526_001:0585a08": "徒費言語。吾懶。寧暇曲折。但日夜煩萬象敷演耳。性",
    "X77n1526_001:0585a09": "簡率。冬不附爐。惟以荻花作毬。納足其中。客至共之。",
    "X77n1526_001:0585a10": "特好翫月。每盤膝坐大盆浮池中。自施轉之。吟嘯達",
    "X77n1526_001:0585a11": "旦。率以為常。詩峭拔。思致甚高。一日蔣公曰。明日府",
    "X77n1526_001:0585a12": "中讌客。別設素饌延師。願同清話。師諾之。明日留一",
    "X77n1526_001:0585a13": "偈而去。偈曰。昨日曾將今日期。出門倚杖又思惟。為",
    "X77n1526_001:0585a14": "僧只合居巖谷。國士筵中甚不宜。又山中偈曰。橋上",
    "X77n1526_001:0585a15": "山萬重。橋下水千里。惟有白鷺鷥。見我常來此。又送",
    "X77n1526_001:0585a16": "僧偈曰。山中何所有。嶺上多白雲。只可自怡悅。不堪",
    "X77n1526_001:0585a17": "持贈君。常自贊其像曰。貌古形疏倚杖藜。分明畫出",
    "X77n1526_001:0585a18": "須菩提。解空不許離聲色。似聽孤猿月下啼。人皆傳",
    "X77n1526_001:0585a19": "誦焉。筆法有晉人風。秦少游尤所愛玩。凡見其筆跡。",
    "X77n1526_001:0585a20": "必取蓄之。世稱為政黃牛。贊曰。",
    "X77n1526_001:0585a21": "　高韻超俗　　清吟絕塵　　一笠牛背　　林間水濵",
    "X77n1526_001:0585a22": "　貌癯趣淡　　莫得而親　　何以自怡　　嶺有白雲",
    "X77n1526_001:0585a23": "宋海月辨法師",
    "X77n1526_001:0585a24": "師名慧辨。字訥翁。華亭富氏子。受業普照。從天竺韶",
    "X77n1526_001:0585b01": "及浮石矩傳天台教觀。韶將老。命師代講。夢章安以",
    "X77n1526_001:0585b02": "金篦擊其口曰。汝勤於誨人。當得辨智。久之。率繼其",
    "X77n1526_001:0585b03": "席。嘉祐中。翰林沈公遘帥郡。以嚴為理。察師道行。獨",
    "X77n1526_001:0585b04": "異之。俾涖僧職。遷都僧正。東坡時為通守。嘗與師為",
    "X77n1526_001:0585b05": "方外之游。講授二十五年。往來常千人。無何。歸隱草",
    "X77n1526_001:0585b06": "堂。但六事隨身而已。熈寧六年冬。旦起盥濯別眾而",
    "X77n1526_001:0585b07": "化。遺戒須待東坡至方可合棺。四日坡始抵山中。見",
    "X77n1526_001:0585b08": "其趺坐如生。頂尚溫煖。作三絕哭之。師沒二十一年。",
    "X77n1526_001:0585b09": "東坡追序其事云。余去杭。夢至西湖上。有大殿。榜曰",
    "X77n1526_001:0585b10": "彌勒下生。故人海月辨師之流皆行道其間。乃作贊",
    "X77n1526_001:0585b11": "辭。潁濵銘其塔。贊曰。",
    "X77n1526_001:0585b12": "　滄海孤月　　生於雲間　　飛輪竺嶺　　萬象光寒",
    "X77n1526_001:0585b13": "　知之者誰　　眉山老仙　　有如不信　　銘贊皎然",
    "X77n1526_001:0585b14": "宋辨才淨法師",
    "X77n1526_001:0585b15": "師名元淨。字無象。於潛徐氏。生而左肩肉起如袈裟",
    "X77n1526_001:0585b16": "條。八十一日乃滅。父歎曰。是宿世沙門也。自幼出家。",
    "X77n1526_001:0585b17": "受業於慈雲。日夜精勤。慈雲沒後。復事明智。年二十",
    "X77n1526_001:0585b18": "五。賜紫衣及辨才號。太守沈公遘謂上天竺觀音道",
    "X77n1526_001:0585b19": "場以音聲懺悔為佛事。非禪那居。請師以教易之。師",
    "X77n1526_001:0585b20": "至。吳越競來。鑿山增室。幾至萬礎。學者數倍。十七年。",
    "X77n1526_001:0585b21": "有利而奪之者。逾年奪者敗。復以[田/廾]師。趙清獻公贊",
    "X77n1526_001:0585b22": "之云。師去天竺。山空鬼哭。天竺師歸。道場光輝。越二",
    "X77n1526_001:0585b23": "年謝去。老於南山龍井之上。平生精修淨業。行成力",
    "X77n1526_001:0585b24": "具。著應非一。甞與僧熈仲同食。仲視師眉間有光如",
    "X77n1526_001:0585c01": "螢。攬之得舍利。後常有於臥起處得舍利者。元祐八",
    "X77n1526_001:0585c02": "年示寂。壽八十一。果符初生肩痕之徵。塔成。東坡誌",
    "X77n1526_001:0585c03": "其行事。潁濵為銘。贊曰。",
    "X77n1526_001:0585c04": "　法苑將興　　棟梁攸屬　　揮麈白雲　　雨花飄馥",
    "X77n1526_001:0585c05": "　維趙及蘇　　式是高躅　　龍井風清　　過者必肅",
    "X77n1526_001:0585c06": "宋南屏臻法師",
    "X77n1526_001:0585c07": "師名道臻。傳四明法智之道。初住金山龍遊。侍讀吳",
    "X77n1526_001:0585c08": "公倅都。聞師名。革興教禪居請主之。學者朋來。師每",
    "X77n1526_001:0585c09": "講次。會文集義。貫穿始終。浙西台學大振自南屏始。",
    "X77n1526_001:0585c10": "嘗述二偈贊妙宗鈔曰。佛許六即辨。蛣蜣何不通。知",
    "X77n1526_001:0585c11": "一不知二。失西又失東。三十若果成。一切皆常樂。蛣",
    "X77n1526_001:0585c12": "蜣不究竟。諸佛斷性惡。後與淨覺嶽公辨教門。陳詞",
    "X77n1526_001:0585c13": "有司。乞築高臺。豎赤旛。倣西竺聖師與外道角勝。以",
    "X77n1526_001:0585c14": "旛標顯處。義墮者斷首截舌懸之。府尹杜而不從。聞",
    "X77n1526_001:0585c15": "者凜然。初吳公多於休沐請講。盛服止閫外。師未登",
    "X77n1526_001:0585c16": "座不輒入。東坡云。與師語羣集。有所遺忘。師則應口",
    "X77n1526_001:0585c17": "誦之。衮衮不休。東坡祭辨才文云。講有辨臻。即謂師",
    "X77n1526_001:0585c18": "也。崇寧中諡實相。贊曰。",
    "X77n1526_001:0585c19": "　維南有山　　天設翠屏　　師講其下　　鬼神來聽",
    "X77n1526_001:0585c20": "　法戰之勇　　氣肅千兵　　坡言不泯　　尚為典刑",
    "X77n1526_001:0585c21": "宋大智照律師",
    "X77n1526_001:0585c22": "師名元照。字湛然。餘杭唐氏。少依祥符東藏慧鑑師",
    "X77n1526_001:0585c23": "學毗尼。及見神悟謙公講天台教觀。遂摳衣出門。博",
    "X77n1526_001:0585c24": "究羣宗。以律為本。又從廣慈受菩薩戒。戒光發見。頓",
    "X77n1526_001:0586a01": "漸律儀罔不兼備。南山一宗蔚然大振。常披布伽黎。",
    "X77n1526_001:0586a02": "杖錫持鉢。乞食於市。楊無為贊之曰。持鉢出。持鉢歸。",
    "X77n1526_001:0586a03": "佛心常在四威儀。初入廛時人不識。虗空常有鬼神",
    "X77n1526_001:0586a04": "知。四主郡席。晚居靈芝。凡三十年。眾常數百。嘗言化",
    "X77n1526_001:0586a05": "當世莫若講說。垂將來莫若著書。撰資持濟緣行宗",
    "X77n1526_001:0586a06": "應法住法報恩諸記。十六觀小彌陀義疏。及刪定律",
    "X77n1526_001:0586a07": "尼本。共百餘卷。芝園集二十卷。自號安忍子。政和六",
    "X77n1526_001:0586a08": "年秋。命諷普賢行願品。趺坐而化。漁人皆聞天樂聲。",
    "X77n1526_001:0586a09": "建塔靈芝西北。諡大智。贊曰。",
    "X77n1526_001:0586a10": "　毗尼祕藏　　終南著稱　　中微孰振　　大智崛興",
    "X77n1526_001:0586a11": "　儀合萬行　　論集諸乘　　芝園西邁　　天樂來迎",
    "X77n1526_001:0586a12": "宋三藏道法師",
    "X77n1526_001:0586a13": "師名法道。舊名永道。順昌毛氏。出家宗唯識百法二",
    "X77n1526_001:0586a14": "論。又受要天總持三藏密呪軌。及傳圓頓戒法於圓",
    "X77n1526_001:0586a15": "照師。咸得其要。政和中賜椹衣。主左街香積院。賜號",
    "X77n1526_001:0586a16": "寶覺。林靈素以左道罔上。宣和初詔改僧為德士。服",
    "X77n1526_001:0586a17": "冠巾。天下從之無敢後。師獨毅然抗詔。黥流道州。後",
    "X77n1526_001:0586a18": "七年還僧。建炎三年賜圓通法濟號。紹興間賜對。上",
    "X77n1526_001:0586a19": "面命欲為之去其涅跡。師曰。雖感聖恩。然先皇之墨",
    "X77n1526_001:0586a20": "不忍除也。上曰。這僧到老倔強。計自便。故事。道場僧",
    "X77n1526_001:0586a21": "左道右。崇觀以來遂易舊制。師不能平。詣朝廷。與道",
    "X77n1526_001:0586a22": "士劉若謙論辨。卒獲改正。十七年秋。說偈端坐而化。",
    "X77n1526_001:0586a23": "茶毗。舍利無數。建塔九里松。贊曰。",
    "X77n1526_001:0586a24": "　維古至人　　為法亡身　　身既亡矣　　涅奚足云",
    "X77n1526_001:0586b01": "　蠻鄉瘴重　　黼座恩新　　等視無礙　　太虗浮雲",
    "X77n1526_001:0586b02": "宋北關妙行淨律師",
    "X77n1526_001:0586b03": "師名思淨。錢塘喻氏子。好畫阿彌陀佛。臻其妙。楊無",
    "X77n1526_001:0586b04": "為呼為喻彌陀。世因以稱焉。棄家學佛。就北關僦舍",
    "X77n1526_001:0586b05": "飯僧。不二十年。及三百萬。移妙行額。廣所居為寺。至",
    "X77n1526_001:0586b06": "今接待不絕。屬離亂。寺獨不焚。師造賊壘。願以一身",
    "X77n1526_001:0586b07": "代一城之命。賊竦然。為之少戢。或者問師能畫彌陀。",
    "X77n1526_001:0586b08": "何不參禪。師答曰。平生只解念彌陀。不解參禪可奈",
    "X77n1526_001:0586b09": "何。但得五湖風月在。太平何用動干戈。師兒時遊西",
    "X77n1526_001:0586b10": "湖多寶山輒作念曰。異時當鐫此石為佛。後果為彌",
    "X77n1526_001:0586b11": "勒像。侍郎薛公問彌勒見在天宮說法。鑿石奚為。師",
    "X77n1526_001:0586b12": "答曰。咄哉頑石頭。全憑巧匠修。只今彌勒佛。莫待下",
    "X77n1526_001:0586b13": "生求。其隨機應答類如此。師平生務實。不事虗飾。紹",
    "X77n1526_001:0586b14": "興七年冬。趺坐而逝。侍郎無垢張公九成銘其塔。",
    "X77n1526_001:0586b15": "贊曰。",
    "X77n1526_001:0586b16": "　永脫世塵　　不為物轉　　本有彌陀　　毫端發見",
    "X77n1526_001:0586b17": "　鉢飯流香　　石像符願　　無垢為銘　　師其可見",
    "X77n1526_001:0586b18": "宋僧統寧法師",
    "X77n1526_001:0586b19": "師名贊寧。姓高氏。其先世渤海人。天祐中。師生於吳",
    "X77n1526_001:0586b20": "興郡之德清金鵝別墅。出家杭之祥符。習南山律宗。",
    "X77n1526_001:0586b21": "著述毗尼。時人謂之律虎。文學日茂。聲望日隆。武肅",
    "X77n1526_001:0586b22": "諸王公族咸慕重之。署為兩浙僧統。賜號明義宗文。",
    "X77n1526_001:0586b23": "興國三年。太宗聞其名。詔對滋福殿。延問彌日。改賜",
    "X77n1526_001:0586b24": "通慧。詔修大宋高僧傳三十卷。又詔撰三教聖賢事",
    "X77n1526_001:0586c01": "一百卷。初補左街講經首座。知西京教門事。咸平初",
    "X77n1526_001:0586c02": "加右街僧錄。師又著內典集一百五十卷。外學集四",
    "X77n1526_001:0586c03": "十九卷。內翰王禹偁作文集序。極其贊美。及有書稱",
    "X77n1526_001:0586c04": "其文辭。末云。所謂時雨降矣。日月出矣。灌溉爝火復",
    "X77n1526_001:0586c05": "何為哉。至道二年示寂。葬龍井塢。崇寧四年加諡圓",
    "X77n1526_001:0586c06": "明。贊曰。",
    "X77n1526_001:0586c07": "　學富道充　　名聞邦國　　綸巾屢膺　　爰寵其職",
    "X77n1526_001:0586c08": "　史館譯場　　削浮纂實　　曰古曰今　　光明罔極",
    "X77n1526_001:0586c09": "宋晉水源法師",
    "X77n1526_001:0586c10": "師名淨源。字伯常。姓楊氏。生而敏慧。依東京報慈寺",
    "X77n1526_001:0586c11": "海達大師得度。奮志參尋。初見華嚴承遷。次見橫海",
    "X77n1526_001:0586c12": "明覃。後見長水子璿。盡得華嚴奧旨。聲譽籍甚。住泉",
    "X77n1526_001:0586c13": "之清涼。蘇之觀音。杭之祥符。湖之寶閣。秀之善住。左",
    "X77n1526_001:0586c14": "丞蒲公守杭。尊其道。以慧因院易禪為教。命師居之。",
    "X77n1526_001:0586c15": "所至。緇素景慕。師筆力遒勁。合華嚴證聖正元二疏",
    "X77n1526_001:0586c16": "為一以便觀覽。製華嚴楞嚴圓覺三懺法。及作法華",
    "X77n1526_001:0586c17": "集義通要十四卷。又疏解仁王般若等經。高麗國王",
    "X77n1526_001:0586c18": "子為僧曰統義天。航海而來。問法於師。朝廷遣侍講",
    "X77n1526_001:0586c19": "楊傑館伴。化及外國。其道可知矣。元祐三年冬示寂。",
    "X77n1526_001:0586c20": "茶毗。得舍利無數。瘞於慧因院之西北。壽七十八。先",
    "X77n1526_001:0586c21": "世泉之晉水人。故學者以晉水稱之。贊曰。",
    "X77n1526_001:0586c22": "　法界無盡　　一心洞明　　奮厥餘力　　詮釋羣經"
}