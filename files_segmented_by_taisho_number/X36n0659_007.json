{
    "X36n0659_007:0434c12": "南本大般涅槃經會疏卷第七",
    "X36n0659_007:0434c14": "大般涅槃經邪正品第九(卷第七)",
    "X36n0659_007:0434c15": "北凉　天竺三藏　曇無讖　譯",
    "X36n0659_007:0434c16": "晉　沙門　慧嚴　慧觀",
    "X36n0659_007:0434c17": "　謝靈運　重治",
    "X36n0659_007:0434c18": "邪正品(六卷云分別邪正品)",
    "X36n0659_007:0434c19": "邪者魔也正者聖也邪魔多種謂邪惡邪俗邪偏",
    "X36n0659_007:0434c20": "邪漸邪惡者闡提謗法四重五逆十惡四趣等果",
    "X36n0659_007:0434c21": "是也文云聽畜八種不淨即謗佛執九部經謂無",
    "X36n0659_007:0434c22": "方等即謗法若欲行婬應脫法服即犯四重此等",
    "X36n0659_007:0434c23": "名為邪惡邪俗者通謂二十五有因果煩惱業陰",
    "X36n0659_007:0434c24": "天魔等是文云依因父母愛欲和合生育是身愛",
    "X36n0659_007:0435a01": "即煩惱是身即陰以有漏形作無漏身即是天魔",
    "X36n0659_007:0435a02": "往昔苦行即是業等即其義也邪偏者謂聲聞緣",
    "X36n0659_007:0435a03": "覺無常苦空邪曲涅槃等是文云如來無常變異",
    "X36n0659_007:0435a04": "宣說無我即其義也邪漸者謂分別歷別棄捨二",
    "X36n0659_007:0435a05": "邊別求中道亦三昧魔菩提心魔等是文云如來",
    "X36n0659_007:0435a06": "於諸外道邪論無所知於世間湯藥無所知無所",
    "X36n0659_007:0435a07": "知故故名如來於刀割香塗不生憎愛唯能處中",
    "X36n0659_007:0435a08": "故名如來即是其義正者名聖聖正多種謂執正",
    "X36n0659_007:0435a09": "善正真正方正對於四邪以論四正四邪既出於",
    "X36n0659_007:0435a10": "文翻邪即正不俟更論此四邪四正即四悉意邪",
    "X36n0659_007:0435a11": "惡尤重眾邪之根即世界也邪俗之邪為清昇者",
    "X36n0659_007:0435a12": "立此名字即為人也邪偏偏破生死入涅槃即對",
    "X36n0659_007:0435a13": "治也邪漸所到之處即是常住從歷別門立此邪",
    "X36n0659_007:0435a14": "名即第一義正亦如是執正是魔是欲界主執正",
    "X36n0659_007:0435a15": "欲界即世界也善正是世間之善為成眾善即為",
    "X36n0659_007:0435a16": "人也真正是出世之法對破世間方乃名正是次",
    "X36n0659_007:0435a17": "第大乘能到實相實相是第一義通途邪正其相",
    "X36n0659_007:0435a18": "如是今經所指兩法兩人謂魔經魔律持魔經律",
    "X36n0659_007:0435a19": "是為四魔此意則寬該前諸邪正亦四種佛經佛",
    "X36n0659_007:0435a20": "律持佛經律是為四正則冠前四正從此立名故",
    "X36n0659_007:0435a21": "言邪正品此品答前迦葉問云何知天魔為眾作",
    "X36n0659_007:0435a22": "留難如來波旬說云何分別知然四依有廣大之",
    "X36n0659_007:0435a23": "德邪正有分別之能雖二義相成而四依答廣大",
    "X36n0659_007:0435a24": "邪正答分別兩品備有形聲兩偽而前品多明形",
    "X36n0659_007:0435b01": "亂後品多明聲亂(云云)文為五一略明邪正二廣",
    "X36n0659_007:0435b02": "明邪正三論義四領解五述成初略中有問有答。",
    "X36n0659_007:0435b03": "爾時迦葉白佛言世尊如上所說四種人等應當依",
    "X36n0659_007:0435b04": "耶。",
    "X36n0659_007:0435b05": "佛言如是如是善男子如我所說應當依止何以故",
    "X36n0659_007:0435b06": "有四魔故何等為四如魔所說諸餘經律能受持者。",
    "X36n0659_007:0435b07": "問則牒上四依答則出邪三寶魔即邪佛所說即",
    "X36n0659_007:0435b08": "邪法受持者即邪僧如百論迦毗羅自謂為佛所",
    "X36n0659_007:0435b09": "說弟子等為此惑亂須上四依。",
    "X36n0659_007:0435b10": "迦葉白佛去二廣說邪正有問有答。",
    "X36n0659_007:0435b11": "迦葉菩薩白佛言世尊如佛所說有四種魔若魔所",
    "X36n0659_007:0435b12": "說及佛所說我當云何而得分別有諸眾生隨逐魔",
    "X36n0659_007:0435b13": "行復有隨順佛所教者如是等輩復云何知。",
    "X36n0659_007:0435b14": "問中雙問邪正三寶云何分別如文上問云何知",
    "X36n0659_007:0435b15": "天魔為眾作留難是問形亂如來波旬說云何分",
    "X36n0659_007:0435b16": "別知此問聲亂今問魔及所說即上兩問而言隨",
    "X36n0659_007:0435b17": "魔行者即是徒黨還隨魔作形聲兩亂。",
    "X36n0659_007:0435b18": "廣答為二先答形亂次答聲亂。",
    "X36n0659_007:0435b19": "佛告迦葉我般涅槃七百歲後是魔波旬漸當壞亂",
    "X36n0659_007:0435b20": "我之正法譬如獵師身服法衣魔王波旬亦復如是",
    "X36n0659_007:0435b21": "作比丘像比丘尼像優婆塞像優婆夷像亦復化作",
    "X36n0659_007:0435b22": "須陀洹身乃至化作阿羅漢身及佛色身魔王以此",
    "X36n0659_007:0435b23": "有漏之形作無漏身壞我正法。",
    "X36n0659_007:0435b24": "初云七百秊者正法千秊由度女人減五百秊六",
    "X36n0659_007:0435c01": "百七百入像法時摩耶經云六百秊馬鳴出七百",
    "X36n0659_007:0435c02": "秊龍樹出是時魔盛即有四依魔有有漏通能變",
    "X36n0659_007:0435c03": "為四部四果及佛色像猶如獵師外被袈裟內懷",
    "X36n0659_007:0435c04": "殺害魔亦如是外為聖像內挾邪謀夫無漏在心",
    "X36n0659_007:0435c05": "不在於色云何言作無漏之形聖人有無漏威儀",
    "X36n0659_007:0435c06": "亦是無漏五陰故魔學之。",
    "X36n0659_007:0435c07": "從是波旬當作是說下二是明聲亂文為五一亂",
    "X36n0659_007:0435c08": "佛身二亂結戒三亂佛德四亂經律五亂罪福初",
    "X36n0659_007:0435c09": "亂佛身者又四一亂生二亂行三亂入廟四亂納",
    "X36n0659_007:0435c10": "妃初文者。",
    "X36n0659_007:0435c11": "是魔波旬壞正法時當作是言菩薩昔於兜術天上",
    "X36n0659_007:0435c12": "沒來在此迦毗羅城白淨王宮依因父母愛欲和合",
    "X36n0659_007:0435c13": "生育是身若有人生於人中為諸世間天人大眾所",
    "X36n0659_007:0435c14": "恭敬者無有是處又復說言往昔苦行種種布施頭",
    "X36n0659_007:0435c15": "目髓腦國城妻子是故今者得成佛道以是因緣為",
    "X36n0659_007:0435c16": "諸人天乾闥婆阿脩羅迦樓羅緊那羅摩睺羅伽之",
    "X36n0659_007:0435c17": "所恭敬若有經律作是說者當知悉是魔之所說善",
    "X36n0659_007:0435c18": "男子若有經律作如是言如來正覺久已成佛今方",
    "X36n0659_007:0435c19": "示現成佛道者為欲度脫諸眾生故示有父母依因",
    "X36n0659_007:0435c20": "愛欲和合而生隨順世間作是示現如是經律當知",
    "X36n0659_007:0435c21": "真是如來所說若有隨順魔所說者是魔眷屬若能",
    "X36n0659_007:0435c22": "隨順佛所說者即是菩薩。",
    "X36n0659_007:0435c23": "若言實生是魔說言不生生是佛說。",
    "X36n0659_007:0435c24": "若有說言如來生時於十方面各行七步不可信者",
    "X36n0659_007:0436a01": "是魔所說若復有說如來出世於十方面各行七步",
    "X36n0659_007:0436a02": "此是如來方便示現是名如來所說經律若有隨順",
    "X36n0659_007:0436a03": "魔所說者是魔眷屬若能隨順佛所說者即是菩薩。",
    "X36n0659_007:0436a04": "次就行中亦應例爾今不爾者明不行是魔說行",
    "X36n0659_007:0436a05": "是佛說何者魔邪常欲隱佛之德顯佛之過名亂",
    "X36n0659_007:0436a06": "佛行。",
    "X36n0659_007:0436a07": "若有說言菩薩生已父王使人將詣天祠諸天見已",
    "X36n0659_007:0436a08": "悉下禮敬是故名佛復有難言天者先出佛在其後",
    "X36n0659_007:0436a09": "云何諸天禮敬於佛作是難者當知即是波旬所說",
    "X36n0659_007:0436a10": "若有經言佛到天祠是諸天等摩醯首羅大梵天王",
    "X36n0659_007:0436a11": "釋提桓因皆悉合掌敬禮其足如是經律是佛所說",
    "X36n0659_007:0436a12": "若有隨順魔所說者是魔眷屬若能隨順佛所說者",
    "X36n0659_007:0436a13": "即是菩薩。",
    "X36n0659_007:0436a14": "若有經律說言菩薩為太子時以欲心故四方聘妻",
    "X36n0659_007:0436a15": "處在深宮五欲自娛歡悅受樂如是經律波旬所說",
    "X36n0659_007:0436a16": "若有說言菩薩久已捨離欲心妻息之屬乃至不受",
    "X36n0659_007:0436a17": "三十三天上妙五欲如棄涕唾何況人欲剃除鬚髮",
    "X36n0659_007:0436a18": "出家修道如是經律是佛所說若有隨順魔經律者",
    "X36n0659_007:0436a19": "是魔眷屬若有隨順佛經律者即是菩薩。",
    "X36n0659_007:0436a20": "入廟納妃皆如文。",
    "X36n0659_007:0436a21": "從佛在舍衛去是亂結戒如文。",
    "X36n0659_007:0436a22": "若有說言佛在舍衛祇洹精舍聽諸比丘受畜奴婢",
    "X36n0659_007:0436a23": "僕使牛羊象馬驢騾雞豬貓狗金銀瑠璃真珠頗棃",
    "X36n0659_007:0436a24": "硨磲碼碯珊瑚琥珀珂貝璧玉銅鐵釜鍑大小銅盤",
    "X36n0659_007:0436b01": "所須之物耕田種植販賣市易儲積穀米如是眾事",
    "X36n0659_007:0436b02": "佛大慈故憐憫眾生皆聽畜之如是經律悉是魔說",
    "X36n0659_007:0436b03": "若有說言佛在舍衛祇陀精舍那黎樓鬼所住之處。",
    "X36n0659_007:0436b04": "爾時如來因婆羅門字羖羝德及波斯匿王說言比",
    "X36n0659_007:0436b05": "丘不應受畜金銀瑠璃頗棃真珠硨磲碼碯珊瑚琥",
    "X36n0659_007:0436b06": "珀珂貝璧玉奴婢僕使童男童女牛羊象馬驢騾雞",
    "X36n0659_007:0436b07": "豬貓狗等獸銅鐵釜鍑大小銅盤種種雜色牀敷臥",
    "X36n0659_007:0436b08": "具資生所須所謂屋宅耕田種植販賣市易自手作",
    "X36n0659_007:0436b09": "食自磨自舂治身呪術調鷹方法仰觀星宿推步盈",
    "X36n0659_007:0436b10": "虗占相男女解夢吉凶是男是女非男非女六十四",
    "X36n0659_007:0436b11": "能復有十八惑人呪術種種工巧或說世間無量俗",
    "X36n0659_007:0436b12": "事散香粖香塗香熏香種種華鬘治髮方術姦偽諂",
    "X36n0659_007:0436b13": "曲貪利無厭愛樂憒閙戲笑談說貪嗜魚肉和合毒",
    "X36n0659_007:0436b14": "藥治壓香油捉持寶葢及以革屣造扇箱篋種種畫",
    "X36n0659_007:0436b15": "像積聚穀米大小麥豆及諸果蓏親近國王王子大",
    "X36n0659_007:0436b16": "臣及諸女人高聲大笑或復默然於諸法中多生疑",
    "X36n0659_007:0436b17": "惑多語妄說長短好醜或善不善好著好衣如是種",
    "X36n0659_007:0436b18": "種不淨之物於施主前躳目讚歎出入遊行不淨之",
    "X36n0659_007:0436b19": "處所謂沽酒淫女博奕如是之人我今不聽在比丘",
    "X36n0659_007:0436b20": "中應當休道還俗伇使譬如莠稗悉滅無餘當如是",
    "X36n0659_007:0436b21": "等經律所制悉是如來之所說也若有隨順魔所說",
    "X36n0659_007:0436b22": "者是魔眷屬若有隨順佛所說者即是菩薩。",
    "X36n0659_007:0436b23": "六十四能者佛有三十二相外道夸毗謂陪勝佛",
    "X36n0659_007:0436b24": "故云有六十四能又佛有三十二相并業外道攀",
    "X36n0659_007:0436c01": "對求等故立六十四能。",
    "X36n0659_007:0436c02": "三從若有說言去是亂佛德。",
    "X36n0659_007:0436c03": "若有說言菩薩為欲供養天神故入天祠所謂梵天",
    "X36n0659_007:0436c04": "大自在天韋陀天迦旃延天所以入者為欲調伏諸",
    "X36n0659_007:0436c05": "天人故若言不爾無有是處若言菩薩不能入於外",
    "X36n0659_007:0436c06": "道邪論知其威儀文章技藝僕使鬬爭不能和合不",
    "X36n0659_007:0436c07": "為男女國王大臣之所恭敬又亦不知和合諸藥以",
    "X36n0659_007:0436c08": "不知故乃名如來如其知者是邪見輩又復如來於",
    "X36n0659_007:0436c09": "怨親中其心平等如以刀割及香塗身於此二人不",
    "X36n0659_007:0436c10": "生增益損減之心唯能處中故名如來如是經律當",
    "X36n0659_007:0436c11": "知是魔之所說也若有說言菩薩如是示入天祠外",
    "X36n0659_007:0436c12": "學法中出家修道示現知其威儀禮節能解一切文",
    "X36n0659_007:0436c13": "章技藝示入書堂技巧之處能善和合僕使鬬爭於",
    "X36n0659_007:0436c14": "諸大眾童男童女後宮妃后人民長者婆羅門等王",
    "X36n0659_007:0436c15": "及大臣貧窮等中最尊最上復為是等之所恭敬亦",
    "X36n0659_007:0436c16": "能示現如是等事雖處諸見不生愛心猶如蓮華不",
    "X36n0659_007:0436c17": "受塵垢為度一切諸眾生故善行如是種種方便隨",
    "X36n0659_007:0436c18": "順世法如是經律當知即是如來所說若有隨順魔",
    "X36n0659_007:0436c19": "所說者是魔眷屬若能隨順佛所說者是大菩薩。",
    "X36n0659_007:0436c20": "此中明佛不知好惡不別怨親刀割香塗悉不忻",
    "X36n0659_007:0436c21": "惡如即人云刺眼不瞬此以癡意亂德。",
    "X36n0659_007:0436c22": "四從若有說言如來為我者是亂經律初通就經",
    "X36n0659_007:0436c23": "律作亂後就常無常作亂如文。",
    "X36n0659_007:0436c24": "若有說言如來為我解說經律若惡法中輕重之罪",
    "X36n0659_007:0437a01": "及偷蘭遮其性皆重我等律中終不為之我久忍受",
    "X36n0659_007:0437a02": "如是之法汝等不信我當云何自捨己律就汝律耶",
    "X36n0659_007:0437a03": "汝所有律是魔所說我等經律是佛所制如來先說",
    "X36n0659_007:0437a04": "九部法印如是九印印我經律初不聞有方等經典",
    "X36n0659_007:0437a05": "一句一字如來所說無量經律何處有說方等經耶",
    "X36n0659_007:0437a06": "如是等中未曾聞有十部經名如其有者當知必定",
    "X36n0659_007:0437a07": "調達所作調達惡人以滅善法造方等經我等不信",
    "X36n0659_007:0437a08": "如是等經是魔所說何以故破壞佛法相是非故如",
    "X36n0659_007:0437a09": "是之言汝經中有我經中無我經律中如來說言我",
    "X36n0659_007:0437a10": "涅槃後惡世當有不正經律所謂大乘方等經典未",
    "X36n0659_007:0437a11": "來之世當有如是諸惡比丘我又說言過九部經有",
    "X36n0659_007:0437a12": "方等典若有人能了知其義當知是人正了經律遠",
    "X36n0659_007:0437a13": "離一切不淨之物微妙清淨猶如滿月若有說言如",
    "X36n0659_007:0437a14": "來雖為一一經律演說義味如恒沙等我律中無將",
    "X36n0659_007:0437a15": "知為無如其有者如來何故於我律中而不解說是",
    "X36n0659_007:0437a16": "故我今不能信受當知是人則為得罪是人復言如",
    "X36n0659_007:0437a17": "是經律我當受持何以故當為我作知足少欲斷除",
    "X36n0659_007:0437a18": "煩惱智慧涅槃善法因故如是說者非我弟子若有",
    "X36n0659_007:0437a19": "說言如來為欲度眾生故說方等經當知是人真我",
    "X36n0659_007:0437a20": "弟子若有不受方等經者當知是人非我弟子不為",
    "X36n0659_007:0437a21": "佛法而出家也即是邪見外道弟子如是經律是佛",
    "X36n0659_007:0437a22": "所說若不如是是魔所說若有隨順魔所說者是魔",
    "X36n0659_007:0437a23": "眷屬若有隨順佛所說者即是菩薩。",
    "X36n0659_007:0437a24": "復次善男子若有說言如來不為無量功德之所成",
    "X36n0659_007:0437b01": "就無常變異以得空法宣說無我不順世間如是經",
    "X36n0659_007:0437b02": "律名魔所說若有人言如來正覺不可思議亦為無",
    "X36n0659_007:0437b03": "量阿僧祇等功德所成是故常住無有變異如是經",
    "X36n0659_007:0437b04": "律是佛所說若有隨順魔所說者是魔眷屬若有隨",
    "X36n0659_007:0437b05": "順佛所說者即是菩薩。",
    "X36n0659_007:0437b06": "五從復有人言去是亂罪福文為三番初明正次",
    "X36n0659_007:0437b07": "明邪三更明正。",
    "X36n0659_007:0437b08": "復有人言或有比丘實不毀犯波羅夷罪眾人皆謂",
    "X36n0659_007:0437b09": "犯波羅夷如斷多羅樹而是比丘實無所犯何以故",
    "X36n0659_007:0437b10": "我常說言四波羅夷若犯一者猶如析石不可還合",
    "X36n0659_007:0437b11": "若有自說得過人法是則名為犯波羅夷何以故實",
    "X36n0659_007:0437b12": "無所得詐現得相故如是之人退失人法是名波羅",
    "X36n0659_007:0437b13": "夷所謂若有比丘少欲知足持戒清淨住空閑處若",
    "X36n0659_007:0437b14": "王大臣見是比丘生心念言謂得羅漢即前讚歎恭",
    "X36n0659_007:0437b15": "敬禮拜復作是言如是大師捨是身已當得阿耨多",
    "X36n0659_007:0437b16": "羅三藐三菩提比丘聞已即白王言我實未得沙門",
    "X36n0659_007:0437b17": "道果王莫稱我已得道果唯願大王勿為我說不知",
    "X36n0659_007:0437b18": "足法不知足者乃至謂得阿耨多羅三藐三菩提皆",
    "X36n0659_007:0437b19": "默然受我今若當默然受者當為諸佛之所訶責知",
    "X36n0659_007:0437b20": "足之行諸佛所讚是故我欲終身歡樂奉修知足又",
    "X36n0659_007:0437b21": "知足者我定自知未得道果王稱我得我今不受故",
    "X36n0659_007:0437b22": "名知足時王答言大師實得阿羅漢果如佛無異爾",
    "X36n0659_007:0437b23": "時其王普皆宣告內外人民中宮妃后悉令皆知得",
    "X36n0659_007:0437b24": "沙門果是故咸令一切聞者心生敬信供養尊重如",
    "X36n0659_007:0437c01": "是比丘真是梵行清淨之人以是因緣普令諸人得",
    "X36n0659_007:0437c02": "大福德而是比丘實不毀犯波羅夷罪何以故前人",
    "X36n0659_007:0437c03": "自生歡喜之心讚歎供養故如是比丘當有何罪若",
    "X36n0659_007:0437c04": "有說言是人得罪當知是經是魔所說復有比丘說",
    "X36n0659_007:0437c05": "佛祕藏甚深經典一切眾生皆有佛性以是性故斷",
    "X36n0659_007:0437c06": "無量億諸煩惱結即得成阿耨多羅三藐三菩提除",
    "X36n0659_007:0437c07": "一闡提若王大臣作如是言比丘汝當作佛不作佛",
    "X36n0659_007:0437c08": "耶有佛性不比丘答言我今身中定有佛性成與不",
    "X36n0659_007:0437c09": "成未能審之王言大德如其不作一闡提者必成無",
    "X36n0659_007:0437c10": "疑比丘言爾實如王言是人雖言定有佛性亦復不",
    "X36n0659_007:0437c11": "犯波羅夷罪復有比丘即出家時作是思惟我今必",
    "X36n0659_007:0437c12": "定成阿耨多羅三藐三菩提如是之人雖未得成無",
    "X36n0659_007:0437c13": "上道果已為得福無量無邊不可稱計假使有人當",
    "X36n0659_007:0437c14": "言是人犯波羅夷一切比丘無不犯者何以故我於",
    "X36n0659_007:0437c15": "往昔八十億劫常離一切不淨之物少欲知足威儀",
    "X36n0659_007:0437c16": "成就善修如來無上法藏亦自定知身有佛性是故",
    "X36n0659_007:0437c17": "我今得成阿耨多羅三藐三菩提得名為佛有大慈",
    "X36n0659_007:0437c18": "悲如是經律是佛所說若有不能隨順是者是魔眷",
    "X36n0659_007:0437c19": "屬若能隨順是大菩薩。",
    "X36n0659_007:0437c20": "初比丘自知非聖答云非聖是則無犯。",
    "X36n0659_007:0437c21": "次從復有說言無波羅夷去是邪。",
    "X36n0659_007:0437c22": "復有說言無四波羅夷十三僧殘二不定法三十捨",
    "X36n0659_007:0437c23": "墮九十一墮法四懺悔法眾多學法七滅爭等無偷",
    "X36n0659_007:0437c24": "蘭遮五逆等罪及一闡提若有比丘犯如是等墮地",
    "X36n0659_007:0438a01": "獄者外道之人悉應生天何以故諸外道等無戒可",
    "X36n0659_007:0438a02": "犯此是如來示現怖人故說斯戒若言佛說我諸比",
    "X36n0659_007:0438a03": "丘若欲行淫應捨法服著俗衣裳然後行淫復應生",
    "X36n0659_007:0438a04": "念淫欲因緣非我過咎如來在世亦有比丘習行淫",
    "X36n0659_007:0438a05": "欲得正解脫或命終後生於天上古今有之非獨我",
    "X36n0659_007:0438a06": "作或犯四重或犯五戒或行一切不淨律儀猶故得",
    "X36n0659_007:0438a07": "具真正解脫如來雖說犯突吉羅如忉利天日月歲",
    "X36n0659_007:0438a08": "數八百萬歲墮在地獄是亦如來示現怖人言波羅",
    "X36n0659_007:0438a09": "夷至突吉羅輕重無差是諸律師妄作此言言是佛",
    "X36n0659_007:0438a10": "制必定當知非佛所說如是言說是魔經律。",
    "X36n0659_007:0438a11": "三從若復說言於諸戒中去更明正。",
    "X36n0659_007:0438a12": "若復說言於諸戒中若犯小戒乃至細微當受苦報",
    "X36n0659_007:0438a13": "無有齊限如是知已防護自身如龜藏六若有律師",
    "X36n0659_007:0438a14": "復作是言凡所犯戒都無罪報如是之人不應親近",
    "X36n0659_007:0438a15": "如佛所說。",
    "X36n0659_007:0438a16": "　若過一法　　是名妄語　　不見後世　　無惡不造",
    "X36n0659_007:0438a17": "是故不應親近是人我佛法中清淨如是況復有犯",
    "X36n0659_007:0438a18": "偷蘭遮罪或犯僧殘及波羅夷而非罪耶是故應當",
    "X36n0659_007:0438a19": "深自防護如是等法若不守護更以何法名為禁戒",
    "X36n0659_007:0438a20": "我於經中亦說有犯四波羅夷乃至微細突吉羅等",
    "X36n0659_007:0438a21": "應當苦治眾生若不護持禁戒云何當得見於佛性",
    "X36n0659_007:0438a22": "一切眾生雖有佛性要因持戒然後乃見因見佛性",
    "X36n0659_007:0438a23": "得成阿耨多羅三藐三菩提九部經中無方等經是",
    "X36n0659_007:0438a24": "故不說有佛性耳經雖不說當知實有若作是說當",
    "X36n0659_007:0438b01": "知是人真我弟子。",
    "X36n0659_007:0438b02": "若過一法者說戒時最初問清淨不三唱不答即",
    "X36n0659_007:0438b03": "成妄語(云云)一切眾生雖有佛性要因持戒者佛",
    "X36n0659_007:0438b04": "性是正因持戒是緣因(云云)。",
    "X36n0659_007:0438b05": "迦葉白佛去是第三論義文有三番一論佛性二",
    "X36n0659_007:0438b06": "論過人三論夢覺初番先問(云云)。",
    "X36n0659_007:0438b07": "迦葉菩薩白佛言世尊如上所說一切眾生有佛性",
    "X36n0659_007:0438b08": "者九部經中所未曾聞如其說有云何不犯波羅夷",
    "X36n0659_007:0438b09": "耶。",
    "X36n0659_007:0438b10": "佛言善男子如汝所說實不毀犯波羅夷罪善男子",
    "X36n0659_007:0438b11": "譬如有人說言大海唯有七寶無八種者是人無罪",
    "X36n0659_007:0438b12": "若有說言九部經中無佛性者亦復無罪何以故我",
    "X36n0659_007:0438b13": "於大乘大智海中說有佛性二乘之人所不知見佛",
    "X36n0659_007:0438b14": "故說無無有罪也如是境界諸佛所知非是聲聞緣",
    "X36n0659_007:0438b15": "覺所及善男子若人不聞如來甚深祕密藏者云何",
    "X36n0659_007:0438b16": "當知有佛性耶何等名為祕密之藏所謂方等大乘",
    "X36n0659_007:0438b17": "經典善男子有諸外道或說我常或說我斷如來不",
    "X36n0659_007:0438b18": "爾亦說有我亦說無我是名中道若有說言佛說中",
    "X36n0659_007:0438b19": "道一切眾生悉有佛性煩惱覆故不知不見是故應",
    "X36n0659_007:0438b20": "當勤修方便斷壞煩惱若有能作如是說者當知是",
    "X36n0659_007:0438b21": "人不犯四重若有不作如是說者是則名為犯波羅",
    "X36n0659_007:0438b22": "夷若有說言我已成就阿耨多羅三藐三菩提何以",
    "X36n0659_007:0438b23": "故以有佛性故有佛性者必定當成阿耨多羅三藐",
    "X36n0659_007:0438b24": "三菩提以是因緣我今已得成就菩提當知是人則",
    "X36n0659_007:0438c01": "名為犯波羅夷罪何以故雖有佛性以未修習諸善",
    "X36n0659_007:0438c02": "方便是故未見以未見故不能得成阿耨多羅三藐",
    "X36n0659_007:0438c03": "三菩提善男子以是義故佛法甚深不可思議。",
    "X36n0659_007:0438c04": "次答中如來或說我說無我是名中道者中論云",
    "X36n0659_007:0438c05": "諸法實相中無我非無我我無我皆是假名言我",
    "X36n0659_007:0438c06": "是假言無我是實非我非無我即是中道。",
    "X36n0659_007:0438c07": "次第二番問答先問次答。",
    "X36n0659_007:0438c08": "迦葉菩薩白佛言世尊有王問言云何比丘墮過人",
    "X36n0659_007:0438c09": "法。",
    "X36n0659_007:0438c10": "答中先明犯次明不犯後重明犯如文(云云)。",
    "X36n0659_007:0438c11": "佛告迦葉若有比丘為利養故為飲食故作諸諛諂",
    "X36n0659_007:0438c12": "邪偽欺詐云何當令諸世間人定實知我是真乞士",
    "X36n0659_007:0438c13": "以是因緣令我大得利養名譽如是比丘多愚癡故",
    "X36n0659_007:0438c14": "長夜常念我實未得四沙門果云何當令諸世間人",
    "X36n0659_007:0438c15": "謂我已得復當云何令諸優婆塞優婆夷等咸共指",
    "X36n0659_007:0438c16": "我作如是言是人福德真是聖人如是思惟專為求",
    "X36n0659_007:0438c17": "利非為求法行來出入進止安庠執持衣鉢不失威",
    "X36n0659_007:0438c18": "儀獨坐空處如阿羅漢令世間人咸作是言如是比",
    "X36n0659_007:0438c19": "丘善好第一精勤苦行修寂滅法以是因緣我當大",
    "X36n0659_007:0438c20": "得門徒弟子諸人亦當大致供養衣服飲食臥具醫",
    "X36n0659_007:0438c21": "藥令多女人敬念愛重若有比丘及比丘尼作如是",
    "X36n0659_007:0438c22": "事墮過人法。",
    "X36n0659_007:0438c23": "復有比丘為欲建立無上正法住空閑處非阿羅漢",
    "X36n0659_007:0438c24": "而欲令人謂是羅漢是好比丘是善比丘寂靜比丘",
    "X36n0659_007:0439a01": "令無量人生於信心以此因緣我得無量諸比丘等",
    "X36n0659_007:0439a02": "以為眷屬因是得教破戒比丘及優婆塞悉令持戒",
    "X36n0659_007:0439a03": "以是因緣建立正法光揚如來無上大義開顯方等",
    "X36n0659_007:0439a04": "大乘法化度脫一切無量眾生善解如來所說經律",
    "X36n0659_007:0439a05": "輕重之義復言我今亦有佛性有經名曰如來祕藏",
    "X36n0659_007:0439a06": "於是經中我當必定得成佛道能盡無量億煩惱結",
    "X36n0659_007:0439a07": "廣為無量諸優婆塞說言汝等盡有佛性我與汝等",
    "X36n0659_007:0439a08": "俱當安住如來道地成阿耨多羅三藐三菩提盡無",
    "X36n0659_007:0439a09": "量億諸煩惱結作是說者是人不名墮過人法名為",
    "X36n0659_007:0439a10": "菩薩。",
    "X36n0659_007:0439a11": "若言有犯突吉羅者忉利天上日月歲數八百萬歲",
    "X36n0659_007:0439a12": "墮地獄中受諸罪報何況故犯偷蘭遮罪此大乘中",
    "X36n0659_007:0439a13": "若有比丘犯偷蘭遮不應親近何等名為大乘經中",
    "X36n0659_007:0439a14": "偷蘭遮罪若有長者造立佛寺以諸華鬘用供養佛",
    "X36n0659_007:0439a15": "有比丘見華貫中縷不問輒取名偷蘭遮若知不知",
    "X36n0659_007:0439a16": "亦如是犯若以貪心破壞佛塔犯偷蘭遮如是之人",
    "X36n0659_007:0439a17": "不應親近若王大臣見塔朽故為欲修補供養舍利",
    "X36n0659_007:0439a18": "於是塔中或得珍寶即寄比丘比丘得已自在而用",
    "X36n0659_007:0439a19": "如是比丘名為不淨多起鬪爭善優婆塞不應親近",
    "X36n0659_007:0439a20": "供養恭敬如是比丘名為無根名為二根名不定根",
    "X36n0659_007:0439a21": "不定根者欲貪女時身即為女欲貪男時身即為男",
    "X36n0659_007:0439a22": "如是比丘名為惡根不名為男不名為女不名出家",
    "X36n0659_007:0439a23": "不名在家如是比丘不應親近供養恭敬於佛法中",
    "X36n0659_007:0439a24": "沙門法者應生悲心覆育眾生乃至螘子應施無畏",
    "X36n0659_007:0439b01": "是沙門法遠離飲酒乃至嗅香是沙門法不得妄語",
    "X36n0659_007:0439b02": "乃至夢中不念妄語是沙門法不生欲心乃至夢中",
    "X36n0659_007:0439b03": "亦復如是是沙門法。",
    "X36n0659_007:0439b04": "第三番問答中二先問次答。",
    "X36n0659_007:0439b05": "迦葉菩薩白佛言世尊若有比丘夢行淫欲是犯戒",
    "X36n0659_007:0439b06": "不。",
    "X36n0659_007:0439b07": "佛言不也應於淫欲生臭穢想乃至不生一念淨想",
    "X36n0659_007:0439b08": "遠離女人煩惱愛想若夢行淫寤應生悔比丘乞食",
    "X36n0659_007:0439b09": "受供養時應如饑世食子肉想若生淫欲應疾捨離",
    "X36n0659_007:0439b10": "如是法門當知是佛所說經律若有隨順魔所說者",
    "X36n0659_007:0439b11": "是魔眷屬若能隨順佛所說者是名菩薩若有說言",
    "X36n0659_007:0439b12": "常翹一脚寂默不言投淵赴火自墜高巖不避險難",
    "X36n0659_007:0439b13": "服毒斷食臥灰土上自縛手足殺害眾生方道呪術",
    "X36n0659_007:0439b14": "旃陀羅子無根二根及不定根身根不具如是等事",
    "X36n0659_007:0439b15": "如來悉聽出家為道是名魔說佛先聽食五種牛味",
    "X36n0659_007:0439b16": "及以油蜜憍奢耶衣革屣等物除是之外若有說言",
    "X36n0659_007:0439b17": "聽著摩訶棱伽一切種子悉聽貯畜草木之屬皆有",
    "X36n0659_007:0439b18": "壽命佛說是已便入涅槃若有經律作是說者當知",
    "X36n0659_007:0439b19": "即是魔之所說我亦不聽常翹一脚若為法故聽行",
    "X36n0659_007:0439b20": "住坐臥又亦不聽服毒斷食五熱炙身繫縛手足殺",
    "X36n0659_007:0439b21": "害眾生方道呪術珂貝象牙以為革屣儲畜種子草",
    "X36n0659_007:0439b22": "木有命著摩訶棱伽若言世尊作如是說當知是為",
    "X36n0659_007:0439b23": "外道眷屬非我弟子我唯聽食五種牛味及油蜜等",
    "X36n0659_007:0439b24": "聽著革屣憍奢耶衣我說四大無有壽命若有經律",
    "X36n0659_007:0439c01": "作是說者是名佛說若有隨順佛所說者當知是等",
    "X36n0659_007:0439c02": "真我弟子若有不隨佛所說者是魔眷屬若有隨順",
    "X36n0659_007:0439c03": "佛經律者當知是人是大菩薩善男子魔說佛說差",
    "X36n0659_007:0439c04": "別之相今已為汝廣宣分別。",
    "X36n0659_007:0439c05": "夢婬無罪悟已應悔若悟已讚歎得罪大品中意",
    "X36n0659_007:0439c06": "亦爾(云云)摩訶楞伽此云赤色與下文被服赤色",
    "X36n0659_007:0439c07": "相違云何通解云下文說未制戒時此中說制戒",
    "X36n0659_007:0439c08": "後又一解赤亦多種大赤則遮如乾陀輕赤此則",
    "X36n0659_007:0439c09": "不遮(云云)。",
    "X36n0659_007:0439c10": "迦葉白佛去第四是領解。",
    "X36n0659_007:0439c11": "迦葉白佛言世尊我今始知魔說佛說差別之相因",
    "X36n0659_007:0439c12": "是得入佛法深義。",
    "X36n0659_007:0439c13": "第五述成。",
    "X36n0659_007:0439c14": "佛讚迦葉善哉善哉善男子汝能如是曉了分別是",
    "X36n0659_007:0439c15": "名黠慧。",
    "X36n0659_007:0439c16": "大般涅槃經四諦品第十",
    "X36n0659_007:0439c17": "四諦品",
    "X36n0659_007:0439c18": "此品答上云何諸調御心喜說真諦舊云佛昔隨",
    "X36n0659_007:0439c19": "情但說有量四諦止在界內聖心不暢今緣常住",
    "X36n0659_007:0439c20": "說無量四諦出三界外故佛心喜亦名有為無為",
    "X36n0659_007:0439c21": "四諦亦名有作無作四諦今問有量出分段不出",
    "X36n0659_007:0439c22": "變易無量亦不出變易不出既同俱是有量量與",
    "X36n0659_007:0439c23": "無量是對小大兩緣何足為喜又有量是有為者",
    "X36n0659_007:0439c24": "那言三是有為一是無為若爾有為義不成若無",
    "X36n0659_007:0440a01": "量是無為者那得猶有變易生死解言不為分段",
    "X36n0659_007:0440a02": "身命所為故言無為不無三相若爾實非無為無",
    "X36n0659_007:0440a03": "為不成無作亦壞勝鬘雖有此之名教別為一緣",
    "X36n0659_007:0440a04": "不得用彼無量四諦釋此經文義不相會舊又明",
    "X36n0659_007:0440a05": "五時四諦初時約事如苦是逼迫相(云云)第二時",
    "X36n0659_007:0440a06": "至第四時約理如五受陰洞達空無所有是苦義",
    "X36n0659_007:0440a07": "義即是理解言入觀之時亡名絕相無此四事藉",
    "X36n0659_007:0440a08": "四方便故言四諦如見諦入真無八忍八智但緣",
    "X36n0659_007:0440a09": "一滅言忍智者從方便為名為此義故四時不明",
    "X36n0659_007:0440a10": "佛性佛心不喜第五時以智為諦文云無苦而有",
    "X36n0659_007:0440a11": "真實故說佛性佛心則喜今問若還是前有量無",
    "X36n0659_007:0440a12": "量已如前難若非有量無量復是何諦則無別名",
    "X36n0659_007:0440a13": "既無別名則無別理復何用此以釋今經今明此",
    "X36n0659_007:0440a14": "品與聖行品有同有異聖行具明四種四諦今文",
    "X36n0659_007:0440a15": "但明一實四諦其相云何佛性實相徧一切處能",
    "X36n0659_007:0440a16": "於四事明了實相乃可稱諦若不了者倒而非諦",
    "X36n0659_007:0440a17": "經有明文何須致惑謂知如來甚深境界常住不",
    "X36n0659_007:0440a18": "變微密法身名之為諦此乃亦舉佛果為端實通",
    "X36n0659_007:0440a19": "一切畜生地獄陰界諸入悉了常住法身不變名",
    "X36n0659_007:0440a20": "苦聖諦於不淨中而生真智不壞正法名集聖諦",
    "X36n0659_007:0440a21": "於斷滅中識如來藏名滅聖諦明識三寶及正解",
    "X36n0659_007:0440a22": "脫名道聖諦諦非四數約四了諦故名四諦如來",
    "X36n0659_007:0440a23": "出世元為說此覆相今開塗乳毒洗故言心喜說",
    "X36n0659_007:0440a24": "真諦從此立名故言四諦品文為二初明四諦二",
    "X36n0659_007:0440b01": "領解初四諦即為四章四章各六但有次第不次",
    "X36n0659_007:0440b02": "第之殊苦諦六者一明惑二明惑果三明解四明",
    "X36n0659_007:0440b03": "解果五結解六結惑一即是四四即是一名不思",
    "X36n0659_007:0440b04": "議此文明矣初明惑又兩先直明苦後不解故苦。",
    "X36n0659_007:0440b05": "佛復告迦葉所言苦者不名苦聖諦何以故若言苦",
    "X36n0659_007:0440b06": "是苦聖諦者一切畜生及地獄眾生應有聖諦。",
    "X36n0659_007:0440b07": "善男子若復有人不知如來甚深境界常住不變微",
    "X36n0659_007:0440b08": "密法身謂是食身非是法身不知如來道德威力是",
    "X36n0659_007:0440b09": "名為苦何以故以不知故法見非法非法見法。",
    "X36n0659_007:0440b10": "下文明苦有三種一是苦非諦非實二是苦是諦",
    "X36n0659_007:0440b11": "非實三非苦非諦是實(云云)。",
    "X36n0659_007:0440b12": "當知是人必墮下是明惑果。",
    "X36n0659_007:0440b13": "當知是人必墮惡趣輪轉生死增長諸結多受苦惱。",
    "X36n0659_007:0440b14": "若有能知下是明解。",
    "X36n0659_007:0440b15": "若有能知如來常住無有變異或聞常住二字音聲。",
    "X36n0659_007:0440b16": "若一經耳下是明解果。",
    "X36n0659_007:0440b17": "若一經耳即生天上後解脫時乃能證知如來常住",
    "X36n0659_007:0440b18": "無有變易既證知已而作是言我於往昔曾聞是義",
    "X36n0659_007:0440b19": "今得解脫方乃證知我於本際以不知故輪轉生死",
    "X36n0659_007:0440b20": "周回無窮始於今日乃得真智。",
    "X36n0659_007:0440b21": "若如是知下結解。",
    "X36n0659_007:0440b22": "若如是知真是修苦多所利益。",
    "X36n0659_007:0440b23": "若不知下結惑。",
    "X36n0659_007:0440b24": "若不知者雖復勤修無所利益是名知苦名苦聖諦",
    "X36n0659_007:0440c01": "若人不能如是修習是名為苦非苦聖諦。",
    "X36n0659_007:0440c02": "次集章亦六次第如前此初明惑。",
    "X36n0659_007:0440c03": "苦集諦者於真法中不生真知受不淨物所謂奴婢",
    "X36n0659_007:0440c04": "能以非法言是正法斷滅正法不令久住。",
    "X36n0659_007:0440c05": "以是不知下明惑果。",
    "X36n0659_007:0440c06": "以是因緣不知法性以不知故輪轉生死多受苦惱",
    "X36n0659_007:0440c07": "不得生天及正解脫。",
    "X36n0659_007:0440c08": "若有深智下明解。",
    "X36n0659_007:0440c09": "若有深智不壞正法。",
    "X36n0659_007:0440c10": "以是因緣下明解果。",
    "X36n0659_007:0440c11": "以是因緣得生天上及正解脫若有不知苦集諦處",
    "X36n0659_007:0440c12": "而言正法無有常住悉是滅法以是因緣於無量劫",
    "X36n0659_007:0440c13": "流轉生死受諸苦惱。",
    "X36n0659_007:0440c14": "又牒昔迷舉非顯是。",
    "X36n0659_007:0440c15": "若能知下結解。",
    "X36n0659_007:0440c16": "若能知法常住不異是名知集名集聖諦。",
    "X36n0659_007:0440c17": "若人不能下結惑。",
    "X36n0659_007:0440c18": "若人不能如是修習是名為集非集聖諦。",
    "X36n0659_007:0441a01": "次滅諦章亦六次第小異初明惑。",
    "X36n0659_007:0441a02": "苦滅諦者若有多修習學空法是為不善何以故滅",
    "X36n0659_007:0441a03": "一切法故壞於如來真法藏故作是修學是名修空。",
    "X36n0659_007:0441a04": "言多修空者一是二乘沈空二是外道撥無即是",
    "X36n0659_007:0441a05": "多修空。",
    "X36n0659_007:0441a06": "次修苦滅者是明解。",
    "X36n0659_007:0441a07": "修苦滅者逆於一切諸外道等若言修空是滅諦者",
    "X36n0659_007:0441a08": "一切外道亦修空法應有滅諦若有說言有如來藏",
    "X36n0659_007:0441a09": "雖不可見若能滅除一切煩惱爾乃得入若發此心",
    "X36n0659_007:0441a10": "一念因緣於諸法中而得自在。",
    "X36n0659_007:0441a11": "亦應言逆聲聞而偏語外道有二義一前來以訶",
    "X36n0659_007:0441a12": "聲聞二聲聞乖理即是外道。",
    "X36n0659_007:0441a13": "若有修習下明惑果。",
    "X36n0659_007:0441a14": "若有修習如來密藏無我空寂如是之人於無量世",
    "X36n0659_007:0441a15": "在生死中流轉受苦。",
    "X36n0659_007:0441a16": "若有不作下明解果。",
    "X36n0659_007:0441a17": "若有不作如是修者雖有煩惱疾能滅除何以故因",
    "X36n0659_007:0441a18": "知如來祕密藏故是名苦滅聖諦。",
    "X36n0659_007:0441a19": "若能如是下結解。",
    "X36n0659_007:0441a20": "若能如是修習滅者是我弟子。",
    "X36n0659_007:0441a21": "若有不能下結惑。",
    "X36n0659_007:0441a22": "若有不能作如是修是名修空非滅聖諦。",
    "X36n0659_007:0441a23": "道諦章亦六還如前次第但後結小異初即明惑。",
    "X36n0659_007:0441a24": "道聖諦者所謂佛法僧寶及正解脫有諸眾生顛倒",
    "X36n0659_007:0441b01": "心言無佛法僧及正解脫生死流轉猶如幻化修習",
    "X36n0659_007:0441b02": "是見。",
    "X36n0659_007:0441b03": "先出所惑次正明惑。",
    "X36n0659_007:0441b04": "以是因緣下明惑果。",
    "X36n0659_007:0441b05": "以此因緣輪轉三有久受大苦。",
    "X36n0659_007:0441b06": "若能發心下明解。",
    "X36n0659_007:0441b07": "若能發心見於如來常住無變法僧解脫亦復如是。",
    "X36n0659_007:0441b08": "乘此一念下明解果。",
    "X36n0659_007:0441b09": "乘此一念於無量世自在果報隨意而得何以故我",
    "X36n0659_007:0441b10": "於往昔以四倒故非法計法受於無量惡業果報我",
    "X36n0659_007:0441b11": "今以滅如是見故成佛正覺是名道聖諦。",
    "X36n0659_007:0441b12": "若有人言三寶無常下結惑。",
    "X36n0659_007:0441b13": "若有人言三寶無常修習是見是虗妄修非道聖諦。",
    "X36n0659_007:0441b14": "若修是法下結解。",
    "X36n0659_007:0441b15": "若修是法為常住者是我弟子真見修習四聖諦法",
    "X36n0659_007:0441b16": "是名四聖諦。",
    "X36n0659_007:0441b17": "實結道滅言四諦者道滅是四諦之後當於第四",
    "X36n0659_007:0441b18": "迦葉白佛去二是領解。",
    "X36n0659_007:0441b19": "迦葉菩薩白佛言世尊我今始知修習甚深四聖諦",
    "X36n0659_007:0441b20": "法。",
    "X36n0659_007:0441b21": "大般涅槃經四倒品第十一",
    "X36n0659_007:0441b22": "四倒品",
    "X36n0659_007:0441b23": "倒者惑也上云醉人眩亂日月回轉況顯惑業但",
    "X36n0659_007:0441b24": "倒數不定或一二三四八乃至眾多一者只是無",
    "X36n0659_007:0441c01": "明虗妄羅籠自繞二者見想取著而致毀傷三者",
    "X36n0659_007:0441c02": "癡心心倒狂狷想倒分別見倒四者常樂我淨偽",
    "X36n0659_007:0441c03": "藝無實八者無常樂我淨瓦礫非真眾多者但涅",
    "X36n0659_007:0441c04": "槃佛性畢竟清淨非倒非諦從解惑因緣而說倒",
    "X36n0659_007:0441c05": "諦先佛出世破倒之教遺法在世時去聖遠執字",
    "X36n0659_007:0441c06": "亡旨不知方便藥變成毒即起常樂我淨四倒佛",
    "X36n0659_007:0441c07": "初出世投無常藥而倒瀉之病去藥存執之為是",
    "X36n0659_007:0441c08": "迷佛方便起無常等佛觀是病應用常等以治其",
    "X36n0659_007:0441c09": "病若後末世常等為病傳付後佛乃能治之通互",
    "X36n0659_007:0441c10": "前後皆名四倒若治常等則如昔教治無常等如",
    "X36n0659_007:0441c11": "哀歎品此品但明迷惑之病若其解病即能解藥",
    "X36n0659_007:0441c12": "離倒無諦緣宜別說故明四倒文明八倒以四題",
    "X36n0659_007:0441c13": "品經家從略就合為四今從合題者欲對四諦便",
    "X36n0659_007:0441c14": "相成故近論三品相成魔說佛說總論邪正四諦",
    "X36n0659_007:0441c15": "別明正解四倒別明邪惑若但解諦倒者如偏識",
    "X36n0659_007:0441c16": "人入單知杌人非具足知不名正善具成就不能",
    "X36n0659_007:0441c17": "作善業雙解邪正倒諦俱通即是正善具成就能",
    "X36n0659_007:0441c18": "作善業業者即如來性次第相成合為四倒其義",
    "X36n0659_007:0442a01": "則便故言四倒品文為二先明四倒後領解初就",
    "X36n0659_007:0442a02": "四倒即為四章初章為三一出苦境二出苦體三",
    "X36n0659_007:0442a03": "結。",
    "X36n0659_007:0442a04": "佛復告迦葉謂四倒者於非苦中生於苦想名曰顛",
    "X36n0659_007:0442a05": "倒。",
    "X36n0659_007:0442a06": "非苦者名為如來生苦想者謂諸如來無常變異若",
    "X36n0659_007:0442a07": "說如來是無常者名大罪苦若言如來捨此苦身入",
    "X36n0659_007:0442a08": "於涅槃如薪盡火滅是名非苦而生苦想是名顛倒",
    "X36n0659_007:0442a09": "我若說言如來常者即是我見以我見故有無量罪",
    "X36n0659_007:0442a10": "是故應說如來無常如是說者我則受樂如來無常",
    "X36n0659_007:0442a11": "即為是苦若是苦者云何生樂以於苦中生樂想故",
    "X36n0659_007:0442a12": "名為顛倒樂生苦想名為顛倒樂者即是如來苦者",
    "X36n0659_007:0442a13": "如來無常若說如來是無常者是名樂中生於苦想",
    "X36n0659_007:0442a14": "如來常住是名為樂若我說言如來是常云何復得",
    "X36n0659_007:0442a15": "入於涅槃若言如來非是苦者云何捨身而取滅度",
    "X36n0659_007:0442a16": "以於樂中生苦想故名為顛倒。",
    "X36n0659_007:0442a17": "於佛果非苦為苦此即是惑應招苦報遂言是解",
    "X36n0659_007:0442a18": "即是苦中生於樂想無常變異者謂佛行苦捨身",
    "X36n0659_007:0442a19": "入滅謂佛壞苦彼言如來是常謂為倒無常謂為",
    "X36n0659_007:0442a20": "諦我若說言下正是倒心樂生苦想(云云)。",
    "X36n0659_007:0442a21": "是名初倒。",
    "X36n0659_007:0442a22": "無常常想即第二倒境中雙舉二想體中偏釋一",
    "X36n0659_007:0442a23": "想上已雙舉不欲煩文亦出倒境後明倒體并結",
    "X36n0659_007:0442a24": "可見。",
    "X36n0659_007:0442b01": "無常常想常無常想是名顛倒。",
    "X36n0659_007:0442b02": "無常者名不修空不修空故壽命短促若有說言不",
    "X36n0659_007:0442b03": "修空寂得常壽者是名顛倒。",
    "X36n0659_007:0442b04": "所言不修者即是不修般若空慧。",
    "X36n0659_007:0442b05": "是名第二顛倒。",
    "X36n0659_007:0442b06": "後二倒可尋。",
    "X36n0659_007:0442b07": "無我我想我無我想是名顛倒。",
    "X36n0659_007:0442b08": "世間之人亦說有我佛法之中亦說有我世間之人",
    "X36n0659_007:0442b09": "雖說有我無有佛性是則名為於無我中而生我想",
    "X36n0659_007:0442b10": "是名顛倒佛法有我即是佛性世間之人說佛法無",
    "X36n0659_007:0442b11": "我是名我中生無我想若言佛法必定無我是故如",
    "X36n0659_007:0442b12": "來敕諸弟子修習無我名為顛倒。",
    "X36n0659_007:0442b13": "是名第三顛倒。",
    "X36n0659_007:0442b14": "淨不淨想不淨淨想是名顛倒。",
    "X36n0659_007:0442b15": "淨者即是如來常住非雜食身非煩惱身非是肉身",
    "X36n0659_007:0442b16": "非是筋骨繫縛之身若有說言如來無常是雜食身",
    "X36n0659_007:0442b17": "乃至筋骨繫縛之身法僧解脫是滅盡者是名顛倒",
    "X36n0659_007:0442b18": "不淨淨想名顛倒者若有說言我此身中無有一法",
    "X36n0659_007:0442b19": "是不淨者以無不淨定當得入清淨之處如來所說",
    "X36n0659_007:0442b20": "修不淨觀如是之言是虗妄說是名顛倒。",
    "X36n0659_007:0442b21": "是則名為第四顛倒。",
    "X36n0659_007:0442b22": "第二領解又二先領解後述迷。",
    "X36n0659_007:0442b23": "迦葉菩薩白佛言世尊我從今日始得正見。",
    "X36n0659_007:0442b24": "世尊自是之前我等悉名邪見之人。",
    "X36n0659_007:0442c01": "別論取撥無因果名邪見迦葉久無通取一切倒",
    "X36n0659_007:0442c02": "心為邪迦葉猶有(云云)。",
    "X36n0659_007:0442c03": "大般涅槃經卷第七",
    "X36n0659_007:0442c04": "涅槃經疏卷第五",
    "X36n0659_007:0442c05": "日東　天台沙門本純　分會",
    "X36n0659_007:0442c07": "南本大般涅槃經會疏卷第七"
}