{
    "T01n0001_004:0023c04": "佛說長阿含經卷第四",
    "T01n0001_004:0023c06": "後秦弘始年佛陀耶舍共竺佛念譯",
    "T01n0001_004:0023c07": "遊行經第二後",
    "T01n0001_004:0023c08": "爾時，佛告阿難：「時王自念：『我本積何功德，",
    "T01n0001_004:0023c09": "修何善本，今獲果報，巍巍如是？』復自思",
    "T01n0001_004:0023c10": "念：『以三因緣，致此福報。何謂三？一曰布",
    "T01n0001_004:0023c11": "施，二曰持戒，三曰禪思，以是因緣，今獲大",
    "T01n0001_004:0023c12": "報。』王復自念：『我今已受人間福報，當復進",
    "T01n0001_004:0023c13": "修天福之業，宜自抑損，去離憒閙，隱處閑",
    "T01n0001_004:0023c14": "居，以崇道術。』時，王即命善賢寶女，而告之",
    "T01n0001_004:0023c15": "曰：『我今已受人間福報，當復進修天福之",
    "T01n0001_004:0023c16": "業，宜自抑損，去離憒閙，隱處閑居，以崇道",
    "T01n0001_004:0023c17": "術。』女言：『唯諾！如大王教。』即勑內外，絕於侍",
    "T01n0001_004:0023c18": "覲。「時，王即昇法殿，入金樓觀，坐銀御牀，思",
    "T01n0001_004:0023c19": "惟貪婬欲、惡不善，有覺、有觀，離生喜、樂，得第",
    "T01n0001_004:0023c20": "一禪；除滅覺、觀，內信歡悅，撿心專一，無覺、無",
    "T01n0001_004:0023c21": "觀，定生喜、樂，得第二禪；捨喜守護，專念不",
    "T01n0001_004:0023c22": "亂，自知身樂，賢聖所求，護念樂行，得第三",
    "T01n0001_004:0023c23": "禪；捨滅苦、樂，先除憂、喜，不苦不樂，護念清",
    "T01n0001_004:0023c24": "淨，得第四禪。時，善見王起銀御牀，出金樓",
    "T01n0001_004:0023c25": "觀，詣大正樓，坐琉璃牀，修習慈心，遍滿一",
    "T01n0001_004:0023c26": "方，餘方亦爾，周遍廣普無二無量，除眾結",
    "T01n0001_004:0023c27": "恨，心無嫉惡，靜默慈柔以自娛樂，悲、喜、捨心，",
    "T01n0001_004:0023c28": "亦復如是。「時，玉女寶默自念言：『久違顏色，",
    "T01n0001_004:0023c29": "思一侍覲，今者寧可奉現大王。』時，寶女善",
    "T01n0001_004:0024a01": "賢告八萬四千諸婇女曰：『汝等宜各沐浴",
    "T01n0001_004:0024a02": "香湯，嚴飾衣服，所以然者？我等久違顏色，",
    "T01n0001_004:0024a03": "宜一奉覲。』諸女聞已，各嚴衣服，沐浴澡潔。",
    "T01n0001_004:0024a04": "時，寶女善賢又告主兵寶臣集四種兵：『我",
    "T01n0001_004:0024a05": "等久違朝覲，宜一奉現。』時，主兵臣即集四",
    "T01n0001_004:0024a06": "兵，白寶女言：『四兵已集，宜知是時。』於是，寶",
    "T01n0001_004:0024a07": "女將八萬四千婇女，四兵導從，詣金多隣園，",
    "T01n0001_004:0024a08": "大眾震動，聲聞于王，王聞聲已，臨牕而觀，",
    "T01n0001_004:0024a09": "寶女即前，戶側而立。「時，王見女，尋告之曰：",
    "T01n0001_004:0024a10": "『汝止勿前，吾將出觀。』時，善見王起頗梨座，",
    "T01n0001_004:0024a11": "出大正樓，下正法殿，與玉女寶詣多隣",
    "T01n0001_004:0024a12": "園，就座而坐。時，善見王容顏光澤有踰於",
    "T01n0001_004:0024a13": "常，善賢寶女即自念言：『今者大王色勝於",
    "T01n0001_004:0024a14": "常，是何異瑞？』時，女尋白大王：『今者顏色異",
    "T01n0001_004:0024a15": "常，將非異瑞，欲捨壽耶？今此八萬四千象，",
    "T01n0001_004:0024a16": "白象寶為第一。金銀交飾，珞用寶珠，自王所",
    "T01n0001_004:0024a17": "有，願少留意，共相娛樂，勿便捨壽，孤棄萬",
    "T01n0001_004:0024a18": "民。又八萬四千馬，力馬王為第一；八萬四千",
    "T01n0001_004:0024a19": "車，輪寶為第一；八萬四千珠，神珠寶第一；八",
    "T01n0001_004:0024a20": "萬四千女，玉女寶第一；八萬四千居士，居士",
    "T01n0001_004:0024a21": "寶第一；八萬四千剎利，主兵寶第一；八萬四",
    "T01n0001_004:0024a22": "千城，拘尸城第一；八萬四千殿，正法殿第一；",
    "T01n0001_004:0024a23": "八萬四千樓，大正樓第一；八萬四千座，寶飾",
    "T01n0001_004:0024a24": "第一；八萬四千億衣，柔軟第一；八萬四千種",
    "T01n0001_004:0024a25": "食，味味珍異。凡此眾寶，皆王所有，願少留意，",
    "T01n0001_004:0024a26": "共相娛樂，勿便捨壽，孤棄萬民。』「時，善見王",
    "T01n0001_004:0024a27": "答寶女曰：『自汝昔來恭奉於我，慈柔敬順，",
    "T01n0001_004:0024a28": "言無麤漏今者何故，乃作此語？』女白王曰：",
    "T01n0001_004:0024a29": "『不審所白有何不順？』王告女曰：『汝向所言：",
    "T01n0001_004:0024b01": "象馬、寶車、金輪、宮觀、名服、餚饍，斯皆無常，不",
    "T01n0001_004:0024b02": "可久保，而勸我留，豈是順耶？』女白王言：『不",
    "T01n0001_004:0024b03": "審慈順當何以言？』王告女曰：『汝若能言：象",
    "T01n0001_004:0024b04": "馬、寶車、金輪、宮觀、名服、餚饍，斯皆無常，不可",
    "T01n0001_004:0024b05": "久保，願不戀著，以勞神思。所以然者？王命",
    "T01n0001_004:0024b06": "未幾當就後世，夫生有死，合會有離，何有",
    "T01n0001_004:0024b07": "生此而永壽者？宜割恩愛以存道意，斯乃",
    "T01n0001_004:0024b08": "名曰敬順言也。』「阿難！時，玉女寶聞王此教，",
    "T01n0001_004:0024b09": "悲泣號啼，捫淚而言：『象馬、寶車、金輪、宮觀、",
    "T01n0001_004:0024b10": "名服、餚饍，斯皆無常，不可久保，願不戀著，",
    "T01n0001_004:0024b11": "以勞神思。所以然者？王壽未幾當就後",
    "T01n0001_004:0024b12": "世，夫生有死，合會有離，何有生此而永壽",
    "T01n0001_004:0024b13": "者？宜割恩愛以存道意。』「阿難！彼玉女寶撫",
    "T01n0001_004:0024b14": "此言頃，時，善見王忽然命終，猶如壯士美",
    "T01n0001_004:0024b15": "飯一飡，無有苦惱，魂神上生第七梵天。其",
    "T01n0001_004:0024b16": "王善見死七日後，輪寶、珠寶自然不現，象寶、",
    "T01n0001_004:0024b17": "馬寶、玉女寶、居士寶、主兵寶同日命終，城池、",
    "T01n0001_004:0024b18": "法殿、樓觀、寶飾、金多隣園，皆變為土木。」佛告",
    "T01n0001_004:0024b19": "阿難：「此有為法，無常變易，要歸磨滅，貪欲",
    "T01n0001_004:0024b20": "無厭，消散人命，戀著恩愛，無有知足。唯",
    "T01n0001_004:0024b21": "得聖智，諦見道者，爾乃知足。阿難！我自憶",
    "T01n0001_004:0024b22": "念，曾於此處六返，作轉輪聖王，終措骨於",
    "T01n0001_004:0024b23": "此。今我成無上正覺，復捨性命，措身於此，",
    "T01n0001_004:0024b24": "自今已後，生死永絕，無有方土，措吾身處，",
    "T01n0001_004:0024b25": "此最後邊，更不受有。」",
    "T01n0001_004:0024b26": "爾時，世尊在拘尸那竭城本所生處，娑羅園",
    "T01n0001_004:0024b27": "中雙樹間，臨將滅度，告阿難曰：「汝入拘尸",
    "T01n0001_004:0024b28": "那竭城，告諸末羅：『諸賢！當知如來夜半於",
    "T01n0001_004:0024b29": "娑羅園雙樹間當般涅槃，汝等可往諮問",
    "T01n0001_004:0024c01": "所疑，面受教誡，宜及是時，無從後悔。』」是",
    "T01n0001_004:0024c02": "時，阿難受佛教已，即從座起，禮佛而去。與",
    "T01n0001_004:0024c03": "一比丘埀淚而行，入拘尸城，見五百末羅",
    "T01n0001_004:0024c04": "以少因緣，集在一處。時，諸末羅見阿難來，",
    "T01n0001_004:0024c05": "即起作禮，於一面立，白阿難言：「不審尊者",
    "T01n0001_004:0024c06": "今入此城，何甚晚暮，欲何作為？」阿難垂淚",
    "T01n0001_004:0024c07": "言：「吾為汝等，欲相饒益，故來相告。卿等當",
    "T01n0001_004:0024c08": "知，如來夜半當般涅槃，汝等可往諮問所",
    "T01n0001_004:0024c09": "疑，面受教誡，宜及是時，無從後悔。」時，諸",
    "T01n0001_004:0024c10": "末羅聞是言已，舉聲悲號，宛轉躃地，絕而",
    "T01n0001_004:0024c11": "復甦，譬如大樹根拔，枝條摧折，同舉聲言：",
    "T01n0001_004:0024c12": "「佛取滅度，何其駛哉！佛取滅度，何其速哉！",
    "T01n0001_004:0024c13": "群生長衰，世間眼滅。」是時，阿難慰勞諸末羅",
    "T01n0001_004:0024c14": "言：「止！止！勿悲！天地萬物，無生不終，欲使有",
    "T01n0001_004:0024c15": "為而常存者，無有是處。佛不云乎？合會有",
    "T01n0001_004:0024c16": "離，生必有盡。」時，諸末羅各相謂言：「吾等還歸，",
    "T01n0001_004:0024c17": "將諸家屬，并持五百張白疊，共詣雙樹。」",
    "T01n0001_004:0024c18": "時，諸末羅各歸舍已，將諸家屬，并持白疊，",
    "T01n0001_004:0024c19": "出拘尸城，詣雙樹間，至阿難所。阿難遙見，",
    "T01n0001_004:0024c20": "默自念言：「彼人眾多，若一一見佛，恐未周",
    "T01n0001_004:0024c21": "聞，佛先滅度。我今寧可使於前夜，同時",
    "T01n0001_004:0024c22": "見佛。」即將五百末羅及其家屬，至世尊所，",
    "T01n0001_004:0024c23": "頭面禮足，在一面立，阿難前白佛言：「某甲",
    "T01n0001_004:0024c24": "某甲諸末羅等及其家屬，問訊世尊起居增",
    "T01n0001_004:0024c25": "損。」佛報言：「勞汝等來，當使汝等壽命延長，",
    "T01n0001_004:0024c26": "無病無痛。」阿難乃能將諸末羅及其家屬，",
    "T01n0001_004:0024c27": "使見世尊。時，諸末羅頭面禮足，於一面",
    "T01n0001_004:0024c28": "坐。爾時，世尊為說無常，示教利喜。時，諸末羅",
    "T01n0001_004:0024c29": "聞法歡喜，即以五百張疊，奉上世尊，佛為",
    "T01n0001_004:0025a01": "受之，諸末羅即從座起，禮佛而去。是時，拘",
    "T01n0001_004:0025a02": "尸城內，有一梵志，名曰須跋，年百二十，耆",
    "T01n0001_004:0025a03": "舊多智，聞沙門瞿曇今夜於雙樹間當取",
    "T01n0001_004:0025a04": "滅度，自念言：「吾於法有疑，唯有瞿曇能",
    "T01n0001_004:0025a05": "解我意，今當及時自力而行。」即於其夜，",
    "T01n0001_004:0025a06": "出拘尸城，詣雙樹間，至阿難所，問訊已，一面",
    "T01n0001_004:0025a07": "立，白阿難曰：「我聞瞿曇沙門今夜當取滅",
    "T01n0001_004:0025a08": "度，故來至此，求一相見。我於法有疑，願見",
    "T01n0001_004:0025a09": "瞿曇，一決我意，寧有閑暇得相見不？」阿難",
    "T01n0001_004:0025a10": "報言：「止！止！須跋！佛身有疾，無勞擾也。」須跋",
    "T01n0001_004:0025a11": "固請，乃至再三：「吾聞如來時一出世，如優曇",
    "T01n0001_004:0025a12": "鉢花時時乃出，故來求現，欲決所疑，寧有",
    "T01n0001_004:0025a13": "閑暇暫相見不？」阿難答如初：「佛身有疾，",
    "T01n0001_004:0025a14": "無勞擾也。」時，佛告阿難：「汝勿遮止！聽使",
    "T01n0001_004:0025a15": "來入，此欲決疑，無嬈亂也，設聞我法，必",
    "T01n0001_004:0025a16": "得開解。」阿難乃告須跋：「汝欲覲佛，宜知",
    "T01n0001_004:0025a17": "是時。」須跋即入，問訊已，一面坐，而白佛",
    "T01n0001_004:0025a18": "言：「我於法有疑，寧有閑暇一決所滯不？」",
    "T01n0001_004:0025a19": "佛言：「恣汝所問。」須跋即問：「云何？瞿曇！諸有",
    "T01n0001_004:0025a20": "別眾，自稱為師，不蘭迦葉、末伽梨憍舍",
    "T01n0001_004:0025a21": "利、阿浮陀翅舍金披羅、波浮迦旃、薩若毘",
    "T01n0001_004:0025a22": "耶梨弗、尼揵子，此諸師等，各有異法，瞿曇",
    "T01n0001_004:0025a23": "沙門能盡知耶？不盡知耶？」佛言：「止！止！用",
    "T01n0001_004:0025a24": "論此為，吾悉知耳。今當為汝說深妙法，諦",
    "T01n0001_004:0025a25": "聽！諦聽！善思念之。」須跋受教，佛告之曰：「若",
    "T01n0001_004:0025a26": "諸法中，無八聖道者，則無第一沙門果，第二、",
    "T01n0001_004:0025a27": "第三、第四沙門果。須跋！以諸法中有八聖",
    "T01n0001_004:0025a28": "道故，便有第一沙門果，第二、第三、第四沙門",
    "T01n0001_004:0025a29": "果。須跋！今我法中有八聖道，有第一沙門",
    "T01n0001_004:0025b01": "果，第二、第三、第四沙門果，外道異眾無沙門",
    "T01n0001_004:0025b02": "果。」爾時，世尊為須跋而說頌曰：",
    "T01n0001_004:0025b03": "「我年二十九，　　出家求善道；",
    "T01n0001_004:0025b04": "　須跋我成佛，　　今已五十年。",
    "T01n0001_004:0025b05": "　戒定智慧行，　　獨處而思惟；",
    "T01n0001_004:0025b06": "　今說法之要，　　此外無沙門。」",
    "T01n0001_004:0025b07": "佛告須跋：「若諸比丘皆能自攝者，則此世間",
    "T01n0001_004:0025b08": "羅漢不空。」是時，須跋白阿難言：「諸有從沙",
    "T01n0001_004:0025b09": "門瞿曇已行梵行，今行、當行者，為得大利。",
    "T01n0001_004:0025b10": "阿難！汝於如來所修行梵行，亦得大利，我",
    "T01n0001_004:0025b11": "得面覲如來，諮問所疑，亦得大利。今者，如",
    "T01n0001_004:0025b12": "來則為以弟子莂而別我已。」即白佛言：",
    "T01n0001_004:0025b13": "「我今寧得於如來法中出家受具戒不？」佛",
    "T01n0001_004:0025b14": "告須跋：「若有異學梵志於我法中修梵行",
    "T01n0001_004:0025b15": "者，當試四月，觀其人行，察其志性，具諸",
    "T01n0001_004:0025b16": "威儀無漏失者，則於我法得受具戒。須",
    "T01n0001_004:0025b17": "跋！當知在人行耳。」須跋復白言：「外道異學",
    "T01n0001_004:0025b18": "於佛法中當試四月，觀其人行，察其志",
    "T01n0001_004:0025b19": "性，具諸威儀無漏失者，乃得具戒。今我能",
    "T01n0001_004:0025b20": "於佛正法中四歲使役，具諸威儀，無有漏",
    "T01n0001_004:0025b21": "失，乃受具戒。」佛告須跋：「我先已說在人行",
    "T01n0001_004:0025b22": "耳。」於是，須跋即於其夜，出家受戒，淨修梵",
    "T01n0001_004:0025b23": "行，於現法中，自身作證：生死已盡，梵行已立，",
    "T01n0001_004:0025b24": "所作已辦，得如實智，更不受有。時，夜未久，",
    "T01n0001_004:0025b25": "即成羅漢，是為如來最後弟子，便先滅度而",
    "T01n0001_004:0025b26": "佛後焉。是時，阿難在佛後立，撫牀悲泣，不",
    "T01n0001_004:0025b27": "能自勝，歔欷而言：「如來滅度，何其駛哉！世尊",
    "T01n0001_004:0025b28": "滅度，何其疾哉！大法淪曀，何其速哉！群生長",
    "T01n0001_004:0025b29": "衰，世間眼滅，所以者何？我蒙佛恩，得在學",
    "T01n0001_004:0025c01": "地，所業未成，而佛滅度。」爾時，世尊知而故問：",
    "T01n0001_004:0025c02": "「阿難比丘今為所在？」時，諸比丘白如來曰：",
    "T01n0001_004:0025c03": "「阿難比丘今在佛後撫牀悲泣，不能自勝，",
    "T01n0001_004:0025c04": "歔欷而言：『如來滅度，何其駛哉！世尊滅度，何",
    "T01n0001_004:0025c05": "其疾哉！大法淪曀，何其速哉！群生長衰，世間",
    "T01n0001_004:0025c06": "眼滅，所以者何？我蒙佛恩，得在學地，所業",
    "T01n0001_004:0025c07": "未成，而佛滅度。』」佛告阿難：「止！止！勿憂莫悲",
    "T01n0001_004:0025c08": "泣也。汝侍我以來，身行有慈，無二無量；言",
    "T01n0001_004:0025c09": "行有慈，意行有慈，無二無量。阿難！汝供養我，",
    "T01n0001_004:0025c10": "功德甚大，若有供養諸天、魔、梵、沙門、婆羅門，",
    "T01n0001_004:0025c11": "無及汝者。汝但精進，成道不久。」爾時，世尊",
    "T01n0001_004:0025c12": "告諸比丘：「過去諸佛給侍弟子亦如阿難，未",
    "T01n0001_004:0025c13": "來諸佛給侍弟子亦如阿難。然過去佛給侍",
    "T01n0001_004:0025c14": "弟子，語然後知；今我阿難，舉目即知：如來須",
    "T01n0001_004:0025c15": "是，世尊須是。此是阿難未曾有法，汝等持",
    "T01n0001_004:0025c16": "之。轉輪聖王有四奇特未曾有法，何等四？聖",
    "T01n0001_004:0025c17": "王行時，舉國民庶皆來奉迎，見已歡喜，聞教",
    "T01n0001_004:0025c18": "亦喜，瞻仰威顏，無有厭足。轉輪聖王若住、",
    "T01n0001_004:0025c19": "若坐，及與臥時，國內臣民盡來王所，見王",
    "T01n0001_004:0025c20": "歡喜，聞教亦喜，瞻仰威顏，無有厭足，是為",
    "T01n0001_004:0025c21": "轉輪聖王四奇特法。今我阿難亦有此四奇",
    "T01n0001_004:0025c22": "特之法，何等四？阿難默然入比丘眾，眾皆",
    "T01n0001_004:0025c23": "歡喜，為眾說法，聞亦歡喜，觀其儀容，聽其",
    "T01n0001_004:0025c24": "說法，無有厭足。復次，阿難默然至比丘尼",
    "T01n0001_004:0025c25": "眾中、優婆塞眾中、優婆夷眾中，見俱歡喜，若",
    "T01n0001_004:0025c26": "與說法，聞亦歡喜，觀其儀容，聽其說法，無",
    "T01n0001_004:0025c27": "有厭足，是為阿難四未曾有奇特之法。」爾",
    "T01n0001_004:0025c28": "時，阿難偏露右肩，右膝著地，而白佛言：「世",
    "T01n0001_004:0025c29": "尊！現在四方沙門耆舊多智，明解經律，清德",
    "T01n0001_004:0026a01": "高行者來覲世尊，我因得禮敬，親覲問訊。",
    "T01n0001_004:0026a02": "佛滅度後，彼不復來，無所瞻對，當如之何？」",
    "T01n0001_004:0026a03": "佛告阿難：「汝勿憂也。諸族姓子常有四念，",
    "T01n0001_004:0026a04": "何等四？一曰念佛生處，歡喜欲見，憶念不",
    "T01n0001_004:0026a05": "忘，生戀慕心。二曰念佛初得道處，歡喜欲",
    "T01n0001_004:0026a06": "見，憶念不忘，生戀慕心。三曰念佛轉法輪",
    "T01n0001_004:0026a07": "處，歡喜欲見，憶念不忘，生戀慕心。四曰念",
    "T01n0001_004:0026a08": "佛般泥洹處，歡喜欲見，憶念不忘，生戀慕",
    "T01n0001_004:0026a09": "心。阿難！我般泥洹後，族姓男女念佛生時，",
    "T01n0001_004:0026a10": "功德如是。佛得道時，神力如是。轉法輪時，",
    "T01n0001_004:0026a11": "度人如是。臨滅度時，遺法如是。各詣其",
    "T01n0001_004:0026a12": "處，遊行禮敬諸塔寺已，死皆生天，除得道",
    "T01n0001_004:0026a13": "者。」佛告阿難：「我般涅槃後，諸釋種來，求為",
    "T01n0001_004:0026a14": "道者，當聽出家，授具足戒，勿使留難。諸",
    "T01n0001_004:0026a15": "異學梵志來求為道，亦聽出家受具足戒，",
    "T01n0001_004:0026a16": "勿試四月。所以者何？彼有異論，若小稽留，",
    "T01n0001_004:0026a17": "則生本見。」爾時，阿難長跪叉手，前白佛言：",
    "T01n0001_004:0026a18": "「闡怒比丘虜扈自用，佛滅度後，當如之何？」",
    "T01n0001_004:0026a19": "佛告阿難：「我滅度後，若彼闡怒不順威儀，",
    "T01n0001_004:0026a20": "不受教誡，汝等當共行梵檀罰，勅諸比",
    "T01n0001_004:0026a21": "丘不得與語，亦勿往返教授從事。」是時，阿",
    "T01n0001_004:0026a22": "難復白佛言：「佛滅度後，諸女人輩未受誨",
    "T01n0001_004:0026a23": "者，當如之何？」佛告阿難：「莫與相見。」阿難",
    "T01n0001_004:0026a24": "又白：「設相見者，當如之何？」佛言：「莫與共語。」",
    "T01n0001_004:0026a25": "阿難又白：「設與語者，當如之何？」佛言：「當自",
    "T01n0001_004:0026a26": "撿心。阿難！汝謂佛滅度後，無復覆護，失所",
    "T01n0001_004:0026a27": "持耶？勿造斯觀，我成佛來所說經戒，即是",
    "T01n0001_004:0026a28": "汝護，是汝所持。阿難！自今日始，聽諸比丘",
    "T01n0001_004:0026a29": "捨小小戒，上下相呼，當順禮度，斯則出家",
    "T01n0001_004:0026b01": "敬順之法。」佛告諸比丘：「汝等若於佛、法、眾",
    "T01n0001_004:0026b02": "有疑，於道有疑者，當速諮問，宜及是時，",
    "T01n0001_004:0026b03": "無從後悔，及吾現存，當為汝說。」時諸比",
    "T01n0001_004:0026b04": "丘默然無言。佛又告曰：「汝等若於佛、法、眾",
    "T01n0001_004:0026b05": "有疑，於道有疑，當速諮問，宜及是時，無",
    "T01n0001_004:0026b06": "從後悔，及吾現存，當為汝說。」時，諸比丘",
    "T01n0001_004:0026b07": "又復默然。佛復告曰：「汝等若自慚愧，不敢",
    "T01n0001_004:0026b08": "問者，當因知識，速來諮問，宜及是時，無",
    "T01n0001_004:0026b09": "從後悔。」時，諸比丘又復默然。阿難白佛言：",
    "T01n0001_004:0026b10": "「我信此眾皆有淨信，無一比丘疑佛、法、眾，疑",
    "T01n0001_004:0026b11": "於道者。」佛告阿難：「我亦自知今此眾中最",
    "T01n0001_004:0026b12": "小比丘皆見道迹，不趣惡道，極七往返，必",
    "T01n0001_004:0026b13": "盡苦際。」爾時，世尊即記莂千二百弟子所得",
    "T01n0001_004:0026b14": "道果。時，世尊披鬱多羅僧，出金色臂，告諸",
    "T01n0001_004:0026b15": "比丘：「汝等當觀如來時時出世，如優曇鉢",
    "T01n0001_004:0026b16": "花時一現耳。」爾時，世尊重觀此義，而說偈言：",
    "T01n0001_004:0026b17": "「右臂紫金色，　　佛現如靈瑞；",
    "T01n0001_004:0026b18": "　去來行無常，　　現滅無放逸。",
    "T01n0001_004:0026b19": "「是故，比丘！無為放逸，我以不放逸故，自致",
    "T01n0001_004:0026b20": "正覺，無量眾善，亦由不放逸得，一切萬物",
    "T01n0001_004:0026b21": "無常存者，此是如來末後所說。」於是，世尊即",
    "T01n0001_004:0026b22": "入初禪定，從初禪起，入第二禪；從第二",
    "T01n0001_004:0026b23": "禪起，入第三禪；從第三禪起，入第四禪；",
    "T01n0001_004:0026b24": "從四禪起，入空處定；從空處定起，入識",
    "T01n0001_004:0026b25": "處定；從識處定起，入不用定；從不用定",
    "T01n0001_004:0026b26": "起，入有想無想定；從有想無想定起，入滅",
    "T01n0001_004:0026b27": "想定。是時，阿難問阿那律：「世尊已般涅槃",
    "T01n0001_004:0026b28": "耶？」阿那律言：「未也，阿難！世尊今者在滅想",
    "T01n0001_004:0026b29": "定。我昔親從佛聞，從四禪起，乃般涅槃。」",
    "T01n0001_004:0026c01": "於時，世尊從滅想定起，入有想無想定；",
    "T01n0001_004:0026c02": "從有想無想定起，入不用定；從不用定起，",
    "T01n0001_004:0026c03": "入識處定；從識處定起，入空處定；從空",
    "T01n0001_004:0026c04": "處定起，入第四禪；從第四禪起，入第三",
    "T01n0001_004:0026c05": "禪；從三禪起，入第二禪；從二禪起，入第一",
    "T01n0001_004:0026c06": "禪；從第一禪起，入第二禪；從二禪起，入第",
    "T01n0001_004:0026c07": "三禪；從三禪起，入第四禪；從四禪起，佛般",
    "T01n0001_004:0026c08": "涅槃。當於爾時，地大震動，諸天、世人皆大驚",
    "T01n0001_004:0026c09": "怖。諸有幽冥日月光明所不照處，皆蒙大",
    "T01n0001_004:0026c10": "明，各得相見，迭相謂言：「彼人生此！彼人生",
    "T01n0001_004:0026c11": "此！」其光普遍，過諸天光。時，忉利天於虛空",
    "T01n0001_004:0026c12": "中，以文陀羅花、優鉢羅、波頭摩、拘摩頭、分",
    "T01n0001_004:0026c13": "陀利花散如來上，及散眾會。又以天末栴",
    "T01n0001_004:0026c14": "檀而散佛上，及散大眾。佛滅度已，時，梵天",
    "T01n0001_004:0026c15": "王於虛空中以偈頌曰：",
    "T01n0001_004:0026c16": "「一切昏萌類，　　皆當捨諸陰；",
    "T01n0001_004:0026c17": "　佛為無上尊，　　世間無等倫。",
    "T01n0001_004:0026c18": "　如來大聖雄，　　有無畏神力；",
    "T01n0001_004:0026c19": "　世尊應久住，　　而今般涅槃。」",
    "T01n0001_004:0026c20": "爾時，釋提桓因復作頌曰：",
    "T01n0001_004:0026c21": "「陰行無有常，　　但為興衰法；",
    "T01n0001_004:0026c22": "　生者無不死，　　佛滅之為樂。」",
    "T01n0001_004:0026c23": "爾時，毘沙門王復作頌曰：",
    "T01n0001_004:0026c24": "「福樹大叢林，　　無上福娑羅；",
    "T01n0001_004:0026c25": "　受供之良田，　　雙樹間滅度。」",
    "T01n0001_004:0026c26": "爾時，阿那律復作頌曰：",
    "T01n0001_004:0026c27": "「佛以無為住，　　不用出入息；",
    "T01n0001_004:0026c28": "　本由寂滅來，　　靈曜於是沒。」",
    "T01n0001_004:0026c29": "爾時，梵摩那比丘復作頌曰：",
    "T01n0001_004:0027a01": "「不以懈慢心，　　約己修上慧；",
    "T01n0001_004:0027a02": "　無著無所染，　　離愛無上尊。」",
    "T01n0001_004:0027a03": "爾時，阿難比丘復作頌曰：",
    "T01n0001_004:0027a04": "「天人懷恐怖，　　衣毛為之竪；",
    "T01n0001_004:0027a05": "　一切皆成就，　　正覺取滅度。」",
    "T01n0001_004:0027a06": "爾時，金毘羅神復作頌曰：",
    "T01n0001_004:0027a07": "「世間失覆護，　　群生永盲冥；",
    "T01n0001_004:0027a08": "　不復覩正覺，　　人雄釋師子。」",
    "T01n0001_004:0027a09": "爾時，密迹力士復作頌曰：",
    "T01n0001_004:0027a10": "「今世與後世，　　梵世諸天人；",
    "T01n0001_004:0027a11": "　更不復覩見，　　人雄釋師子。」",
    "T01n0001_004:0027a12": "爾時，佛母摩耶復作頌曰：",
    "T01n0001_004:0027a13": "「佛生樓毘園，　　其道廣流布；",
    "T01n0001_004:0027a14": "　還到本生處，　　永棄無常身。」",
    "T01n0001_004:0027a15": "爾時，雙樹神復作頌曰：",
    "T01n0001_004:0027a16": "「何時當復以，　　非時花散佛；",
    "T01n0001_004:0027a17": "　十力功德具，　　如來取滅度。」",
    "T01n0001_004:0027a18": "爾時，娑羅園林神復作頌曰：",
    "T01n0001_004:0027a19": "「此處最妙樂，　　佛於此生長；",
    "T01n0001_004:0027a20": "　即此轉法輪，　　又於此滅度。」",
    "T01n0001_004:0027a21": "爾時，四天王復作頌曰：",
    "T01n0001_004:0027a22": "「如來無上智，　　常說無常論；",
    "T01n0001_004:0027a23": "　解群生苦縛，　　究竟入寂滅。」",
    "T01n0001_004:0027a24": "爾時，忉利天王復作頌曰：",
    "T01n0001_004:0027a25": "「於億千萬劫，　　求成無上道；",
    "T01n0001_004:0027a26": "　解群生苦縛，　　究竟入寂滅。」",
    "T01n0001_004:0027a27": "爾時，焰天王復作頌曰：",
    "T01n0001_004:0027a28": "「此是最後衣，　　纏裹如來身；",
    "T01n0001_004:0027a29": "　佛既滅度已，　　衣當何處施。」",
    "T01n0001_004:0027b01": "爾時，兜率陀天王復作頌曰：",
    "T01n0001_004:0027b02": "「此是末後身，　　陰、界於此滅；",
    "T01n0001_004:0027b03": "　無憂無喜想，　　無復老死患。」",
    "T01n0001_004:0027b04": "爾時，化自在天王復作頌曰：",
    "T01n0001_004:0027b05": "「佛於今後夜，　　偃右脇而臥；",
    "T01n0001_004:0027b06": "　於此娑羅園，　　釋師子滅度。」",
    "T01n0001_004:0027b07": "爾時，他化自在天王復作頌曰：",
    "T01n0001_004:0027b08": "「世間永衰冥，　　星王月奄墜；",
    "T01n0001_004:0027b09": "　無常之所覆，　　大智日永翳。」",
    "T01n0001_004:0027b10": "爾時，異比丘而作頌曰：",
    "T01n0001_004:0027b11": "「是身如泡沫，　　危脆誰當樂？",
    "T01n0001_004:0027b12": "　佛得金剛身，　　猶為無常壞。",
    "T01n0001_004:0027b13": "　諸佛金剛體，　　皆亦歸無常；",
    "T01n0001_004:0027b14": "　速滅如少雪，　　其餘復何冀？」",
    "T01n0001_004:0027b15": "佛般涅槃已。時，諸比丘悲慟殞絕，自投於地，",
    "T01n0001_004:0027b16": "宛轉號咷，不能自勝，歔欷而言：「如來滅度，何",
    "T01n0001_004:0027b17": "其駛哉！世尊滅度，何其疾哉！大法淪翳，何其",
    "T01n0001_004:0027b18": "速哉！群生長衰，世間眼滅。譬如大樹根拔，枝",
    "T01n0001_004:0027b19": "條摧折。又如斬蛇，宛轉迴遑，莫知所奉。」時，",
    "T01n0001_004:0027b20": "諸比丘亦復如是，悲慟殞絕，自投於地，宛轉",
    "T01n0001_004:0027b21": "號咷，不能自勝，歔欷而言：「如來滅度，何其",
    "T01n0001_004:0027b22": "駛哉！世尊滅度，何其疾哉！大法淪翳，何其速",
    "T01n0001_004:0027b23": "哉！群生長衰，世間眼滅。」爾時，長老阿那律告",
    "T01n0001_004:0027b24": "諸比丘：「止！止！勿悲，諸天在上，儻有恠責。」時，",
    "T01n0001_004:0027b25": "諸比丘問阿那律：「上有幾天？」阿那律言：「充",
    "T01n0001_004:0027b26": "滿虛空，豈可計量？皆於空中徘徊騷擾，悲",
    "T01n0001_004:0027b27": "號躃踊，埀淚而言：『如來滅度，何其駛哉？世",
    "T01n0001_004:0027b28": "尊滅度，何其疾哉？大法淪翳，何其速哉？群生",
    "T01n0001_004:0027b29": "長衰，世間眼滅。譬如大樹根拔，枝條摧折，又",
    "T01n0001_004:0027c01": "如斬蛇，宛轉迴遑，莫知所奉。』是時，諸天亦",
    "T01n0001_004:0027c02": "復如是，皆於空中徘徊騷擾，悲號躃踊，埀",
    "T01n0001_004:0027c03": "淚而言：『如來滅度，何其駛哉！世尊滅度，何其",
    "T01n0001_004:0027c04": "疾哉！大法淪翳，何其速哉！群生長衰，世間眼",
    "T01n0001_004:0027c05": "滅。』」時，諸比丘竟夜達曉，講法語已，阿那律",
    "T01n0001_004:0027c06": "告阿難言：「汝可入城，語諸末羅：『佛已滅度，",
    "T01n0001_004:0027c07": "所欲施作，宜及時為。』」是時，阿難即起，禮佛",
    "T01n0001_004:0027c08": "足已，將一比丘，涕泣入城，遙見五百末羅",
    "T01n0001_004:0027c09": "以少因緣，集在一處。諸末羅見阿難來，皆起",
    "T01n0001_004:0027c10": "奉迎，禮足而立，白阿難言：「今來何早？」阿難",
    "T01n0001_004:0027c11": "答言：「我今為欲饒益汝故，晨來至此。汝等",
    "T01n0001_004:0027c12": "當知：如來昨夜已取滅度，汝欲施作，宜及",
    "T01n0001_004:0027c13": "時為。」時，諸末羅聞是語已，莫不悲慟，捫",
    "T01n0001_004:0027c14": "淚而言：「一何駛哉！佛般涅槃。一何疾哉！世間眼",
    "T01n0001_004:0027c15": "滅。」阿難報曰：「止！止！諸君勿為悲泣，欲使有",
    "T01n0001_004:0027c16": "為不變易者，無有是處。佛已先說：『生者有",
    "T01n0001_004:0027c17": "死，合會有離；一切恩愛，無常存者。』」時，諸末羅",
    "T01n0001_004:0027c18": "各相謂言：「宜各還歸，辦諸香花及眾伎樂，速",
    "T01n0001_004:0027c19": "詣雙樹，供養舍利。竟一日已，以佛舍利置",
    "T01n0001_004:0027c20": "於牀上，使末羅童子舉牀四角，擎持幡蓋，",
    "T01n0001_004:0027c21": "燒香散華，伎樂供養，入東城門，遍諸里巷，",
    "T01n0001_004:0027c22": "使國人民皆得供養；然後出西城門，詣高",
    "T01n0001_004:0027c23": "顯處而闍維之。」時，諸末羅作此論已，各自",
    "T01n0001_004:0027c24": "還家，供辦香華及眾伎樂，詣雙樹間，供養",
    "T01n0001_004:0027c25": "舍利。竟一日已，以佛舍利置於牀上，諸末",
    "T01n0001_004:0027c26": "羅等眾來舉牀，皆不能勝。時，阿那律語",
    "T01n0001_004:0027c27": "諸末羅：「汝等且止！勿空疲勞，今者諸天欲來",
    "T01n0001_004:0027c28": "舉牀。」諸末羅曰：「天以何意，欲舉此牀？」阿",
    "T01n0001_004:0027c29": "那律曰：「汝等欲以香花伎樂供養舍利，竟",
    "T01n0001_004:0028a01": "一日已，以佛舍利置於牀上，使末羅童子",
    "T01n0001_004:0028a02": "舉牀四角，擎持幡蓋，燒香散花，伎樂供養，",
    "T01n0001_004:0028a03": "入東城門，遍諸里巷，使國人民皆得供養；",
    "T01n0001_004:0028a04": "然後出西城門，詣高顯處而闍維之。而諸",
    "T01n0001_004:0028a05": "天意欲留舍利七日之中，香花伎樂，禮敬供",
    "T01n0001_004:0028a06": "養；然後以佛舍利置於牀上，使末羅童子",
    "T01n0001_004:0028a07": "舉牀四角，擎持幡蓋，散花燒香，作眾伎樂，",
    "T01n0001_004:0028a08": "供養舍利。入東城門，遍諸里巷，使國人民",
    "T01n0001_004:0028a09": "皆得供養；然後出城北門，渡凞連禪河，到",
    "T01n0001_004:0028a10": "天冠寺而闍維之。是上天意，使牀不動。」末",
    "T01n0001_004:0028a11": "羅曰：「諾！快哉斯言！隨諸天意。」時，諸末羅自相",
    "T01n0001_004:0028a12": "謂言：「我等宜先入城，街里街里，平治道路，",
    "T01n0001_004:0028a13": "掃灑燒香，還來至此，於七日中供養舍利。」",
    "T01n0001_004:0028a14": "時，諸末羅即共入城，街里街里，平治道路，",
    "T01n0001_004:0028a15": "掃灑燒香，訖已出城，於雙樹間，以香花伎",
    "T01n0001_004:0028a16": "樂供養舍利。訖七日已，時日向暮，舉佛舍",
    "T01n0001_004:0028a17": "利置於牀上，末羅童子奉舉四角，擎持幡",
    "T01n0001_004:0028a18": "蓋，燒香散花，作眾伎樂，前後導從，安詳而",
    "T01n0001_004:0028a19": "行。時，忉利諸天以文陀羅花、優鉢羅花、波頭",
    "T01n0001_004:0028a20": "摩花、拘物頭花、分陀利花、天末栴檀散舍利",
    "T01n0001_004:0028a21": "上，充滿街路。諸天作樂，鬼神歌詠。時，諸末",
    "T01n0001_004:0028a22": "羅自相謂言：「且置人樂，請設天樂供養舍",
    "T01n0001_004:0028a23": "利。」於是，末羅奉牀漸進，入東城門，止諸街",
    "T01n0001_004:0028a24": "巷，燒香散花，伎樂供養。時，有路夷末羅女篤",
    "T01n0001_004:0028a25": "信佛道，手擎金花，大如車輪，供養舍利。時，",
    "T01n0001_004:0028a26": "有一老母舉聲讚曰：「此諸末羅為得大利，",
    "T01n0001_004:0028a27": "如來末後於此滅度，舉國士民快得供養。」",
    "T01n0001_004:0028a28": "時，諸末羅設供養已，出城北門，渡凞連禪",
    "T01n0001_004:0028a29": "河，到天冠寺，置牀於地，告阿難曰：「我等",
    "T01n0001_004:0028b01": "當復以何供養？」阿難報曰：「我親從佛聞，親",
    "T01n0001_004:0028b02": "受佛教，欲葬舍利者，當如轉輪聖王葬",
    "T01n0001_004:0028b03": "法。」又問阿難：「轉輪聖王葬法云何？」答曰：「聖",
    "T01n0001_004:0028b04": "王葬法，先以香湯洗浴其身，以新劫貝周",
    "T01n0001_004:0028b05": "遍纏身，五百張疊次如纏之，內身金棺，灌",
    "T01n0001_004:0028b06": "以麻油畢，舉金棺置於第二大鐵槨中，栴",
    "T01n0001_004:0028b07": "檀香槨次重於外，積眾名香，厚衣其上而",
    "T01n0001_004:0028b08": "闍維之。收拾舍利，於四衢道起立塔廟，",
    "T01n0001_004:0028b09": "表剎懸繒，使國行人皆見王塔，思慕正化，",
    "T01n0001_004:0028b10": "多所饒益。『阿難！汝欲葬我，先以香湯洗",
    "T01n0001_004:0028b11": "浴，用新劫貝周匝纏身，以五百張疊次",
    "T01n0001_004:0028b12": "如纏之。內身金棺，灌以麻油畢，舉金棺",
    "T01n0001_004:0028b13": "置於第二大鐵槨中，栴檀香槨次重於外，",
    "T01n0001_004:0028b14": "積眾名香，厚衣其上而闍維之。收撿舍",
    "T01n0001_004:0028b15": "利，於四衢道起立塔廟，表剎懸繒，使諸行",
    "T01n0001_004:0028b16": "人皆見佛塔，思慕如來法王道化，生獲福",
    "T01n0001_004:0028b17": "利，死得上天，除得道者。』」時，諸末羅各相謂",
    "T01n0001_004:0028b18": "言：「我等還城，供辦葬具、香花、劫貝、棺槨、香油",
    "T01n0001_004:0028b19": "及與白疊。」時，諸末羅即共入城，供辦葬具",
    "T01n0001_004:0028b20": "已，還到天冠寺，以淨香湯洗浴佛身，以新",
    "T01n0001_004:0028b21": "劫貝周匝纏身，五百張疊次如纏之。內身",
    "T01n0001_004:0028b22": "金棺，灌以香油，奉舉金棺置於第二大鐵",
    "T01n0001_004:0028b23": "槨中，栴檀木槨重衣其外，以眾名香而[卄/積]",
    "T01n0001_004:0028b24": "其上。時，有末羅大臣名曰路夷，執大炬火，",
    "T01n0001_004:0028b25": "欲燃佛積，而火不燃。又有大末羅次前",
    "T01n0001_004:0028b26": "燃其積，火又不燃。時，阿那律語諸末羅",
    "T01n0001_004:0028b27": "言：「止！止！諸賢！非汝所能，火滅不燃，是諸天",
    "T01n0001_004:0028b28": "意。」末羅又問：「諸天何故使火不燃？」阿那律",
    "T01n0001_004:0028b29": "言：「天以大迦葉將五百弟子從波婆國來，",
    "T01n0001_004:0028c01": "今在半道，及未闍維，欲見佛身，天知其",
    "T01n0001_004:0028c02": "意，故使火不燃。」末羅又言：「願遂此意！」爾時，大",
    "T01n0001_004:0028c03": "迦葉將五百弟子從波婆國來，在道而行，",
    "T01n0001_004:0028c04": "遇一尼乾子手執文陀羅花。時，大迦葉遙",
    "T01n0001_004:0028c05": "見尼乾子，就往問言：「汝從何來？」報言：「吾從",
    "T01n0001_004:0028c06": "拘尸城來。」迦葉又言：「汝知我師乎？」答",
    "T01n0001_004:0028c07": "曰：「知。」又問：「我師存耶？」答曰：「滅度已來，已經七",
    "T01n0001_004:0028c08": "日，吾從彼來，得此天華。」迦葉聞之，悵然不",
    "T01n0001_004:0028c09": "悅。時，五百比丘聞佛滅度，皆大悲泣，宛轉號",
    "T01n0001_004:0028c10": "咷，不能自勝，捫淚而言：「如來滅度，何其駛",
    "T01n0001_004:0028c11": "哉！世尊滅度，何其疾哉！大法淪翳，何其速哉！",
    "T01n0001_004:0028c12": "群生長衰，世間眼滅。譬如大樹根拔，枝條摧",
    "T01n0001_004:0028c13": "折，又如斬蛇，宛轉迴遑，莫知所奉。」時，彼眾",
    "T01n0001_004:0028c14": "中有釋種子，字拔難陀，止諸比丘言：「汝等",
    "T01n0001_004:0028c15": "勿憂，世尊滅度，我得自在。彼者常言：『當應",
    "T01n0001_004:0028c16": "行是，不應行是。』自今已後，隨我所為。」迦葉",
    "T01n0001_004:0028c17": "聞已，悵然不悅，告諸比丘曰：「速嚴衣鉢，時",
    "T01n0001_004:0028c18": "詣雙樹，及未闍維，可得見佛。」時，諸比丘",
    "T01n0001_004:0028c19": "聞大迦葉語已，即從座起，侍從迦葉，詣拘",
    "T01n0001_004:0028c20": "尸城，渡尼連禪河水，到天冠寺，至阿難",
    "T01n0001_004:0028c21": "所。問訊已，一面住，語阿難言：「我等欲一面覲",
    "T01n0001_004:0028c22": "舍利，及未闍維，寧可見不？」阿難答言：「雖",
    "T01n0001_004:0028c23": "未闍維，難復可見。所以然者？佛身既洗",
    "T01n0001_004:0028c24": "以香湯纏以劫貝，五百張疊次如纏之。藏",
    "T01n0001_004:0028c25": "於金棺，置鐵槨中，栴檀香槨重衣其外，以",
    "T01n0001_004:0028c26": "為佛身難復可覩。」迦葉請至三，阿難答如",
    "T01n0001_004:0028c27": "初：「以為佛身難復得見。」時，大迦葉適向",
    "T01n0001_004:0028c28": "香[卄/積]，於時佛身從重槨內雙出兩足，足",
    "T01n0001_004:0028c29": "有異色，迦葉見已，怪問阿難：「佛身金色，足",
    "T01n0001_004:0029a01": "何故異？」阿難報曰：「向者，有一老母悲哀而",
    "T01n0001_004:0029a02": "前手撫佛足，淚墮其上，故色異耳。」迦葉聞",
    "T01n0001_004:0029a03": "已，又大不悅，即向香[卄/積]，禮佛舍利。時，四部",
    "T01n0001_004:0029a04": "眾及上諸天同時俱禮，於是佛足忽然不現。",
    "T01n0001_004:0029a05": "時，大迦葉繞[卄/積]三匝，而作頌曰：",
    "T01n0001_004:0029a06": "「諸佛無等等，　　聖智不可稱；",
    "T01n0001_004:0029a07": "　無等之聖智，　　我今稽首禮。",
    "T01n0001_004:0029a08": "　無等等沙門，　　最上無瑕穢；",
    "T01n0001_004:0029a09": "　牟尼絕愛枝，　　大仙天人尊；",
    "T01n0001_004:0029a10": "　人中第一雄，　　我今[旃-方+示]首禮。",
    "T01n0001_004:0029a11": "　苦行無等侶，　　離著而教人；",
    "T01n0001_004:0029a12": "　無染無垢塵，　　稽首無上尊。",
    "T01n0001_004:0029a13": "　三垢垢已盡，　　樂於空寂行；",
    "T01n0001_004:0029a14": "　無二無疇匹，　　[旃-方+示]首十力尊。",
    "T01n0001_004:0029a15": "　善逝為最上，　　二足尊中尊；",
    "T01n0001_004:0029a16": "　覺四諦止息，　　稽首安隱智。",
    "T01n0001_004:0029a17": "　沙門中無上，　　迴邪令入正；",
    "T01n0001_004:0029a18": "　世尊施寂滅，　　稽首湛然迹。",
    "T01n0001_004:0029a19": "　無熱無瑕郄，　　其心當寂定；",
    "T01n0001_004:0029a20": "　練除諸塵穢，　　稽首無垢尊。",
    "T01n0001_004:0029a21": "　慧眼無限量，　　甘露滅名稱；",
    "T01n0001_004:0029a22": "　希有難思議，　　稽首無等倫。",
    "T01n0001_004:0029a23": "　吼聲如師子，　　在林無所畏；",
    "T01n0001_004:0029a24": "　降魔越四姓，　　是故[旃-方+示]首禮。」",
    "T01n0001_004:0029a25": "大迦葉有大威德，四辯具足，說此偈已，時，",
    "T01n0001_004:0029a26": "彼佛[卄/積]不燒自燃，諸末羅等各相謂言：「今火",
    "T01n0001_004:0029a27": "猛熾，焰盛難止，闍維舍利，或能消盡，當",
    "T01n0001_004:0029a28": "於何所求水滅之？」時，佛[卄/積]側有娑羅樹神，",
    "T01n0001_004:0029a29": "篤信佛道，尋以神力滅佛[卄/積]火。時，諸末羅",
    "T01n0001_004:0029b01": "復相謂言：「此拘尸城左右十二由旬，所有香",
    "T01n0001_004:0029b02": "花，盡當採取，供佛舍利。」尋詣城側，取諸香",
    "T01n0001_004:0029b03": "花，以用供養。時，波婆國末羅民眾，聞佛於",
    "T01n0001_004:0029b04": "雙樹滅度，皆自念言：「今我宜往，求舍利分，",
    "T01n0001_004:0029b05": "自於本土，起塔供養。」時，波婆國諸末羅即",
    "T01n0001_004:0029b06": "下國中，嚴四種兵——象兵、馬兵、車兵、步兵，到",
    "T01n0001_004:0029b07": "拘尸城，遣使者言：「聞佛眾祐，止此滅度，彼",
    "T01n0001_004:0029b08": "亦我師，敬慕之心，來請骨分，當於本國起",
    "T01n0001_004:0029b09": "塔供養。」拘尸王答曰：「如是！如是！誠如所",
    "T01n0001_004:0029b10": "言，但為世尊垂降此土，於茲滅度，國內士",
    "T01n0001_004:0029b11": "民，當自供養，遠勞諸君，舍利分不可得。」",
    "T01n0001_004:0029b12": "時，遮羅頗國諸跋離民眾，及羅摩伽國",
    "T01n0001_004:0029b13": "拘利民眾、毘留提國婆羅門眾、迦維羅衛",
    "T01n0001_004:0029b14": "國釋種民眾、毘舍離國離車民眾，及摩竭王",
    "T01n0001_004:0029b15": "阿闍世，聞如來於拘尸城雙樹間而取",
    "T01n0001_004:0029b16": "滅度，皆自念言：「今我宜往，求舍利分。」時，諸",
    "T01n0001_004:0029b17": "國王阿闍世等，即下國中，嚴四種兵——象兵、馬",
    "T01n0001_004:0029b18": "兵、車兵、步兵，進渡恒水，即勅婆羅門香",
    "T01n0001_004:0029b19": "姓：「汝持我名，入拘尸城，致問諸末羅等：『起",
    "T01n0001_004:0029b20": "居輕利，遊步強耶？吾於諸賢，每相宗敬，鄰境",
    "T01n0001_004:0029b21": "義和，曾無諍訟。我聞如來於君國內而取",
    "T01n0001_004:0029b22": "滅度，唯無上尊，實我所天，故從遠來，求請",
    "T01n0001_004:0029b23": "骨分，欲還本土，起塔供養。設與我者，舉國",
    "T01n0001_004:0029b24": "重寶，與君共之。』」時，香姓婆羅門受王教已，",
    "T01n0001_004:0029b25": "即詣彼城，語諸末羅曰：「摩竭大王致問",
    "T01n0001_004:0029b26": "無量：『起居輕利，遊步強耶？吾於諸君，每相宗",
    "T01n0001_004:0029b27": "敬，鄰境義和，曾無諍訟。我聞如來於君國",
    "T01n0001_004:0029b28": "內而取滅度，唯無上尊，實我所天，故從遠",
    "T01n0001_004:0029b29": "來，求請骨分，欲還本土，起塔供養。設與我",
    "T01n0001_004:0029c01": "者，舉國重寶，與君共之。』」時，諸末羅報香姓",
    "T01n0001_004:0029c02": "曰：「如是！如是！誠如君言。但為世尊埀降此",
    "T01n0001_004:0029c03": "土，於茲滅度，國內士民自當供養，遠勞諸",
    "T01n0001_004:0029c04": "君，舍利分不可得。」時，諸國王即集群臣，",
    "T01n0001_004:0029c05": "眾共立議，作頌告曰：",
    "T01n0001_004:0029c06": "「吾等和議，　　遠來拜首，",
    "T01n0001_004:0029c07": "　遜言求分，　　如不見與，",
    "T01n0001_004:0029c08": "　四兵在此，　　不惜身命，",
    "T01n0001_004:0029c09": "　義而弗獲，　　當以力取。」",
    "T01n0001_004:0029c10": "時，拘尸國即集群臣，眾共立議，以偈答曰：",
    "T01n0001_004:0029c11": "「遠勞諸君，　　屈辱拜首，",
    "T01n0001_004:0029c12": "　如來遺形，　　不敢相許，",
    "T01n0001_004:0029c13": "　彼欲舉兵，　　吾斯亦有，",
    "T01n0001_004:0029c14": "　畢命相抵，　　未之有畏。」",
    "T01n0001_004:0029c15": "時，香姓婆羅門曉眾人曰：「諸賢！長夜受佛",
    "T01n0001_004:0029c16": "教誡，口誦法言，心服仁化，一切眾生常念欲",
    "T01n0001_004:0029c17": "安，寧可諍佛舍利共相殘害？如來遺形",
    "T01n0001_004:0029c18": "欲以廣益，舍利現在但當分取。」眾咸稱",
    "T01n0001_004:0029c19": "善，尋復議言：「誰堪分者？」皆言香姓婆羅門",
    "T01n0001_004:0029c20": "仁智平均，可使分也。時，諸國王即命香姓：",
    "T01n0001_004:0029c21": "「汝為我等分佛舍利，均作八分。」於時，香姓",
    "T01n0001_004:0029c22": "聞諸王語已，即詣舍利所，頭面禮畢，徐前",
    "T01n0001_004:0029c23": "取佛上牙，別置一面。尋遣使者，齎佛上牙，",
    "T01n0001_004:0029c24": "詣阿闍世王所，語使者言：「汝以我聲，上白",
    "T01n0001_004:0029c25": "大王：『起居輕利，遊步強耶？舍利未至，傾遲無",
    "T01n0001_004:0029c26": "量耶？今付使者如來上牙，竝可供養，以慰",
    "T01n0001_004:0029c27": "企望，明星出時，分舍利訖，當自奉送。』」時，彼",
    "T01n0001_004:0029c28": "使者受香姓語已，即詣阿闍世王所，白言：",
    "T01n0001_004:0029c29": "「香姓婆羅門致問無量：『起居輕利，遊步強耶？",
    "T01n0001_004:0030a01": "舍利未至，傾遲無量耶？今付使者如來上",
    "T01n0001_004:0030a02": "牙，竝可供養，以慰企望，明星出時，分舍利",
    "T01n0001_004:0030a03": "訖，當自奉送。』」爾時，香姓以一瓶受一石許，",
    "T01n0001_004:0030a04": "即分舍利，均為八分已，告眾人言：「願以",
    "T01n0001_004:0030a05": "此瓶，眾議見與，自欲於舍起塔供養。」皆言：",
    "T01n0001_004:0030a06": "「智哉！是為知時，即共聽與。」時，有畢鉢村人",
    "T01n0001_004:0030a07": "白眾人言：「乞地燋炭，起塔供養。」皆言：「與",
    "T01n0001_004:0030a08": "之。」時，拘尸國人得舍利分，即於其土起塔",
    "T01n0001_004:0030a09": "供養。波婆國人、遮羅國、羅摩伽國、毘留提國、",
    "T01n0001_004:0030a10": "迦維羅衛國、毘舍離國、摩竭國阿闍世王等，",
    "T01n0001_004:0030a11": "得舍利分已，各歸其國，起塔供養。香姓婆",
    "T01n0001_004:0030a12": "羅門持舍利瓶歸起塔廟，畢鉢村人持地",
    "T01n0001_004:0030a13": "燋炭歸起塔廟。當於爾時，如來舍利起於",
    "T01n0001_004:0030a14": "八塔，第九瓶塔，第十炭塔，第十一生時髮塔。",
    "T01n0001_004:0030a15": "何等時佛生？何等時成道？何等時滅度？沸",
    "T01n0001_004:0030a16": "星出時生，沸星出出家，沸星出成道，沸星",
    "T01n0001_004:0030a17": "出滅度(丹本注云問中應有何等時出家諸本並闕)。",
    "T01n0001_004:0030a18": "　何等生二足尊？　　何等出叢林苦？",
    "T01n0001_004:0030a19": "　何等得最上道？　　何等入涅槃城？",
    "T01n0001_004:0030a20": "　沸星生二足尊，　　沸星出叢林苦，",
    "T01n0001_004:0030a21": "　沸星得最上道，　　沸星入涅槃城。",
    "T01n0001_004:0030a22": "　八日如來生，　　八日佛出家，",
    "T01n0001_004:0030a23": "　八日成菩提，　　八日取滅度。",
    "T01n0001_004:0030a24": "　八日生二足尊，　　八日出叢林苦，",
    "T01n0001_004:0030a25": "　八日成最上道，　　八日入泥洹城。",
    "T01n0001_004:0030a26": "　二月如來生，　　二月佛出家，",
    "T01n0001_004:0030a27": "　二月成菩提，　　八日取涅槃。",
    "T01n0001_004:0030a28": "　二月生二足尊，　　二月出叢林苦，",
    "T01n0001_004:0030a29": "　二月得最上道，　　八日入涅槃城。",
    "T01n0001_004:0030b01": "　娑羅花熾盛，　　種種光相照；",
    "T01n0001_004:0030b02": "　於其本生處，　　如來取滅度。",
    "T01n0001_004:0030b03": "　大慈般涅槃，　　多人稱讚禮；",
    "T01n0001_004:0030b04": "　盡度諸恐畏，　　決定取滅度。",
    "T01n0001_004:0030b05": "佛說長阿含經卷第四"
}