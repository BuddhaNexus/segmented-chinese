{
    "T47n1998A_011:0856a22": "大慧普覺禪師偈頌卷第十一",
    "T47n1998A_011:0856a24": "徑山能仁禪院住持嗣法",
    "T47n1998A_011:0856a25": "慧日禪師臣蘊聞　上進",
    "T47n1998A_011:0856a26": "皇帝在建邸請陞堂偈",
    "T47n1998A_011:0856a27": "豁開頂門眼。照徹大千界。既作法中王。於法",
    "T47n1998A_011:0856a28": "得自在。",
    "T47n1998A_011:0856a29": "又作偈。",
    "T47n1998A_011:0856b01": "大根大器大力量。荷擔大事不尋常。一毛頭",
    "T47n1998A_011:0856b02": "上通消息。遍界明明不覆藏。",
    "T47n1998A_011:0856b03": "御賜真讚師演成四偈。",
    "T47n1998A_011:0856b04": "生滅不滅。如水中月。不可攬觸。妙在甄別。",
    "T47n1998A_011:0856b05": "常住不住。是真實義。一幅丹青。輝天鑑地。",
    "T47n1998A_011:0856b06": "圓覺空明。胡來漢現。一點靈光。萬化千變。",
    "T47n1998A_011:0856b07": "隨物現處。廓清寰宇。不動神情。氣吞項羽。",
    "T47n1998A_011:0856b08": "泉州惠安縣迎藏經請小參偈",
    "T47n1998A_011:0856b09": "稽首十力大導師。三界獨尊無比況。示現成",
    "T47n1998A_011:0856b10": "佛轉法輪。廣演無邊契經海。眾生心想念念",
    "T47n1998A_011:0856b11": "殊。所轉法輪亦差別。法輪功德不可量。盡思",
    "T47n1998A_011:0856b12": "竭力無能測。有大經卷在一塵。量等三千大",
    "T47n1998A_011:0856b13": "千界。世有聰慧明達人。具足天眼悉知見。破",
    "T47n1998A_011:0856b14": "塵出經作佛事。不作實與非實想。又以無邊",
    "T47n1998A_011:0856b15": "法界空。納在佛身一毛孔。須彌鐵圍及大海。",
    "T47n1998A_011:0856b16": "一一包容無迫隘。一毛既爾餘悉然。導師方",
    "T47n1998A_011:0856b17": "便亦如是。念念普遍諸毛孔。念念克證金剛",
    "T47n1998A_011:0856b18": "慧。念念成就佛菩提。念念滿足普賢願。而不",
    "T47n1998A_011:0856b19": "生於戲論心。亦不住於深境界。如夢如幻如",
    "T47n1998A_011:0856b20": "水月。如優曇華出世間。如是常轉大經卷。了",
    "T47n1998A_011:0856b21": "無能轉所轉者。三世諸佛諸菩薩。聲聞獨覺",
    "T47n1998A_011:0856b22": "及天人。地獄修羅鬼畜等。一一皆承此經力。",
    "T47n1998A_011:0856b23": "我今復與諸佛子。各生殊勝難遇心。還攝此",
    "T47n1998A_011:0856b24": "經一歸塵。安住毘盧法寶藏。",
    "T47n1998A_011:0856b25": "莊泉伯檢察為先安撫請陞堂偈",
    "T47n1998A_011:0856b26": "近來學佛人。少見不顛倒。唯務資談柄。棄大",
    "T47n1998A_011:0856b27": "而就小。昧却直截事。外邊打之遶。畢竟那一",
    "T47n1998A_011:0856b28": "著。何曾得分曉。獨有莊居士。真實沒虛矯。斷",
    "T47n1998A_011:0856b29": "除煩惱根。烈火燒乾草。心地既安然。魔境豈",
    "T47n1998A_011:0856c01": "能擾。任爾鬧浩浩。我常靜悄悄。末後示真歸。",
    "T47n1998A_011:0856c02": "如脫破布襖。加趺入禪定。皓月臨清沼。透過",
    "T47n1998A_011:0856c03": "生死關。擊碎無價寶。剛正大丈夫。一了一切",
    "T47n1998A_011:0856c04": "了。",
    "T47n1998A_011:0856c05": "方敷文請陞堂舉那吒太子因緣",
    "T47n1998A_011:0856c06": "骨肉都還父母了。不知那箇是那吒。一毛頭",
    "T47n1998A_011:0856c07": "上翻身轉。一一毛頭渾不差。",
    "T47n1998A_011:0856c08": "趙提宮請陞堂偈",
    "T47n1998A_011:0856c09": "言前薦得已天涯。句後承當路轉賒。一擊鐵",
    "T47n1998A_011:0856c10": "關如粉碎。水天空闊雁行斜。",
    "T47n1998A_011:0856c11": "李參政轉物菴(并引泰發)",
    "T47n1998A_011:0856c12": "江月老人。牓所居之室曰轉物。蓋取首楞",
    "T47n1998A_011:0856c13": "嚴若能轉物即同如來之義。書來索銘。妙",
    "T47n1998A_011:0856c14": "喜宗杲為之銘曰。",
    "T47n1998A_011:0856c15": "若能轉物即同如來。咄哉瞿曇誑諕癡獃。物",
    "T47n1998A_011:0856c16": "無自性我亦非有。轉者為誰徒勞心手。知無",
    "T47n1998A_011:0856c17": "自性復是何物。瞥起情塵捫空揣骨。此菴無",
    "T47n1998A_011:0856c18": "作住者何人。具頂門眼試辨疎親。",
    "T47n1998A_011:0856c19": "富樞密妙高堂(并引季申)",
    "T47n1998A_011:0856c20": "樞密富公。閱華嚴大教。娛戲毘盧性海。隨",
    "T47n1998A_011:0856c21": "所寓揭名曰妙高堂。蓋取法界勝樂妙高",
    "T47n1998A_011:0856c22": "之義作自受用佛事。書來索銘。妙喜某為",
    "T47n1998A_011:0856c23": "之銘曰。",
    "T47n1998A_011:0856c24": "妙高堂隨所至。牓未懸落第二。似猛焰藏蚊",
    "T47n1998A_011:0856c25": "蚋。擬承當生妄計。德雲師安有作。在別峯亦",
    "T47n1998A_011:0856c26": "寬廓。住佛地何所託。我作銘任圖度。",
    "T47n1998A_011:0856c27": "魏侍郎淨心閣(邦達)",
    "T47n1998A_011:0856c28": "偉哉廣大寂滅心。譬如虛空不分別。擬心求",
    "T47n1998A_011:0856c29": "淨即染污。況復比倫諸佛土。又如夢中所見",
    "T47n1998A_011:0857a01": "物。所見雖有不可取。如是通達無有疑。淨心",
    "T47n1998A_011:0857a02": "之義炳然現。是義現矣難測量。超諸色相離",
    "T47n1998A_011:0857a03": "言說。過去未來現在世。佛及菩薩與聲聞。一",
    "T47n1998A_011:0857a04": "切含識有情類。平等於義如實了。善哉奇特",
    "T47n1998A_011:0857a05": "過量人。只以此閣演是義。演已便息隨所緣。",
    "T47n1998A_011:0857a06": "亦與夢中無差別。我以父母所生口。說此無",
    "T47n1998A_011:0857a07": "上妙伽陀。莊嚴廣大寂滅心。為諸來者作饒",
    "T47n1998A_011:0857a08": "益。",
    "T47n1998A_011:0857a09": "向侍郎無熱軒(并引伯恭)",
    "T47n1998A_011:0857a10": "薌林居士。於所居園。臨池作無熱軒。將於",
    "T47n1998A_011:0857a11": "北埭起連輝觀。取華嚴無熱大龍王宮流",
    "T47n1998A_011:0857a12": "出四河華林寶樹接影連輝之義。樂谷韓",
    "T47n1998A_011:0857a13": "公司諫為之記。居士來索鄙語乃說是偈。",
    "T47n1998A_011:0857a14": "勇猛精進過量人。號曰薌林大居士。住無變",
    "T47n1998A_011:0857a15": "易真實處。而常順行諸佛法。不作世間顛倒",
    "T47n1998A_011:0857a16": "業。成辦出世勝方便。而能於此方便中。幻出",
    "T47n1998A_011:0857a17": "難思諸境界。復於難思境界中。而現種種殊",
    "T47n1998A_011:0857a18": "勝事。華林寶樹咸放光。接影連輝相鑒徹。光",
    "T47n1998A_011:0857a19": "色清淨如金剛。世間無有能壞者。又如無熱",
    "T47n1998A_011:0857a20": "大寶池。四面分流入於海。是海廣大無邊際。",
    "T47n1998A_011:0857a21": "不出居士一毛孔。於一毛孔放光明。八萬四",
    "T47n1998A_011:0857a22": "千同時發。不勞居士轉舌相。只以此光宣妙",
    "T47n1998A_011:0857a23": "法。是法即是此光明。不離是光說此法。大海",
    "T47n1998A_011:0857a24": "毛孔亦復爾。此是薌林無熱義。是義如空不",
    "T47n1998A_011:0857a25": "可量。一一包羅世間相。我今以此無義語。略",
    "T47n1998A_011:0857a26": "為居士出隻手。佛子來登無熱軒。眾寶妙沙",
    "T47n1998A_011:0857a27": "開戶牖。",
    "T47n1998A_011:0857a28": "蔡知縣小菴(并引)",
    "T47n1998A_011:0857a29": "快活居士。結菴於南嶽之陽。以小名之。蓋",
    "T47n1998A_011:0857b01": "取石頭和尚菴雖小含法界之義。居士欲",
    "T47n1998A_011:0857b02": "予書其牓。因說是偈。",
    "T47n1998A_011:0857b03": "此菴非小亦非大。堪笑石頭空揑怪。不知法",
    "T47n1998A_011:0857b04": "界即此菴。彊謂此菴含法界。而今欲識住菴",
    "T47n1998A_011:0857b05": "人。萬象之中獨露身。妙喜為寫此菴牓。要與",
    "T47n1998A_011:0857b06": "太虛為近隣。",
    "T47n1998A_011:0857b07": "汪狀元燕坐軒(聖錫)",
    "T47n1998A_011:0857b08": "不於三界現身意。棹舉何如憒憒時。寄語軒",
    "T47n1998A_011:0857b09": "中燕坐者。好看新月下前谿。",
    "T47n1998A_011:0857b10": "韓司諫樂谷",
    "T47n1998A_011:0857b11": "人言至樂在此谷。孰信樂為谷所移。以樂均",
    "T47n1998A_011:0857b12": "施不樂者。方名真樂丈夫兒。",
    "T47n1998A_011:0857b13": "六湛堂",
    "T47n1998A_011:0857b14": "非湛非搖此法源。當機莫厭假名存。直須過",
    "T47n1998A_011:0857b15": "量英靈漢。方入無邊廣大門。萬境交羅元不",
    "T47n1998A_011:0857b16": "二。六窓晝夜未嘗昏。飜思龐老事無別。擲劍",
    "T47n1998A_011:0857b17": "揮空豈有痕。",
    "T47n1998A_011:0857b18": "同塵菴",
    "T47n1998A_011:0857b19": "塵無自性攬真成立。擬和其光同亦俱失。外",
    "T47n1998A_011:0857b20": "既匪寬內亦不窒。是義非虛亦復非實。菴中",
    "T47n1998A_011:0857b21": "主人如玉處石。作如是觀千載一息。",
    "T47n1998A_011:0857b22": "喻郎中觀我菴(子才)",
    "T47n1998A_011:0857b23": "萬物備於我。我觀卒未休。智者返觀我。縱橫",
    "T47n1998A_011:0857b24": "得自由。",
    "T47n1998A_011:0857b25": "黃智通居士善住菴",
    "T47n1998A_011:0857b26": "善住菴中人。從來無所住。只這無住心。便是",
    "T47n1998A_011:0857b27": "安身處。",
    "T47n1998A_011:0857b28": "謝紫巖居士(張侍郎)",
    "T47n1998A_011:0857b29": "紫巖分惠建谿茗。妙喜答以青州衫。得人一",
    "T47n1998A_011:0857c01": "牛還一馬。前三三與後三三。",
    "T47n1998A_011:0857c02": "答劉安撫(方明)",
    "T47n1998A_011:0857c03": "毛錐子上通消息。爭似亡言絕見知。後夜一",
    "T47n1998A_011:0857c04": "輪空界月。清光千里共依依。",
    "T47n1998A_011:0857c05": "寄無垢居士(張侍郎)",
    "T47n1998A_011:0857c06": "上苑玉池方解凍。人間楊柳又垂春。山堂盡",
    "T47n1998A_011:0857c07": "日焚香坐。長憶毘耶多口人。",
    "T47n1998A_011:0857c08": "示汪居士(南叟)",
    "T47n1998A_011:0857c09": "一毛頭上無邊剎。決定識情難測量。直下不",
    "T47n1998A_011:0857c10": "生邪險見。壺中日月自然長。",
    "T47n1998A_011:0857c11": "示周子充寫華嚴經",
    "T47n1998A_011:0857c12": "總別同異成壞行布。圓融無礙塵入眾剎。非",
    "T47n1998A_011:0857c13": "寬剎入眾塵非隘。居士筆端宣暢果海。因源",
    "T47n1998A_011:0857c14": "自在我今說偈。讚揚同證一真法界。",
    "T47n1998A_011:0857c15": "示了然居士(舉之)",
    "T47n1998A_011:0857c16": "長樂沙坑鄭了然。不依本分要參禪。自言已",
    "T47n1998A_011:0857c17": "到無參處。哥羅管爾米疆年。",
    "T47n1998A_011:0857c18": "示韓令人(子蒼宅)",
    "T47n1998A_011:0857c19": "說不到處著一句。風前截斷千差路。超佛越",
    "T47n1998A_011:0857c20": "祖只如今。壁立萬仞無回互。",
    "T47n1998A_011:0857c21": "示大悲長老",
    "T47n1998A_011:0857c22": "一棒打破生死窟。當時凡聖絕行蹤。返笑趙",
    "T47n1998A_011:0857c23": "州心不歇。老來猶自走西東。",
    "T47n1998A_011:0857c24": "示祥雲懿長老",
    "T47n1998A_011:0857c25": "奪却衲僧拄杖。當下便無伎倆。喝下鐵眼忽",
    "T47n1998A_011:0857c26": "開直。據千峯頂上。",
    "T47n1998A_011:0857c27": "示鼎需禪人",
    "T47n1998A_011:0857c28": "面門豎亞摩醯眼。肘後斜懸奪命符。瞎却眼",
    "T47n1998A_011:0857c29": "解却符。趙州東壁掛葫蘆。",
    "T47n1998A_011:0858a01": "示彌光禪人",
    "T47n1998A_011:0858a02": "龜毛拈得笑咍咍。一擊萬重關鎖開。慶快平",
    "T47n1998A_011:0858a03": "生在今日。孰云千里賺吾來。",
    "T47n1998A_011:0858a04": "示祖元禪人",
    "T47n1998A_011:0858a05": "萬仞崖頭解放身。起來依舊却惺惺。飢餐渴",
    "T47n1998A_011:0858a06": "飲渾無事。那論昔人非昔人。",
    "T47n1998A_011:0858a07": "示遵璞禪人",
    "T47n1998A_011:0858a08": "一口吞盡三世佛。正是吾家客作兒。爭似璞",
    "T47n1998A_011:0858a09": "禪無用處。一毛頭上便忘機。",
    "T47n1998A_011:0858a10": "示法泉侍者",
    "T47n1998A_011:0858a11": "言前超佛祖。日輪正當午。豁開三要關。一擊",
    "T47n1998A_011:0858a12": "塗毒鼓。既發上頭機。莫問千鈞弩。放去絕遮",
    "T47n1998A_011:0858a13": "攔。揑聚非回互。咄哉老瞿曇。住住住住住。",
    "T47n1998A_011:0858a14": "示用禪人",
    "T47n1998A_011:0858a15": "未點先行不唧[口*留]。不撥自轉已出醜。那堪更",
    "T47n1998A_011:0858a16": "鼓兩片皮。豈止鑿空開戶牖。火中木馬空嘶",
    "T47n1998A_011:0858a17": "鳴。水底泥牛謾哮吼。用禪用禪聽我言。拶到",
    "T47n1998A_011:0858a18": "懸崖須放手。",
    "T47n1998A_011:0858a19": "送直禪人",
    "T47n1998A_011:0858a20": "直出直入直行直坐。直禪上人直須恁麼。本",
    "T47n1998A_011:0858a21": "自圓成不立功課。飢來喫飯寒來向火。不在",
    "T47n1998A_011:0858a22": "瞿曇非干達磨。擬心思量返遭殃禍。我說是",
    "T47n1998A_011:0858a23": "言已招口過。明眼人前一場話墮。請事斯語",
    "T47n1998A_011:0858a24": "無忘骨剉。",
    "T47n1998A_011:0858a25": "送法輪思藏主化鍾",
    "T47n1998A_011:0858a26": "覆為鍾仰為鼎。自是法輪家風。妙喜爭敢馳",
    "T47n1998A_011:0858a27": "騁。思禪人固相請。援毫臨紙忽猛省。一聲直",
    "T47n1998A_011:0858a28": "透須彌頂。",
    "T47n1998A_011:0858a29": "送超僧鑑",
    "T47n1998A_011:0858b01": "桶底脫時大地闊。命根斷處碧潭清。好將一",
    "T47n1998A_011:0858b02": "點紅爐雪。散作人間照夜燈。",
    "T47n1998A_011:0858b03": "寄福勝長老",
    "T47n1998A_011:0858b04": "真人十八界元空。三十一人同姓呂。分散游",
    "T47n1998A_011:0858b05": "山各占山。三十一人又同處。",
    "T47n1998A_011:0858b06": "寄歸宗華姪禪師",
    "T47n1998A_011:0858b07": "坐斷金輪第一峯。千妖百怪自潛蹤。年來又",
    "T47n1998A_011:0858b08": "得真消息。說道楊岐正脈通。",
    "T47n1998A_011:0858b09": "送了明長老歸長蘆",
    "T47n1998A_011:0858b10": "人言棒頭出孝子。我道憐兒不覺醜。長蘆長",
    "T47n1998A_011:0858b11": "老恁麼來。妙喜空費一張口。從教四海妄流",
    "T47n1998A_011:0858b12": "傳。野干能作師子吼。孰云無物贈伊行。喝下",
    "T47n1998A_011:0858b13": "鐵圍山倒走。",
    "T47n1998A_011:0858b14": "大慧普覺禪師偈頌卷第十一"
}