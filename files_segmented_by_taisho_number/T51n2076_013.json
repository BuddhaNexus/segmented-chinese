{
    "T51n2076_013:0300c07": "景德傳燈錄卷第十三",
    "T51n2076_013:0300c09": "懷讓禪師及曹溪別出共七十七人(懷讓禪師第七世至",
    "T51n2076_013:0300c10": "第九世曹溪別出第二世至第六世)",
    "T51n2076_013:0300c11": "懷讓第七世一十一人(七世一作九世)",
    "T51n2076_013:0300c12": "郢州芭蕉山慧清禪師法嗣四人",
    "T51n2076_013:0300c13": "郢州興陽清讓禪師",
    "T51n2076_013:0300c14": "洪州幽谷山法滿禪師(已上二人見錄)",
    "T51n2076_013:0300c15": "郢州興陽義深禪師",
    "T51n2076_013:0300c16": "芭蕉山第二世住遇禪師(已上二人無機緣語句不錄)",
    "T51n2076_013:0300c17": "吉州資福如寶禪師法嗣四人",
    "T51n2076_013:0300c18": "吉州資福貞邃禪師吉州福壽和尚",
    "T51n2076_013:0300c19": "潭州鹿苑和尚(已上三人見錄)",
    "T51n2076_013:0300c20": "潭州報慈德韶大師(一人無機緣語句不錄)",
    "T51n2076_013:0300c21": "汝州寶應和尚法嗣一人(即南院顒也)",
    "T51n2076_013:0300c22": "汝州風穴延沼禪師",
    "T51n2076_013:0300c23": "汝州西院思明禪師法嗣一人見錄",
    "T51n2076_013:0300c24": "郢州興陽歸靜禪師",
    "T51n2076_013:0300c25": "韶州慧林鴻究禪師法嗣一人見錄",
    "T51n2076_013:0300c26": "韶州靈瑞和尚",
    "T51n2076_013:0300c27": "懷讓第八世六人",
    "T51n2076_013:0300c28": "汝州風穴延沼禪師法嗣四人",
    "T51n2076_013:0300c29": "汝州廣慧真禪師",
    "T51n2076_013:0301a01": "汝州首山省念禪師(已上二人見錄)",
    "T51n2076_013:0301a02": "鳳翔長興和尚",
    "T51n2076_013:0301a03": "潭州靈泉和尚(已上二人無機緣語句不錄)",
    "T51n2076_013:0301a04": "潭州報慈歸真大師德韶法嗣二人",
    "T51n2076_013:0301a05": "蘄州三角山志謙禪師",
    "T51n2076_013:0301a06": "郢州興陽詞鐸禪師懷讓第九世一人",
    "T51n2076_013:0301a07": "汝州首山省念禪師法嗣一人見錄",
    "T51n2076_013:0301a08": "汾州善昭禪師(一人見錄讚頌附卷末)",
    "T51n2076_013:0301a09": "曹谿別出第二世三十人",
    "T51n2076_013:0301a10": "羅浮山定真和尚法嗣一人",
    "T51n2076_013:0301a11": "羅浮山靈運禪師(一人無機緣語句不錄)",
    "T51n2076_013:0301a12": "制空山道進和尚法嗣",
    "T51n2076_013:0301a13": "荊州玄覺禪師(一人無機緣語句不錄)",
    "T51n2076_013:0301a14": "韶州下回田善快和尚法嗣一人",
    "T51n2076_013:0301a15": "善悟禪師(一人無機緣語句不錄)",
    "T51n2076_013:0301a16": "司空山本淨和尚法嗣一人",
    "T51n2076_013:0301a17": "中使楊光庭(一人無機緣語句不錄)",
    "T51n2076_013:0301a18": "緣素和尚法嗣二人",
    "T51n2076_013:0301a19": "韶州小道進禪師",
    "T51n2076_013:0301a20": "韶州遊寂禪師(已上二人無機緣語句不錄)",
    "T51n2076_013:0301a21": "祇陀和尚法嗣一人",
    "T51n2076_013:0301a22": "衡州道倩禪師(一人無機緣語句不錄)",
    "T51n2076_013:0301a23": "南陽慧忠國師法嗣五人(一人見錄)",
    "T51n2076_013:0301a24": "吉州耽源山真應禪師",
    "T51n2076_013:0301a25": "唐肅宗皇帝唐代宗皇帝",
    "T51n2076_013:0301a26": "開封孫知古",
    "T51n2076_013:0301a27": "鄧州香嚴惟戒禪師(已上四人無機緣語句不錄)",
    "T51n2076_013:0301a28": "洛陽荷澤神會大師法嗣一十八人(二人見錄)",
    "T51n2076_013:0301a29": "黃州大石山福琳禪師",
    "T51n2076_013:0301b01": "沂水蒙山光寶禪師",
    "T51n2076_013:0301b02": "磁州法如禪師",
    "T51n2076_013:0301b03": "懷安郡西隱山進平禪師",
    "T51n2076_013:0301b04": "澧陽慧演禪師河陽懷空禪師",
    "T51n2076_013:0301b05": "南陽圓震禪師宜春廣敷禪師",
    "T51n2076_013:0301b06": "江陵行覺禪師五臺山神英禪師",
    "T51n2076_013:0301b07": "五臺山無名禪師南嶽皓玉禪師",
    "T51n2076_013:0301b08": "宣州志滿禪師涪州朗禪師",
    "T51n2076_013:0301b09": "廣陵靈坦禪師寧州通隱禪師",
    "T51n2076_013:0301b10": "益州南印禪師",
    "T51n2076_013:0301b11": "河南尹李常(已上一十六人無機緣語句不錄)",
    "T51n2076_013:0301b12": "曹谿別出第三世九人",
    "T51n2076_013:0301b13": "下回田善悟禪師法嗣",
    "T51n2076_013:0301b14": "潭州無學禪師(一人無機緣語句不錄)",
    "T51n2076_013:0301b15": "衡州道倩和尚法嗣",
    "T51n2076_013:0301b16": "湖南如寶禪師(一人無機緣語句不錄)",
    "T51n2076_013:0301b17": "耽源山真應和尚法嗣",
    "T51n2076_013:0301b18": "吉州貞遂禪師(一人無機緣語句不錄)",
    "T51n2076_013:0301b19": "磁州法如和尚法嗣",
    "T51n2076_013:0301b20": "荊南惟忠禪師(一人無機緣語句不錄)",
    "T51n2076_013:0301b21": "河陽懷空和尚法嗣",
    "T51n2076_013:0301b22": "蔡州道明禪師(一人無機緣語句不錄)",
    "T51n2076_013:0301b23": "烏牙山圓震禪師法嗣",
    "T51n2076_013:0301b24": "吳頭陀",
    "T51n2076_013:0301b25": "四面山法智禪師(已上二人無機緣語句不錄)",
    "T51n2076_013:0301b26": "五臺山無名禪師法嗣一人",
    "T51n2076_013:0301b27": "五臺華嚴澄觀大師(一人無機緣語句不錄)",
    "T51n2076_013:0301b28": "益州南印和尚法嗣一人",
    "T51n2076_013:0301b29": "義俛禪師(一人無機緣語句不錄)",
    "T51n2076_013:0301c01": "曹谿別出第四世五人",
    "T51n2076_013:0301c02": "荊南惟忠禪師法嗣四人(忠禪師亦名南印)",
    "T51n2076_013:0301c03": "道圓禪師益州如一禪師",
    "T51n2076_013:0301c04": "奉國神照禪師",
    "T51n2076_013:0301c05": "廬山東林雅禪師(已上四人無機緣語句不錄)",
    "T51n2076_013:0301c06": "吳頭陀法嗣一人",
    "T51n2076_013:0301c07": "玄固禪師(一人無機緣語句不錄)",
    "T51n2076_013:0301c08": "曹谿別出第五世四人",
    "T51n2076_013:0301c09": "遂州道圓禪師法嗣一人見錄",
    "T51n2076_013:0301c10": "終南山圭峯宗密禪師",
    "T51n2076_013:0301c11": "奉國神照禪師法嗣",
    "T51n2076_013:0301c12": "鎮州常一禪師滑州智遠禪師",
    "T51n2076_013:0301c13": "鹿臺玄邃禪師(已上三人無機緣語句不錄)",
    "T51n2076_013:0301c14": "曹谿別出第六世一十一人",
    "T51n2076_013:0301c15": "圭峯宗密禪師法嗣",
    "T51n2076_013:0301c16": "圭峯溫禪師慈恩寺太恭禪師",
    "T51n2076_013:0301c17": "興善寺太錫禪師萬乘寺宗禪師",
    "T51n2076_013:0301c18": "瑞聖寺覺禪師",
    "T51n2076_013:0301c19": "化度寺仁瑜禪師(已上六人無機緣語句不錄)",
    "T51n2076_013:0301c20": "鹿臺玄邃禪師法嗣",
    "T51n2076_013:0301c21": "龍興念禪師(一人無機緣語句不錄)",
    "T51n2076_013:0301c22": "滑州智遠禪師法嗣",
    "T51n2076_013:0301c23": "彭門審用禪師圓紹禪師",
    "T51n2076_013:0301c24": "上方真禪師",
    "T51n2076_013:0301c25": "東京法志禪師(已上四人無機緣語句不錄)",
    "T51n2076_013:0301c26": "懷讓禪師第七世",
    "T51n2076_013:0301c27": "前郢州芭蕉山慧清禪師法嗣",
    "T51n2076_013:0301c28": "郢州興陽山清讓禪師僧問。大通智勝佛十",
    "T51n2076_013:0301c29": "劫坐道場。佛法不現前不得成佛道時如何。",
    "T51n2076_013:0302a01": "師曰。其問甚諦當。僧曰。既是坐道場。為什麼",
    "T51n2076_013:0302a02": "不得成佛道。師曰。為伊不成佛。",
    "T51n2076_013:0302a03": "洪州幽谷山法滿禪師。僧問。如何是道。師良",
    "T51n2076_013:0302a04": "久曰。會麼。僧曰。學人不會。師曰。話道語下",
    "T51n2076_013:0302a05": "無聲。舉揚奧旨丁寧。禪要如今會取。不須別",
    "T51n2076_013:0302a06": "後消停。",
    "T51n2076_013:0302a07": "前吉州資福如寶禪師法嗣",
    "T51n2076_013:0302a08": "吉州資福貞邃禪師(第二世住)僧問。和尚見古人得",
    "T51n2076_013:0302a09": "何意旨便歇去。師作圓相示之。問如何是古",
    "T51n2076_013:0302a10": "人歌。師作圓相示之。問如何是最初一句。師",
    "T51n2076_013:0302a11": "曰。未具世界時闍梨亦在此。問百丈卷席意",
    "T51n2076_013:0302a12": "如何師。良久。問古人道前三三後三三意如",
    "T51n2076_013:0302a13": "何。師曰。汝名什麼。曰某甲。師曰。喫茶去。師",
    "T51n2076_013:0302a14": "謂眾曰。隔江見資福剎竿便迴去。脚跟也好",
    "T51n2076_013:0302a15": "與三十棒。豈況過江來時。有僧才出師曰。",
    "T51n2076_013:0302a16": "不堪共語。問如何是古佛心。師曰。山河大",
    "T51n2076_013:0302a17": "地。",
    "T51n2076_013:0302a18": "吉州福壽和尚。僧問。祖意教意同別。師乃展",
    "T51n2076_013:0302a19": "手。問文殊騎師子普賢騎象。未審釋迦騎什",
    "T51n2076_013:0302a20": "麼。師舉手云。邪邪。",
    "T51n2076_013:0302a21": "潭州鹿苑和尚。僧問。餘國作佛還有異名也",
    "T51n2076_013:0302a22": "無。師作圓相示之。問如何是鹿苑一路。師曰。",
    "T51n2076_013:0302a23": "吉嘹舌頭問將來。問如何是。閉門造車。師曰。",
    "T51n2076_013:0302a24": "南嶽石橋。僧曰。如何是出門合轍。師曰。拄杖",
    "T51n2076_013:0302a25": "頭鞋。師上堂展手云。天下老和尚諸上座命",
    "T51n2076_013:0302a26": "根總在遮裏。有一僧出曰。還收得也無。師",
    "T51n2076_013:0302a27": "曰。天台石橋側。僧曰某甲不恁麼。師曰。伏惟",
    "T51n2076_013:0302a28": "尚饗。問如何是世尊不說說。師曰。須彌山倒。",
    "T51n2076_013:0302a29": "曰如何是迦葉不聞聞。師曰。大海枯竭。",
    "T51n2076_013:0302b01": "前汝州寶應和尚法嗣(亦曰南院)",
    "T51n2076_013:0302b02": "汝州風穴延沼禪師餘杭人也。初發迹於越",
    "T51n2076_013:0302b03": "州鏡清順德大師。未臻堂奧。尋詣裏州華嚴",
    "T51n2076_013:0302b04": "院。遇守廊上坐。即汝州南院侍者也。乃密探",
    "T51n2076_013:0302b05": "南院宗旨。後至南院初見不禮拜。便問曰。",
    "T51n2076_013:0302b06": "入門須辨主。端的請師分。南院以左手拊",
    "T51n2076_013:0302b07": "膝。師喝。南院以右手拊膝。師又喝。南院舉左",
    "T51n2076_013:0302b08": "手曰。遮箇即從闍梨。又舉右手曰。遮箇又作",
    "T51n2076_013:0302b09": "麼生。師曰瞎。南院擬拈拄杖次。師曰。作什",
    "T51n2076_013:0302b10": "麼。奪拄杖打著老和尚。莫言不道。南院曰三",
    "T51n2076_013:0302b11": "十年住持。今日被黃面淅子上門羅織。師曰。",
    "T51n2076_013:0302b12": "和尚大似持鉢不得詐道不饑。南院曰。闍梨",
    "T51n2076_013:0302b13": "幾時曾到南院來。師曰。是何言歟。曰老僧端",
    "T51n2076_013:0302b14": "的問汝。師曰也不得放過。南院曰。且坐喫茶。",
    "T51n2076_013:0302b15": "師方敘師資之禮。自後應溈仰之懸記出世",
    "T51n2076_013:0302b16": "聚徒。南院法道由是大振諸方矣。師上堂謂",
    "T51n2076_013:0302b17": "眾曰。夫參學眼目。臨機直須大用現前。勿自",
    "T51n2076_013:0302b18": "拘於小節。設使言前薦得。猶是滯[穀-禾+卵]迷封。縱",
    "T51n2076_013:0302b19": "然句下精通。未免觸途狂見。觀汝諸人。應是",
    "T51n2076_013:0302b20": "向來依他作解。明昧兩岐與爾一時掃却。直",
    "T51n2076_013:0302b21": "教箇箇如師子兒吒呀地哮吼一聲壁立千仞。",
    "T51n2076_013:0302b22": "誰敢正眼覷著。覷著即瞎却渠眼。師又赴郢",
    "T51n2076_013:0302b23": "州衙內。昇座示眾云。祖師心印。狀似鐵牛之",
    "T51n2076_013:0302b24": "機。去即印住。住即印破。秖如不去不住。印即",
    "T51n2076_013:0302b25": "是不印即是。還有人道得麼。時有盧陂長老",
    "T51n2076_013:0302b26": "出問。學人有鐵牛之機。請師不搭印。師云。慣",
    "T51n2076_013:0302b27": "釣鯨鯢澄巨浸。却嗟蛙步[馬*展]泥沙(卿公事苑云。蛙當作洼。謂",
    "T51n2076_013:0302b28": "馬出於渥洼水也。風穴所謂[馬*展]者。以良馬出清水。而反[馬*展]臥於泥沙之中。是其意也。今錄謂蛙者蝦蟆也。豈能為馬",
    "T51n2076_013:0302b29": "步而[馬*展]臥邪。[馬*展]張扇切)陂佇思。師喝云。長老何不進語。陂",
    "T51n2076_013:0302c01": "擬議。師打一拂子云。還記得話頭麼。試舉看。",
    "T51n2076_013:0302c02": "陂擬開口。師又打一拂子。牧主云。信知佛法",
    "T51n2076_013:0302c03": "與王法一般。師云。見什麼道理。牧主云。當斷",
    "T51n2076_013:0302c04": "不斷返招其亂。師便下座。上堂僧問。師唱誰",
    "T51n2076_013:0302c05": "家曲宗風嗣阿誰。師曰。超然逈出威音外。翹",
    "T51n2076_013:0302c06": "足徒勞讚底沙(本生經云。過去久遠有佛。名曰底沙。時有二菩薩。一名釋迦。二名彌勒。是",
    "T51n2076_013:0302c07": "佛觀見釋迦心未成熟而諸弟子心皆純熟如是思惟。一人之心易可速化。眾人之心難可疾治。即上雪山。入寶窟中",
    "T51n2076_013:0302c08": "入大禪定。時釋迦菩薩作外道仙人。上山採藥。見底沙佛。見已歡喜心生敬信。翹一脚立。叉手向佛一心而觀。",
    "T51n2076_013:0302c09": "目未曾瞬。七日七夜以一偈讚佛曰。天上天下無如佛。十方世界亦無比。世界所有我盡見。一切無有如佛者。於是",
    "T51n2076_013:0302c10": "超越九劫。於九十一劫得阿耨菩提)問古曲無音韻。如何和得齊。",
    "T51n2076_013:0302c11": "師曰。木雞啼子夜芻狗吠天明。問如何是一",
    "T51n2076_013:0302c12": "稱南無佛。師曰。燈連鳳翅當堂照。月影娥眉",
    "T51n2076_013:0302c13": "[卑*頁](匹迷切傾頭也)面看。問如何是佛。師曰。如何不是",
    "T51n2076_013:0302c14": "佛。問未曉。玄言。請師直指。師曰。家住海門",
    "T51n2076_013:0302c15": "洲。扶桑最先照。問朗月當空時如何。師曰。不",
    "T51n2076_013:0302c16": "從天上輥。任向地中埋。問如何是佛。師曰。嘶",
    "T51n2076_013:0302c17": "風木馬緣無絆。背角泥牛痛下鞭。問如何是",
    "T51n2076_013:0302c18": "廣慧劍。師曰。不斬死漢。問古鏡未磨時如何。",
    "T51n2076_013:0302c19": "師曰。天魔膽裂僧曰。磨後如何。師曰。軒轅無",
    "T51n2076_013:0302c20": "道。僧問。朗月當空時如何。師曰。不在團天",
    "T51n2076_013:0302c21": "(一作圓天)且居羑里。問矛盾本成雙翳病。帝網明",
    "T51n2076_013:0302c22": "珠事若何。師曰為山登九仞。捻土定千鈞。僧",
    "T51n2076_013:0302c23": "曰。如何。師曰。如何。問干木奉文侯。知心有幾",
    "T51n2076_013:0302c24": "人。師曰。少年曾決龍蛇陣。潦倒還聽稚子歌。",
    "T51n2076_013:0302c25": "問如何是清涼山中主。師曰。一句不遑無著",
    "T51n2076_013:0302c26": "問。迄今猶作野盤僧。問句不當機如何顯道。",
    "T51n2076_013:0302c27": "師曰。大昴縱同天。日輪不當午。問如何是和",
    "T51n2076_013:0302c28": "尚家風。師曰。鶴有九皐難翥翼。馬無千里漫",
    "T51n2076_013:0303a01": "追風。問如何是佛。師曰。勿使異人聞。問未有",
    "T51n2076_013:0303a02": "之言請師試道。師曰。入市能長嘯。歸家著短",
    "T51n2076_013:0303a03": "衣問夏終今日師意如何。師曰。不憐鵝護雪。",
    "T51n2076_013:0303a04": "且喜蠟人氷。問歸鄉無路時如何。師曰。平窺",
    "T51n2076_013:0303a05": "紅爛處。暢殺子平生。師赴州衙請上堂。有僧",
    "T51n2076_013:0303a06": "問人王與法王相見時如何。師曰。大舞遶林",
    "T51n2076_013:0303a07": "泉。世間無憂喜(或作有喜)。僧曰。共譚何事。師曰。虎",
    "T51n2076_013:0303a08": "豹巖前曾宴坐。隼旟光裏播真宗。問摘葉尋枝",
    "T51n2076_013:0303a09": "即不問。如何是直截根源。師曰。赴供凌晨。入",
    "T51n2076_013:0303a10": "開堂(或作塘)帶雨歸。問凡有所問盡是揑怪。請",
    "T51n2076_013:0303a11": "師直截根源。師曰。罕逢穿耳客。多遇刻舟人。",
    "T51n2076_013:0303a12": "問正當恁麼時如何。師曰。盲龜值木雖優穩。",
    "T51n2076_013:0303a13": "枯木生華物外春。問如何是密室中事。師曰。",
    "T51n2076_013:0303a14": "出袖(當作就)譚今古。迴顏獨皺眉。問驪龍頷下",
    "T51n2076_013:0303a15": "珠如何取得師曰。曾向海邊乾竹刺。直至如",
    "T51n2076_013:0303a16": "今治素琴。問大舸搖空如何舉櫂。師曰自在",
    "T51n2076_013:0303a17": "不點胸。渾家不喜見問追風難把促前程事",
    "T51n2076_013:0303a18": "若何。師曰。波斯衣[褩-舟+(臼/工)](丘畏)解。問誕生王子還",
    "T51n2076_013:0303a19": "假及第否。師曰。一句擬光禪子問(或作訝)。三緘",
    "T51n2076_013:0303a20": "恐負古人機。問隨緣不變者。急遇知音人時",
    "T51n2076_013:0303a21": "如何。師曰。披莎側笠千峯裏。引水澆蔬五老",
    "T51n2076_013:0303a22": "前。問刻舟求不得當體事如何。師曰。大勳不",
    "T51n2076_013:0303a23": "立賞。柴扉草自深。問從上古人印印相契。如",
    "T51n2076_013:0303a24": "何是印底眼。師曰。輕囂道者知機變。拈與霑",
    "T51n2076_013:0303a25": "魂拭淚巾。問九夏賞勞請師言薦。師曰。出岫",
    "T51n2076_013:0303a26": "拂開龍洞雨。汎波僧涌鉢囊華。問最初自恣合",
    "T51n2076_013:0303a27": "對何人。師曰。一把香芻拈未下。六環金錫響",
    "T51n2076_013:0303a28": "搖空。問西祖傳來請師端的。師曰。一犬吠虛",
    "T51n2076_013:0303a29": "千猱啀實(猱當作[狂-王+農]奴刀功。惡犬長毛也。猱猴也非義。啀音崖犬鬪也)。問王道與",
    "T51n2076_013:0303b01": "佛道相去幾何。師曰。芻狗吠時天地合。木雞",
    "T51n2076_013:0303b02": "啼後祖燈輝。問祖師心印請師拂拭。師曰。祖",
    "T51n2076_013:0303b03": "月凌空圓聖智。何山松檜不青青。問大眾雲",
    "T51n2076_013:0303b04": "集請師說法。師曰。赤脚人趁兔。著鞾人喫肉。",
    "T51n2076_013:0303b05": "問不曾博覽空王教。略借玄機試道看師曰",
    "T51n2076_013:0303b06": "白玉無瑕卞和刖足。問如何是無為之句。師",
    "T51n2076_013:0303b07": "曰。寶燭當軒顯。紅光爍太虛。問如何是臨機",
    "T51n2076_013:0303b08": "一句。師曰。因風吹火用力不多。問素面相呈",
    "T51n2076_013:0303b09": "時如何。師曰。拈却蓋面帛。問如何是衲僧氣",
    "T51n2076_013:0303b10": "息。師曰。膝行肘步大眾見之。問紫菊半開秋",
    "T51n2076_013:0303b11": "已至。月圓當戶意如何。師曰。月生蓬島人皆",
    "T51n2076_013:0303b12": "望。昨夜遭霜子不知。問如何是直截一路。師",
    "T51n2076_013:0303b13": "曰。直截迂曲。問如何是師子吼。師曰。阿誰要",
    "T51n2076_013:0303b14": "汝野干鳴。問如何是諦實之言。師曰。心懸壁",
    "T51n2076_013:0303b15": "上。問心不能緣口不能言時如何。師曰。逢人",
    "T51n2076_013:0303b16": "但恁麼舉看。問龍透清潭時如何。師曰。印騣",
    "T51n2076_013:0303b17": "捺尾。問任性浮沈時如何。師曰。牽牛不入欄。",
    "T51n2076_013:0303b18": "問有無俱無去處時如何。師曰。三月懶遊華",
    "T51n2076_013:0303b19": "下路。一家愁閉雨中門。問語默涉離微(肇法師寶",
    "T51n2076_013:0303b20": "藏論離微體淨品云。其入離其出微。知入離外塵無所依。知出微內心無所為。內心無所為。諸見不能移。外塵無",
    "T51n2076_013:0303b21": "所依。萬有不能機。萬有不能機。想慮不乘馳。諸見不能移。寂滅不思議。可謂本淨體離微也。據入故名離。約用",
    "T51n2076_013:0303b22": "故名微。混而為一無離無微。體淨不可染。無染故無淨。體微不可有。無有故無無)如何通不",
    "T51n2076_013:0303b23": "犯。師曰。常憶江南三月裏。鷓鴣啼處野華香。",
    "T51n2076_013:0303b24": "問百了千當時如何。師曰。不許夜行投明須",
    "T51n2076_013:0303b25": "到。問無地容身時如何。師曰。熊耳塔開無叩",
    "T51n2076_013:0303b26": "客。僧曰。如何即是。師曰。快須斷却。問盡大",
    "T51n2076_013:0303b27": "地人來一時致問如何秖對。師曰。伯牙(或作子期)",
    "T51n2076_013:0303b28": "琴韻少知音。問央堀逼佛時如何。師曰。大",
    "T51n2076_013:0303b29": "家保護。萬迴憨問。心印未明如何得入。師曰。",
    "T51n2076_013:0303c01": "雖聞酉帥投歸款。未見牽羊納璧來。問如何",
    "T51n2076_013:0303c02": "是臨濟下事。師曰。桀犬吠堯。問如何是齧鏃",
    "T51n2076_013:0303c03": "事(太平廣記。隋末有督君謨者。善閉目而射。志其目則中目。志其口則中口。有王靈智者。學射於謨。以為",
    "T51n2076_013:0303c04": "曲盡其妙。欲射殺謨獨擅其美。謨執一短刀。箭來輒截之。惟有一矢。謨張口承之。遂齧其鏑。笑曰。汝學三年。",
    "T51n2076_013:0303c05": "吾未教汝齧鏃之法)。師曰。孟浪借辭論馬角。問不修定慧",
    "T51n2076_013:0303c06": "為什麼成佛無疑。師曰。金雞專報曉。漆桶黑",
    "T51n2076_013:0303c07": "光生。問一念萬年時如何。師曰。拂石仙衣破。",
    "T51n2076_013:0303c08": "問洪鍾未擊時如何。師曰。充塞大千無不韻。",
    "T51n2076_013:0303c09": "妙含幽致豈能分。僧曰。擊後如何。師曰。石壁",
    "T51n2076_013:0303c10": "山河無障礙。翳消開後好沾聞。問如何是西來",
    "T51n2076_013:0303c11": "意。師曰。尋山水盡山無盡。問大人相為什麼",
    "T51n2076_013:0303c12": "不具足。師曰。鴟梟夜半欺鷹隼。問古今才",
    "T51n2076_013:0303c13": "分請師密要。師曰。截却重舌。問如何是大人",
    "T51n2076_013:0303c14": "相。師曰。赫赤窮。僧曰未審和尚二時如何。",
    "T51n2076_013:0303c15": "師曰。携籮挈杖。問如何是賓中主。師曰。入",
    "T51n2076_013:0303c16": "市雙瞳瞽。曰如何是主中賓。師曰。迴鑾兩曜",
    "T51n2076_013:0303c17": "新。曰如何是賓中賓。師曰。攢眉坐白雲。曰如",
    "T51n2076_013:0303c18": "何是主中主。師曰。磨礱三尺刃。待斬不平人。",
    "T51n2076_013:0303c19": "問如何是钁頭邊事。師曰。山前一片青。問",
    "T51n2076_013:0303c20": "如何是佛。師曰。杖林山下竹筋鞭(西域記云。昔摩竭陀",
    "T51n2076_013:0303c21": "國有婆羅門。聞釋迦佛身長丈六。常懷疑惑未之信也。乃以丈六竹杖。欲量佛身。恒於杖端出過丈六。如是增高莫",
    "T51n2076_013:0303c22": "能窮實。遂投杖而去。因植根焉。今竹林脩茂被山滿谷)。",
    "T51n2076_013:0303c23": "師於大宋開寶六年癸酉八月旦日。昇座說",
    "T51n2076_013:0303c24": "偈。至十五日跏趺而化。前一日手書別檀越。",
    "T51n2076_013:0303c25": "壽八十七。臘五十九。",
    "T51n2076_013:0303c26": "前汝州西院思明禪師法嗣",
    "T51n2076_013:0303c27": "郢州興陽歸靜禪師。初參西院乃問曰。擬問",
    "T51n2076_013:0303c28": "不問時如何。西院便打。師良久。西院云。若喚",
    "T51n2076_013:0303c29": "作棒眉鬚墮落。師言下大悟。僧問。師唱誰",
    "T51n2076_013:0304a01": "家曲。宗風嗣阿誰。師曰。少室山前無異路。",
    "T51n2076_013:0304a02": "前韶州慧林鴻究禪師法嗣",
    "T51n2076_013:0304a03": "韶州靈瑞和尚有人問如何是佛。師喝云。汝",
    "T51n2076_013:0304a04": "是村裏人。問如何是西來意。師曰。十萬八千",
    "T51n2076_013:0304a05": "里。問如何是本來心。師曰。坐却毘盧頂。出沒",
    "T51n2076_013:0304a06": "太虛中。",
    "T51n2076_013:0304a07": "前風穴延沼禪師法嗣",
    "T51n2076_013:0304a08": "汝州廣慧真禪師。僧問。如何是廣慧境。師曰。",
    "T51n2076_013:0304a09": "小寺前頭資慶後。問如何是和尚家風。師曰。",
    "T51n2076_013:0304a10": "杴爬钁子。",
    "T51n2076_013:0304a11": "汝州首山省念禪師。萊州人也。姓狄氏。受業",
    "T51n2076_013:0304a12": "於本部南禪院。得法於風穴。初住首山為第",
    "T51n2076_013:0304a13": "一世。開堂日有僧問曰。師唱誰家曲。宗風嗣",
    "T51n2076_013:0304a14": "阿誰。師曰。少室巖前親掌視。僧曰。更請洪音",
    "T51n2076_013:0304a15": "和一聲。師曰。如今也要大家知。師謂眾曰。佛",
    "T51n2076_013:0304a16": "法付與國王大臣有力檀越。令燈燈相然相",
    "T51n2076_013:0304a17": "續不斷至于今日。大眾且道。相續箇什麼。師",
    "T51n2076_013:0304a18": "良久又曰。今日須是迦葉師兄始得。僧問",
    "T51n2076_013:0304a19": "如何是和尚家風。師曰。一言截斷千江口。萬",
    "T51n2076_013:0304a20": "仞峯前始得玄。問如何是首山境。師曰。一任",
    "T51n2076_013:0304a21": "眾人看。僧曰。如何是境中人。師曰。喫棒得也",
    "T51n2076_013:0304a22": "未。僧禮拜。師曰。且待別時。問如何是祖師西",
    "T51n2076_013:0304a23": "來意。師曰。風吹日炙。問從上諸聖向什麼處",
    "T51n2076_013:0304a24": "行履。師曰。牽犁拽杷。問古人拈槌竪拂意旨",
    "T51n2076_013:0304a25": "如何。師曰。孤峯無宿客。僧曰。未審意旨如",
    "T51n2076_013:0304a26": "何。師曰。不是守株人。問如何是菩提路。師",
    "T51n2076_013:0304a27": "曰此去襄縣五里。僧曰。向上事如何。師曰。往",
    "T51n2076_013:0304a28": "來不易。問諸聖說不盡處請師舉唱。師曰。萬",
    "T51n2076_013:0304a29": "里神光都一照。誰人敢並日輪齊。問一樹還",
    "T51n2076_013:0304b01": "開華也無。師曰。開來久矣。僧曰。未審還結子",
    "T51n2076_013:0304b02": "也無。師曰。昨夜遭霜了。問臨濟喝德山棒。未",
    "T51n2076_013:0304b03": "審明得什麼邊事。師曰。汝試道看。僧喝。師曰",
    "T51n2076_013:0304b04": "瞎。僧再喝。師曰。遮瞎漢只麼亂喝作麼。僧禮",
    "T51n2076_013:0304b05": "拜。師便打。問四眾圍繞師說何法。師曰。打草",
    "T51n2076_013:0304b06": "蛇驚。僧曰。未審怎麼生下手。師曰。適來幾合",
    "T51n2076_013:0304b07": "喪身失命。問二龍爭珠誰是得者。師曰。得者",
    "T51n2076_013:0304b08": "失。僧曰。不得者又如何。師曰。珠在什麼處。",
    "T51n2076_013:0304b09": "問維摩默然文殊贊善。未審此意如何。師曰。",
    "T51n2076_013:0304b10": "當時聽眾必不如是。僧曰。未審維摩默然意",
    "T51n2076_013:0304b11": "旨如何。師曰。知恩者少負恩者多。問一切諸",
    "T51n2076_013:0304b12": "佛皆從此經出。如何是此經。師曰。低聲低聲。",
    "T51n2076_013:0304b13": "僧曰。如何受持。師曰。切不得污染。問世尊滅",
    "T51n2076_013:0304b14": "後法付何人。師曰。好箇問頭無人答得。問見",
    "T51n2076_013:0304b15": "色便見心。諸法無形將何所見。師曰。一家有",
    "T51n2076_013:0304b16": "事百家忙。僧曰。學人不會。乞師再指。師曰。",
    "T51n2076_013:0304b17": "三日看取。問如人入京朝聖主。只到潼關便",
    "T51n2076_013:0304b18": "却迴時如何。師曰。猶是鈍漢。問路逢達道人",
    "T51n2076_013:0304b19": "不將語默對。未審將什麼對。師曰。瞥爾三千",
    "T51n2076_013:0304b20": "界。問一句了然超百億。如何是一句。師曰。到",
    "T51n2076_013:0304b21": "處舉似人。僧曰。畢竟事如何。師曰。但知恁麼",
    "T51n2076_013:0304b22": "道。問如何是古佛心。師曰。鎮州蘿蔔重三斤。",
    "T51n2076_013:0304b23": "問虛空以何為體。師曰。老僧在汝脚底。僧",
    "T51n2076_013:0304b24": "曰。和尚為什麼在學人脚底。師曰。知汝是箇",
    "T51n2076_013:0304b25": "瞎漢。問如何是玄中的。師曰。有言須道却。僧",
    "T51n2076_013:0304b26": "曰。此意如何。師曰。無言鬼也瞋。問如何是衲",
    "T51n2076_013:0304b27": "僧眼。師曰。此問猶不當。僧曰。當後如何。師",
    "T51n2076_013:0304b28": "曰。堪作麼。問如何得離眾緣去。師曰。千年",
    "T51n2076_013:0304b29": "一遇。僧曰。不離時如何。師曰。立在眾人前。",
    "T51n2076_013:0304c01": "問如何是大安樂人。師曰。不見有一法。僧",
    "T51n2076_013:0304c02": "曰。將何為人。師曰。謝闍梨領話。問如何是常",
    "T51n2076_013:0304c03": "在底人。師曰。亂走作麼。問一毫未發時如何。",
    "T51n2076_013:0304c04": "師曰路逢穿耳客。僧曰。發後如何。師曰。不用",
    "T51n2076_013:0304c05": "更遲疑。問無絃琴請師音韻。師良久曰。還聞",
    "T51n2076_013:0304c06": "麼。僧曰。不聞。師曰。何不高聲聞著。問學人",
    "T51n2076_013:0304c07": "久處沈迷請師一接。師曰。老僧無恁麼閑功",
    "T51n2076_013:0304c08": "夫。僧曰。和尚為什麼如此。師曰。要行即行要",
    "T51n2076_013:0304c09": "坐即坐。問如何是離凡聖底句。師曰。嵩山安",
    "T51n2076_013:0304c10": "和尚。僧曰。莫便是和尚極則處否。師曰。南嶽",
    "T51n2076_013:0304c11": "讓禪師。問學人乍入叢林乞師指示。師曰。闍",
    "T51n2076_013:0304c12": "梨到此多少時也。僧曰。已經冬夏。師曰。莫錯",
    "T51n2076_013:0304c13": "舉似人。問有一人蕩盡來時師還接否。師曰。",
    "T51n2076_013:0304c14": "蕩盡即不無。那箇是誰。僧曰。今日風高月冷。",
    "T51n2076_013:0304c15": "師曰。僧堂內幾人坐臥。僧無對。師曰。賺殺老",
    "T51n2076_013:0304c16": "僧。問如何是梵音相。師曰。驢鳴狗吠。問如何",
    "T51n2076_013:0304c17": "是徑截一路。師曰。或在山間或在樹下。問曹",
    "T51n2076_013:0304c18": "谿一句天下人聞。未審和尚一句什麼人得",
    "T51n2076_013:0304c19": "聞。師曰。不出三門外。僧曰。為什麼不出三門",
    "T51n2076_013:0304c20": "外。師曰。舉似天下人。僧問。如何是和尚不欺",
    "T51n2076_013:0304c21": "人眼。師曰。看看冬到來。僧曰。究竟如何。師",
    "T51n2076_013:0304c22": "曰。即便春風至。問遠聞和尚寸絲不掛。及",
    "T51n2076_013:0304c23": "至到來為什麼有山可守。師曰。道什麼。僧喝。",
    "T51n2076_013:0304c24": "師亦喝。僧禮拜。師曰。放汝二十棒。師次住寶",
    "T51n2076_013:0304c25": "安山廣教院亦第一世。後徇眾請入城下寶應",
    "T51n2076_013:0304c26": "院(即南院第三世)三處法席海眾常臻。淳化三年十二",
    "T51n2076_013:0304c27": "月四日午時上堂說偈示眾曰。",
    "T51n2076_013:0304c28": "　今年六十七　老病隨緣且遣日　今年記",
    "T51n2076_013:0304c29": "却來年事　來年記著今朝日",
    "T51n2076_013:0305a01": "至四年月日與時無爽前記。上堂辭眾。仍說",
    "T51n2076_013:0305a02": "偈曰。",
    "T51n2076_013:0305a03": "　白銀世界金色身　　情與非情共一真",
    "T51n2076_013:0305a04": "　明暗盡時俱不照　　日輪午後見全身",
    "T51n2076_013:0305a05": "言訖安坐。日將昳而逝。壽六十有八。茶毘收",
    "T51n2076_013:0305a06": "舍利。",
    "T51n2076_013:0305a07": "前潭州報慈歸真大師德韶法嗣",
    "T51n2076_013:0305a08": "蘄州三角山志謙禪師。僧問如何是佛。師曰。",
    "T51n2076_013:0305a09": "速禮三拜。",
    "T51n2076_013:0305a10": "郢州興陽詞鐸禪師(第三世住)僧問。佛界與眾生界",
    "T51n2076_013:0305a11": "相去多少。師曰。道不得。僧曰。真箇那。師曰。",
    "T51n2076_013:0305a12": "有些子。問傘蓋忽臨於寶坐。師今何異鵲巢",
    "T51n2076_013:0305a13": "時。師曰。道不得。僧曰。即今底。師曰。輸汝一",
    "T51n2076_013:0305a14": "佛法。",
    "T51n2076_013:0305a15": "前汝州首山省念禪師法嗣",
    "T51n2076_013:0305a16": "汾州善昭禪師上堂謂眾曰。凡一句語須具",
    "T51n2076_013:0305a17": "三玄門。每一玄門須具三要。有照有用。或先",
    "T51n2076_013:0305a18": "照後用。或先用後照。或照用同時。或照用不",
    "T51n2076_013:0305a19": "同時。先照後用且要共爾商量。先用後照爾",
    "T51n2076_013:0305a20": "也須是箇人始得。照用同時爾作麼生當抵。",
    "T51n2076_013:0305a21": "照用不同時爾又作麼生湊泊。僧問。如何是",
    "T51n2076_013:0305a22": "大道之源。師曰。掘地覓青天。曰何得如此。師",
    "T51n2076_013:0305a23": "曰。識取幽玄。問如何是賓中賓。師曰。合掌庵",
    "T51n2076_013:0305a24": "前問世尊。曰如何是賓中主。師曰。對面無儔",
    "T51n2076_013:0305a25": "侶。曰如何是主中賓。師曰。陣雲橫海上。拔劍",
    "T51n2076_013:0305a26": "攪龍門。曰如何是主中主。師曰。三頭六臂驚",
    "T51n2076_013:0305a27": "天地。忿怒那吒撲帝鍾。",
    "T51n2076_013:0305a28": "曹谿別出第二世",
    "T51n2076_013:0305a29": "前南陽慧忠國師法嗣",
    "T51n2076_013:0305b01": "吉州耽源山真應禪師。為國師侍者時。一日",
    "T51n2076_013:0305b02": "國師在法堂中。師入來。國師乃放下一足。師",
    "T51n2076_013:0305b03": "見便出。良久却回。國師曰。適來意怎麼生。師",
    "T51n2076_013:0305b04": "云。向阿誰說即得。國師曰。我問爾。師云什麼",
    "T51n2076_013:0305b05": "處見某甲。師又問。百年後有人問極則事如",
    "T51n2076_013:0305b06": "何。國師曰。幸自可憐生。須要覓箇護身符子",
    "T51n2076_013:0305b07": "作麼。異日師携籃子歸方丈。國師問。籃裏什",
    "T51n2076_013:0305b08": "麼物。師曰。青梅。國師曰。將來何用。師曰。供",
    "T51n2076_013:0305b09": "養。國師曰。青在爭堪供養。師曰。以此表獻。",
    "T51n2076_013:0305b10": "國師曰。佛不受供養。師曰。某甲只恁麼。和尚",
    "T51n2076_013:0305b11": "如何。國師曰。我不供養。師曰。為什麼不供",
    "T51n2076_013:0305b12": "養。國師曰。我無果子。百丈海和尚在泐潭山",
    "T51n2076_013:0305b13": "牽車次。師曰。車在遮裏牛在什麼處。海斫額。",
    "T51n2076_013:0305b14": "師乃拭目。麻谷問。十二面觀音豈不是聖。師",
    "T51n2076_013:0305b15": "曰是。麻谷與師一摑。師曰。想汝未到此境。國",
    "T51n2076_013:0305b16": "師諱日設齋。有僧問曰。國師還來否。師曰。未",
    "T51n2076_013:0305b17": "具他心。曰又用設齋作麼。師曰。不斷世諦。",
    "T51n2076_013:0305b18": "洛陽荷澤神會大師法嗣",
    "T51n2076_013:0305b19": "黃州大石山福琳禪師荊州人也。姓元氏。木",
    "T51n2076_013:0305b20": "儒家子。幼歸釋氏。就玄靜寺謙著禪師剃度",
    "T51n2076_013:0305b21": "登戒。遊方遇荷澤師。示無念靈知不從緣有。",
    "T51n2076_013:0305b22": "即煥然見諦。後抵黃州大石山結庵而居。四",
    "T51n2076_013:0305b23": "方禪侶依之甚眾。唐興元二年入滅。壽八十",
    "T51n2076_013:0305b24": "有二。",
    "T51n2076_013:0305b25": "沂水蒙山光寶禪師并州人也。姓周氏。初謁",
    "T51n2076_013:0305b26": "荷澤和尚服勤左右。荷澤一日謂之曰。汝名",
    "T51n2076_013:0305b27": "光寶。名以定體。寶即己有光非外求。縱汝意",
    "T51n2076_013:0305b28": "用而無少乏。長夜蒙照而無間歇。汝還信否。",
    "T51n2076_013:0305b29": "師曰。信則信矣。未審光之與寶同耶異耶。荷",
    "T51n2076_013:0305c01": "澤曰。光即寶寶即光。何有同異之名乎。師",
    "T51n2076_013:0305c02": "曰。眼耳緣聲色時為復抗行為有迴互。荷澤",
    "T51n2076_013:0305c03": "曰。抗互且置。汝指何法為聲色之體乎。師曰。",
    "T51n2076_013:0305c04": "如師所說。即無有聲色可得。荷澤曰。汝若了",
    "T51n2076_013:0305c05": "聲色體空。亦信眼耳諸根及與凡聖平等如",
    "T51n2076_013:0305c06": "幻。抗行迴互其理昭然。師由是領悟禮辭而",
    "T51n2076_013:0305c07": "去。初隱沂水蒙山。唐元和二年圓寂。壽年九",
    "T51n2076_013:0305c08": "十。",
    "T51n2076_013:0305c09": "曹谿別出第五世",
    "T51n2076_013:0305c10": "前遂州道圓禪師法嗣",
    "T51n2076_013:0305c11": "終南山圭峯宗密禪師果州西充人也。姓何",
    "T51n2076_013:0305c12": "氏。家本豪盛髫齓通儒書。冠歲探釋典。唐",
    "T51n2076_013:0305c13": "元和二年將赴貢舉。遇造圓和尚法席欣然",
    "T51n2076_013:0305c14": "契會遂求披削。當年進具。一日隨眾僧齋于",
    "T51n2076_013:0305c15": "府吏任灌家居下位。以次受經。得圓覺十二",
    "T51n2076_013:0305c16": "章。覽未終軸感悟流涕。歸以所悟之旨告于",
    "T51n2076_013:0305c17": "圓。圓撫之曰。汝當大弘圓頓之教。此諸佛授",
    "T51n2076_013:0305c18": "汝耳。行矣無自滯於一隅也。師涕泣奉命禮",
    "T51n2076_013:0305c19": "辭而去。因謁荊南張禪師(南印)張曰。傳教人也。",
    "T51n2076_013:0305c20": "當宣導於帝都。復見洛陽照禪師(奉國神照)照曰。菩",
    "T51n2076_013:0305c21": "薩人也誰能識之。尋抵襄漢。因病僧付華嚴",
    "T51n2076_013:0305c22": "疏。即上都澄觀大師之所撰也。師未嘗聽習",
    "T51n2076_013:0305c23": "一覽而講。自欣所遇曰。向者諸師述作罕窮",
    "T51n2076_013:0305c24": "厥旨。未若此疏辭源流暢幽賾煥然。吾禪遇",
    "T51n2076_013:0305c25": "南宗教逢圓覺。一言之下心地開通。一軸之",
    "T51n2076_013:0305c26": "中義天朗耀。今復偶茲絕筆罄竭于懷。暨講",
    "T51n2076_013:0305c27": "終思見疏主。時屬門人太恭斷臂醻恩。師先",
    "T51n2076_013:0305c28": "齎書上疏主。遙敘師資往復慶慰。尋太恭痊",
    "T51n2076_013:0305c29": "損。方隨侍至上都執弟子之禮。觀曰。毘盧華",
    "T51n2076_013:0306a01": "藏能隨我遊者其汝乎。師預觀之室雖日新",
    "T51n2076_013:0306a02": "其德。而認筌執象之患永亡矣。北遊清涼山",
    "T51n2076_013:0306a03": "迴住鄠縣草堂寺。未幾復入寺南圭峯蘭若。",
    "T51n2076_013:0306a04": "大和中微入內賜紫衣。帝累問法要。朝士",
    "T51n2076_013:0306a05": "歸慕。惟相國裴公休深入堂奧。受教為外護。",
    "T51n2076_013:0306a06": "師以禪教學者互相非毀。遂著禪源諸詮。寫",
    "T51n2076_013:0306a07": "錄諸家所述。詮表禪門根源道理。文字句偈",
    "T51n2076_013:0306a08": "集為一藏(或云。一百卷)以貽後代。其都序略曰。禪",
    "T51n2076_013:0306a09": "是天竺之語。具云禪那。翻云思惟修。亦云靜",
    "T51n2076_013:0306a10": "慮。皆是定慧之通稱也。源者。是一切眾生本",
    "T51n2076_013:0306a11": "覺真性。亦名佛性。亦名心地。悟之名慧。修之",
    "T51n2076_013:0306a12": "名定。定慧通名為禪。此性是禪之本源。故云",
    "T51n2076_013:0306a13": "禪源。亦名禪那。理行者。此之本源是禪理。忘",
    "T51n2076_013:0306a14": "情契之是禪行。故云理行。然今所集諸家述",
    "T51n2076_013:0306a15": "作。多譚禪理少說禪行。故且以禪源題之。今",
    "T51n2076_013:0306a16": "時有但目真性為禪者。是不達理行之旨。又",
    "T51n2076_013:0306a17": "不辨華竺之音也。然非離真性別有禪體。但",
    "T51n2076_013:0306a18": "眾生迷真合塵即名散亂。背塵合真名為禪",
    "T51n2076_013:0306a19": "定。若直論本性。即非真非妄無背無合無定",
    "T51n2076_013:0306a20": "無亂。誰言禪乎。況此真性非唯是禪門之源。",
    "T51n2076_013:0306a21": "亦是萬法之源。故名法性。亦是眾生迷悟之",
    "T51n2076_013:0306a22": "源。故名如來藏藏識(出楞伽經)亦是諸佛萬德之源。",
    "T51n2076_013:0306a23": "故名佛性(涅槃等經)亦是菩薩萬行之源。故名心地",
    "T51n2076_013:0306a24": "(梵網經心地法門品云。是諸佛之本源。行菩薩道之根本。是大眾諸佛子之根本也)萬行不出六",
    "T51n2076_013:0306a25": "波羅蜜。禪門但是六中之一。當其第五。豈可",
    "T51n2076_013:0306a26": "都目真性為一禪行哉。然禪定一行最為神",
    "T51n2076_013:0306a27": "妙。能發起性上無漏智慧。一切妙用萬行萬",
    "T51n2076_013:0306a28": "德。乃至神通光明皆從定發故。三乘學人欲",
    "T51n2076_013:0306a29": "求聖道必須修禪。離此無門離此無路。至於",
    "T51n2076_013:0306b01": "念佛求生淨土。亦修十六觀禪及念佛三昧",
    "T51n2076_013:0306b02": "般舟三昧。又真性即不垢不淨凡聖無差。禪",
    "T51n2076_013:0306b03": "則有淺有深階級殊等。謂帶異計欣上厭下",
    "T51n2076_013:0306b04": "而修者。是外道禪。正信因果亦以欣厭而修",
    "T51n2076_013:0306b05": "者是凡夫禪。悟我空偏真之理而修者。是小",
    "T51n2076_013:0306b06": "乘禪。悟我法二空所顯真理而修者。是大乘",
    "T51n2076_013:0306b07": "禪(上四類皆有四色四空之異也)若頓悟自心。本來清淨元無煩",
    "T51n2076_013:0306b08": "惱。無漏智性本自具足。此心即佛畢竟無異。",
    "T51n2076_013:0306b09": "依此而修者。是最上乘禪。亦名如來清淨禪。",
    "T51n2076_013:0306b10": "亦名一行三昧。亦名真如三昧。此是一切三",
    "T51n2076_013:0306b11": "昧根本。若能念念修習。自然漸得百千三昧。",
    "T51n2076_013:0306b12": "達磨門下展轉相傳者。是此禪也。達磨未到。",
    "T51n2076_013:0306b13": "古來諸家所解。皆是前四禪八定。諸高僧修",
    "T51n2076_013:0306b14": "之皆得功用。南嶽天台令依三諦之理修三",
    "T51n2076_013:0306b15": "止三觀。教義雖最圓妙。然其趣入門戶次第。",
    "T51n2076_013:0306b16": "亦只是前之諸禪行相。唯達磨所傳者。頓同",
    "T51n2076_013:0306b17": "佛體逈異諸門。故宗習者難得其旨。得即成",
    "T51n2076_013:0306b18": "聖疾證菩提。失則成邪速入塗炭。先祖革昧",
    "T51n2076_013:0306b19": "防失故。且人傳一人。後代已有所憑故。任千",
    "T51n2076_013:0306b20": "燈千照。洎乎法久成弊。錯謬者多故。經論學",
    "T51n2076_013:0306b21": "人疑謗亦眾。原夫佛說頓教漸教。禪開頓門",
    "T51n2076_013:0306b22": "漸門。二教二門各相符契。今講者偏彰漸義。",
    "T51n2076_013:0306b23": "禪者偏播頓宗。禪講相逢胡越之隔。宗密不",
    "T51n2076_013:0306b24": "知宿生何作薰得此心。自未解脫欲解他縛。",
    "T51n2076_013:0306b25": "為法亡於軀命。愍人切於神情(亦如淨名云。若自有縛能解他縛無",
    "T51n2076_013:0306b26": "有是處。然欲罷不能。驗是宿習難改故)每歎人與法差法為人病。故",
    "T51n2076_013:0306b27": "別撰經律論疏。大開戒定慧門。顯頓悟資於",
    "T51n2076_013:0306b28": "漸修。證師說符於佛意。意既本末而委示。文",
    "T51n2076_013:0306b29": "乃浩博而難尋。汎學雖多乘志者少。況迹涉",
    "T51n2076_013:0306c01": "名相誰辨金鍮。徒自疲勞未見機感。雖佛說",
    "T51n2076_013:0306c02": "悲增是行。而自慮愛見難防。遂捨眾入山習",
    "T51n2076_013:0306c03": "定均慧。前後息慮相繼十年(云前後者。中間被勅追入內住城二年。方",
    "T51n2076_013:0306c04": "却表請歸山也)微細習情起滅彰於靜慧。差別法義羅",
    "T51n2076_013:0306c05": "列現於空心。虛隙日光纖埃擾擾。清潭水底",
    "T51n2076_013:0306c06": "影像昭昭。豈比夫空守默之癡禪。但尋文之",
    "T51n2076_013:0306c07": "狂慧者也。然本因了自心而辨諸教故。懇情",
    "T51n2076_013:0306c08": "於心宗。又因辨諸教而解修心故。虔誠於教",
    "T51n2076_013:0306c09": "義。教也者諸佛菩薩所留經論也。禪也者諸",
    "T51n2076_013:0306c10": "善知識所述句偈也。但佛經開張羅大千八部",
    "T51n2076_013:0306c11": "之眾。禪偈撮略就此方一類之機。羅眾則莽蕩",
    "T51n2076_013:0306c12": "難依。就機則指的易用。今之纂集意在斯焉。",
    "T51n2076_013:0306c13": "裴休為之序曰。諸宗門下皆有達人。然各安",
    "T51n2076_013:0306c14": "所習通少局多。數十年中師法益壞。以承稟",
    "T51n2076_013:0306c15": "為戶牖各自開張。以經論為干戈互相攻擊。",
    "T51n2076_013:0306c16": "情隨函(音含)矢而遷變(周禮曰。函人為甲。孟子曰。矢人豈不仁於函人哉。函人唯",
    "T51n2076_013:0306c17": "恐傷人。矢人唯恐不傷人。蓋所習之術使然也。今學者但隨宗徒彼此相非耳)法逐人我以",
    "T51n2076_013:0306c18": "高低。是非紛拏莫能辨析。則向者世尊菩薩",
    "T51n2076_013:0306c19": "諸方教宗。適足以起諍。後人增煩惱病。何利",
    "T51n2076_013:0306c20": "益之有哉。圭山大師久而歎曰。吾丁此時不",
    "T51n2076_013:0306c21": "可以默矣。於是以如來三種教義。印禪宗三",
    "T51n2076_013:0306c22": "種法門。融瓶盤釵釧為一金。攪酥酪醍醐為一",
    "T51n2076_013:0306c23": "味。振綱領而舉者皆順(荀子云。如振裘領屈五指。而頓之順者不可勝數)",
    "T51n2076_013:0306c24": "據會要而來者同趣(周易略例云。處會要以觀方來。則六合輻輳未足多也。都序據",
    "T51n2076_013:0306c25": "圓教以印諸宗。雖百家亦無所不統)尚恐學者之難明也。又復直示",
    "T51n2076_013:0306c26": "宗源之本末。真妄之和合。空性之隱顯。法義",
    "T51n2076_013:0306c27": "之差殊。頓漸之異同。遮表之迴互。權實之深",
    "T51n2076_013:0306c28": "淺。通同之是非。若吾師者。捧佛日而委曲迴",
    "T51n2076_013:0306c29": "照疑噎盡除。順佛心而橫亘大悲窮劫蒙益。",
    "T51n2076_013:0307a01": "則世尊為闡教之主。吾師為會教之人。本",
    "T51n2076_013:0307a02": "末相符道近相照。可謂畢一代時教之能事",
    "T51n2076_013:0307a03": "矣(自世尊演教至今日會而通之。能事方畢)或曰。自如來未嘗大都",
    "T51n2076_013:0307a04": "而通之。今一旦違宗趣而不守。廢關防而不",
    "T51n2076_013:0307a05": "據。無乃乖祕藏密契之道乎。答曰。如來初雖",
    "T51n2076_013:0307a06": "別說三乘。後乃通為一道(三十年前或說小乘。或說空教。或說相教。或說",
    "T51n2076_013:0307a07": "性教。聞者各隨機證悟不相通知也。四十年後坐靈鷲而會三乘。詣拘尸而顯一性。前後之軌則也)故涅",
    "T51n2076_013:0307a08": "槃經。迦葉菩薩曰。諸佛有密語無密藏。世尊",
    "T51n2076_013:0307a09": "讚之曰。如來之言開發顯露清淨無翳。愚人",
    "T51n2076_013:0307a10": "不解謂之祕藏。智者達了則不名藏。此其證",
    "T51n2076_013:0307a11": "也。故王道興則外戶不閉。而守在戎夷。佛道",
    "T51n2076_013:0307a12": "備則諸法總持。而防在魔外(涅槃圓教和會諸法。唯簡別魔說及外道邪",
    "T51n2076_013:0307a13": "宗耳)不當復執情攘臂於其間也(師又著圓覺大小二疏鈔。法界觀門。原",
    "T51n2076_013:0307a14": "人等論。皆裴休為之序引。盛行於世)師會昌元年正月六日於興福",
    "T51n2076_013:0307a15": "塔院坐滅二十二日道俗等奉全身于圭峯。",
    "T51n2076_013:0307a16": "二月十二日荼毘得舍利明白潤大。後門人",
    "T51n2076_013:0307a17": "泣而求之。皆得於煨燼乃藏之石室。壽六十",
    "T51n2076_013:0307a18": "有二。臘三十四。遺誡令舁屍施鳥獸焚其骨",
    "T51n2076_013:0307a19": "而散之。勿得悲慕以亂禪觀。每清明上山必",
    "T51n2076_013:0307a20": "講道七日。其餘住持儀則當合律科。違者非",
    "T51n2076_013:0307a21": "吾弟子。持服四眾數千百人哀泣喧野。暨宣",
    "T51n2076_013:0307a22": "宗再闢真教。追諡定慧禪師。塔曰青蓮。蕭俛",
    "T51n2076_013:0307a23": "相公呈己見解請禪師注釋曰。荷澤云。見清",
    "T51n2076_013:0307a24": "淨體於諸三昧八萬四千諸波羅蜜門。皆於見",
    "T51n2076_013:0307a25": "上一時起用。名為慧眼。右當真如相應之時",
    "T51n2076_013:0307a26": "(善惡不思。空有不念)萬化寂滅(萬法俱從思想緣念而生。皆是虛空。故云化也。既一念不生則萬法",
    "T51n2076_013:0307a27": "不起。故不待泯之自然寂滅也)此時更無所見(照體獨立夢智亡階)三昧諸波",
    "T51n2076_013:0307a28": "羅蜜門亦一時空寂。更無所得(散亂與三昧。此岸與彼岸。是相待對",
    "T51n2076_013:0307a29": "治之說。若知心無念見性無生。則定亂真妄一時空寂。故無所得也)不審此是見上",
    "T51n2076_013:0307b01": "一時起用否(然見性圓明理絕相累。即絕相為妙用。住相為執情。於八萬法門一一皆爾。一法有",
    "T51n2076_013:0307b02": "為一塵。一法空為一用。故云。見清淨體則一時起用矣)望於此後示及俛狀答",
    "T51n2076_013:0307b03": "史山人十問(問答各是一本。今參而寫之)一問。云何是道。何",
    "T51n2076_013:0307b04": "以修之。為復必須修成。為復不假功用。答無",
    "T51n2076_013:0307b05": "礙是道。覺妄是修。道雖本圓妄起為累。妄念",
    "T51n2076_013:0307b06": "都盡即是修成。二問。道若因修而成即是造",
    "T51n2076_013:0307b07": "作。便同世間法虛偽不實。成而復壞何名出",
    "T51n2076_013:0307b08": "世。答造作是結業名虛偽世間。無作是修行",
    "T51n2076_013:0307b09": "即真實出世。三問。其所修者為頓為漸。漸則",
    "T51n2076_013:0307b10": "忘前失後。何以集合而成。頓則萬行多方。豈",
    "T51n2076_013:0307b11": "得一時圓滿。答真理即悟而頓圓。妄情息之",
    "T51n2076_013:0307b12": "而漸盡。頓圓如初生孩子。一日而肢體已全。",
    "T51n2076_013:0307b13": "漸修如長養成人。多年而志氣方立。四問。凡",
    "T51n2076_013:0307b14": "修心地之法。為當悟心即了。為當別有行門。",
    "T51n2076_013:0307b15": "若別有行門何名南宗頓旨。若悟即同諸佛",
    "T51n2076_013:0307b16": "何不發神通光明。答識氷池而全水。籍陽氣",
    "T51n2076_013:0307b17": "而鎔消。悟凡夫而即真。資法力而修習。氷消",
    "T51n2076_013:0307b18": "則水流潤。方呈溉滌之功。妄盡則心靈通。始",
    "T51n2076_013:0307b19": "發通光之應。修心之外無別行門。五問。若但",
    "T51n2076_013:0307b20": "修心而得佛者。何故諸經復說。必須莊嚴佛",
    "T51n2076_013:0307b21": "土教化眾生方名成道。答鏡明而影像千差。",
    "T51n2076_013:0307b22": "心淨而神通萬應。影像類莊嚴佛國。神通則",
    "T51n2076_013:0307b23": "教化眾生。莊嚴而即非莊嚴。影像而亦色非",
    "T51n2076_013:0307b24": "色。六問。諸經皆說度脫眾生。眾生且即非眾",
    "T51n2076_013:0307b25": "生。何故更勞度脫。答眾生若是實度之則為",
    "T51n2076_013:0307b26": "勞。既自云。即非眾生。何不例度而無度。七",
    "T51n2076_013:0307b27": "問。諸經說佛常住。或即說佛滅度。常即不滅。",
    "T51n2076_013:0307b28": "滅即非常。豈不相違。答離一切相即名諸佛。",
    "T51n2076_013:0307b29": "何有出世入滅之實乎。見出沒者在乎機緣。",
    "T51n2076_013:0307c01": "機緣應則菩提樹下而出現。機緣盡則娑羅",
    "T51n2076_013:0307c02": "林間而涅槃。其猶淨水無心無像。不現像非",
    "T51n2076_013:0307c03": "我有。蓋外質之去來相非佛身。豈如來之出",
    "T51n2076_013:0307c04": "沒。八問。云何佛化所生吾如彼生。佛既無生",
    "T51n2076_013:0307c05": "生是何義。若言心生法生心滅法滅。何以得",
    "T51n2076_013:0307c06": "無生法忍耶。答既云。如化化即是空。空即無",
    "T51n2076_013:0307c07": "生。何詰生義。生滅滅已寂滅為真。忍可此法",
    "T51n2076_013:0307c08": "無生。名曰無生法忍。九問。諸佛成道說法秖",
    "T51n2076_013:0307c09": "為度脫眾生。眾生既有六道。佛何但住在人",
    "T51n2076_013:0307c10": "中現化。又佛滅後付法於迦葉以心傳心。乃",
    "T51n2076_013:0307c11": "至此方七祖每代秖傳一人。既云於一切眾",
    "T51n2076_013:0307c12": "生皆得一子之地。何以傳授不普。答日月麗",
    "T51n2076_013:0307c13": "天六合俱照。而盲者不見。盆下不知。非日月",
    "T51n2076_013:0307c14": "不普。是障隔之咎也。度與不度義類如斯。非",
    "T51n2076_013:0307c15": "局人天揀於鬼畜。但人道能結集傳授不絕",
    "T51n2076_013:0307c16": "故。秖知佛現人中也。滅度後委付迦葉。展轉",
    "T51n2076_013:0307c17": "相承一人者。此亦蓋論當代為宗教主。如土",
    "T51n2076_013:0307c18": "無二王。非得度者唯爾數也。十問。和尚因何",
    "T51n2076_013:0307c19": "發心。慕何法而出家。今如何修行得何法味。",
    "T51n2076_013:0307c20": "所行得至何處地位。令住心耶修心耶。若住",
    "T51n2076_013:0307c21": "心妨修心。若修心則動念不安。云何名為學",
    "T51n2076_013:0307c22": "道。若安心一定。則何異定性之徒。伏願大德。",
    "T51n2076_013:0307c23": "運大慈悲如理如如次第為說。答覺四大如",
    "T51n2076_013:0307c24": "坏幻。達六塵如空華。悟自心為佛心。見本性",
    "T51n2076_013:0307c25": "為法性。是發心也。知心無住即是修行。無住",
    "T51n2076_013:0307c26": "而知即為法味。住著於法斯為動念。故如人",
    "T51n2076_013:0307c27": "入闇則無所見。今無所住。不染不著。故如人",
    "T51n2076_013:0307c28": "有目及日光明見種種法。豈為定性之徒。既",
    "T51n2076_013:0307c29": "無所住著何論處所。又山南溫造尚書問。悟",
    "T51n2076_013:0308a01": "理息妄之人不結業。一期壽終之後靈性何",
    "T51n2076_013:0308a02": "依者。答一切眾生無不具有覺性。靈明空",
    "T51n2076_013:0308a03": "寂與佛無殊。但以無始劫來未曾了悟。妄執",
    "T51n2076_013:0308a04": "身為我相。故生愛惡等情。隨情造業。隨業",
    "T51n2076_013:0308a05": "報。生老病死長劫輪迴。然身中覺性未曾生",
    "T51n2076_013:0308a06": "死。如夢被驅役而身本安閑。如水作氷而濕",
    "T51n2076_013:0308a07": "性不易。若能悟此性即是法身。本自無生何",
    "T51n2076_013:0308a08": "有依託。靈靈不昧了了常知。無所從來亦無",
    "T51n2076_013:0308a09": "所去。然多生妄執習以性成喜怒哀樂微細",
    "T51n2076_013:0308a10": "流注。真理雖然頓達。此情難以卒除。須長覺",
    "T51n2076_013:0308a11": "察損之又損。如風頓止波浪漸停。豈可一生",
    "T51n2076_013:0308a12": "所修便同諸佛力用。但可以空寂為自體。勿",
    "T51n2076_013:0308a13": "認色身。以靈知為自心。勿認妄念。妄念若起",
    "T51n2076_013:0308a14": "都不隨之。即臨命終時自然業不能繫。雖有",
    "T51n2076_013:0308a15": "中陰所向自由。天上人間隨意寄託。若愛惡",
    "T51n2076_013:0308a16": "之念已泯。即不受分段之身。自能易短為長",
    "T51n2076_013:0308a17": "易麁為妙。若微細流注一切寂滅。唯圓覺大",
    "T51n2076_013:0308a18": "智朗然獨存。即隨機應現千百億身度有緣",
    "T51n2076_013:0308a19": "眾生。名之為佛。謹對釋曰。馬鳴菩薩撮略百",
    "T51n2076_013:0308a20": "本大乘經宗旨。以造大乘起信論。論中立宗。",
    "T51n2076_013:0308a21": "說一切眾生心有覺義不覺義。覺中復有本",
    "T51n2076_013:0308a22": "覺義始覺義。上所述者。雖但約照理觀心處",
    "T51n2076_013:0308a23": "言之。而法義亦同彼論。謂從初至與佛無殊。",
    "T51n2076_013:0308a24": "是本覺也。從但以無始下。是不覺也。從若能",
    "T51n2076_013:0308a25": "悟此下。是始覺也。始覺中復有頓悟漸修。",
    "T51n2076_013:0308a26": "從此次至亦無所去。是頓悟也。從然多生妄",
    "T51n2076_013:0308a27": "執下。是漸修也。漸修中從初發心乃至成佛",
    "T51n2076_013:0308a28": "有三位自在。從此至隨意寄託者。是受生自",
    "T51n2076_013:0308a29": "在也。從若愛惡之念下。是變易自在。從若微",
    "T51n2076_013:0308b01": "細流注下至末。是究竟自在也。又從但可以",
    "T51n2076_013:0308b02": "空寂為自體至自然業不能繫。正是悟理之",
    "T51n2076_013:0308b03": "人朝暮行心。修習止觀之要節也。宗密先有",
    "T51n2076_013:0308b04": "八句之偈顯云此意。曾於尚書處誦之。奉命",
    "T51n2076_013:0308b05": "解釋。今謹注釋。如後偈曰。",
    "T51n2076_013:0308b06": "作有義事是惺悟心(義謂義理非謂仁義恩義意明。凡所作為先詳利害。須有所以",
    "T51n2076_013:0308b07": "當於道理然後行之。方免同惛醉顛狂之人也。就佛法中有三種義。即可為之。一資益色身之事。謂衣食醫藥房舍",
    "T51n2076_013:0308b08": "等世間義也。二資益法身。謂戒定慧六波羅蜜等第一義也。三弘正法利濟群生也。乃至為法諸餘緣事通世出世",
    "T51n2076_013:0308b09": "也)作無義事是狂亂心(謂凡所作為若不緣上三般事。即名無義也。是狂亂者。",
    "T51n2076_013:0308b10": "且如世間醉人狂人。所往不揀處所。所作不量是非。今既不擇有何義利。但縱情妄念要為即為。故如狂也。上四句",
    "T51n2076_013:0308b11": "述業因也。下四句述受果報云)狂亂隨情念臨終被業牽(既隨妄念欲作",
    "T51n2076_013:0308b12": "即作。不以悟理之智揀擇是非。猶如狂人。故臨終時於業道。被業所引受當來報。故涅槃經云。無明郎主貪愛魔",
    "T51n2076_013:0308b13": "王。役使身心策如僮僕)惺悟不由情臨終能轉業(情中欲作而察理不應即",
    "T51n2076_013:0308b14": "須便止。情中不欲作而照理相應即須便作。但由是非之理。不由愛惡之情。即臨命終時業不能繫。隨意自在。天",
    "T51n2076_013:0308b15": "上人間也。通而言之。但朝暮之間所作。被情塵所牽。即臨終被業所牽而受生。若所作所為由於覺智。不由情塵。",
    "T51n2076_013:0308b16": "即臨終由我自在而受生。不由業也。當知欲驗臨終受生自在不自在。但驗尋常行心於塵境自由不自由)。",
    "T51n2076_013:0308b17": "景德傳燈錄卷第十三",
    "T51n2076_013:0308b19": "師上堂曰。祖師心印此日全提。去即印住",
    "T51n2076_013:0308b20": "住即印破。只如不去不住。印即是不印即",
    "T51n2076_013:0308b21": "是。眾中還有道得者麼。時有盧陂長老問",
    "T51n2076_013:0308b22": "曰。學人有鐵牛之機。請師不搭印。師曰。慣",
    "T51n2076_013:0308b23": "釣鯨鯢澄巨浸。却嗟蝸步[馬*展]泥沙。盧陂擬",
    "T51n2076_013:0308b24": "進語。師以拂子驀口打乃曰。記得前語麼。",
    "T51n2076_013:0308b25": "盧陂曰。記得。師曰。試舉看。盧陂欲開口。",
    "T51n2076_013:0308b26": "師又打一拂。上堂謂眾曰。夫參學眼目臨",
    "T51n2076_013:0308b27": "機直須大用見前。莫自拘於小節。設使言",
    "T51n2076_013:0308b28": "前薦得。猶是滯殼迷封。縱然句下精通。未",
    "T51n2076_013:0308c01": "免觸途狂見。觀汝諸人。從前依他學解迷",
    "T51n2076_013:0308c02": "昧兩蹊。而今與汝一齊掃却。箇箇作大師",
    "T51n2076_013:0308c03": "子兒。吒呀地哮吼一聲壁立千仞。誰敢正",
    "T51n2076_013:0308c04": "眼覷著。若覷著即瞎却渠眼。問師唱誰家",
    "T51n2076_013:0308c05": "曲。宗風嗣阿誰。師曰。超然逈出威音外。翹",
    "T51n2076_013:0308c06": "足徒勞讚底沙。"
}