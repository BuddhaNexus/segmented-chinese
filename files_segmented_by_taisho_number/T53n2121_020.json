{
    "T53n2121_020:0109b02": "經律異相卷第二十(聲聞學人僧部第九)",
    "T53n2121_020:0109b04": "梁沙門僧旻寶唱等集",
    "T53n2121_020:0109b05": "選擇遇佛善誘捨於愛欲得第三果一",
    "T53n2121_020:0109b06": "須陀洹婦病於從事一悟得第三果二",
    "T53n2121_020:0109b07": "比丘自誓入定經時既久出定便死三",
    "T53n2121_020:0109b08": "比丘坐禪為毒蛇所害生天見佛得道四",
    "T53n2121_020:0109b09": "比丘遮國王著巾屣禮佛聽法五",
    "T53n2121_020:0109b10": "比丘修不淨觀得須陀洹道六",
    "T53n2121_020:0109b11": "盲比丘倩人袵聞法得道七",
    "T53n2121_020:0109b12": "三藏比丘著弊服常飢好衣得食八",
    "T53n2121_020:0109b13": "族姓子出家佛為欲愛證賢聖明法九",
    "T53n2121_020:0109b14": "旃陀羅七子為王逼殺失命十",
    "T53n2121_020:0109b15": "選擇遇佛善誘捨於愛欲得第三果一",
    "T53n2121_020:0109b16": "人有七藏處。一謂風藏。二生藏。三熟藏。四",
    "T53n2121_020:0109b17": "冷藏。五熱藏。六見藏。七欲藏。是諸藏中。欲",
    "T53n2121_020:0109b18": "藏最堅。依止涕唾。澹[泳-永+陰]膿血。筋骨皮肉。心",
    "T53n2121_020:0109b19": "肝五藏。腸胃屎尿。時會中有一居士。名曰",
    "T53n2121_020:0109b20": "選擇。妻名妙色。面貌端嚴。姿容挺特。居士",
    "T53n2121_020:0109b21": "愛著煩惱熾盛。聞佛說此。即白佛言。世尊。莫",
    "T53n2121_020:0109b22": "作是說。云何欲心起於屎尿。我妻端嚴無諸",
    "T53n2121_020:0109b23": "臭穢。佛時化作婦人。端嚴姝潔狀如妙色。正",
    "T53n2121_020:0109b24": "容徐步來入眾中。居士問曰。汝何故來。答",
    "T53n2121_020:0109b25": "曰。欲聽說法。居士即牽坐其衣上。佛以神",
    "T53n2121_020:0109b26": "力。令是婦人糞污其衣。使此居士不堪臭處。",
    "T53n2121_020:0109b27": "以手掩鼻。顧問左右。誰為此者。跋難陀不",
    "T53n2121_020:0109b28": "堪。語居士言。何故掩鼻而顧視我。答曰。甚",
    "T53n2121_020:0109b29": "大臭穢。以佛神力。令跋難陀及諸眾會。見",
    "T53n2121_020:0109c01": "此婦人污居士衣。時跋難陀語居士言。且",
    "T53n2121_020:0109c02": "觀汝妻所為臭穢。居士答言。我妻淨潔。身",
    "T53n2121_020:0109c03": "無諸穢。若有疑者自當觀之。語跋難陀。我",
    "T53n2121_020:0109c04": "意謂汝為此穢。跋難陀大怒。從坐起言。汝",
    "T53n2121_020:0109c05": "今應名屎居士也。汝妻坐時糞出衣上。為屎",
    "T53n2121_020:0109c06": "所塗。而無羞恥。反欲謗人。又復唱言。此屎",
    "T53n2121_020:0109c07": "居士可遣出眾。即以手牽令出眾外。居士",
    "T53n2121_020:0109c08": "語其妻曰。我敬汝故。令坐衣上。汝為大人。",
    "T53n2121_020:0109c09": "法應爾耶。妻即答言。汝近屎囊法自應爾。居",
    "T53n2121_020:0109c10": "士爾時即生厭心。欲去衣糞。更污身體。謂跋",
    "T53n2121_020:0109c11": "難陀。當何方便得離此穢。跋難陀言。非直",
    "T53n2121_020:0109c12": "此糞污染汝身。更有諸衰。是汝之分。若欲",
    "T53n2121_020:0109c13": "離者當遠此。是以汝妻糞。令此大眾頭痛悶",
    "T53n2121_020:0109c14": "亂。居士答曰。諸釋子等皆多慈悲。汝甚惡",
    "T53n2121_020:0109c15": "口。乃如是耶。跋難陀言。如汝今者何可憐",
    "T53n2121_020:0109c16": "愍。汝今自觀為淨潔不。而欲謗我。時居士",
    "T53n2121_020:0109c17": "謂其妻曰。汝可還歸。既遣之已。語跋難陀。",
    "T53n2121_020:0109c18": "我今明見女人諂曲。多諸過咎。不淨充滿。",
    "T53n2121_020:0109c19": "心生厭離。欲於佛法出家為道。跋難陀言。",
    "T53n2121_020:0109c20": "汝今形體臭穢如是。若以香塗經歷年載。然",
    "T53n2121_020:0109c21": "後或可堪任出家。居士答曰。我若塗香經歷",
    "T53n2121_020:0109c22": "年歲。或身已無常。或佛滅度。壞我出家求",
    "T53n2121_020:0109c23": "道因緣。今苦見聽得出家者。我不復住城",
    "T53n2121_020:0109c24": "邑聚落僧房精舍。作阿蘭若乞食納衣。於空",
    "T53n2121_020:0109c25": "閑處。誰聞我臭。佛聞呼之言善來。汝為沙",
    "T53n2121_020:0109c26": "門。修行梵行。居士鬚髮自落。袈裟著身。執",
    "T53n2121_020:0109c27": "持應器。如比丘像。佛為說法。苦習盡道。遠",
    "T53n2121_020:0109c28": "塵離垢。得法眼淨。成須陀洹。重為說法乃至",
    "T53n2121_020:0109c29": "得阿那含。過於是夜。執衣持鉢。詣王舍城。次",
    "T53n2121_020:0110a01": "行乞食。遂到本舍。在門外立。時妻妙色自",
    "T53n2121_020:0110a02": "見其夫。剃頭法服出家為道。即語之曰。法",
    "T53n2121_020:0110a03": "應見捨為沙門耶。選擇答曰。汝昨法應於我",
    "T53n2121_020:0110a04": "衣上。便棄不淨污我身體耶。妙色答曰。汝",
    "T53n2121_020:0110a05": "為比丘應謗人耶。我從父舍到汝家來。未見",
    "T53n2121_020:0110a06": "外門。況至竹園。時有惡魔。語居士言。汝昨",
    "T53n2121_020:0110a07": "見者初非妙色。是化作爾。詃惑汝心。今可",
    "T53n2121_020:0110a08": "還以五欲自娛。沙門瞿曇欺誑汝耳。汝今虛",
    "T53n2121_020:0110a09": "妄非實比丘。瞿曇沙門。常以術惑多人。令",
    "T53n2121_020:0110a10": "其出家。如今誑汝。選擇比丘證真法故。即覺",
    "T53n2121_020:0110a11": "是魔。謂言。惡人汝亦變化我。亦變化是妙",
    "T53n2121_020:0110a12": "色姊。俱為變化。佛所說法皆空如化。爾時",
    "T53n2121_020:0110a13": "妙色得聞此法。遠塵離垢得法眼淨。蠲除",
    "T53n2121_020:0110a14": "疑悔不隨他語。於佛法中得無畏法。謂選擇",
    "T53n2121_020:0110a15": "言。所為甚善。能於佛法。樂修梵行。我亦於",
    "T53n2121_020:0110a16": "法出家為道(出花首經第八卷)。",
    "T53n2121_020:0110a17": "須陀洹婦病於從事一悟得第三果二",
    "T53n2121_020:0110a18": "昔有婬逸之人。意專女色。思不能離。欲與",
    "T53n2121_020:0110a19": "交言通于夢想。時婦遇疾。骨消肉盡。家有",
    "T53n2121_020:0110a20": "知識道人往反。婦白道人曰。我今所患日",
    "T53n2121_020:0110a21": "夜羸困。將其意故欲陳我情。為可爾不。時",
    "T53n2121_020:0110a22": "道人曰。但說無苦。設有隱匿之事。我當覆",
    "T53n2121_020:0110a23": "藏不使彰露。婦人白言。我夫多欲。晝夜役",
    "T53n2121_020:0110a24": "嬈不容食息。由是生疾恐不自濟。道人曰。若",
    "T53n2121_020:0110a25": "汝夫主近汝者。語以此語。須陀洹法。禮應",
    "T53n2121_020:0110a26": "爾耶。婦尋語夫。夫甚懷慚。內自思惟。我是",
    "T53n2121_020:0110a27": "須陀洹。不即便息意。閑處思惟阿那含果。",
    "T53n2121_020:0110a28": "自知已得道迹。便不復與女人從事。婦人問",
    "T53n2121_020:0110a29": "夫。汝今何故永息欲心。夫曰。吾審見汝。何",
    "T53n2121_020:0110b01": "由復共往反。婦語其夫。汝言審見。我有何",
    "T53n2121_020:0110b02": "咎。我恒貞潔。不犯女禮。何以見罵。乃至於",
    "T53n2121_020:0110b03": "斯。婦人即集五親宗族。告語之曰。今我夫",
    "T53n2121_020:0110b04": "主意見疎薄。永息情親復見罵詈。稱言見我。",
    "T53n2121_020:0110b05": "今於眾前便可說之。夫言。且止須我引證自",
    "T53n2121_020:0110b06": "明。夫主還歸。綵畫好瓶。盛滿糞穢。牢蓋其",
    "T53n2121_020:0110b07": "口。香花芬熏。還至彼眾。告其婦曰。審愛我",
    "T53n2121_020:0110b08": "不。若愛我者可抱弄此瓶。如愛我身。婦隨其",
    "T53n2121_020:0110b09": "語。抱瓶翫弄意不捨離。夫主見婦愛著此",
    "T53n2121_020:0110b10": "瓶。即打瓶破。臭穢流溢蛆蟲現出。復語婦",
    "T53n2121_020:0110b11": "曰。汝今故能抱此破瓶不耶。答曰。我寧取",
    "T53n2121_020:0110b12": "死不能近此。寧入火坑。投於深水。高山自",
    "T53n2121_020:0110b13": "下。頭足異處。終不能近。夫主見汝正見。我",
    "T53n2121_020:0110b14": "觀汝身劇於此瓶。從頭至足。分別思惟。三",
    "T53n2121_020:0110b15": "十六物。有何可貪。重說偈言。",
    "T53n2121_020:0110b16": "　勇者入定觀　　身心所與塵",
    "T53n2121_020:0110b17": "　見已生穢惡　　如彼綵畫瓶(出出曜經第十一卷)",
    "T53n2121_020:0110b18": "比丘自誓入定經時既久出定便死三",
    "T53n2121_020:0110b19": "有一比丘。得滅盡定。乞食時。著衣詣食堂",
    "T53n2121_020:0110b20": "中。其日彼寺打揵搥。晚彼比丘。精勤而作",
    "T53n2121_020:0110b21": "是念。我何故空過此時。不觀未來。何時當打",
    "T53n2121_020:0110b22": "揵搥。即立誓願。入於滅定。乃至打揵搥當",
    "T53n2121_020:0110b23": "起。時彼僧伽藍有事難起。時諸比丘。背捨",
    "T53n2121_020:0110b24": "僧伽藍而去。經於三月。難事乃解。時諸比",
    "T53n2121_020:0110b25": "丘還集會而打揵搥。時彼比丘起定即死。後",
    "T53n2121_020:0110b26": "有一乞食比丘。獲得滅定。以日初分。欲詣",
    "T53n2121_020:0110b27": "乞食。時天大雨。而作是念。若入村者壞我",
    "T53n2121_020:0110b28": "衣色。若不往者何故空還。此時不觀未來",
    "T53n2121_020:0110b29": "即立願入定。乃至不雨自當起。或有說者。",
    "T53n2121_020:0110c01": "雨經半月。或有說者雨經一月。雨既止彼比",
    "T53n2121_020:0110c02": "丘起定即死(出毘婆沙第四十四卷)。",
    "T53n2121_020:0110c03": "比丘坐禪為毒蛇害生天見佛得道四",
    "T53n2121_020:0110c04": "摩頭羅國。尼拘類園中。有一比丘。靜處坐禪。",
    "T53n2121_020:0110c05": "復有毒蛇。床下蟠臥。比丘睡眠。或低或仰。",
    "T53n2121_020:0110c06": "毒蛇自念。此人見恐必欲殺我。即舉身擲。",
    "T53n2121_020:0110c07": "比丘命終生忉利天。諸天玉女各來衛侍。天",
    "T53n2121_020:0110c08": "子告曰。汝等諸妹莫近我身。設當近者必犯",
    "T53n2121_020:0110c09": "於戒。諸女自念。此天前身必是沙門。故生此",
    "T53n2121_020:0110c10": "間受天之福。時諸天女各執鏡前照天子面。",
    "T53n2121_020:0110c11": "見天衣冠。方覺生天。即從坐起。見諸衛從。",
    "T53n2121_020:0110c12": "行至園中。坐一樹下。端坐思惟求定三昧。",
    "T53n2121_020:0110c13": "池水之中有異類鳥。相對悲鳴。聲哀響和。欲",
    "T53n2121_020:0110c14": "求成道。不能得辦。是時天子。從三十三天",
    "T53n2121_020:0110c15": "至閻浮提。到世尊所。白言。受天福盡。下入",
    "T53n2121_020:0110c16": "泰山地獄。如是流轉無有窮已。當見愍濟令",
    "T53n2121_020:0110c17": "得度脫。佛為說法。即於坐上諸塵垢盡得法",
    "T53n2121_020:0110c18": "眼淨(出比丘坐禪命過生天經)。",
    "T53n2121_020:0110c19": "比丘遮國王著巾屣禮佛聽法五",
    "T53n2121_020:0110c20": "內法常儀。入寺聽法及禮佛者。皆當脫巾帽。",
    "T53n2121_020:0110c21": "時有國王。頭素少髮。加復有瘡。又脚著革",
    "T53n2121_020:0110c22": "屣。自恃豪尊。以疊衣裹頭。入堂內聽經。王",
    "T53n2121_020:0110c23": "白比丘。為我說法。比丘曰。如來有教。不為",
    "T53n2121_020:0110c24": "脚著革屣者說法。王聞懷恚。即却革屣語比",
    "T53n2121_020:0110c25": "丘曰。卿速說法稱釋我情。違我本意者當梟",
    "T53n2121_020:0110c26": "汝首。比丘告王。又如來禁戒不得為覆頭",
    "T53n2121_020:0110c27": "者說法。王瞋恚奮其天威曰。卿欲辱我。今",
    "T53n2121_020:0110c28": "故前却露頭。聽卿說法。若不解吾癡結者。當",
    "T53n2121_020:0110c29": "取汝身分為三分。比丘說偈。",
    "T53n2121_020:0111a01": "　不以不淨意　　示及瞋怒人",
    "T53n2121_020:0111a02": "　欲得知法者　　三耶三佛說",
    "T53n2121_020:0111a03": "　諸有除貢高　　心意極清淨",
    "T53n2121_020:0111a04": "　能捨傷害懷　　乃得聞正法",
    "T53n2121_020:0111a05": "王慚顏愧影。即起于坐。五體投地。自歸求",
    "T53n2121_020:0111a06": "滅身口意過。長跪叉手白比丘言。不審此偈。",
    "T53n2121_020:0111a07": "出如來神口。為是尊人知我心意然後說乎。",
    "T53n2121_020:0111a08": "比丘告王。此偈乃是如來所說。其來久矣。王",
    "T53n2121_020:0111a09": "自思惟。善哉大聖。三達智靡所不通。乃知",
    "T53n2121_020:0111a10": "將來有我之徒。有恚害心。今重自悔更不造",
    "T53n2121_020:0111a11": "新。比丘說法。王於坐諸塵垢盡得法眼淨",
    "T53n2121_020:0111a12": "(出乞兒發惡心經)。",
    "T53n2121_020:0111a13": "比丘修不淨觀得須陀洹道六",
    "T53n2121_020:0111a14": "佛在舍衛國。有異比丘。日至城外曠野塜",
    "T53n2121_020:0111a15": "間路。由他田乃得達彼。其主見已便興瞋恚。",
    "T53n2121_020:0111a16": "此何道士。日往來不修道德。即問道人。汝",
    "T53n2121_020:0111a17": "何乞士。在吾田中縱橫往來。乃成人蹤。道",
    "T53n2121_020:0111a18": "人報曰。吾有鬪訟來求證人。時彼田主。宿",
    "T53n2121_020:0111a19": "緣鉤連應蒙得度。便逐道人。私匿從行。見",
    "T53n2121_020:0111a20": "在塜間。尸骸狼藉。膖脹臭穢。鳥狩食噉。",
    "T53n2121_020:0111a21": "散落其處。或有食噉盡不盡者。有似灰鴿。蛆",
    "T53n2121_020:0111a22": "蟲囋[口*束]。臭穢難近。烏鵲狐狗。老鷲鵄鵂。噉",
    "T53n2121_020:0111a23": "死人屍。比丘舉手。語彼人曰。此諸鳥狩。是我",
    "T53n2121_020:0111a24": "證人。問曰。此諸鳥狩。何為證人。汝今比丘",
    "T53n2121_020:0111a25": "與誰共諍。比丘報曰。心之為病。多諸漏患。",
    "T53n2121_020:0111a26": "我觀此骸。分別惡露。便還房室。自觀我身。從",
    "T53n2121_020:0111a27": "頭至足。與彼無異。然此心意。流馳萬端。追逐",
    "T53n2121_020:0111a28": "幻偽。色聲香味細滑之法。我今欲識心之",
    "T53n2121_020:0111a29": "原本。汝心今當興起是念。無令將吾入於地",
    "T53n2121_020:0111b01": "獄餓鬼之中。我今凡夫未脫諸縛。然此心賊",
    "T53n2121_020:0111b02": "不見從命。以是之故日往曠野。為說惡露不",
    "T53n2121_020:0111b03": "淨之想。復興心說心。為卒暴亂錯不定心。",
    "T53n2121_020:0111b04": "今當改無造惡緣。時彼田主。聞道人教。以手",
    "T53n2121_020:0111b05": "揮淚。咽哽難言。然彼田主。於迦葉佛十千",
    "T53n2121_020:0111b06": "歲中。修不淨想。尋時分別。三十六物。惡露不",
    "T53n2121_020:0111b07": "淨。爾時比丘及彼田主。即彼曠野大畏塜間",
    "T53n2121_020:0111b08": "得須陀洹道(出比丘求證人經)。",
    "T53n2121_020:0111b09": "盲比丘倩人袵聞法得道七",
    "T53n2121_020:0111b10": "有一盲比丘。眼無所見。而以手縫衣。時針",
    "T53n2121_020:0111b11": "袵脫。便言。誰愛福德。為我袵針。是時佛到其",
    "T53n2121_020:0111b12": "所。語比丘言。我是愛福德人。為汝袵來。是比",
    "T53n2121_020:0111b13": "丘識佛聲。疾起作禮。白佛言。佛功德已滿。云",
    "T53n2121_020:0111b14": "何言愛福德。佛報言。我雖功德已滿。我深知",
    "T53n2121_020:0111b15": "功德因果。於一切眾生中。得最第一。由此功",
    "T53n2121_020:0111b16": "德。是故比丘讚歎功德。次為說法。時此比",
    "T53n2121_020:0111b17": "丘得法眼淨。肉眼更明(出大智論第十卷)。",
    "T53n2121_020:0111b18": "三藏比丘著弊服常飢好衣得食八",
    "T53n2121_020:0111b19": "罽賓三藏比丘。阿蘭若法。至一王寺。設大會。",
    "T53n2121_020:0111b20": "守門人見其衣服麁弊遮門不前。如是數數。",
    "T53n2121_020:0111b21": "以衣服弊故每不得前。便作方便。假借好衣",
    "T53n2121_020:0111b22": "而來。門家不禁。既至會坐。得種種好食。先以",
    "T53n2121_020:0111b23": "與衣。眾人問言。何以爾也。答言。我比丘數",
    "T53n2121_020:0111b24": "來每不得入。今以衣故得在此坐。得種種好",
    "T53n2121_020:0111b25": "食。故先與衣(出大智論第四卷)。",
    "T53n2121_020:0111b26": "族姓子出家佛為欲愛證賢聖明法九",
    "T53n2121_020:0111b27": "時有族姓子。棄家捐妻捨諸眷屬。行作沙門。",
    "T53n2121_020:0111b28": "其婦端正姝妙。見夫捨家。便復行嫁。族姓子",
    "T53n2121_020:0111b29": "聞之。心即生念。與婦相娛樂。時愁憂憒惱。不",
    "T53n2121_020:0111c01": "復共樂淨修梵行。便起歸家。諸比丘聞。便",
    "T53n2121_020:0111c02": "往啟佛。佛呼為除癡愛塵勞之穢休息眾想。",
    "T53n2121_020:0111c03": "時族姓子尋時證明賢聖之法。時諸比丘白",
    "T53n2121_020:0111c04": "世尊曰。自非如來孰能爾乎。告諸比丘。此",
    "T53n2121_020:0111c05": "比丘者。不但今世心常在欲。乃往過去久遠",
    "T53n2121_020:0111c06": "世時。有一國王。名曰方迹。中宮婇女不可",
    "T53n2121_020:0111c07": "稱數。婬盪鬪爭不肯共和。適鬪爭已。便出",
    "T53n2121_020:0111c08": "宮去。方迹求之不知所趣。愁憂不樂不能自",
    "T53n2121_020:0111c09": "解。於時有一仙人。與五神通。神足飛行威",
    "T53n2121_020:0111c10": "神無極。名曰無樂。飛在空中。忽然來下。何",
    "T53n2121_020:0111c11": "為說愛欲之難離欲之德。出家為道。修四梵",
    "T53n2121_020:0111c12": "行。壽終之後。生于梵天。佛告諸比丘。爾時",
    "T53n2121_020:0111c13": "方迹王者。則此比丘是。無樂仙人者。則我身",
    "T53n2121_020:0111c14": "是(出那賴經)。",
    "T53n2121_020:0111c15": "旃陀羅七子為王逼殺失命十",
    "T53n2121_020:0111c16": "昔旃陀利家生七男。六兄得須陀洹道。小者",
    "T53n2121_020:0111c17": "故處凡夫。母人旃陀利得阿那含道。兄弟",
    "T53n2121_020:0111c18": "七人盡受五戒。彼國常儀。旃陀利行殺。國中",
    "T53n2121_020:0111c19": "男女。犯殺盜婬及餘重罪。盡使旃陀利殺之。",
    "T53n2121_020:0111c20": "時國王召彼大兒言。有應死之徒。汝行殺之。",
    "T53n2121_020:0111c21": "其拜自陳。特願弘恕。我受五戒。守身謹慎。",
    "T53n2121_020:0111c22": "蟻子不敢殺。不能為非。寧自殺身。不敢犯戒。",
    "T53n2121_020:0111c23": "時王奮怒。勅市殺之。復白王。身是王民。心",
    "T53n2121_020:0111c24": "是我資。欲殺便殺。不得仰從。王即令梟首。次",
    "T53n2121_020:0111c25": "召諸弟。六人皆言。受戒不敢行殺。王瞋恚盛。",
    "T53n2121_020:0111c26": "盡便殺之。次復召小弟。母子俱來。王見母來",
    "T53n2121_020:0111c27": "倍復瞋怒。前殺六子。母不送行。今召小子。",
    "T53n2121_020:0111c28": "何故便來。母曰。願聽微言以自宣理。前六子",
    "T53n2121_020:0111c29": "者。盡得須陀洹道。正使大王取彼六人碎身",
    "T53n2121_020:0112a01": "如塵者。終不興惡如一毛髮。今此小者。處在",
    "T53n2121_020:0112a02": "凡夫。身雖修善。未蒙道法。是故念子。既未得",
    "T53n2121_020:0112a03": "道。或能失意。畏王教令。自惜形命。毀戒行",
    "T53n2121_020:0112a04": "殺。身壞命終。入太山地獄。憐念子故。是以送",
    "T53n2121_020:0112a05": "來。王復問母。前死六子。盡得須陀洹道耶。答",
    "T53n2121_020:0112a06": "曰。盡得。王復問母。母身為得何道。母答曰。",
    "T53n2121_020:0112a07": "得阿那含道。王聞斯語。自投于地。稱冤自",
    "T53n2121_020:0112a08": "責。我造罪根。施心建意殺六須陀洹。身意",
    "T53n2121_020:0112a09": "煩惱坐不安席即自嚴辦香油蘇薪。取六死",
    "T53n2121_020:0112a10": "尸而闍維之。起六偷婆興殺之供養。日三懺",
    "T53n2121_020:0112a11": "悔。意願滅罪。漸漸微薄。復出財貨。給彼老",
    "T53n2121_020:0112a12": "母。至於齋日。數數懺悔。冀得罪薄。免於地獄",
    "T53n2121_020:0112a13": "(出慈仁不殺經)。",
    "T53n2121_020:0112a14": "經律異相卷第二十"
}