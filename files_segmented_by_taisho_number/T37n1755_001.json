{
    "T37n1755_001:0306a02": "No. 1755 [cf. No. 366]",
    "T37n1755_001:0306a03": "阿彌陀經義記",
    "T37n1755_001:0306a05": "天台智者大師記",
    "T37n1755_001:0306a06": "夫至聖垂慈照機應迹，開導六道普濟十方，",
    "T37n1755_001:0306a07": "逐境昇沈隨緣淨穢，斯則善權攝誘引趣菩",
    "T37n1755_001:0306a08": "提。是故，大覺彌陀昔弘誓力應形極樂現處",
    "T37n1755_001:0306a09": "道場，三輩願生皆入定聚，色像殊勝壽量難",
    "T37n1755_001:0306a10": "思，寶樹天華咸能演法，清風流水俱說妙音，",
    "T37n1755_001:0306a11": "聞唱苦空證無生忍。釋迦聖主本願弘深，不",
    "T37n1755_001:0306a12": "捨慈悲，化茲穢境五痛燒然八苦煎逼，廣明",
    "T37n1755_001:0306a13": "誡勸遍洽群品，示其妙術十念往生，四眾",
    "T37n1755_001:0306a14": "奉行依教修觀，說有廣略時處不同，靈鷲",
    "T37n1755_001:0306a15": "宣揚三種淨業，舍衛敷演六方護念。「阿彌",
    "T37n1755_001:0306a16": "陀」，天竺梵音，震旦譯言為無量壽，化主極號",
    "T37n1755_001:0306a17": "以立嘉名。「經」者訓常，由聖人口，此即釋尊所",
    "T37n1755_001:0306a18": "說，語西方事，故言經也。即斯一教，在文雖約、",
    "T37n1755_001:0306a19": "明義實繁，總語西方安養國界。第一釋名，從",
    "T37n1755_001:0306a20": "人標稱，依教修習往生彼國。第二辨體，法性",
    "T37n1755_001:0306a21": "真如諦心觀察證常樂果。第三宗致，淨土機",
    "T37n1755_001:0306a22": "緣妙樂莊嚴化像迎攝。第四力用，破除愛見",
    "T37n1755_001:0306a23": "五住塵勞正習俱盡。第五教相，帶別挾通生",
    "T37n1755_001:0306a24": "熟醍醐總為教相也。分文三段，序、正、流通。略",
    "T37n1755_001:0306a25": "無別序，通中具六。第一「如是」者，決定之辭，大",
    "T37n1755_001:0306a26": "聖觀機，為多瞋者略說深妙，為多貪人廣開",
    "T37n1755_001:0306a27": "祕密，為多無明者處中而說，言不虛發應物",
    "T37n1755_001:0306a28": "逗緣。「我聞」者，如來正法無量無邊，我所得",
    "T37n1755_001:0306a29": "聞猶如微渧；所不聞者，喻大海水。「一時」者，",
    "T37n1755_001:0306b01": "有感斯應，機悟之辰即於會革凡成聖。「佛」",
    "T37n1755_001:0306b02": "者，正標化主，應供遍知，四辯、六通、三明、八解，",
    "T37n1755_001:0306b03": "一音演說隨類聞曉。「在舍衛國」者，名聞物，",
    "T37n1755_001:0306b04": "多有名賢，又饒珍寶，覺徒商侶諸國共臻，復",
    "T37n1755_001:0306b05": "名為無物不有。「祇樹給孤獨園」者，祇陀捨樹",
    "T37n1755_001:0306b06": "創起門坊，須達賑貧金布地共立精舍也。",
    "T37n1755_001:0306b07": "「與大比丘僧」者，大義三種，天王大人所敬故",
    "T37n1755_001:0306b08": "言為大，遍知內外經教是故言多，超九十",
    "T37n1755_001:0306b09": "五上故名為勝。比丘者此言除饉，在因三",
    "T37n1755_001:0306b10": "義：乞士、怖魔、破惡，果地三德：應供、殺賊、不生。",
    "T37n1755_001:0306b11": "僧者，四人已上和合羯磨，事理無隔匡維正",
    "T37n1755_001:0306b12": "教。「千二百五十人俱」者，三迦葉眾共有一千，",
    "T37n1755_001:0306b13": "舍利、目連二百五十，常隨聖尊為證信眾，長",
    "T37n1755_001:0306b14": "老舍利弗智慧上首，翻鶖鷺子；大目揵連神",
    "T37n1755_001:0306b15": "力標名，此翻讀誦；摩訶迦葉亦言鉢羅，此",
    "T37n1755_001:0306b16": "翻龜氏，又曰光波；摩訶迦旃延善能清論，此",
    "T37n1755_001:0306b17": "翻扇繩；摩訶俱絺羅辯才無滯，此翻大膝；離",
    "T37n1755_001:0306b18": "波多翻為室宿，亦曰常作聲；周梨槃陀伽此",
    "T37n1755_001:0306b19": "土翻譯曰小路邊生。難陀尊者此翻欣樂，阿",
    "T37n1755_001:0306b20": "難陀者翻善欣悅，羅睺羅者此言障持，憍梵",
    "T37n1755_001:0306b21": "波提譯曰牛跡，賓頭盧頗羅墮翻走閉門，迦",
    "T37n1755_001:0306b22": "留陀夷翻大麁黑，劫賓那翻為房宿，薄拘羅",
    "T37n1755_001:0306b23": "者翻曰善容，阿㝹樓馱翻為如意。文殊師利",
    "T37n1755_001:0306b24": "此翻妙德，阿逸多者翻無三毒，乾陀訶提翻",
    "T37n1755_001:0306b25": "為香意，常精進者此土方言。如是等者，結菩",
    "T37n1755_001:0306b26": "薩眾。釋提桓因翻能天主。等諸天眾，總結同",
    "T37n1755_001:0306b27": "聞，列眾序竟。",
    "T37n1755_001:0306b28": "正說為二：初明彼佛依正二果，次勸物往生。",
    "T37n1755_001:0306b29": "初復為二：前標、次釋。前標國界，後明化主。此",
    "T37n1755_001:0306c01": "經命章對舍利弗，餘經皆有諸主，此經無問",
    "T37n1755_001:0306c02": "自說，十二部中亦不具足無兩種偈，其餘諸",
    "T37n1755_001:0306c03": "部亦不全有。不對菩薩者，適化無方，欲令凡",
    "T37n1755_001:0306c04": "夫小乘厭此欣彼也。標依果中前明近遠。「從",
    "T37n1755_001:0306c05": "是西方過十萬億佛土有國名極樂」，望賢首",
    "T37n1755_001:0306c06": "猶是下品，但比娑婆故言極樂。彼有三名：極",
    "T37n1755_001:0306c07": "樂對苦，安養從用，無量壽者逐人名國。次",
    "T37n1755_001:0306c08": "出正果號阿彌陀，其實有量，以餘人不能稱",
    "T37n1755_001:0306c09": "數，既云觀音補處，下地不知，說無量耳。「彼土",
    "T37n1755_001:0306c10": "何故」下，解釋前明依果。有三：初總、次別、後結。",
    "T37n1755_001:0306c11": "初總如文。「七重行樹」下，別釋。有四：一明寶樹",
    "T37n1755_001:0306c12": "池樓閣奇麗；二明天華天樂映顯莊飾；三明為",
    "T37n1755_001:0306c13": "宣道品；四樹奏樂音。其樹七重皆是四寶金",
    "T37n1755_001:0306c14": "銀瑠璃玻瓈等寶，七重羅網七重行樹，微風",
    "T37n1755_001:0306c15": "徐動暢發和音，聞此聲時即入正位。八功德",
    "T37n1755_001:0306c16": "水充滿盈溢，輕清冷軟美而不臭，飲時調適",
    "T37n1755_001:0306c17": "飲已無患。底布金沙，四面階道四寶合成。池",
    "T37n1755_001:0306c18": "中蓮華大如車輪，光色炫燿微妙香潔。上有",
    "T37n1755_001:0306c19": "樓閣，亦以四寶而嚴飾之。二明天樂不撫而",
    "T37n1755_001:0306c20": "韻，絃出無量法化之聲，聽發慈心，聞便悟道。",
    "T37n1755_001:0306c21": "晝夜六時雨曼陀羅，天華至妙名曼陀羅，色",
    "T37n1755_001:0306c22": "妙無比香氣芬馥。常以清旦衣裓盛華，供養",
    "T37n1755_001:0306c23": "他方十萬億佛，即以食時還到本國。衣裓是",
    "T37n1755_001:0306c24": "盛華器，形如函而有一足，手擎供養。三雜",
    "T37n1755_001:0306c25": "色鳥，白鶴孔雀鸚鵡鴝鵒，亦如此聞水禽之",
    "T37n1755_001:0306c26": "類。迦陵頻伽，妙音清高，可譬佛聲。共命，兩",
    "T37n1755_001:0306c27": "頭而同一體，生死齊等，故曰共命。此等眾鳥",
    "T37n1755_001:0306c28": "晝夜六時演暢五根五力七覺八道，妙音和",
    "T37n1755_001:0306c29": "雅，即道品中法門名義。初五根者，信、進、念、定、",
    "T37n1755_001:0307a01": "慧。次明五力，名不異前，根生有力別更號。七",
    "T37n1755_001:0307a02": "菩提分，念、擇、進、喜、捨、定等。八正道分，正見、正",
    "T37n1755_001:0307a03": "思、正語、正業、正命、正進、正念、正定。善修道品",
    "T37n1755_001:0307a04": "即得見諦至於無學。勿謂此鳥罪報所生，皆",
    "T37n1755_001:0307a05": "是彼佛欲令法音宣流變化所作。四明七重",
    "T37n1755_001:0307a06": "行樹及寶羅網，妙音譬如百千種樂同時俱",
    "T37n1755_001:0307a07": "作。自然皆生念佛念法念僧之心，悟無生",
    "T37n1755_001:0307a08": "忍，怡然快樂。",
    "T37n1755_001:0307a09": "次辯正果。文復有二：前明化主、次辨徒眾。化",
    "T37n1755_001:0307a10": "主又二：初辨光明無量、次述壽命無限。《大品》",
    "T37n1755_001:0307a11": "云，欲得光明無量壽命無極，當學般若。就",
    "T37n1755_001:0307a12": "此徒眾，前辨聲聞、次明菩薩。前問：前云有無",
    "T37n1755_001:0307a13": "數聲聞，後何得云眾生生彼國者皆是阿鞞",
    "T37n1755_001:0307a14": "跋致？解云：彼土二乘亦皆不退，二乘不退為",
    "T37n1755_001:0307a15": "凡夫，菩薩不退為小乘也。從「眾生聞者」下，第",
    "T37n1755_001:0307a16": "二勸物往生。有三：初正勸往生；次引證勸；三",
    "T37n1755_001:0307a17": "結勸又二，初正勸、次示往生方法。就初又二：",
    "T37n1755_001:0307a18": "初正勸、次釋勸意。「舍利弗以少善」下，次示方",
    "T37n1755_001:0307a19": "法。問：前云不可以少善，後那云一日七日心",
    "T37n1755_001:0307a20": "不散亂皆得生？答：今不以時日多少，特由",
    "T37n1755_001:0307a21": "用心厚薄耳。若能七日一心不亂，其人命終，",
    "T37n1755_001:0307a22": "阿彌陀佛以宿願力化佛迎接，心不顛倒即",
    "T37n1755_001:0307a23": "得往生。何以故？臨終一念用心懇切即當得",
    "T37n1755_001:0307a24": "去也。「我見是利」即是釋意，應當發願一心修",
    "T37n1755_001:0307a25": "行，發願莊嚴，行願相扶，必當得往生也。「如我",
    "T37n1755_001:0307a26": "今者」下，引證勸。非我獨歎彼佛，正勸物往生，",
    "T37n1755_001:0307a27": "六方諸佛皆悉勸發稱揚讚歎恒河沙數各於",
    "T37n1755_001:0307a28": "其土往生彼國。若男女聞是經名，皆為諸",
    "T37n1755_001:0307a29": "佛共所護念，皆得不退無上菩提心。故汝等",
    "T37n1755_001:0307b01": "當信我語及諸佛說，發願欲生皆不退轉往",
    "T37n1755_001:0307b02": "生彼國。彼諸佛等亦稱釋迦能為難事，於娑",
    "T37n1755_001:0307b03": "婆雜惡五濁境界，為諸眾生說難信之法，當",
    "T37n1755_001:0307b04": "得菩提。穢國障深五濁垢重，貪瞋是煩惱濁，",
    "T37n1755_001:0307b05": "五見為見濁，二為本，攬此作因，得有連持之",
    "T37n1755_001:0307b06": "命，於五陰假立眾生，此四經時名為劫濁。",
    "T37n1755_001:0307b07": "穢國苦多其濁極重，同居淨土其濁即輕，因",
    "T37n1755_001:0307b08": "順餘方有其名字，無此迫惱號極樂耳。",
    "T37n1755_001:0307b09": "「佛說經已」下，即流通段。說經既竟，四眾天人",
    "T37n1755_001:0307b10": "修羅等類歡喜信受。聖主難遇若優曇華慶",
    "T37n1755_001:0307b11": "今得見，正法難聞而今聞，昔所未悟而今得",
    "T37n1755_001:0307b12": "悟，具此三喜是故欣悅，得之於懷踊躍無量",
    "T37n1755_001:0307b13": "也。",
    "T37n1755_001:0307b14": "阿彌陀經義記一卷"
}