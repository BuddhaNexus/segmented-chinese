{
    "X53n0861_001:0953c06": "三支比量義鈔",
    "X53n0861_001:0953c08": "唐三藏法師　玄奘　立",
    "X53n0861_001:0953c09": "永明寺主　延壽　造",
    "X53n0861_001:0953c10": "西蜀沙門　明昱　鈔",
    "X53n0861_001:0953c11": "真唯識量者。此量即大唐三藏。於中印土曲女城。戒",
    "X53n0861_001:0953c12": "日王。與設十八日無遮大會。廣召五天竺國解法義",
    "X53n0861_001:0953c13": "沙門婆羅門等。并及小乘外道。而為對敵。立一比量。",
    "X53n0861_001:0953c14": "書在金牌。經十八日。無有一人敢破斥者。",
    "X53n0861_001:0953c15": "按本傳云。大師名振五天。有東印土鳩摩羅王。三",
    "X53n0861_001:0953c16": "遣書達戒賢法師。欲迎供奉。初云。弟子願見支那",
    "X53n0861_001:0953c17": "大德。乞師遣臨。慰我欽恩。次云。必願垂顧。勿復致",
    "X53n0861_001:0953c18": "違。二書不報。三發書云。弟子凡夫。喜怒無恒。因聞",
    "X53n0861_001:0953c19": "外國僧名。身心歡喜。堅求一面。若再不來。弟子分",
    "X53n0861_001:0953c20": "是惡人。恐興夙染。又當整理象軍。踏那爛陀寺使",
    "X53n0861_001:0953c21": "碎如塵。此言如日。師好試看。戒賢法師得書。謂奘",
    "X53n0861_001:0953c22": "師曰。彼王善心素薄。況境內佛法未甚流行。自聞",
    "X53n0861_001:0953c23": "仁名。故深發意。若違不去。或有魔事。是宜隨順。勿",
    "X53n0861_001:0953c24": "憚小勞。奘師如命。辭師與使俱往。及與王會。一見",
    "X53n0861_001:0954a01": "甚喜。延入內宮供養月餘。戒日王知。發使語鳩摩",
    "X53n0861_001:0954a02": "羅王。急送支那僧來。王曰。我頭可得。法師不可得",
    "X53n0861_001:0954a03": "也。戒日王怒。更遣責曰。頭可得者。即付使來。鳩摩",
    "X53n0861_001:0954a04": "羅王。深懼言失。即命象軍二萬乘。水軍三萬載共",
    "X53n0861_001:0954a05": "師同發。泝殑伽河以赴王所。王出境迎師。深生慶",
    "X53n0861_001:0954a06": "慰。躬陳珍膳。作樂散花。復請云。聞師作制惡見論",
    "X53n0861_001:0954a07": "何在。奘師即出所立比量與王。王觀。歡喜讚歎不",
    "X53n0861_001:0954a08": "已。然後遍示百寮。及諸淨行。尋謂師曰。此立甚正。",
    "X53n0861_001:0954a09": "弟子及諸師並皆信伏。但思餘國小乘外道。尚守",
    "X53n0861_001:0954a10": "愚迷。欲於曲女城。作一勝會。集諸國義學。觀法師",
    "X53n0861_001:0954a11": "高論立敵同許。取信當世。師為何如。法師然之。遂",
    "X53n0861_001:0954a12": "聞諸國。定日建會。奘師共王。自冬初逆殑伽河而",
    "X53n0861_001:0954a13": "上。至臘盡。方到會所。先有五印土十八國王。并大",
    "X53n0861_001:0954a14": "小乘僧三千餘人。婆羅門及尼乾外道二千餘人。",
    "X53n0861_001:0954a15": "那爛陀寺千餘僧。普集已久。斯皆博蘊文義。富贍",
    "X53n0861_001:0954a16": "辯才。思聽法音。咸來赴會。兼有侍從象輿能旛。雲",
    "X53n0861_001:0954a17": "興霧湧。雖六齊之舉袂成帷。三吳之揮汗如雨。未",
    "X53n0861_001:0954a18": "足方其盛也。王遣內外施設食器等畢。別設寶狀。",
    "X53n0861_001:0954a19": "請奘師坐為論主。稱揚大乘。敘作論意。仍請戒賢",
    "X53n0861_001:0954a20": "法師讀示大眾。別寫一本。懸於門外。竟十八日。無",
    "X53n0861_001:0954a21": "人發論。王舉奘師袈裟遍唱曰。支那法師。立大乘",
    "X53n0861_001:0954a22": "義。破諸異見。自十八日來。無敢論者。汝宜知之。一",
    "X53n0861_001:0954a23": "眾歡喜。皆稱奘師為大乘天。",
    "X53n0861_001:0954a24": "故因明疏云且如大師。周游西域。學滿將還。時戒日",
    "X53n0861_001:0954b01": "王。王五印土。為設十八日無遮大會。令大師立義。徧",
    "X53n0861_001:0954b02": "諸天竺。揀選賢良。皆集會所。遣外道小乘。競生難詰。",
    "X53n0861_001:0954b03": "大師立量。無敢對揚者。",
    "X53n0861_001:0954b04": "此引基法師所作因明疏。以證前事也。然大師立",
    "X53n0861_001:0954b05": "量。正如日光既出。螢燭奪明。致使左道亂正之徒。",
    "X53n0861_001:0954b06": "結舌吞聲。守文疑理之輩。絕議沉思。其在因明之",
    "X53n0861_001:0954b07": "力歟。",
    "X53n0861_001:0954b08": "大師立唯識比量云。真故極成色是有法。定不離眼",
    "X53n0861_001:0954b09": "識宗。因云自許初三攝眼所不攝故。同喻如眼識合",
    "X53n0861_001:0954b10": "云。諸初三攝眼所不攝故者。皆不離眼識。同喻如眼",
    "X53n0861_001:0954b11": "識。異喻如眼根。",
    "X53n0861_001:0954b12": "真故極成四字。是寄言簡過之辭。下文自釋。色之",
    "X53n0861_001:0954b13": "一字。正是有法。以前陳有法。名為宗依。定不離眼",
    "X53n0861_001:0954b14": "識者。是後陳宗體。以推有法之色。原為眼識自證",
    "X53n0861_001:0954b15": "分所變。既從識變。本不離識。故立宗云。定不離眼",
    "X53n0861_001:0954b16": "識。因云。自許初三攝眼所不攝故者。是能成立法",
    "X53n0861_001:0954b17": "名因。謂所立之宗色不離識。則宗之因。唯除眼根",
    "X53n0861_001:0954b18": "是顯色不離識義。攝者。持也。謂根塵識三。各有六",
    "X53n0861_001:0954b19": "界。言初三攝者。且取眼家三界。眼所不攝者。謂眼",
    "X53n0861_001:0954b20": "根不攝。以眼識不見眼根。是許離義。唯取二界。以",
    "X53n0861_001:0954b21": "顯色識不離。同喻如眼識者。謂眼謂見分緣色時",
    "X53n0861_001:0954b22": "親取色體。是不離義。喻宗中眼識自證分。與所變",
    "X53n0861_001:0954b23": "色不離。合云下。合成宗體。合則先因次宗。然後引",
    "X53n0861_001:0954b24": "喻。以成比量軌式。異喻如眼根者。是因中眼所不",
    "X53n0861_001:0954c01": "攝之眼根。以識不見眼根。是遠離義。異於同品宗",
    "X53n0861_001:0954c02": "因喻中色識皆不相離。故名異喻。聲香味觸若為",
    "X53n0861_001:0954c03": "有法宗依。宗體因喻。取法同前。",
    "X53n0861_001:0954c04": "問。何不合自許之言。答非是正因。但是因初寄言簡",
    "X53n0861_001:0954c05": "過。亦非小乘不許。大乘自許。因於有法上轉。三支皆",
    "X53n0861_001:0954c06": "是共故。",
    "X53n0861_001:0954c07": "由大乘宗。自許有他方佛色。故以自許之言。寄於",
    "X53n0861_001:0954c08": "因初。用簡有法中差別相違過。故云亦非小乘不",
    "X53n0861_001:0954c09": "許。大乘自許。以初三攝眼所不攝因。大小乘共許",
    "X53n0861_001:0954c10": "故。因於有法上轉。三支皆是共故者。謂初三攝因",
    "X53n0861_001:0954c11": "宗喻皆共。於定離眼識色。非定離眼識色俱轉。是",
    "X53n0861_001:0954c12": "因有不定過故。着自許之言。簡此過耳。",
    "X53n0861_001:0954c13": "初明宗因。後申問答。初文有二。初辯宗。次解因。且初",
    "X53n0861_001:0954c14": "宗前陳言。真故極成色五箇字。色之一字。正是有法。",
    "X53n0861_001:0954c15": "餘之四字。但是防過。且初真故二字防過者。簡其世",
    "X53n0861_001:0954c16": "間相違過。及違教等過。",
    "X53n0861_001:0954c17": "將釋比量。先自分科以明章法。且初宗前陳言者。",
    "X53n0861_001:0954c18": "釋成色字為前陳有法。餘皆防過。且初真故下。明",
    "X53n0861_001:0954c19": "所簡之過有二。下文自釋。",
    "X53n0861_001:0954c20": "外人問云。世間淺近。生而知之色離識有。今者大乘",
    "X53n0861_001:0954c21": "立色不離眼識。以不共世間共所知故。比量何不犯",
    "X53n0861_001:0954c22": "世間相違過。答。夫立比量。有自他共。隨其所應。各有",
    "X53n0861_001:0954c23": "標簡。若自比量。自許言簡。若他比量。汝執言簡。若共",
    "X53n0861_001:0954c24": "比量。勝義言簡。今此共比量。有所簡別。真故之言。表",
    "X53n0861_001:0955a01": "依勝義。即依四種勝義諦中。體用顯現諦立。",
    "X53n0861_001:0955a02": "此問世間相違之過。答以真故言簡。言四種勝義",
    "X53n0861_001:0955a03": "者。簡非四種世俗故。四世俗者。一世間世俗。謂瓶",
    "X53n0861_001:0955a04": "盆軍林等。二道理世俗。謂蘊處界等。三證得世俗。",
    "X53n0861_001:0955a05": "謂預流等。四安立世俗。謂二空理。勝義四者。一體",
    "X53n0861_001:0955a06": "用顯現諦。謂蘊處等。有實體性。過初世俗。說名勝",
    "X53n0861_001:0955a07": "義。隨事差別。說名蘊等。各有作用。故名顯現。二因",
    "X53n0861_001:0955a08": "果差別諦。謂苦集等。智斷證修。因果差別。三依門",
    "X53n0861_001:0955a09": "顯實諦。謂二空理。過俗證得。故名勝義。依空能證。",
    "X53n0861_001:0955a10": "以顯於實。故名依門。四廢詮談旨諦。謂一真如。體",
    "X53n0861_001:0955a11": "妙離言。已名勝義。今依初義者。以根塵識。各有體",
    "X53n0861_001:0955a12": "用顯現義故。",
    "X53n0861_001:0955a13": "問。不違世間非學。即可爾。又如世尊於小乘阿含經。",
    "X53n0861_001:0955a14": "亦許色離識有。學者小乘。共計心外有其實境。豈不",
    "X53n0861_001:0955a15": "違於阿含等教。學者小乘。答。但依大乘殊勝義立。不",
    "X53n0861_001:0955a16": "違小乘之教。學者世間之失。",
    "X53n0861_001:0955a17": "復問違教等過。亦答以真故言簡。佛說色離識有。",
    "X53n0861_001:0955a18": "元為小機。彼於客塵主空得解。為說心境兩分。未",
    "X53n0861_001:0955a19": "達能所相見本空。不言心境不二。今依大乘勝義。",
    "X53n0861_001:0955a20": "故不相違。",
    "X53n0861_001:0955a21": "問。真故之言。簡世間。及違教等過。極成二字。簡何過",
    "X53n0861_001:0955a22": "耶。答。置極成言。簡兩般不極成色。小乘二十部中。除",
    "X53n0861_001:0955a23": "一說部。說假部。說出世部。雞胤部等四。餘十六部。皆",
    "X53n0861_001:0955a24": "許最後身菩薩染汙色。及佛有漏色。大乘不許。是一",
    "X53n0861_001:0955b01": "般不極成色。大乘說他方佛色。及佛無漏色。經部雖",
    "X53n0861_001:0955b02": "許他方佛色。而不許是無漏。餘十九部皆不許有。并",
    "X53n0861_001:0955b03": "前兩般不極成色。",
    "X53n0861_001:0955b04": "結前真故之言。但簡宗體上違教等過。復問極成",
    "X53n0861_001:0955b05": "二字。所簡何過。答。以極成言。簡兩宗不極成色。是",
    "X53n0861_001:0955b06": "簡宗依上違宗之失。二十部者。佛滅度後。百有餘",
    "X53n0861_001:0955b07": "年。佛法大眾初破(破即分也)。因龍象。邊鄙。多聞。大德。四",
    "X53n0861_001:0955b08": "眾共議無常。苦。空。無我。涅槃寂靜。五事不同。分為",
    "X53n0861_001:0955b09": "兩部。一大眾部。二上座部。從大眾部。流出八部。共",
    "X53n0861_001:0955b10": "根本有九部。一大眾部。二一說部。三說出世部。四",
    "X53n0861_001:0955b11": "雞胤部。五多聞部。六說假部。七制多山部。八西山",
    "X53n0861_001:0955b12": "部。九北山部。從上座部。分為兩部。一說一切有部。",
    "X53n0861_001:0955b13": "二即上座部。轉名雪山部。從說一切有部。展轉流",
    "X53n0861_001:0955b14": "出九部。共前根本兩部。成十一部。一說一切有部。",
    "X53n0861_001:0955b15": "二雪山部。三犢子部。四法上部。五賢胄部。六正量",
    "X53n0861_001:0955b16": "部。七密林山部。八化地部。九法藏部。十飲光部。十",
    "X53n0861_001:0955b17": "一經量部。共前九部。為二十部。除一說等四部。餘",
    "X53n0861_001:0955b18": "十六部。許菩薩染汙色佛有漏色者。說一切有部",
    "X53n0861_001:0955b19": "云。阿羅漢。猶受故業。佛與二乘。解脫無異。應言菩",
    "X53n0861_001:0955b20": "薩猶是異生。諸結未斷。是執菩薩染汙色。及佛有",
    "X53n0861_001:0955b21": "漏色的意。經部不許佛無漏色者。彼執多與說一",
    "X53n0861_001:0955b22": "切有部同。此皆小乘許者。大乘不許。而大乘許者。",
    "X53n0861_001:0955b23": "小乘不許。故置極成言。簡此兩般不極成色。",
    "X53n0861_001:0955b24": "若不言極成。但言真故色是有法。定不離眼識是宗。",
    "X53n0861_001:0955c01": "且言色時。許之不許。盡包有法之中。在前小乘許者。",
    "X53n0861_001:0955c02": "大乘不許。今若立為唯識。便犯一分自所別不極成。",
    "X53n0861_001:0955c03": "亦犯一分違教之失。又大乘許者。小乘不許。今立為",
    "X53n0861_001:0955c04": "有法。即犯他一分所別不極成。及至舉初三攝眼所",
    "X53n0861_001:0955c05": "不攝因。便犯自他隨一一分所依不成。前陳無極成",
    "X53n0861_001:0955c06": "色為所依故。今具簡此四般。故置極成言。",
    "X53n0861_001:0955c07": "結成極成二字所簡之外。餘一切色圓滿成就。是",
    "X53n0861_001:0955c08": "謂極成。大小乘宗。各不許者。是帶所別不極成過。",
    "X53n0861_001:0955c09": "故云。若不言極成。但言真故色等。則前許與不許",
    "X53n0861_001:0955c10": "帶過之色。盡包有法色中。將何簡別。在前下。明犯",
    "X53n0861_001:0955c11": "二種過。以自大乘不許之色。立為唯識。是犯自不",
    "X53n0861_001:0955c12": "許一分所別不極成過。亦犯一分違自教失。又大",
    "X53n0861_001:0955c13": "乘下。謂小乘不許之色。立為唯識。則犯他不許一",
    "X53n0861_001:0955c14": "分所別不極成過。及至下。謂舉因合成宗體時。總",
    "X53n0861_001:0955c15": "收自他不許之色。便犯自他隨一一分所依不極",
    "X53n0861_001:0955c16": "成之過。以無極成色為所依。則四過理不可免。今",
    "X53n0861_001:0955c17": "置極成兩言。簡此四般過也。",
    "X53n0861_001:0955c18": "問。極成二字。簡其兩宗不極成色。未審三藏立何色",
    "X53n0861_001:0955c19": "為唯識。答。除二宗不極成色外。取立敵共許餘一切",
    "X53n0861_001:0955c20": "色。總為唯識故因明疏云。立二所餘共許諸色。為唯",
    "X53n0861_001:0955c21": "識故。",
    "X53n0861_001:0955c22": "結前已簡。復問何色立為唯識。答云。除二不極成",
    "X53n0861_001:0955c23": "外。餘一切色。皆共許立故。因明下。引證立所餘色",
    "X53n0861_001:0955c24": "為唯識義。已上宗前陳言竟。",
    "X53n0861_001:0956a01": "宗後陳言。定不離眼轉。是極成能別。問。何不犯能別",
    "X53n0861_001:0956a02": "不極成過。且小乘誰許色不離於眼識。答。今此是有",
    "X53n0861_001:0956a03": "法宗依。但他宗中有不離義便得。以小乘許眼識緣",
    "X53n0861_001:0956a04": "色。親取其體。有不離義。兼許眼識當體。亦不離眼識。",
    "X53n0861_001:0956a05": "故無能別不極成過。",
    "X53n0861_001:0956a06": "牒比量中。所成立之宗體。顯是極成能別。復申問",
    "X53n0861_001:0956a07": "答。以明立宗之意。謂小乘不許色不離識。則所立",
    "X53n0861_001:0956a08": "不離眼識之宗。是不極成。答意。謂小乘說色離眼",
    "X53n0861_001:0956a09": "識者。色是比量有法宗依。未合宗體。無所簡別。小",
    "X53n0861_001:0956a10": "乘唯於本質色推。故說離識。大乘意許是相分色。",
    "X53n0861_001:0956a11": "故定不離。但他下。明小乘宗有不離義。便得將言",
    "X53n0861_001:0956a12": "就意立宗。兼許下。謂小乘許眼識。本有為體。緣色",
    "X53n0861_001:0956a13": "為用。以緣色時。不離其體。縱不緣色。亦不離用。彼",
    "X53n0861_001:0956a14": "既兩許不離。故定不離眼識之宗。無有能別不極",
    "X53n0861_001:0956a15": "成過。",
    "X53n0861_001:0956a16": "問。既許眼識取所緣色。有不相離義。後合成宗體。應",
    "X53n0861_001:0956a17": "有相扶過耶。答。無相扶失。今大乘但取境不離心。外",
    "X53n0861_001:0956a18": "無實境。若前陳後陳和合為宗了。立者即許。敵者不",
    "X53n0861_001:0956a19": "許。立敵共諍。名為宗體。此中但諍言陳。未推意許。辯",
    "X53n0861_001:0956a20": "宗竟。",
    "X53n0861_001:0956a21": "問意。謂小乘宗有不離義。大乘立定不離眼識宗。",
    "X53n0861_001:0956a22": "是為相扶之過。答意。謂大乘為明唯識之旨。故說",
    "X53n0861_001:0956a23": "心外無境。若將前陳後陳和合。立敵共諍。是為宗",
    "X53n0861_001:0956a24": "體。以彼唯在本質色上推明。故云但諍言陳。未明",
    "X53n0861_001:0956b01": "大乘意許相分色。故云未推意許。",
    "X53n0861_001:0956b02": "次辯因者。有二。初明正因。次辯寄言簡過。且初正因",
    "X53n0861_001:0956b03": "言初三攝者。十八界中三六界。皆取初之一界也。即",
    "X53n0861_001:0956b04": "眼根界。眼識界。色境界。是十八界中初三界也。",
    "X53n0861_001:0956b05": "將釋此因。亦先分科以明次第詳辯。且初下。釋前",
    "X53n0861_001:0956b06": "半因。三六界者。根塵識三。各有六法。六各分疆。故",
    "X53n0861_001:0956b07": "名為界。即眼耳鼻舌身意六根。色聲香味觸法六",
    "X53n0861_001:0956b08": "塵。識隨根塵。亦有六名。皆取初之一界者。於根取",
    "X53n0861_001:0956b09": "眼根界。於塵取色塵界。於識取眼識界。故云是十",
    "X53n0861_001:0956b10": "八界中初三界也。",
    "X53n0861_001:0956b11": "問。設不言初三攝。但言眼所不攝。復有何過。答。有二",
    "X53n0861_001:0956b12": "過。一不定過。二違自教過。且不定過者若立量云。真",
    "X53n0861_001:0956b13": "故極成色。定不離眼識。因云眼所不攝。喻如眼識。即",
    "X53n0861_001:0956b14": "眼所不攝因濶。向異喻後五三上轉。皆是眼所不攝",
    "X53n0861_001:0956b15": "故。被外人出不定過云。為如眼識眼所不攝。眼識不",
    "X53n0861_001:0956b16": "離眼識。證極成色不離眼識耶。為如後五三。亦是眼",
    "X53n0861_001:0956b17": "所不攝。後五三定離眼識。却證汝極成色定離眼識",
    "X53n0861_001:0956b18": "耶。問。今大乘言後五三亦不離眼識得不。答。設大乘",
    "X53n0861_001:0956b19": "許後五三亦不離眼識。免犯不定。便違自宗。大乘宗",
    "X53n0861_001:0956b20": "說後五三定離眼識故。故置初三攝半因。遮後五三",
    "X53n0861_001:0956b21": "非初三攝故。",
    "X53n0861_001:0956b22": "因有後半初半。和合成就圓滿無過。苟闕其一。眾",
    "X53n0861_001:0956b23": "過生焉。故論主問答。以辯其詳。設不言下。問答顯",
    "X53n0861_001:0956b24": "過且不定下。標定三支。即眼下。出半因之過。被外",
    "X53n0861_001:0956c01": "人下。牒定同品。為如眼識者。是同喻眼識。眼所不",
    "X53n0861_001:0956c02": "攝者。根識各別故。眼識不離眼識者。謂同喻眼識",
    "X53n0861_001:0956c03": "不離後陳眼識。證極成色不離眼識者。以同喻眼",
    "X53n0861_001:0956c04": "識。證成前陳有法之色。亦不離後陳眼識。為如後",
    "X53n0861_001:0956c05": "五三下。申相違量。顯因有不定過。後五三者。即耳",
    "X53n0861_001:0956c06": "鼻舌身意。各有根塵識之三。亦是眼所不攝者。謂",
    "X53n0861_001:0956c07": "後五三界。不同初三界。故亦不攝。後五三定離眼",
    "X53n0861_001:0956c08": "識者。謂後五三與初三界中眼識決定相離。却證",
    "X53n0861_001:0956c09": "汝極成色定離眼識者。以異喻後五三。定離眼識",
    "X53n0861_001:0956c10": "證成極成色亦定離眼識。是因於同品異品共轉。",
    "X53n0861_001:0956c11": "為不定過。問。今大乘下。意謂既立萬法唯識。決不",
    "X53n0861_001:0956c12": "以後五三為離識有。故答云。設許不離。免犯不定。",
    "X53n0861_001:0956c13": "便違自宗。以大乘宗說後五三。宗離眼識故。",
    "X53n0861_001:0956c14": "問。但言初三攝。不言眼所不攝。復有何過。答。亦犯二",
    "X53n0861_001:0956c15": "過。一不定過。二法自相決定相違過。且不定者。若立",
    "X53n0861_001:0956c16": "量云。真故極成色。定不離眼識。因云初三攝。喻如眼",
    "X53n0861_001:0956c17": "識。即初三攝因濶。向異喻眼根上轉。出不定云。為如",
    "X53n0861_001:0956c18": "眼識初三攝。眼識不離眼識。證極成色不離眼識耶。",
    "X53n0861_001:0956c19": "為如眼根亦初三攝。眼根非定不離眼識。證汝極成",
    "X53n0861_001:0956c20": "色非定不離眼識耶。問。何不言定離。而言非定不離。",
    "X53n0861_001:0956c21": "答。大乘眼根望於眼識。非定即離。且非離者。根因識",
    "X53n0861_001:0956c22": "果。以同時故。即是非離也。又色心各別。名非即故。今",
    "X53n0861_001:0956c23": "但言非定不離。二犯法自相決定相違過者。言法自",
    "X53n0861_001:0956c24": "相者。即宗後陳法之自相。言決定相違者。即因違於",
    "X53n0861_001:0957a01": "宗也。外人申相違量云。真故極成色是有法。非不離",
    "X53n0861_001:0957a02": "眼識宗。因云初三攝故。喻如眼根。即外人將前量異",
    "X53n0861_001:0957a03": "喻為同喻。將同喻為異喻。",
    "X53n0861_001:0957a04": "謂前唯用後半因。已犯二過。今若唯用前半因。其",
    "X53n0861_001:0957a05": "過者何。故答云。亦犯二過。且不定下。標定三支。即",
    "X53n0861_001:0957a06": "初三下。明因有不定過。為如眼識下。牒定同品。謂",
    "X53n0861_001:0957a07": "同喻眼識。是初三攝中眼識。同喻眼識不離後陳",
    "X53n0861_001:0957a08": "眼識。則證極成色亦不離後陳眼識。為如眼根下。",
    "X53n0861_001:0957a09": "申相違量。顯因有不定過。謂異喻眼根。亦是初三",
    "X53n0861_001:0957a10": "攝中所攝。根識各別。非定不離。故云眼根非定不",
    "X53n0861_001:0957a11": "離後陳眼識。則證極成色。非定不離後陳眼識。以",
    "X53n0861_001:0957a12": "初三攝因。同品異品俱轉。是不定過。問。何不言定",
    "X53n0861_001:0957a13": "離下。辯相違量中非定不離義。原大乘眼根望於",
    "X53n0861_001:0957a14": "眼識。有二義差別。謂非定即。非定離。因果同時。是",
    "X53n0861_001:0957a15": "非離義。色心各別是非即義。故於即離。但言非定",
    "X53n0861_001:0957a16": "者。二義相關。二犯法自相下。釋第二種過。外人申",
    "X53n0861_001:0957a17": "相違量者。以前所立之宗為定不離眼識。今以非",
    "X53n0861_001:0957a18": "定不離眼識為宗。是相違義。前量以眼根為異喻。",
    "X53n0861_001:0957a19": "今以眼根為同喻。亦是相違。異喻既轉為同喻。則",
    "X53n0861_001:0957a20": "同喻亦得為異喻。雖則宗喻俱有同異相違。此中",
    "X53n0861_001:0957a21": "唯顯初三攝因濶。與後陳法之自相決定相違也。",
    "X53n0861_001:0957a22": "問。得成法自相相違耶。答。非真能破。夫法自相相違",
    "X53n0861_001:0957a23": "之量。須立者同無異有。敵者同有異無。方成法自相",
    "X53n0861_001:0957a24": "相違。今立敵兩家。同喻有。異喻有。故非真法自相相",
    "X53n0861_001:0957b01": "違過。問。既非法自相相違。作決定相違不定過得不。",
    "X53n0861_001:0957b02": "答。亦非。夫決定相違不定過。立敵共諍一有法。因喻",
    "X53n0861_001:0957b03": "各異。皆具三相。徧是宗法性。同品定有性。異品徧無",
    "X53n0861_001:0957b04": "性。但互不生其正智。兩家猶豫。不能定成一宗。名決",
    "X53n0861_001:0957b05": "定相違不定過。今真故極成色雖是共諍一有法。因",
    "X53n0861_001:0957b06": "且是共。又各闕第三相。故非決定相違不定過。問。既",
    "X53n0861_001:0957b07": "無此過。何以因明疏云。犯法自相相違決定過。答。但",
    "X53n0861_001:0957b08": "是疏主縱筆之勢。是前共不定過中分出。是似法自",
    "X53n0861_001:0957b09": "相相違決定過。非真有故。有此所因。故置初三攝眼",
    "X53n0861_001:0957b10": "所不攝。更互簡諸不定。及相違等過。",
    "X53n0861_001:0957b11": "原似比量。總三十三過。因具十四。此過於彼。名同",
    "X53n0861_001:0957b12": "義異。故論主發問。以辯真偽。夫法自相下。釋因明",
    "X53n0861_001:0957b13": "四相違中第一種過。言同無異有者。謂立者同品",
    "X53n0861_001:0957b14": "無因。異品有因。同有異無者。謂敵者同品有因。異",
    "X53n0861_001:0957b15": "品無因。今立敵下。釋成此過非真。同喻有異喻有",
    "X53n0861_001:0957b16": "者。謂同喻異喻共以初三攝為因。問。既非下。轉微",
    "X53n0861_001:0957b17": "別過。夫決定下。釋因明六不定中第六種過。今真",
    "X53n0861_001:0957b18": "故下。顯此過非真。言各闕第三相者。謂闕異品徧",
    "X53n0861_001:0957b19": "無性。以根識二法各為同品。無異品體。故云各闕",
    "X53n0861_001:0957b20": "第三。問。既無此過下。釋因明疏主之過悞。以遵先",
    "X53n0861_001:0957b21": "輩。故但言縱筆之勢。言共不定分出者。是從因明",
    "X53n0861_001:0957b22": "不定六中。第一種過分出。以非真過。故云相似。有",
    "X53n0861_001:0957b23": "此所因者。謂有唯將初半後半為因。致有如是四",
    "X53n0861_001:0957b24": "過。故置圓滿成就之因。更互簡之。",
    "X53n0861_001:0957c01": "次明寄言簡過者。問。因初自許之言何用。答。緣三藏",
    "X53n0861_001:0957c02": "量中犯有法差別相違過。因明之法。量若有過。許着",
    "X53n0861_001:0957c03": "言遮。今三藏量既有此過。故置自許言遮。問。何得有",
    "X53n0861_001:0957c04": "此過耶。答。謂三藏量有法中。言雖不帶。意許諳含。緣",
    "X53n0861_001:0957c05": "大乘宗有兩般色。有離眼識本質色。有不離眼識相",
    "X53n0861_001:0957c06": "分色。若離眼識色。小乘即許。若不離眼識色。小乘不",
    "X53n0861_001:0957c07": "許。",
    "X53n0861_001:0957c08": "已辯正因。當辯寄言簡過。故論主牒科發問。以明",
    "X53n0861_001:0957c09": "著言遮過之意。有法差別相違過者。即因明四相",
    "X53n0861_001:0957c10": "違中第四種過。以有法有差別二義。則因與彼相",
    "X53n0861_001:0957c11": "違。問。何得有此過下。釋成有法差別義。言諳含者。",
    "X53n0861_001:0957c12": "諳。知也。即意許義。謂意中自許。不發於言。謂之諳",
    "X53n0861_001:0957c13": "含。本質色者。即諸根身。及於器界。謂眼意緣時。託",
    "X53n0861_001:0957c14": "彼為質。變影為相。以彼本有。說名本質。故說本質",
    "X53n0861_001:0957c15": "離於眼識。相分色者。即託前本質。變影為相。眼識",
    "X53n0861_001:0957c16": "緣色時。於自證體上。雖變相緣。以是現量。親得境",
    "X53n0861_001:0957c17": "體。不起分別。故於本質唯得相分。名親非緣。以變",
    "X53n0861_001:0957c18": "相故。隔越本質名踈所緣。又相分色。與能緣識。同",
    "X53n0861_001:0957c19": "一體生。故說相分不離眼識。小乘志在本質。故不",
    "X53n0861_001:0957c20": "許色不離眼識。殊不知即本質。亦從無始以來一",
    "X53n0861_001:0957c21": "切眾生共相所變。豈離心有。",
    "X53n0861_001:0957c22": "今三藏量云。真故極成色是有法。若望言陳自相。是",
    "X53n0861_001:0957c23": "立敵共許色。及舉初三攝眼所不攝因。亦但成立共",
    "X53n0861_001:0957c24": "許色不離於眼識。若望三藏意中所許。但立相分色。",
    "X53n0861_001:0958a01": "不離眼識。將初三攝眼所不攝因。成立有法上意之",
    "X53n0861_001:0958a02": "差別相分色。定不離眼識。故因明疏云。謂真故極成",
    "X53n0861_001:0958a03": "色。是有法自相。定不離眼識色。是法自相。定離眼識",
    "X53n0861_001:0958a04": "色非定離眼識色。是有法差別。立者意許是不離眼",
    "X53n0861_001:0958a05": "識色。",
    "X53n0861_001:0958a06": "論主推明三藏量中言陳意許之義。謂若望言陳",
    "X53n0861_001:0958a07": "自相。唯是立敵共許本質色為前陳。及至舉因合",
    "X53n0861_001:0958a08": "成宗體。亦是成立共許本質色不離眼識。是為立",
    "X53n0861_001:0958a09": "敵共許一有法以成宗體。若望三藏意許。但將此",
    "X53n0861_001:0958a10": "因成立有法上意許差別一分相分色。定不離眼",
    "X53n0861_001:0958a11": "識。故因明疏下。引證前陳有法有差別義。",
    "X53n0861_001:0958a12": "問。外人出三藏量有法相違過時。自許之言。如何遮",
    "X53n0861_001:0958a13": "得。答。待外人申違量時。將自許二字。出外人量不定",
    "X53n0861_001:0958a14": "過。外量既自帶過。更有何理。能顯得三藏量中有法",
    "X53n0861_001:0958a15": "差別相違過耶。",
    "X53n0861_001:0958a16": "問答以明互相帶過。不得成真能破義。",
    "X53n0861_001:0958a17": "問。小乘申違量行相如何。答。小乘云。乍觀立者言陳",
    "X53n0861_001:0958a18": "自相。三支無過。及推所立。元是諳含。若於有法上意",
    "X53n0861_001:0958a19": "之差別。將因喻成立有法上意許相分色不離眼識",
    "X53n0861_001:0958a20": "者。即眼識不得為同喻。且如眼識。無不離色。以一切",
    "X53n0861_001:0958a21": "色皆離眼識故。既離眼識。不得為同喻。便成異喻。即",
    "X53n0861_001:0958a22": "初三等因。却向異喻眼識上轉。故論云。同品無處。不",
    "X53n0861_001:0958a23": "成立者之宗。異品有處。反成敵者相違宗義。",
    "X53n0861_001:0958a24": "此中問答。明小乘將申相違量時。推尋前量帶過",
    "X53n0861_001:0958b01": "有無。然後可成能破。謂乍觀言陳。三支無過。及推",
    "X53n0861_001:0958b02": "所成立之宗。知含有過。若將因喻成立相分色不",
    "X53n0861_001:0958b03": "離眼識。即不得以眼識為同喻。且如眼識。無不離",
    "X53n0861_001:0958b04": "色者。眼耳二識。離中取境。色與眼識。決定相離。離",
    "X53n0861_001:0958b05": "則不得為同喻。反成異喻。即前量因。却向異喻眼",
    "X53n0861_001:0958b06": "識上轉。故論云下。引證差別相違義。以初三等因。",
    "X53n0861_001:0958b07": "既向異喻中轉。則同品處無。是為差別相違。",
    "X53n0861_001:0958b08": "即小乘不改立者之因。申相違量云。真故極成色是",
    "X53n0861_001:0958b09": "有法。非不離眼識宗。因云初三攝眼所不攝故。同喻",
    "X53n0861_001:0958b10": "如眼識。合云。諸初三攝眼所不攝故者。皆非不離眼",
    "X53n0861_001:0958b11": "識。同喻如眼識。言非者無也。小乘云。無不離眼識色",
    "X53n0861_001:0958b12": "即遮三藏意許相分色是無也。",
    "X53n0861_001:0958b13": "小乘相違量中。不改前因。及前同喻。但以非不離",
    "X53n0861_001:0958b14": "眼識之宗。與前宗相違。則因喻隨之。是為因中不",
    "X53n0861_001:0958b15": "定相違過也。真故下。正申相違量。言非下。釋成與",
    "X53n0861_001:0958b16": "前量相違。名有法差別相違因。",
    "X53n0861_001:0958b17": "所以三藏預著自許之言句。取他方佛色。却與外人",
    "X53n0861_001:0958b18": "量作不定過。出過云。為如眼識。是初三攝眼所不攝。",
    "X53n0861_001:0958b19": "眼識非不離眼識色。證汝極成色非不離眼識色耶。",
    "X53n0861_001:0958b20": "為如我自許他方佛色。亦是初三攝眼所不攝。他方",
    "X53n0861_001:0958b21": "佛色。是不離眼識色。却證汝極成色是不離眼識耶。",
    "X53n0861_001:0958b22": "外人相違量。既犯共中他不定過。明知非真能破也。",
    "X53n0861_001:0958b23": "三藏量。却成真能立也。",
    "X53n0861_001:0958b24": "此將自許之言。相違小乘量中有不定過。他方佛",
    "X53n0861_001:0958c01": "色。原是大乘自許。既屬大乘。亦是不離眼識色。即",
    "X53n0861_001:0958c02": "將初三等因。成立他方佛色不離眼識。與彼初三",
    "X53n0861_001:0958c03": "等因。成立眼識非不離眼識色。是相違義。亦是因",
    "X53n0861_001:0958c04": "明六不定中第一種過。為如眼識下。牒小乘相違",
    "X53n0861_001:0958c05": "量。為如我自許下。大乘自立與彼相違量。彼自帶",
    "X53n0861_001:0958c06": "過。則能破非真。彼既非真。三藏量却成真能立也。",
    "X53n0861_001:0958c07": "問。因中若不言自許。空將他方佛色與外人相違量",
    "X53n0861_001:0958c08": "作不定過。有何不可。答。若空將他方佛色。不言自許",
    "X53n0861_001:0958c09": "者。即他小乘不許。犯一分他隨一過。他不許此一分",
    "X53n0861_001:0958c10": "他方佛色在初三攝眼所不攝因中故。故因明疏云。",
    "X53n0861_001:0958c11": "若不言自許。即不得以他方佛色而為不定。此言便",
    "X53n0861_001:0958c12": "有隨一過故。問。何不待外人申違量後。著自許言。何",
    "X53n0861_001:0958c13": "要預前著耶。答。臨時恐難。所以先防。",
    "X53n0861_001:0958c14": "此中問答以明自許之言。著與不著之意。若不著",
    "X53n0861_001:0958c15": "自許之言於因初。即不得以他方佛色與小乘相",
    "X53n0861_001:0958c16": "違。以彼不許他方佛色在因中。即犯四不成中第",
    "X53n0861_001:0958c17": "二種過。由彼不許。是謂隨一不成之過。故因明疏",
    "X53n0861_001:0958c18": "云下。引證不言自許。必有隨一過故。問。何不待外",
    "X53n0861_001:0958c19": "人下。徵明先防為要。",
    "X53n0861_001:0958c20": "次申問答者。一問真故二字。已簡違教過。何故前陳",
    "X53n0861_001:0958c21": "宗依上。若不著極成言。又有違宗之失。答。真故二字。",
    "X53n0861_001:0958c22": "但簡宗體上違教過。不簡宗依上違宗。若極成二字。",
    "X53n0861_001:0958c23": "即簡宗依上違宗等過也。",
    "X53n0861_001:0958c24": "由前寄言所簡之過。於宗體宗依混淆。恐學者難",
    "X53n0861_001:0959a01": "辯。故論主重申問答詳明。真故二字。但簡宗體上",
    "X53n0861_001:0959a02": "違教過者。前量立色定不離眼識以為宗體。而世",
    "X53n0861_001:0959a03": "間淺近。生而知之。色離識有。阿含經中。亦許色離",
    "X53n0861_001:0959a04": "識有。是違世間。及違教過。色離識有。關於宗體色",
    "X53n0861_001:0959a05": "不離識。今以真故勝義簡之。故云但簡宗體上違",
    "X53n0861_001:0959a06": "教等過。極成二字。即簡宗依上違宗等過者。前陳",
    "X53n0861_001:0959a07": "有法色為宗依。所言色者。總包菩薩染汙色。及佛",
    "X53n0861_001:0959a08": "有漏色。他方佛色。佛無漏色。小乘不許。即犯他一",
    "X53n0861_001:0959a09": "分所別不極成。大乘不許。即犯自一分所別不極",
    "X53n0861_001:0959a10": "成。總收兩宗。即犯自他隨一一分所依不極成。已",
    "X53n0861_001:0959a11": "上四色。關於真故之色。今以極成二字簡之。故云",
    "X53n0861_001:0959a12": "即簡宗依上違宗等過。",
    "X53n0861_001:0959a13": "問。後陳眼識。與同喻眼識何別。答言後陳眼識雖同。",
    "X53n0861_001:0959a14": "意許各別。後陳眼識。意許是自證分。同喻眼識。意許",
    "X53n0861_001:0959a15": "是見分。即見不離自證分故。如同宗中相分不離自",
    "X53n0861_001:0959a16": "證分也。問。若爾。何不立量云。相分是有法。定不離自",
    "X53n0861_001:0959a17": "證分是宗。因云初三攝眼所不攝故。同喻如見分。答。",
    "X53n0861_001:0959a18": "小乘不許有四分故。恐犯隨一等過。故但言眼識。",
    "X53n0861_001:0959a19": "由前量中宗體同喻俱名眼識。恐學者不知名同",
    "X53n0861_001:0959a20": "義異。故有此問。謂八種識。各有四分。各有所緣境。",
    "X53n0861_001:0959a21": "名為相分。各有能緣心。名為見分。見分各有現量",
    "X53n0861_001:0959a22": "果體。名自證分。自證分各有現量果體。名證自證",
    "X53n0861_001:0959a23": "分。後陳眼識。名自證分者。以是眼家果體。相見二",
    "X53n0861_001:0959a24": "分從體變現而能了別。故自證分名為眼識。同喻",
    "X53n0861_001:0959b01": "眼識名見分者。以是眼家能緣之心。能了境故。亦",
    "X53n0861_001:0959b02": "名眼識。今據見相二分俱不離彼自證分體。故依",
    "X53n0861_001:0959b03": "相分為有法。兼取自證分立宗。即以見分為喻。若",
    "X53n0861_001:0959b04": "爾下。徵明小乘不許四分。不得以四分之名立宗。",
    "X53n0861_001:0959b05": "故於後陳。同喻。俱言眼識。",
    "X53n0861_001:0959b06": "問。此量言陳立得何色耶。答。若但望言陳。即相質二",
    "X53n0861_001:0959b07": "色皆成不得。若將意就言。即立得相分色也。又解。若",
    "X53n0861_001:0959b08": "小乘未徵問前。即將言就意立。若大乘答後。即將意",
    "X53n0861_001:0959b09": "就言立也。問。既分相分本質兩種色。便是不極成故。",
    "X53n0861_001:0959b10": "前陳何言極成色耶。相分非共許故。答。若望言陳有",
    "X53n0861_001:0959b11": "法自相立敵共許色。故著極成。若相分色。是大乘意",
    "X53n0861_001:0959b12": "許。何關言陳自相寧有不極成乎。諸鈔皆云不得分",
    "X53n0861_001:0959b13": "開者。非也。若爾。小乘執佛有漏色。大乘佛無漏色。等",
    "X53n0861_001:0959b14": "在於前陳。若不分開。應名極成色耶。彼既不爾。此云",
    "X53n0861_001:0959b15": "何然。",
    "X53n0861_001:0959b16": "此中問答明前量中所立宗依之色。言相質二色",
    "X53n0861_001:0959b17": "皆成不得者。謂於言陳色時。色之一字。於眼識上",
    "X53n0861_001:0959b18": "非不遠離。故不得成定不離眼識之宗。是明共諍",
    "X53n0861_001:0959b19": "言陳時。若將意就言立相分色者。謂將意許相分",
    "X53n0861_001:0959b20": "之色。就於言陳本質色立。此明已立意許時。又解",
    "X53n0861_001:0959b21": "下。重明言陳意許。未徵問前。立者將言就意。似立",
    "X53n0861_001:0959b22": "言陳。大乘答後。敵者知意就言。却成意許。既分相",
    "X53n0861_001:0959b23": "分下。問色有二種。便是有法不極成。何言前陳為",
    "X53n0861_001:0959b24": "極成色。相分非共許故者。謂犯隨一不極成過。若",
    "X53n0861_001:0959c01": "望下。答明言陳自相。當著極成。以簡兩宗不許之",
    "X53n0861_001:0959c02": "色。若是大乘自許相分。不涉言陳。自極成矣。諸鈔",
    "X53n0861_001:0959c03": "皆云不得分開者。謂因明鈔中。不許分開本質相",
    "X53n0861_001:0959c04": "分。此非理也。若爾者。牒上不分之意。謂若不分。即",
    "X53n0861_001:0959c05": "如小乘執佛色有漏。大乘明佛色無漏。一等在有",
    "X53n0861_001:0959c06": "法中。若亦不分。豈總收為極成色耶。彼之極成與",
    "X53n0861_001:0959c07": "不極成。既不許不分。此相質二色。云何然也。",
    "X53n0861_001:0959c08": "問。今談宗顯性。云何廣引三支比量之文。答。諸佛說",
    "X53n0861_001:0959c09": "法。尚依俗諦。況三支比量。理貫五明。以破立為宗。言",
    "X53n0861_001:0959c10": "生智了為體。摧凡小之異執。定佛法之綱宗。所以教",
    "X53n0861_001:0959c11": "無智而不圓。木非繩而靡直。比之可以生誠信。伏邪",
    "X53n0861_001:0959c12": "倒之疑心。量之可以定真詮。杜狂愚之妄說。故得正",
    "X53n0861_001:0959c13": "法之輪永轉。唯識之旨廣行。則事有顯理之功。言有",
    "X53n0861_001:0959c14": "定邦之力。如慈恩大師云。因明論者。元唯佛說。文廣",
    "X53n0861_001:0959c15": "義散。備在眾經。故地持論云。菩薩求法。當於何求。當",
    "X53n0861_001:0959c16": "於一切五明處求。求因明者。為破邪論。安立正道。",
    "X53n0861_001:0959c17": "永明大師。深窮性相。精覈禪宗。觀諸時彥。各崇其",
    "X53n0861_001:0959c18": "尚。立宗以統之。故此問云。談宗顯性。乃宗鏡之旨。",
    "X53n0861_001:0959c19": "比量之文。乃宗鏡錄中所引餘論。答中。謂世尊說",
    "X53n0861_001:0959c20": "法。皆談宗顯性。尚依俗諦而演。比量之理。貫攝五",
    "X53n0861_001:0959c21": "明。則真俗兼具。豈非談宗顯性乎。五明者。內明。因",
    "X53n0861_001:0959c22": "明。聲明。醫方明。工巧明。以破立下。釋因明之體用。",
    "X53n0861_001:0959c23": "所以下。喻因明之力用。比之下。以法合喻。故得下。",
    "X53n0861_001:0959c24": "顯因明之效騐。如慈恩下。皆證前義。",
    "X53n0861_001:0960a01": "劫初足目。創標真似。爰暨世親。再陳軌式。雖紀綱已",
    "X53n0861_001:0960a02": "列。而幽致未分。故使賓主對揚。猶疑立破之則。有陳",
    "X53n0861_001:0960a03": "那菩薩。是稱命世。賢劫千佛之一佛也。匿跡巖藪。棲",
    "X53n0861_001:0960a04": "巒等持。觀述作之利害。審文義之繁約。於時巖谷振",
    "X53n0861_001:0960a05": "吼。雲霞變彩。山神捧菩薩足。高數百尺。唱言。佛說因",
    "X53n0861_001:0960a06": "明。玄妙難究。如來滅後。大義淪絕。今幸福智攸邈。深",
    "X53n0861_001:0960a07": "達聖旨。因明論道。願請重弘。菩薩乃放神光。照燭機",
    "X53n0861_001:0960a08": "感。時彼南印土按達羅國王。見放光明。疑入金剛喻",
    "X53n0861_001:0960a09": "定。請證無學果。菩薩曰。入定觀察。將釋深經。心期大",
    "X53n0861_001:0960a10": "覺。非願小果。王言。無學果者。諸聖攸仰。請尊速證。菩",
    "X53n0861_001:0960a11": "薩撫之。欲遂王請。妙吉祥菩薩。因彈指警曰。何捨大",
    "X53n0861_001:0960a12": "心。方興小志。為廣利益者。當轉慈氏所說瑜伽。匡正",
    "X53n0861_001:0960a13": "頹綱。可製因明。重成規矩。陳那敬受指誨。奉以周旋。",
    "X53n0861_001:0960a14": "於是覃思研精。乃作因明正理門論。",
    "X53n0861_001:0960a15": "足目者。始標真似兩門之論師也。龍樹云。如是過",
    "X53n0861_001:0960a16": "類。足目所說。多分說為似能破性。世親軌式。亦不",
    "X53n0861_001:0960a17": "出真似兩門。義散諸論。未集成編。陳那下。述菩薩",
    "X53n0861_001:0960a18": "造論之由。至於山神捧足唱言。國王疑定請證。文",
    "X53n0861_001:0960a19": "殊彈指誡警。證之此論。功非小果。",
    "X53n0861_001:0960a20": "正理者。諸法本真之體義。門者。權衡照解之所由。又",
    "X53n0861_001:0960a21": "瑜伽論云。云何名因明處。為於觀察義中諸所有事。",
    "X53n0861_001:0960a22": "所建立法。名觀察義。能隨順法。名諸所有事。諸所有",
    "X53n0861_001:0960a23": "事。即是因明為因。照明觀察義故。且如外道執聲為",
    "X53n0861_001:0960a24": "常。若不以量比破之。何由破執。如外道立量云。聲是",
    "X53n0861_001:0960b01": "有法。定常為宗。因云所作性故。同喻如虗空。所以虗",
    "X53n0861_001:0960b02": "空非所作性。則因上不轉。引喻不齊。立聲為常不成。",
    "X53n0861_001:0960b03": "若佛法中。聲是無常。立量云。聲是有法。定無常為宗。",
    "X53n0861_001:0960b04": "因云所作性故。同喻如瓶盆。異喻如虗空等。是知若",
    "X53n0861_001:0960b05": "無此量。曷能顯正摧邪。所以實際理地。不受一塵。佛",
    "X53n0861_001:0960b06": "事門中。不捨一法。若欲學諸佛方便。須具菩薩徧行。",
    "X53n0861_001:0960b07": "一一洞明。方成大化。",
    "X53n0861_001:0960b08": "正理者下。釋正理門三字。又瑜伽下。引論釋因明",
    "X53n0861_001:0960b09": "二字。所建立法名觀察義者。為所成立之宗。能隨",
    "X53n0861_001:0960b10": "順法名諸所有事者。為前陳有法。即是因明為因",
    "X53n0861_001:0960b11": "照明觀察義故者。正釋因明二字。因明為因者。以",
    "X53n0861_001:0960b12": "三支為因。能生照明觀察諸義之智為果。智即明",
    "X53n0861_001:0960b13": "義。故名因明。且如下。舉例。明外宗執常帶過。若佛",
    "X53n0861_001:0960b14": "下。顯大乘立量為真能破。實際理地。常寂光也。廓",
    "X53n0861_001:0960b15": "然無象。故不受一塵。佛事門中。利生道也。萬行斯",
    "X53n0861_001:0960b16": "備。故不捨一法。菩薩徧行。即是五明。洞達五明。行",
    "X53n0861_001:0960b17": "方周徧。",
    "X53n0861_001:0960b19": "三支比量義鈔(終)"
}