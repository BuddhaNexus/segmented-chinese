{
    "X70n1403_003:0777c04": "師子林天如和尚語錄卷之三",
    "X70n1403_003:0777c06": "小師　善遇　編",
    "X70n1403_003:0777c07": "法語",
    "X70n1403_003:0777c08": "示用菴照上人",
    "X70n1403_003:0777c09": "佛法徧在一切處。一切處不容尋討。舉足下足菩提",
    "X70n1403_003:0777c10": "場。認得分明還不是。滿眼滿耳處沒蹤沒由。沒蹤沒",
    "X70n1403_003:0777c11": "由處滿眼滿耳。古人此等語言。大似一手擡一手搦。",
    "X70n1403_003:0777c12": "待汝自家瞥地慶快平生。奈何千萬人中求一箇半",
    "X70n1403_003:0777c13": "箇覿體承當。了不可得。此無他。欲明恁麼事。須是恁",
    "X70n1403_003:0777c14": "麼人。若是越格丈夫。有移天關轉地軸底手段。就銀",
    "X70n1403_003:0777c15": "山銕壁裏點開達磨眼睛。向石火電光中爍破瞿曇",
    "X70n1403_003:0777c16": "面目。拈起龜毛拂子。吞却百億蘇迷盧。倒轉兔角杖",
    "X70n1403_003:0777c17": "頭。傾出無邊香水海。有時遇賤即貴。迦葉糞掃衣價",
    "X70n1403_003:0777c18": "直百千萬。有時遇貴即賤。輪王髻中寶不直半文錢。",
    "X70n1403_003:0777c19": "到者裏方有少分相應。既得相應。方知三世諸佛歷",
    "X70n1403_003:0777c20": "代祖師與自己同一處安身立命。既知佛祖落處。方",
    "X70n1403_003:0777c21": "知佛祖用處。既知佛祖用處。方知宗門下神出鬼沒",
    "X70n1403_003:0777c22": "敲東擊西。以句剗句。以機奪機。設平地牢關。布縵天",
    "X70n1403_003:0777c23": "網子。如金翅擘海。如香象截流。如師子教兒。懸厓一",
    "X70n1403_003:0777c24": "拶乃至打草驚蛇。據欵結案。盡是將自得不傳之妙",
    "X70n1403_003:0778a01": "轉作為人方便。信手拈來。當頭覷破。似空合空。無一",
    "X70n1403_003:0778a02": "毫滲漏。如鏡照鏡。無半點誵訛。如巨靈擘破太華山。",
    "X70n1403_003:0778a03": "腕頭不費纖毫力。始可稱為摟空如來藏。拶碎祖師",
    "X70n1403_003:0778a04": "關底越格大丈夫也。是則固是。只如臨濟大師道。有",
    "X70n1403_003:0778a05": "時先照後用。有時先用後照。有時照用同時。有時照",
    "X70n1403_003:0778a06": "用不同時。此四句中有一句指鹿為馬。有一句按牛",
    "X70n1403_003:0778a07": "喫草。有一句鬼門上貼卦。有一句口縫未開。說破了",
    "X70n1403_003:0778a08": "也。你還作麼生定當。若也定當不出。切忌渾侖吞棗。",
    "X70n1403_003:0778a09": "辜負先德。埋沒己靈。且將如上許多閑絡索拈向一",
    "X70n1403_003:0778a10": "邊。只就本參事上密切體究。一切時一切處猛著精",
    "X70n1403_003:0778a11": "彩。看他是箇甚麼道理。閑忙靜閙動轉施為畢竟承",
    "X70n1403_003:0778a12": "誰恩力。政當體究之時。不得墯古人窠臼。不得受諸",
    "X70n1403_003:0778a13": "聖羅籠。不得避喧求靜。不得捨事就理。前輩斥云。死",
    "X70n1403_003:0778a14": "水浸石頭。鬼窟作活計。緣木求魚。撥波覓水。乃學者",
    "X70n1403_003:0778a15": "之大病也。須是具辨龍蛇之眼。毫髮不受人瞞。用擒",
    "X70n1403_003:0778a16": "虎兕之手。斯須不容放過。勘辨既明。把捉既定。却不",
    "X70n1403_003:0778a17": "妨向塵勞世網中大抹高揮熾然作用。亦不妨向語",
    "X70n1403_003:0778a18": "言文字上東咬西嚼傳唱敷揚。著著是你得力時。頭",
    "X70n1403_003:0778a19": "頭有箇出身路。豈不見道。大道只在目前。要且目前",
    "X70n1403_003:0778a20": "難覩。欲識大道真體。不離聲色言語。恁麼提掇得行。",
    "X70n1403_003:0778a21": "挨拶得去。忽然洗面摸著鼻孔。當知照用四句空拳",
    "X70n1403_003:0778a22": "嚇小兒。臨濟大師在汝脚跟下蹲坐。吳門用菴照上",
    "X70n1403_003:0778a23": "人。志明大法。初苦咨參。出紙求語。不覺引起葛藤。紙",
    "X70n1403_003:0778a24": "長未盡。復說三偈以盡之。一。是句亦剗非亦剗。臨濟",
    "X70n1403_003:0778b01": "滅却正法眼。拍盲曾築大愚拳。不識睦州會擔板。二。",
    "X70n1403_003:0778b02": "老婆心是葛藤窠。佛法從來也沒多。一揑虗空成粉",
    "X70n1403_003:0778b03": "碎。眼前留得舊山河。三。真照無私用不虧。同時先後",
    "X70n1403_003:0778b04": "不同時。鬼家活計掀翻了。氣殺曹州小[病-丙+斯]兒。",
    "X70n1403_003:0778b05": "示能大拙長老蜀中歸山",
    "X70n1403_003:0778b06": "拙到無可拙處謂之大拙。纖毫拙不盡者。到不得大",
    "X70n1403_003:0778b07": "拙田地。此之大拙却非大巧若拙之拙。亦非巧盡拙",
    "X70n1403_003:0778b08": "出之拙。且非百不能百不會之拙。仍非奴郎不辨菽",
    "X70n1403_003:0778b09": "麥不分之拙。又非掘地覓天敲氷取火之拙者也。今",
    "X70n1403_003:0778b10": "時大方宗匠為師為徒者。一箇箇具大智慧。具大機",
    "X70n1403_003:0778b11": "變。拙之一字素不願聞。若望其一到大拙田地。盡恒",
    "X70n1403_003:0778b12": "沙劫不可得矣。且莫說今時。只如從上諸佛也到不",
    "X70n1403_003:0778b13": "得。歷代諸祖也到不得。天下老和尚也到不得。凡諸",
    "X70n1403_003:0778b14": "學佛之流。要悟禪悟道底。盡其智能竭其伎倆都到",
    "X70n1403_003:0778b15": "不得。則上座作此等批判。具此等見解。莫說到不得。",
    "X70n1403_003:0778b16": "夢也夢不見在。如今大拙能長老若必欲名實相應。",
    "X70n1403_003:0778b17": "親到者箇田地。須是先將諸佛諸祖併許多到不得",
    "X70n1403_003:0778b18": "底老凍儂。束作一束。送向千山萬山青松白雲半間",
    "X70n1403_003:0778b19": "草屋之下。深深掘箇地爐。就冷灰底一窖埋却。莫留",
    "X70n1403_003:0778b20": "絲毫影跡。莫露絲毫氣息。却不妨向冷灰之上燒糞",
    "X70n1403_003:0778b21": "火煨芋頭。飢則噇教飽。飽則信步行。徤則盤膝坐。困",
    "X70n1403_003:0778b22": "則伸脚眠。拚取一生殘性命。只恁麼絕學無為拙將",
    "X70n1403_003:0778b23": "去。拙去拙來。拙到無可拙處。忽然蹉脚踏翻冷灰。觸",
    "X70n1403_003:0778b24": "著佛祖鼻孔。同時打箇噴嚏起來道。如今埋沒我不",
    "X70n1403_003:0778c01": "得也。那時曰巧曰拙未免掩口一咲。亦未免遙向三",
    "X70n1403_003:0778c02": "千里外痛罵老拙一頓在。",
    "X70n1403_003:0778c03": "示如維那",
    "X70n1403_003:0778c04": "苦樂逆順道在其中。此乃龍門和尚赤心赤膽痛為",
    "X70n1403_003:0778c05": "學人警策之語也。蓋世間境緣。非苦即樂非順即逆。",
    "X70n1403_003:0778c06": "盡大地人遭他籠罩無出頭分。故學道之士往往因",
    "X70n1403_003:0778c07": "此四種退失初心喪壞法體者。亦不為不多矣。原夫",
    "X70n1403_003:0778c08": "曰苦曰逆。只是箇不如意底境界。能使人起憎起嫉",
    "X70n1403_003:0778c09": "起怨起惡。如值冤讐多方迴避。如遭繫縛百計求脫。",
    "X70n1403_003:0778c10": "引發種種煩惱。將一片道心等閑颺却。曰樂曰順只",
    "X70n1403_003:0778c11": "是箇如意底因緣。能使人起愛起貪起染起著。如嗜",
    "X70n1403_003:0778c12": "醇酒不覺沉酣。如貪宴寢不覺睡著。轉入轉深。將一",
    "X70n1403_003:0778c13": "片道心等閑忘却。却不知樂是苦因。順為逆本。四者",
    "X70n1403_003:0778c14": "相依互為出沒。皆世相變遷之常事耳。不應遇順樂",
    "X70n1403_003:0778c15": "則生欣。逢逆苦則反欣為怨。怨欣取舍鈎鎻連環。道",
    "X70n1403_003:0778c16": "念何從而在哉。當思樂緣苦境亦不偶然。總是宿業",
    "X70n1403_003:0778c17": "所招。繫乎定分。不容苟求而得。苟避而免也。又當思",
    "X70n1403_003:0778c18": "遇苦遇樂雖屬定分。然亦浮幻不實。暫有還無。以智",
    "X70n1403_003:0778c19": "眼觀之。妄起妄滅如樹頭風。如谷中響。如空裏華耳。",
    "X70n1403_003:0778c20": "於吾道何所礙焉。間有知是世相。知為定分。知屬浮",
    "X70n1403_003:0778c21": "幻底。向閑時冷處也說得圓融。儘有主宰。及乎真境",
    "X70n1403_003:0778c22": "現前。依舊分踈不下。擺撥不行。總而言之。只是見地",
    "X70n1403_003:0778c23": "未徹。劄脚未穩。道念輕微故爾。道念者何。了生死明",
    "X70n1403_003:0778c24": "大法之念也。其真實以是念橫在胸次間者。如握金",
    "X70n1403_003:0779a01": "剛王寶劒。萬丈寒光威凜凜地。聖來凡來恨不得一",
    "X70n1403_003:0779a02": "揮百雜碎。當此之時。處佛國天堂不見其順樂。居魔",
    "X70n1403_003:0779a03": "宮虎穴不見其逆苦。又有甚麼利便不利便。如意不",
    "X70n1403_003:0779a04": "如意處可得而分別哉。近時參玄上士。雖於逆順門",
    "X70n1403_003:0779a05": "頭具得隻眼。又或被一種虗名聲閑學解當頭瞞却。",
    "X70n1403_003:0779a06": "殊不知此等作為也是道在其中始得。苟非道在其",
    "X70n1403_003:0779a07": "中。直饒學解過人。聲名蓋世。亦未免遭先聖呵斥。以",
    "X70n1403_003:0779a08": "為癡狂外邊走。埋沒祖師心。可不畏乎。莫若屏絕外",
    "X70n1403_003:0779a09": "緣。單存正念。[拚-ㄙ+ㄊ]取窮徹骨。苦到底。守卑微於萬人之",
    "X70n1403_003:0779a10": "下。更[拚-ㄙ+ㄊ]取唇生醭。舌生毛。一丁不識。百事不能。只恁",
    "X70n1403_003:0779a11": "麼捱將去。異時驀忽向垃圾堆頭拈出一句半句。驚",
    "X70n1403_003:0779a12": "天動地。其聲名腥薌。自不容其掩矣。倘或不然。則依",
    "X70n1403_003:0779a13": "前被苦樂逆順穿却鼻孔去也。其中何道在之有哉。",
    "X70n1403_003:0779a14": "示樂真居士(狄同知)",
    "X70n1403_003:0779a15": "吾佛世尊之道。如杲日之在中天。光無私照。照無不",
    "X70n1403_003:0779a16": "覩。初非恠詭僻異之術。亦非險峻幽深之事。蓋其立",
    "X70n1403_003:0779a17": "言垂化。原始要終無非教人為善而已。為善者何。治",
    "X70n1403_003:0779a18": "心而已。治心者何。捨邪從正而已。心也者。從古逮今",
    "X70n1403_003:0779a19": "聖凡貴賤一切生靈之所共稟者也。充而論之。天地",
    "X70n1403_003:0779a20": "以之而建立。陰陽以之而運行。風雨晦明以之而變",
    "X70n1403_003:0779a21": "化。草木萬類以之而發生。其於人也。在眼為見。在耳",
    "X70n1403_003:0779a22": "為聞。在鼻為嗅。在舌為甞。乃至俯仰折旋行住坐臥。",
    "X70n1403_003:0779a23": "一靜一動一語一默。喜怒哀樂之情。取舍向背之行。",
    "X70n1403_003:0779a24": "皆心之所為也。窮其神妙。如經所謂。現寶剎於毛端。",
    "X70n1403_003:0779b01": "轉法輪於塵裏。擲大千於方外。納須彌於芥中。百千",
    "X70n1403_003:0779b02": "三昧靡不由之而變現也。心體本一。惟於應事接物",
    "X70n1403_003:0779b03": "之際或失主宰。遂有邪正真妄之分焉。真心者何。本",
    "X70n1403_003:0779b04": "來清淨無所汙染。本來解脫無所繫礙。妙應隨緣縱",
    "X70n1403_003:0779b05": "橫自在之謂也。妄心者何。由迷真覺。隨念變遷。識想",
    "X70n1403_003:0779b06": "紛飛根塵膠擾。而顛倒錯亂靡所不至之謂也。譬若",
    "X70n1403_003:0779b07": "鏡焉。本體明淨。胡來胡現漢來漢現。妍媸萬應毫髮",
    "X70n1403_003:0779b08": "無差。或不能護其本真而汙以妄垢。日積日厚。則本",
    "X70n1403_003:0779b09": "明本淨者隱矣。既有妄心則所趨所為悉名妄業。既",
    "X70n1403_003:0779b10": "有妄業則有妄報。業報相隨若形影之不相離。然則",
    "X70n1403_003:0779b11": "三塗五苦生死輪迴不可得而免矣。究其背真向妄",
    "X70n1403_003:0779b12": "一至于此。倘無治法則其害何窮。是故吾佛思所以",
    "X70n1403_003:0779b13": "治之。演出一大藏教。曲垂種種方便者。皆去妄就真",
    "X70n1403_003:0779b14": "之法也。亦猶磨鏡之方藥焉。使其日治日磨。垢盡明",
    "X70n1403_003:0779b15": "現而後已。苟知治心如治鏡。則人皆可使為聖賢之",
    "X70n1403_003:0779b16": "歸。使人人為聖賢之歸。則吾佛治心之道豈恠詭僻",
    "X70n1403_003:0779b17": "異之術。險峻幽深之事哉。世之昧者。或主乎先入之",
    "X70n1403_003:0779b18": "言。局於一偏之見。不能刮目佛書。留心佛道。既不知",
    "X70n1403_003:0779b19": "信而反見謗。是猶盲者之謗日。孰能加損於無私之",
    "X70n1403_003:0779b20": "照哉。自佛法流東以來。受其惠者盈天下爾。後時殊",
    "X70n1403_003:0779b21": "事異法久弊生。依文解義者多。力行脩治者少。是以",
    "X70n1403_003:0779b22": "達磨一來掃空陳弊。直指人心不立文字。貴在機先",
    "X70n1403_003:0779b23": "言外脫體承當。謂之教外別傳。極其省要痛快者也。",
    "X70n1403_003:0779b24": "自此別傳之宗布滿海內。而名公鉅儒亦皆幡然從",
    "X70n1403_003:0779c01": "之。如裴相國．張相國．白侍郎．柳刺史．楊內翰．楊次公．",
    "X70n1403_003:0779c02": "趙清獻公．富鄭公．黃太史．蘇翰林輩。皆不離富貴功",
    "X70n1403_003:0779c03": "名文章事業。而能發明直指之道。氣吞佛祖。聲撼乾",
    "X70n1403_003:0779c04": "坤。豈非一生取辦而千古慶快者哉。今廣平西村狄",
    "X70n1403_003:0779c05": "相公亦深信吾宗者。泰定乙丑丙寅間余寓吳門幻",
    "X70n1403_003:0779c06": "住菴。西村丁母憂。廬墓於閶關外。其孝行盛稱于時。",
    "X70n1403_003:0779c07": "余甞為撰廬墓序。多引儒典之言。而西村以佛法見",
    "X70n1403_003:0779c08": "問。余乃許之曰。他日為西村言之未晚也。由是燕鴻",
    "X70n1403_003:0779c09": "南北。曠不相聞者十有六年矣。近余重到幻住而西",
    "X70n1403_003:0779c10": "村亦自京還。年登五十。富貴方來。忽出長紙二幅求",
    "X70n1403_003:0779c11": "語進道。舉向來相許之言。似索余之宿逋也。然我宗",
    "X70n1403_003:0779c12": "無語句。亦無一法與人。惟在乎自參自悟自得耳。其",
    "X70n1403_003:0779c13": "自參自悟之方。先須照破世間虗名浮利恩愛豪華。",
    "X70n1403_003:0779c14": "萬境萬緣同一夢幻。次須痛念流光如箭時不待人。",
    "X70n1403_003:0779c15": "生死岸頭無本可據。然後將宗門中省要處念念提",
    "X70n1403_003:0779c16": "撕。政當提撕之時。於脩身齊家聽訟治獄禮樂刑政",
    "X70n1403_003:0779c17": "之宣行。案牘簡書之酬酢。總不相妨。總是下手得力",
    "X70n1403_003:0779c18": "處。果能如是。功不浪施念無虗棄。驀忽剖破藩籬。摸",
    "X70n1403_003:0779c19": "著佛祖巴鼻。豈復讓於裴張蘇黃輩哉。今西村之索",
    "X70n1403_003:0779c20": "我者。我已償其逋矣。發明直指之道。吾亦有望於西",
    "X70n1403_003:0779c21": "村。他日重逢。吾將索公之逋也。公當力行之。深造之。",
    "X70n1403_003:0779c22": "示真殿主",
    "X70n1403_003:0779c23": "僧問趙州如何是佛。州云殿裏底。此一轉語。輕若遊",
    "X70n1403_003:0779c24": "空絲。不費纖毫氣力。快若吹毛劒。掃空萬別千差。從",
    "X70n1403_003:0780a01": "上佛祖到者裏石火電光把捉不住。正法眼藏到者",
    "X70n1403_003:0780a02": "裏瓦解氷消提掇不起。十方空索索。一法不當情。無",
    "X70n1403_003:0780a03": "粘不解而無縛不除矣。近代學語之流。不識古人舌",
    "X70n1403_003:0780a04": "頭落處。見他道箇殿裏底。便乃橫生擬議。或謂佛是",
    "X70n1403_003:0780a05": "觸目現成。有情無情同一覺體。或謂佛是惟心所造。",
    "X70n1403_003:0780a06": "木雕泥塑能顯法身。或謂此是傍邊指點。聲前意外",
    "X70n1403_003:0780a07": "別露真機。或謂此是格外提持。即相離相而非離非",
    "X70n1403_003:0780a08": "即。點檢將來。都是錯會。既是錯會。未免粘上增粘縛",
    "X70n1403_003:0780a09": "上加縛。帶累古德靈妙之言翻成戲論。豈不是屈事。",
    "X70n1403_003:0780a10": "直饒離却如上錯會。別資一路意解得行。爭奈遇緣",
    "X70n1403_003:0780a11": "觸境依舊透脫不過。此無他。只是自己分上不曾透",
    "X70n1403_003:0780a12": "頂透底脫略一回。大似隔靴抓痒於事何濟。如今要",
    "X70n1403_003:0780a13": "脫略一回也無難事。只消就本參親切處猛著精神。",
    "X70n1403_003:0780a14": "橫看竪看。忽爾看破。方知殿裏底話。乃至如上四種",
    "X70n1403_003:0780a15": "橫議。一切處瞞你不得了也。吳興真禪人。頑石和尚",
    "X70n1403_003:0780a16": "之子。掛錫大乘。充殿主之職。其為眾為己之心打成",
    "X70n1403_003:0780a17": "一片。誠慕道衲子也。傳頑石之命過余求語。於是示",
    "X70n1403_003:0780a18": "以前說。而奉饒一偈云。如何是佛殿裏底。三世如來",
    "X70n1403_003:0780a19": "眼花起。燈籠露柱咲顏開。咲破虗空半邊觜。咄。",
    "X70n1403_003:0780a20": "示蜀中果講主",
    "X70n1403_003:0780a21": "即文字之謂教。離文字之謂禪。禪非外教而禪。教非",
    "X70n1403_003:0780a22": "外禪而教。教乃有文字之禪。禪乃無文字之教。曰禪",
    "X70n1403_003:0780a23": "曰教名異實同。蓋同一治心之善權方便耳。佛說一",
    "X70n1403_003:0780a24": "切法。為度一切心。我無一切心。何用一切法。亦如醫",
    "X70n1403_003:0780b01": "方萬品。為病證萬差而設。苟去其病。則溫涼虗實之",
    "X70n1403_003:0780b02": "劑何所施焉。彼未達方便之理者。乃各私其所宗。教",
    "X70n1403_003:0780b03": "則以記持誦習依文解義為尚。禪則以拍盲枯坐不",
    "X70n1403_003:0780b04": "涉義路為高。各執一是。彼此相非。苟非徹悟自心親",
    "X70n1403_003:0780b05": "見佛祖善權之意者。其是非何自而息哉。昔德山和",
    "X70n1403_003:0780b06": "尚以聰敏智辯講貫金剛奧義。氣吞江海。及乎出峽",
    "X70n1403_003:0780b07": "初見龍潭。遽云。龍又不現。潭又不見。早已摸索不著",
    "X70n1403_003:0780b08": "矣。至夜參吹滅紙燭處打失眼睛。始肯道。窮諸玄辯",
    "X70n1403_003:0780b09": "若一毫置於太虗。竭世樞機似一滴投於巨壑。由是",
    "X70n1403_003:0780b10": "拈一條白棒打風打雨。此豈記持誦習依文解義之",
    "X70n1403_003:0780b11": "境界也哉。又如圓悟和尚早味禪旨眼空諸方。萬里",
    "X70n1403_003:0780b12": "南來諸大老莫不歎異而首肯之。既而見東山演祖",
    "X70n1403_003:0780b13": "備呈所解。祖曰。勤上座。你說底是法座頭禪。濟不得",
    "X70n1403_003:0780b14": "事。圓悟不肯其說。拂袖便行。後至金山寺。於熱病中",
    "X70n1403_003:0780b15": "檢點平生所解底。並無得力處。乃自省悔。再參東山。",
    "X70n1403_003:0780b16": "因聞頻呼小玉之話有疑。未幾聞鷄聲廓爾脫略。始",
    "X70n1403_003:0780b17": "悟前非。此又豈拍盲枯坐者所能至是哉。夫此二老。",
    "X70n1403_003:0780b18": "其初也自謂俊鷹快鷂不受羅籠。賴遇本色宗匠以",
    "X70n1403_003:0780b19": "惡辣手與之揭開頂門正眼。然後如象王擺脫羈鎻。",
    "X70n1403_003:0780b20": "海上橫行。如獰龍奮迅于九霄。興雲布雨等若遊戲。",
    "X70n1403_003:0780b21": "當是時也。心法雙泯藥病兩忘。佛來祖來退步有分。",
    "X70n1403_003:0780b22": "尚何教禪之足論哉。蜀中果講主。前二大老之里人",
    "X70n1403_003:0780b23": "也。舍教而禪。篤志于進。天目夏罷將理歸楫。求語為",
    "X70n1403_003:0780b24": "別。舉此似之。脫或勇憤不禁。脚蹉手跌。觸翻灩澦堆。",
    "X70n1403_003:0780c01": "踏斷三巴路。圓悟德山亦當望塵而拜。爾其勉之。",
    "X70n1403_003:0780c02": "示昱藏主",
    "X70n1403_003:0780c03": "佛祖無上妙道。初非強生節目。且非異端揑恠。又非",
    "X70n1403_003:0780c04": "甚高難行之事。只是你日用常行見成受用底。強而",
    "X70n1403_003:0780c05": "名之喚作自性天真佛。又喚作自己主人公。近而言",
    "X70n1403_003:0780c06": "之。你一切時一切處用釋迦老子眼睛耳朵見色聞",
    "X70n1403_003:0780c07": "聲。用達磨大師舌根鼻孔出言吐氣。極而論之。十方",
    "X70n1403_003:0780c08": "諸佛諸祖各各赤窮。性命盡在你掌握之中。揑聚放",
    "X70n1403_003:0780c09": "開無不由你。你若果有者箇操略。管取諸佛諸祖向",
    "X70n1403_003:0780c10": "你面前納欵有分。就你手裏乞命無由。你若未具超",
    "X70n1403_003:0780c11": "宗越格底眼目。又無縛虎拏龍底手段。未免一切處",
    "X70n1403_003:0780c12": "一切時。見色被色礙聞聲被聲礙。以至出言吐氣皆",
    "X70n1403_003:0780c13": "是白日青天開眼寐語。是故圓覺經云。由有無始本",
    "X70n1403_003:0780c14": "起無明。生已主宰一切。眾生生無慧目。身心等性皆",
    "X70n1403_003:0780c15": "是無明。誠哉是言也。既自失其主宰。又且聽命於無",
    "X70n1403_003:0780c16": "明。由是不能轉物。為物所轉。一箇娘生髑髏被他穿",
    "X70n1403_003:0780c17": "却。一條死活命根被他管却。你却甘心向黑暗稠林",
    "X70n1403_003:0780c18": "中粘手綴脚無自由分。就滔天苦海裏頭出頭沒無",
    "X70n1403_003:0780c19": "解脫期。教中說為真可憐愍。勞他古佛世尊不忍坐",
    "X70n1403_003:0780c20": "視。拖泥帶水多設方便為你解粘去縛。下而諸祖不",
    "X70n1403_003:0780c21": "惜眉毛。示汝一機一境一挨一拶。如擊石火如閃電",
    "X70n1403_003:0780c22": "光。如疾燄過風如奔流度刃。如金剛圈如銕酸餡。百",
    "X70n1403_003:0780c23": "種千般一一控你箇出身之路。你若是箇銅頭銕額",
    "X70n1403_003:0780c24": "漢。撥著便轉。如師子兒向萬仞懸厓一拶便解翻身。",
    "X70n1403_003:0781a01": "哮吼一聲百獸腦裂。始有少分衲僧氣槩。豈不見臨",
    "X70n1403_003:0781a02": "濟大師三度問黃檗佛法的的大意。三遭痛棒。後被",
    "X70n1403_003:0781a03": "大愚點著。不覺打破漆桶。却道元來黃檗佛法無多",
    "X70n1403_003:0781a04": "子。者箇便是一拶翻身底樣子。從此海上橫行。作陰",
    "X70n1403_003:0781a05": "涼樹子。蓋覆天下兒孫。後來白雲端和尚云。一拳拳",
    "X70n1403_003:0781a06": "倒黃鶴樓。一踢踢飜鸚鵡洲。有意氣時添意氣。不風",
    "X70n1403_003:0781a07": "流處也風流。者箇是通身痛快。不忝為臨濟兒孫底",
    "X70n1403_003:0781a08": "樣子。吾受業師。孫昱藏主勵志參禪。果能奮發勇往。",
    "X70n1403_003:0781a09": "莫道白雲臨濟。當知達磨大師釋迦老子盡在你脚",
    "X70n1403_003:0781a10": "尖頭。切忌等閑蹉過。",
    "X70n1403_003:0781a11": "示大休永菴主",
    "X70n1403_003:0781a12": "大休大歇乃佛祖力行親到之處。謂之大寂滅海。謂",
    "X70n1403_003:0781a13": "之實際理地。謂之絕學無為閑道人。皆大休之異名",
    "X70n1403_003:0781a14": "也。如是大休在乎悟證。却非說了便休。古者謂。不學",
    "X70n1403_003:0781a15": "佛法。惟務休心。休得一分心。學得一分佛法。休心至",
    "X70n1403_003:0781a16": "于究竟。即是學佛法至于究竟。然則佛法別無可學。",
    "X70n1403_003:0781a17": "惟以休心為學也。原夫諸佛眾生同具大心之體。徧",
    "X70n1403_003:0781a18": "周沙界無動無遷。如太虗空具含萬象。曰祖曰佛靡",
    "X70n1403_003:0781a19": "不由之而建立。其孰能休之哉。今夫所謂休者。虗妄",
    "X70n1403_003:0781a20": "攀緣輪迴生死之心耳。曠古迨今馳求不息。如燈燄",
    "X70n1403_003:0781a21": "燄似水涓涓。此心不休則悟證之理絕矣。休心之法",
    "X70n1403_003:0781a22": "須具頂門正眼。照破塵勞業識。然後盡情放下。乃至",
    "X70n1403_003:0781a23": "放下又放下。和箇放下也放下。縱使根塵同消勞慮",
    "X70n1403_003:0781a24": "永息。廓爾悟徹全體現前。此猶是小休小歇之地。直",
    "X70n1403_003:0781b01": "待掀翻窠臼掃絕階梯。迷悟兩忘與奪自在。不守一",
    "X70n1403_003:0781b02": "途方便轉身異類中行。熾然作用而靡涉思惟。不動",
    "X70n1403_003:0781b03": "真機而圓應法界。夫如是始有大休分。華亭永上人。",
    "X70n1403_003:0781b04": "天目斷厓和尚之徒也。既以大休為號。直須名也大",
    "X70n1403_003:0781b05": "休。實也大休。說也大休。行也大休。念念休。步步休。得",
    "X70n1403_003:0781b06": "休便休。一休永休。永休須是永大休。不至大休誓不",
    "X70n1403_003:0781b07": "休。",
    "X70n1403_003:0781b08": "示壽上人",
    "X70n1403_003:0781b09": "一大藏教掛網張風。千七百則掉棒打月。者箇說話",
    "X70n1403_003:0781b10": "為學者覿面全提最為的當。倘非性燥衲僧。打破娘",
    "X70n1403_003:0781b11": "生腦蓋。向無依倚處著得隻眼者。到者裏承當不得。",
    "X70n1403_003:0781b12": "未免返被葛藤教網纏繞脚跟觸途成滯。或將心意",
    "X70n1403_003:0781b13": "識領取一知半解。粘皮綴骨障自悟門。謂之雜毒入",
    "X70n1403_003:0781b14": "心。如遭魔魅所魘。又如認賊為子。既為魔賊之所攝",
    "X70n1403_003:0781b15": "持。乃向六根門頭弄光弄影。口裏邪言崇語惱亂好",
    "X70n1403_003:0781b16": "人。他日三寸氣消。非持似落湯螃蠏。要且閻家老漢",
    "X70n1403_003:0781b17": "打筭飯錢。毫釐不肯放過在。且如宗門垂手。機用不",
    "X70n1403_003:0781b18": "同。其最痛快最直截者。無如臨濟德山。臨濟見僧入",
    "X70n1403_003:0781b19": "門便喝。德山見僧入門便棒。政是盡底掀翻和盤托",
    "X70n1403_003:0781b20": "出。向他未喝未棒已前直下領略。早是劒去久矣。何",
    "X70n1403_003:0781b21": "況當面蹉過却來背地摶量。將一棒一喝喚作門庭",
    "X70n1403_003:0781b22": "施設。又喚作隨機應用。又喚作一期方便。塞斷學者",
    "X70n1403_003:0781b23": "喉吻。似此要見臨濟德山。非但三生六十劫。抑且使",
    "X70n1403_003:0781b24": "二老聞之槌胸有分矣。大抵學者當以生死未了為",
    "X70n1403_003:0781c01": "要緊大事。其餘惡知惡解。如經蠱毒之鄉水也莫沾",
    "X70n1403_003:0781c02": "他一滴。只就所參話上徹頭徹尾打成一片。雖在廣",
    "X70n1403_003:0781c03": "眾中。龍蛇混處魔佛交參。戲咲怒罵逆順縱橫。著著",
    "X70n1403_003:0781c04": "有箇轉身處。驀忽黑漆桶子連底脫去。等閑開口動",
    "X70n1403_003:0781c05": "舌蓋天蓋地。總是自己胸襟流出。却將一大藏教千",
    "X70n1403_003:0781c06": "七百則點檢佛祖敗闕。方是衲僧奇特處。豈肯墯他",
    "X70n1403_003:0781c07": "途轍效今時儱侗者哉。廣德東山壽上人。銕山和尚",
    "X70n1403_003:0781c08": "之孫也。倘依吾說而力行之。則異時大振乃祖家聲",
    "X70n1403_003:0781c09": "為不難矣。",
    "X70n1403_003:0781c10": "示權藏主",
    "X70n1403_003:0781c11": "古德云。參禪須是起疑情。大疑大悟。小疑小悟。不疑",
    "X70n1403_003:0781c12": "不悟。然此疑情初無指授。亦無方便安排做作等事。",
    "X70n1403_003:0781c13": "只為自己生死未明。曠劫至今展轉流浪。生既不知",
    "X70n1403_003:0781c14": "來處。死又不知去處。此豈不是真切起疑情處乎。從",
    "X70n1403_003:0781c15": "上佛祖雖不參公案話頭。惟切切於生死事上疑著。",
    "X70n1403_003:0781c16": "疑之不已。自然情念消。心路絕。知解泯。能所忘。不覺",
    "X70n1403_003:0781c17": "不知忽然明得。便是打破疑團透脫生死底時節也。",
    "X70n1403_003:0781c18": "近代宗師為見學者不守正念不具正信。反於生死",
    "X70n1403_003:0781c19": "之疑不真不切。由是教參話頭。貴令放捨一切見聞",
    "X70n1403_003:0781c20": "覺知。乃至世出世間諸緣雜務。單單起大疑情參去。",
    "X70n1403_003:0781c21": "離話頭外別無生死。離生死外別無話頭。話頭既透",
    "X70n1403_003:0781c22": "生死亦明。然則從上佛祖因疑生死悟道。近代學人",
    "X70n1403_003:0781c23": "因疑話頭悟道。所疑雖似不同。而所悟之道無不同",
    "X70n1403_003:0781c24": "也。今之參禪不靈驗者。病在不起疑情處。疑情不起。",
    "X70n1403_003:0782a01": "病在生死不切處。因此不疑不切。遂與話頭日踈日",
    "X70n1403_003:0782a02": "遠矣。且如兜率道。撥草瞻風只圖見性。即今上人性",
    "X70n1403_003:0782a03": "在甚處。既見得性要脫生死。眼光落地作麼生脫。脫",
    "X70n1403_003:0782a04": "得生死要知落處。四大分離向甚處去。如上三關還",
    "X70n1403_003:0782a05": "曾一一透得也無。若也未透。未免虗生浪死。果能於",
    "X70n1403_003:0782a06": "此透得。無一絲毫滯礙。乃至參底疑底透底和箇話",
    "X70n1403_003:0782a07": "頭打歸自己。更無一法當情。亦無一法為了為不了。",
    "X70n1403_003:0782a08": "方許親到不疑之地。",
    "X70n1403_003:0782a09": "示定上人",
    "X70n1403_003:0782a10": "衲僧自己衣單下一著子。包括天地洞貫古今。雖曰",
    "X70n1403_003:0782a11": "昭昭在前無一絲毫漏透。爭奈湊泊他不得。捫摸他",
    "X70n1403_003:0782a12": "不著。所以三世諸佛費盡口業。橫說竪說說不定。歷",
    "X70n1403_003:0782a13": "代諸祖用盡工夫。逆行順行行不定。佛祖既定不得。",
    "X70n1403_003:0782a14": "未免誤賺學者心路轉多話頭轉雜。千差萬別由此",
    "X70n1403_003:0782a15": "而生。永無定當之日矣。考夫佛祖之意。豈肯特地賺",
    "X70n1403_003:0782a16": "人。蓋為者一著子不受人差排。不受人指註。你要恁",
    "X70n1403_003:0782a17": "麼。他却不恁麼。你不恁麼。他却恁麼。雖有百千神通。",
    "X70n1403_003:0782a18": "要定定不得。故其所說所行不過一期方便。萬不得",
    "X70n1403_003:0782a19": "已而然耳。然則諸佛言教諸祖機緣流布世間。總是",
    "X70n1403_003:0782a20": "鬼神茶飯。在學者自己分上有何交涉哉。金陵定上",
    "X70n1403_003:0782a21": "人。負大丈夫志。誓欲定當者一著子。其志誠可嘉也。",
    "X70n1403_003:0782a22": "且佛祖說底行底猶自用不著。何況近時藂林近時",
    "X70n1403_003:0782a23": "宗師近時榜樣與夫山野之語。其可取而用哉。你若",
    "X70n1403_003:0782a24": "果有丈夫志氣。要定也不難。但將從昔至今閑雜骨",
    "X70n1403_003:0782b01": "董盡情掃向一壁。揑定拳頭咬定牙關立定脚頭。單",
    "X70n1403_003:0782b02": "單靠定自己向頂門上突出金剛正眼。把他定不得",
    "X70n1403_003:0782b03": "底通上徹下密密覷捕。忽然被你覷破。當知佛祖說",
    "X70n1403_003:0782b04": "底行底總是自家活計。由我橫拈倒用。說定也得。說",
    "X70n1403_003:0782b05": "不定也得。我為法王。於法自在。豈不是真大丈夫能",
    "X70n1403_003:0782b06": "了大丈大事而出類拔萃者哉。你若離却自己別靠",
    "X70n1403_003:0782b07": "一著以求解會。斷斷不敢相許。",
    "X70n1403_003:0782b08": "示記禪人",
    "X70n1403_003:0782b09": "祖師道。參須真參。悟須實悟。閻羅大王不怕多語。又",
    "X70n1403_003:0782b10": "云。毫釐繫念三途業因。瞥爾情生。萬劫羈鎻。此已是",
    "X70n1403_003:0782b11": "痛心苦口血滴滴地為你說警策了也。又何待別有",
    "X70n1403_003:0782b12": "所求哉。蓋參禪要了生死。要脫三界輪迴。要透諸祖",
    "X70n1403_003:0782b13": "玄關。然後逆行順化接物利生。此豈等閑細事。所以",
    "X70n1403_003:0782b14": "須真參而實悟也。你若參而不真。悟而不實。未免大",
    "X70n1403_003:0782b15": "開兩眼坐在鬼窟裏。引起一種邪見邪解。說黃道黑",
    "X70n1403_003:0782b16": "非惟謗正法輪。亦且於生死輪迴根本上愈深愈重。",
    "X70n1403_003:0782b17": "愈無解脫之時矣。若是實悟底人。如魚飲水。如啞子",
    "X70n1403_003:0782b18": "得夢。呈似人不得。說向人不得。如斬一握絲。一斬一",
    "X70n1403_003:0782b19": "切斷。又如十字街頭撞著親爺相似。一見便見。一識",
    "X70n1403_003:0782b20": "便識。豈待開口問人然後定其是否哉。今之學者但",
    "X70n1403_003:0782b21": "患其不真參。毋患其不實悟。設或久參而不獲悟者。",
    "X70n1403_003:0782b22": "但使其真參之心愈真愈實愈久愈不退轉。自然有",
    "X70n1403_003:0782b23": "箇消息來也。善記禪者以見解差別來求警策。我有",
    "X70n1403_003:0782b24": "四句你且牢牢記取。參教透了悟教圓。佛祖拈他向",
    "X70n1403_003:0782c01": "一邊。莫學渠儂昧因果。妄談般若罪彌天。",
    "X70n1403_003:0782c02": "示心源聚維那",
    "X70n1403_003:0782c03": "識心達本源。故號為沙門。吾佛垂訓垂誡簡要切當。",
    "X70n1403_003:0782c04": "雖一大藏教泛引曲喻。瀾翻潮湧浩無邊涯。究其指",
    "X70n1403_003:0782c05": "歸未有外乎此者也。既為佛之徒。心苟不識源苟不",
    "X70n1403_003:0782c06": "達。能不愧於沙門之號乎。性為心之源。心為法之源。",
    "X70n1403_003:0782c07": "歷觀諸器世間高下洪纖之萬物。苦樂逆順之萬事。",
    "X70n1403_003:0782c08": "善惡無記之萬念。無一法不自心源變現。譬若為江",
    "X70n1403_003:0782c09": "為河為湖為海。皆謂之水。而世豈有無源之水哉。心",
    "X70n1403_003:0782c10": "源本空。萬法妄變。故學者因念慮事物積妄成迷。內",
    "X70n1403_003:0782c11": "外交奔流蕩忘返。求其知有心源者鮮矣。夫欲識達",
    "X70n1403_003:0782c12": "心源。別無奇術。惟於念慮洶湧之際。用截流機當頭",
    "X70n1403_003:0782c13": "坐斷。向事物蔽交之時。具透關眼徹底照破。倐爾洞",
    "X70n1403_003:0782c14": "見心源。如口唇邊摸得鼻孔。自然千穩百當。不待問",
    "X70n1403_003:0782c15": "人矣。政當恁麼時。前無釋迦後無彌勒。上無攀仰下",
    "X70n1403_003:0782c16": "絕己躬。喚作心源早是描畫虗空。更言識達何異重",
    "X70n1403_003:0782c17": "加五彩。明眼人前不直一咲。",
    "X70n1403_003:0782c18": "示信維那",
    "X70n1403_003:0782c19": "僧問歸宗如何是佛。歸宗云向你道你還信否。僧云",
    "X70n1403_003:0782c20": "和尚重言焉敢不信。歸宗云即你便是。僧云如何保",
    "X70n1403_003:0782c21": "任。歸宗云一翳在目空花亂墜。者僧可謂具大信力。",
    "X70n1403_003:0782c22": "纔聞舉著便乃直下承當。得大受用去也。今時學者",
    "X70n1403_003:0782c23": "根器不齊。於即你便是之談。人人知得。人人解得。人",
    "X70n1403_003:0782c24": "人說得。只是承當不得。及乎教他提話頭。話頭提不",
    "X70n1403_003:0783a01": "起。教他做工夫。工夫做不上。病勢轉深。藥頭轉不靈",
    "X70n1403_003:0783a02": "驗。此無他。正信之心不真不切故爾。信為根本。一切",
    "X70n1403_003:0783a03": "佛法由此發生。信為門戶。一切聖賢由此趣入。謂信",
    "X70n1403_003:0783a04": "者何。信有三種。第一須信自己與諸佛諸祖本同一",
    "X70n1403_003:0783a05": "體。一切現成。若非悟證一回。只是箇迷妄凡夫。生死",
    "X70n1403_003:0783a06": "岸頭決定不了。第二須信佛祖留下一言半句灼然",
    "X70n1403_003:0783a07": "有箇悟處。若非真參實究勇猛精進。決定無自悟之",
    "X70n1403_003:0783a08": "理。第三須信世間名利妄想攀緣政是障道之本。若",
    "X70n1403_003:0783a09": "非和座掀翻掃蹤滅跡。決定無參學之分。有能如是",
    "X70n1403_003:0783a10": "信得穩穩當當。如一座鐵山相似。一切妄緣妄境穿",
    "X70n1403_003:0783a11": "鑿不入搖撼不動。管取日用自然得力。而發明大事",
    "X70n1403_003:0783a12": "有日矣。",
    "X70n1403_003:0783a13": "示孫養拙居士",
    "X70n1403_003:0783a14": "養拙居士置身於諸緣膠擾之間。用心於八面應酬",
    "X70n1403_003:0783a15": "之際。其正念不為物轉。日究楞嚴．圓覺二經。而以了",
    "X70n1403_003:0783a16": "義為問。了義者。非偏小權宜之教。乃為圓頓上機稱",
    "X70n1403_003:0783a17": "性而說。推窮妄想。開示真心。極盡根源。發揚秘奧。一",
    "X70n1403_003:0783a18": "法無餘之謂也。楞嚴云。一切眾生從無始來生死相",
    "X70n1403_003:0783a19": "續。皆由不知常住真心性淨明體。用諸妄想。此想不",
    "X70n1403_003:0783a20": "真故有輪轉。蓋妄想乃輪轉生死之根本。亦名攀緣",
    "X70n1403_003:0783a21": "心。亦名顛倒想。如是妄想只在諸人六根門頭情境",
    "X70n1403_003:0783a22": "交接之處。且如眼之見色隨色起想。耳之聞聲隨聲",
    "X70n1403_003:0783a23": "起想。皆由迷却常住真心隨境而轉。境順則愛。境逆",
    "X70n1403_003:0783a24": "則憎。由愛起貪。由憎起瞋。由此妄貪妄瞋熏成妄業。",
    "X70n1403_003:0783b01": "由此妄業招感妄報。遂於三界之內七趣之中。妄妄",
    "X70n1403_003:0783b02": "相因妄生妄死。上從無始劫來。下入盡未來際。妄受",
    "X70n1403_003:0783b03": "輪轉無有了期。故吾佛七處徵心者。徵此妄想之心",
    "X70n1403_003:0783b04": "也。八還辨見者。辨此妄想之見也。已而多方引喻。種",
    "X70n1403_003:0783b05": "種發明。自五陰．六入．十二處．十八界至于七大。廣破",
    "X70n1403_003:0783b06": "因緣自然生滅等法。無非窮其妄想。示其真心。必欲",
    "X70n1403_003:0783b07": "眾生返妄歸真頓悟佛性而後已。然真妄同源初無",
    "X70n1403_003:0783b08": "二體。特因迷倒而有分別。迷則依真起妄。如結水以",
    "X70n1403_003:0783b09": "成冰。悟則返妄歸真。猶消冰而為水也。圓覺云。一切",
    "X70n1403_003:0783b10": "眾生種種幻化。皆生如來圓覺妙心。猶如空花從空",
    "X70n1403_003:0783b11": "而有。幻花雖滅空性不壞。眾生幻心還依幻滅。諸幻",
    "X70n1403_003:0783b12": "盡滅覺心不動。其序亦云。迷之則生死始。悟之則輪",
    "X70n1403_003:0783b13": "迴息。二經所談同一了義。同一指趣。其要在乎悟心",
    "X70n1403_003:0783b14": "耳。故凡學道之士須求正悟。倘得正悟。即妄皆真。觸",
    "X70n1403_003:0783b15": "處融通隨機解脫。盡虗空徧法界。山川草木日月烟",
    "X70n1403_003:0783b16": "雲。萬法縱然。法法皆楞嚴之妙體也。聲色藂中是非",
    "X70n1403_003:0783b17": "海裏。愛憎任性。取捨隨緣。萬念交馳。念念皆圓覺之",
    "X70n1403_003:0783b18": "妙心也。回觀二經微言奧義。以及一大藏教諸祖禪",
    "X70n1403_003:0783b19": "詮。所有礙膺之事可一咲而釋之矣。況爾養拙二字。",
    "X70n1403_003:0783b20": "亦一返妄歸真之方也。誠能去巧用拙。存養功深則",
    "X70n1403_003:0783b21": "正悟之期可坐而待也。山僧不惜舌長。重說一偈以",
    "X70n1403_003:0783b22": "為懸記。圓覺楞嚴示密因。道人養拙契天真。礙無礙",
    "X70n1403_003:0783b23": "境俱超越。不歷僧祇獲法身。",
    "X70n1403_003:0783b24": "示性空達禪人",
    "X70n1403_003:0783c01": "妙圓覺性本自空寂。平等清淨廓若太虗。非體狀可",
    "X70n1403_003:0783c02": "以指陳。非方所可以趣向。非門路可以進入。非五彩",
    "X70n1403_003:0783c03": "可以描摹。寥寥乎無一物之可取。蕩蕩乎無一法之",
    "X70n1403_003:0783c04": "可施。超越古今。離諸生滅。莫可得而形容思議之也。",
    "X70n1403_003:0783c05": "由業之所感。緣之所會。從畢竟無。成畢竟有。一物既",
    "X70n1403_003:0783c06": "立萬法隨生。自是萬境發現萬象橫陳。大地山河微",
    "X70n1403_003:0783c07": "塵剎土靡不有焉。其所有者。非覺性之本有。乃情識",
    "X70n1403_003:0783c08": "與緣業交遘而妄有也。妄有者如夢幻影響。如陽燄",
    "X70n1403_003:0783c09": "空花。充塞世間亂生亂滅。以目前觀之。不可謂無。究",
    "X70n1403_003:0783c10": "其始終。則非實有也。蓋情識從覺性轉變而生。情識",
    "X70n1403_003:0783c11": "如形。緣業如影。情識一生緣業即現。未有形而不現",
    "X70n1403_003:0783c12": "影者。未有影而不隨形者。吾之覺性雖能變現情識。",
    "X70n1403_003:0783c13": "而不與情識俱變。故曰覺性如虗空。平等不動轉。亦",
    "X70n1403_003:0783c14": "如大圓鏡體本淨本空。而妍醜諸像隨至而彰。雖諸",
    "X70n1403_003:0783c15": "像有妍醜有去來。而鏡體未甞隨其妍醜去來。夫是",
    "X70n1403_003:0783c16": "之謂性空也。故十方如來體此性空成無上覺。一切",
    "X70n1403_003:0783c17": "菩薩依此性空圓脩聖道。無邊眾生迷此性空沉墜",
    "X70n1403_003:0783c18": "生死。於生死中種種憎愛。種種執著。從情識而起緣",
    "X70n1403_003:0783c19": "業。從緣業而動情識。互相膠擾返覆纏綿。積生積劫",
    "X70n1403_003:0783c20": "三界往還。而不知有性空之解脫也。於是諸佛菩薩",
    "X70n1403_003:0783c21": "世起而救之。形於語言。現於行事。推明緣業於塵勞",
    "X70n1403_003:0783c22": "煩惱之中。開示情識於見聞覺知之頃。令其即妄明",
    "X70n1403_003:0783c23": "真。共達性空之理耳。能達是理者。當機活脫。正念炳",
    "X70n1403_003:0783c24": "然。於法於塵無染無著。不離覺知聞見轉而為清淨",
    "X70n1403_003:0784a01": "智觀。不舍煩惱塵勞發而為神妙功用。審如是。則吾",
    "X70n1403_003:0784a02": "性空之道將與諸佛菩薩覿體無別矣。豈止於能達",
    "X70n1403_003:0784a03": "而已哉。",
    "X70n1403_003:0784a04": "示西資會道友",
    "X70n1403_003:0784a05": "淨土惟心。心外無土。此惟心之土。其東無東。其西無",
    "X70n1403_003:0784a06": "西。四維上下含攝無餘。所謂十方微塵佛剎者。吾淨",
    "X70n1403_003:0784a07": "土中之剎也。三世恒沙諸佛者。吾淨土中之佛也。極",
    "X70n1403_003:0784a08": "樂世界彌陀世尊。亦吾淨土中之一剎一佛而已。諸",
    "X70n1403_003:0784a09": "法不有之謂淨。諸法不無之謂土。即真即俗。非一非",
    "X70n1403_003:0784a10": "多。用常繁興。體自清淨。染而非染。脩而非脩。本無心",
    "X70n1403_003:0784a11": "念之可繫。往而非往。生而非生。亦何方所之可指哉。",
    "X70n1403_003:0784a12": "由眾生不達惟心。局乎現量。機根不等。證悟懸殊。故",
    "X70n1403_003:0784a13": "於一淨土中標列四種。曰常寂光。曰實報。曰方便。曰",
    "X70n1403_003:0784a14": "同居。同居又二。曰穢。曰淨。常寂為總。餘土為別。常寂",
    "X70n1403_003:0784a15": "則一。餘土則多。彼彌陀極樂則又同居淨土之一耳。",
    "X70n1403_003:0784a16": "而釋迦世尊獨指彼佛為繫念之主。偏指彼土為往",
    "X70n1403_003:0784a17": "生之方者。以彌陀願重偏接娑婆眾生。亦令眾生繫",
    "X70n1403_003:0784a18": "心一處想念易成。近則可感同居淨報。遠則可為上",
    "X70n1403_003:0784a19": "三土之因也。由是一代時教中。丁寧指示勸往者不",
    "X70n1403_003:0784a20": "知凡幾矣。如引六方諸佛廣長舌贊。則證其往生之",
    "X70n1403_003:0784a21": "信也。如寶積經中。印許淨飯王及七萬釋種同生極",
    "X70n1403_003:0784a22": "樂。則示其往生之驗也。又如華嚴末會。普賢勸進善",
    "X70n1403_003:0784a23": "財及海會大眾以大願王導歸安養。至如觀佛三昧",
    "X70n1403_003:0784a24": "經。文殊自敘宿因謂得念佛法門常生淨土。則又主",
    "X70n1403_003:0784b01": "伴助揚弘其往生之教也。此皆信解圓宗之眾。超登",
    "X70n1403_003:0784b02": "地位之人。尚願託生彼國。然則中根下器容不信且",
    "X70n1403_003:0784b03": "慕乎。東土自匡廬遠公及天台賢首。歷代聖師得承",
    "X70n1403_003:0784b04": "是教。自行化他。曰僧曰俗往生應驗者。傳記紛然不",
    "X70n1403_003:0784b05": "可得而勝數矣。惟禪學之士間有疑焉。故永明壽禪",
    "X70n1403_003:0784b06": "師稟單傳直指之道。而亦兼以淨土化人。乃作四料",
    "X70n1403_003:0784b07": "揀。偈其略曰。有禪無淨土。十人九蹉路。無禪有淨土。",
    "X70n1403_003:0784b08": "萬脩萬人去。此豈自貶其禪耶。蓋隨機設化。或抑或",
    "X70n1403_003:0784b09": "揚。亦且使禪者知淨土之不必疑也。至若天衣懷．真",
    "X70n1403_003:0784b10": "歇了．死心新．長蘆賾．圓照本諸大禪老。兼行淨土之",
    "X70n1403_003:0784b11": "化不約而同。是皆善達惟心。不局乎禪者也。今晦室",
    "X70n1403_003:0784b12": "彰公於天目西菴。月建西資會。會諸禪侶。舉百丈茶",
    "X70n1403_003:0784b13": "毗十念之規。推廣為三時繫念佛事。斯蓋得於永明",
    "X70n1403_003:0784b14": "諸老之意者歟。徑山元叟和尚．中竺一溪諸公各贈",
    "X70n1403_003:0784b15": "言以贊之。余不獲辭。遂引惟心之說以相證云。",
    "X70n1403_003:0784b16": "示周仲翔居士",
    "X70n1403_003:0784b17": "物有同類而不同其分者。本乎一定之天也。大鵬一",
    "X70n1403_003:0784b18": "舉九萬里。翱翔雲漢之表。視九州為隘。而斥鷃之飛",
    "X70n1403_003:0784b19": "不過尋丈。翱翔乎蓬蒿之間而已。亦各極其力。各盡",
    "X70n1403_003:0784b20": "其分耳。在人亦然。其富貴貧賤窮達得喪之分定于",
    "X70n1403_003:0784b21": "天。毫髮不容其損益也。昧是分者。或求榮而舍辱。趨",
    "X70n1403_003:0784b22": "利而避害。下則攀緣其上。近則覬覦其遠。至於勞心",
    "X70n1403_003:0784b23": "焦思。有終其生而不得遂其志者。非惟不遂其志。亦",
    "X70n1403_003:0784b24": "且增其業本也。以是知天定之分非天定也。乃吾業",
    "X70n1403_003:0784c01": "力所致而定也。業力感於前。定分應於後。業猶因也。",
    "X70n1403_003:0784c02": "分猶果也。由其業力之萬差。故分之優劣豈得而同",
    "X70n1403_003:0784c03": "哉。業感之分固不能同。其妙圓真覺之道則未甞不",
    "X70n1403_003:0784c04": "同也。夫道也者。包天地。亘古今。聖凡愚智靡不具有。",
    "X70n1403_003:0784c05": "反而求之無所不達。彼達道者盡其性以安其分。處",
    "X70n1403_003:0784c06": "卑汙貧賤恬如也。無能移其守。視富貴聲利澹如也。",
    "X70n1403_003:0784c07": "無所動其心。既不為物欲之所誘。故不為業力之所",
    "X70n1403_003:0784c08": "牽。逍遙乎萬物之初。翱翔乎三界之外。氣類不足以",
    "X70n1403_003:0784c09": "拘之。勢分不足以齊之。翔雲漢而隘九州者又焉足",
    "X70n1403_003:0784c10": "以知此哉。",
    "X70n1403_003:0784c11": "示止照長老",
    "X70n1403_003:0784c12": "由澄諸念靜慧發生。諸如來心於中顯現。是語也止",
    "X70n1403_003:0784c13": "照之謂歟。夫萬法同歸之性海。體合聲消常澄常湛。",
    "X70n1403_003:0784c14": "或受動於八境之風。則情濤識浪洶涌萬端。非止無",
    "X70n1403_003:0784c15": "以澄其澄湛其湛也。一性圓彰之法界。見亡物泯常",
    "X70n1403_003:0784c16": "顯常明。稍蒙昏於二障之塵。則惑霧迷雲交參萬態。",
    "X70n1403_003:0784c17": "非照無以顯其顯明其明也。群動既息一波不生。萬",
    "X70n1403_003:0784c18": "象昭然無雜無礙。則照不離乎止中。重昏既清一翳",
    "X70n1403_003:0784c19": "不起。十方廓爾無動無搖。則止不居乎照外。止猶定",
    "X70n1403_003:0784c20": "也照猶慧也。以止而照。定為慧之發。以照而止。慧為",
    "X70n1403_003:0784c21": "定之依。慧發不枯。止足以資照之用。定依不乏。照足",
    "X70n1403_003:0784c22": "以成止之功。止止而遺其照。或墯為沉空滯寂之非。",
    "X70n1403_003:0784c23": "照照而遺其止。或流為察覺審觀之弊。蓋止固止乎",
    "X70n1403_003:0784c24": "動。亦乃動之根。故遺照之止非墯空寂。則散亂生焉。",
    "X70n1403_003:0785a01": "照固照乎昏。亦乃昏之本。故遺止之照非流覺觀。則",
    "X70n1403_003:0785a02": "沉迷現矣。是故止照相須無容其偏廢也。然則是止",
    "X70n1403_003:0785a03": "也。非本具之止。依動靜以彰其功。是照也。非自由之",
    "X70n1403_003:0785a04": "照。假昏明以顯其用。既未離乎功用。豈得謂之真止",
    "X70n1403_003:0785a05": "真照者哉。若夫止功不立照用俱忘。然後即動即靜",
    "X70n1403_003:0785a06": "為真照之止。即昏即明為真止之照。真照之止混乎",
    "X70n1403_003:0785a07": "動靜。則百千諸佛入正定於情濤識浪之間。而不害",
    "X70n1403_003:0785a08": "其為體合聲消者也。真止之照融乎昏明。則八萬行",
    "X70n1403_003:0785a09": "門昭正智於惑霧迷雲之際。而不礙其為見亡物泯",
    "X70n1403_003:0785a10": "者也。至是則諸念不澄而澄。靜慧不生而生。諸如來",
    "X70n1403_003:0785a11": "心不現而現矣。雖欲以太虗之體千日之光喻之者。",
    "X70n1403_003:0785a12": "又何翅霄壤也哉。曲江真相鑑長老以止照須余語。",
    "X70n1403_003:0785a13": "槩論及此。鑑其擇焉。",
    "X70n1403_003:0785a14": "示曹妙淨居士(問三教戒殺因緣)",
    "X70n1403_003:0785a15": "戒殺者。勸人莫殺物命也。物在性命不可殺也。報償",
    "X70n1403_003:0785a16": "之理如影隨形。殺之必受其報也。裴公美曰。血氣之",
    "X70n1403_003:0785a17": "屬必有知。凡有知者必同體。張橫渠曰。民吾同胞。物",
    "X70n1403_003:0785a18": "吾與也。歷觀古君子之言。蓋謂物之與人同稟靈知",
    "X70n1403_003:0785a19": "之性也。物雖不若人之最靈。然其愛身惜命之情。畏",
    "X70n1403_003:0785a20": "死貪生之念。則與人無少異也。靈知既同。情念又同。",
    "X70n1403_003:0785a21": "故謂之同體也。故謂之吾與也。吾與者吾儕輩也。既",
    "X70n1403_003:0785a22": "為同體之儕輩。其可殺而食之乎。奈何最靈之人不",
    "X70n1403_003:0785a23": "能禁口腹之欲。不能推同體之思。不顧其愛身之情。",
    "X70n1403_003:0785a24": "不憐其畏死之念。往往故殺而食之。殺彼之身以養",
    "X70n1403_003:0785b01": "我身。害彼之命以活我命。仁恕之心果安在哉。孔子",
    "X70n1403_003:0785b02": "曰。山梁雌雉時哉時哉。子路共之三嗅而作。朱晦菴",
    "X70n1403_003:0785b03": "引邢氏註曰。時哉言雉之飲啄得其時。子路不達以",
    "X70n1403_003:0785b04": "為時物而共具之。孔子不食。三嗅其氣而起。孔子之",
    "X70n1403_003:0785b05": "不食者蓋有所不忍也。孟子曰。見其生不忍見其死。",
    "X70n1403_003:0785b06": "聞其聲不忍食其肉。肉尚不忍食。死尚不忍見。其能",
    "X70n1403_003:0785b07": "忍於故殺之乎。孔孟聖賢也。聖賢仁恕之心於斯見",
    "X70n1403_003:0785b08": "矣。老子曰。馳騁田獵令人心發狂。又曰。射飛逐走發",
    "X70n1403_003:0785b09": "蟄驚栖。縱暴殺傷非理烹宰。如是等罪司命隨其輕",
    "X70n1403_003:0785b10": "重奪其紀筭。筭盡則死。死有餘責乃殃及子孫。凡孔",
    "X70n1403_003:0785b11": "老二教之聖賢。立法化世雖曰不同。而好生惡殺之",
    "X70n1403_003:0785b12": "言無不同也。至如吾佛世尊則又以業報因果生死",
    "X70n1403_003:0785b13": "輪迴之事詳示而嚴戒之。佛之教曰。造業為因。受報",
    "X70n1403_003:0785b14": "為果。死死生生隨業受報。互相酬償如輪之回轉也。",
    "X70n1403_003:0785b15": "其言十善則以不殺生為最先。其言十惡則以殺生",
    "X70n1403_003:0785b16": "為最重。殺生之業死墯地獄。地獄罪畢復墯餓鬼。餓",
    "X70n1403_003:0785b17": "鬼罪畢復墯畜生。於畜生中方還宿報。殺害者還其",
    "X70n1403_003:0785b18": "殺害。食噉者還其食噉。還報既畢。縱得人身或短命",
    "X70n1403_003:0785b19": "或多病。乃至盲聾瘖瘂疥癩癰疽種種不如意事。是",
    "X70n1403_003:0785b20": "皆殺業之餘報也。故經云。假使百千劫。所作業不亡。",
    "X70n1403_003:0785b21": "因緣會遇時。果報還自受。此理昭然可鑒。佛語豈欺",
    "X70n1403_003:0785b22": "人哉。又曰。若殺物命。即如殺佛。蓋諸佛菩薩誓度眾",
    "X70n1403_003:0785b23": "生。以誓願力隨類化身。故羽毛鱗甲之中皆有菩薩",
    "X70n1403_003:0785b24": "聖賢之身也。何況一切生靈皆具佛性。汝若殺之即",
    "X70n1403_003:0785c01": "是殺佛殺聖賢也。又曰。若害物命。即如害父母眷屬。",
    "X70n1403_003:0785c02": "何以言之。汝從久遠劫來受無量無數生死。每一受",
    "X70n1403_003:0785c03": "生皆有父母兄弟姊妹眷屬。此無量無數之父母眷",
    "X70n1403_003:0785c04": "屬輪迴於生死之中未能解脫。或作大身眾生。或作",
    "X70n1403_003:0785c05": "小身眾生。水陸飛行滿眼皆是。改頭換面各不相識。",
    "X70n1403_003:0785c06": "汝若害之即是害父母眷屬也。縱不自殺而令人代",
    "X70n1403_003:0785c07": "殺。是亦令人以害吾眷屬也。哀哉痛哉。既告以殺業",
    "X70n1403_003:0785c08": "輪迴之報。又喻以聖賢眷屬之身。可謂示之詳而戒",
    "X70n1403_003:0785c09": "之嚴矣。達是理者佛言可不信乎。信是言者物命其",
    "X70n1403_003:0785c10": "可殺乎。凡今之人或於血肉之貪未能頓斷者。且食",
    "X70n1403_003:0785c11": "三淨之肉。漸制其情。漸減其業也。三淨者。吾佛所謂",
    "X70n1403_003:0785c12": "不見殺．不聞殺．不疑為我殺。如是三種名為淨肉。權",
    "X70n1403_003:0785c13": "許食之。此乃為迷情太重貪欲太深者曲垂方便之",
    "X70n1403_003:0785c14": "言耳。其餘或在家或出家稱為聖賢之弟子者。當推",
    "X70n1403_003:0785c15": "仁恕之心。當起慈悲之念。血肉之貪理宜頓絕。殺害",
    "X70n1403_003:0785c16": "之業理宜頓斷。然後可以頓空罪報頓脫輪迴。而頓",
    "X70n1403_003:0785c17": "造佛祖聖賢之域也。古德云。凡欲殺生者。當作自身",
    "X70n1403_003:0785c18": "觀。自身不可殺。物命無兩般。戒之哉戒之哉。物命決",
    "X70n1403_003:0785c19": "不可殺也。",
    "X70n1403_003:0785c20": "示慈護侍者",
    "X70n1403_003:0785c21": "師子無法教兒。直向懸崖一拶。要從拶處飜身。死活",
    "X70n1403_003:0785c22": "不容眼眨。此數語可喻吾宗參學之法也。從上尊宿",
    "X70n1403_003:0785c23": "以峻機密用垂手接人。往往絕其門路去其窠臼。不",
    "X70n1403_003:0785c24": "容湊泊不許躋攀。又如推落千丈井中不假寸繩令",
    "X70n1403_003:0786a01": "他自出。何甞有一法與人。學者能如是自參自究。自",
    "X70n1403_003:0786a02": "死自活。方許他做得半箇參方問道底真正種草。舍",
    "X70n1403_003:0786a03": "此之外。或以和會機緣引人落草。或以穿鑿知解瞎",
    "X70n1403_003:0786a04": "人眼睛。甚至半青半黃打入魔家眷屬。古人道。醍醐",
    "X70n1403_003:0786a05": "上味為世所珍。遇斯等人飜成毒藥。此宗門之大患。",
    "X70n1403_003:0786a06": "學者當深防而嚴戒者也。余受業寺師孫慈護侍者",
    "X70n1403_003:0786a07": "來師子林。隨群逐隊將一年。忽浩然有歸志。出是軸",
    "X70n1403_003:0786a08": "求策勵之語。因引前喻復示之偈曰。老古錐。沒頭腦。",
    "X70n1403_003:0786a09": "一味隨人顛倒。也不會打草驚蛇。也不會按牛喫草。",
    "X70n1403_003:0786a10": "師子林中師子兒。大者大兮小者小。趂之不去招不",
    "X70n1403_003:0786a11": "來。增亦非多減非少。我無一法教渠。教是外邊之繞。",
    "X70n1403_003:0786a12": "待渠萬仞懸崖自解飜身便了。地黑天昏吼一聲。珊",
    "X70n1403_003:0786a13": "瑚枝上日杲杲。",
    "X70n1403_003:0786a14": "示同參",
    "X70n1403_003:0786a15": "道有同學。禪有同參。同參底是禪。同學底是道。且道",
    "X70n1403_003:0786a16": "先師意是同是別。文字失於學問。參究缺於悟明。且",
    "X70n1403_003:0786a17": "道先師此語是褒是貶。世尊三昧迦葉不知。迦葉三",
    "X70n1403_003:0786a18": "昧阿難不知。且道則上座鼻孔是橫是直。生不知來",
    "X70n1403_003:0786a19": "處。死不知去處。且道生死是何物。受生死底是何人。",
    "X70n1403_003:0786a20": "宗師家沒奈何。說箇生死早是無事生事。又說參禪",
    "X70n1403_003:0786a21": "學道。分明剜肉醫瘡。指望你靈機自發。自討箇轉身",
    "X70n1403_003:0786a22": "路。你既自無機變。未免累他傷鋒犯手。有時打破乞",
    "X70n1403_003:0786a23": "兒飯椀。有時見你瞌睡送箇枕頭。有時用錐錐你。有",
    "X70n1403_003:0786a24": "時用鈎鈎你。有時以楔出楔。有時以毒攻毒。有時將",
    "X70n1403_003:0786b01": "烏豆換你眼睛。有時用砒礵活你性命。盡是應變神",
    "X70n1403_003:0786b02": "機。何曾有定法。要在學者自識病根。自知變證。自生",
    "X70n1403_003:0786b03": "轉智。自得妙用。善於用者老鼠屎勝過龍肝。不善用",
    "X70n1403_003:0786b04": "者師子乳不如驢尿。所以道。燒却醫書方做得盧醫",
    "X70n1403_003:0786b05": "扁鵲。因甚學者不參言外活意。往往說生死著生死。",
    "X70n1403_003:0786b06": "說禪道著禪道。說參學著參學。說佛祖著佛祖。恰似",
    "X70n1403_003:0786b07": "箇黐膠團子東粘西惹轉不乾淨。宗師到此弓折箭",
    "X70n1403_003:0786b08": "盡。却說達磨是老臊胡。釋迦老子是乾屎橛。十二分",
    "X70n1403_003:0786b09": "教是拭瘡疣紙。別無禪道可學。有可學者盡落邪魔",
    "X70n1403_003:0786b10": "外道。不如無事好。學者聞之又向無事處墮坑落壍。",
    "X70n1403_003:0786b11": "左也不得。右也不得。只道茆長短。焉知地不平。老漢",
    "X70n1403_003:0786b12": "一生參學遭却多少誤賺。曾經巴峽猿啼苦。聽著驢",
    "X70n1403_003:0786b13": "鳴也斷腸。今日沒興撞著你。又來說生說死說迷說",
    "X70n1403_003:0786b14": "悟。且如演若達多迷頭狂走。迷時頭本不失。悟時頭",
    "X70n1403_003:0786b15": "非外得。一悟一迷與頭有甚交涉。當知此事如太虗",
    "X70n1403_003:0786b16": "空。絲毫增減他不得。生死迷悟與他有甚相干。縱饒",
    "X70n1403_003:0786b17": "你實證實悟。倘絲毫證悟之見未忘。政是地獄種子。",
    "X70n1403_003:0786b18": "先師意未夢見在。若遇咬猪狗底手脚。痛棒打折你",
    "X70n1403_003:0786b19": "驢腰。不為過分。你如今要會先師意有甚麼難。但將",
    "X70n1403_003:0786b20": "生死迷悟等三檐兩桶酸臭惡水。盡底傾飜不留涓",
    "X70n1403_003:0786b21": "滴。然後痛加精采直下點檢看。一動一靜一語一默。",
    "X70n1403_003:0786b22": "一條性命畢竟在甚麼人手裏。吽吽。者裏却不是戲",
    "X70n1403_003:0786b23": "處。點檢不出。痛棒打折你驢腰。點檢得出。痛棒打折",
    "X70n1403_003:0786b24": "你驢腰。離此二句別有消息。痛棒打折你驢腰。為甚",
    "X70n1403_003:0786c01": "如此。為你未會先師意在。且道先師意畢竟作麼生。",
    "X70n1403_003:0786c02": "咄。",
    "X70n1403_003:0786c04": "師子林天如和尚語錄卷之三"
}