{
    "T50n2060_023:0624b12": "續高僧傳卷第二十三",
    "T50n2060_023:0624b14": "大唐西明寺沙門釋道宣撰",
    "T50n2060_023:0624b15": "護法上　本傳六　附見四",
    "T50n2060_023:0624b16": "魏洛都融覺寺釋曇無最傳一",
    "T50n2060_023:0624b17": "齊逸沙門釋曇顯傳二",
    "T50n2060_023:0624b18": "周終南山避世峯釋靜藹傳三(慧宣)",
    "T50n2060_023:0624b19": "周京師大中興寺釋道安傳四(慧俊　慧影　寶貴)",
    "T50n2060_023:0624b20": "周新州願果寺釋僧勔傳五",
    "T50n2060_023:0624b21": "隋京師雲花寺釋僧猛傳六",
    "T50n2060_023:0624b22": "釋曇無最。姓董氏。武安人也。靈悟洞微飡",
    "T50n2060_023:0624b23": "寢玄祕。少稟道化名垂朝野。為三寶之良",
    "T50n2060_023:0624b24": "將。即像法之金湯。諷誦經論堅持律部。偏",
    "T50n2060_023:0624b25": "愛禪那心虛靜謐。時行汲引咸所推宗。兼",
    "T50n2060_023:0624b26": "博貫玄儒尤明論道。故使七眾望塵奄有",
    "T50n2060_023:0624b27": "繁鬧。最厭世情重將捐四部。行施獎誨多",
    "T50n2060_023:0624b28": "以戒禁為先。丞動物機信用雲布。曾於邯",
    "T50n2060_023:0624b29": "鄲崇尊寺說戒。徒眾千餘。並是常隨門學。",
    "T50n2060_023:0624c01": "至四月三十日布薩行籌依位授受。常計",
    "T50n2060_023:0624c02": "之外乃長六十。最居坐端深怪其異。既",
    "T50n2060_023:0624c03": "無外眾通夕懷疑。明旦重推。有人見從邯",
    "T50n2060_023:0624c04": "鄲城西而來者。竝異倫大德。衣服正帖翔",
    "T50n2060_023:0624c05": "步閑雅。亦有見從鼓山東面而來。或於中",
    "T50n2060_023:0624c06": "路逢者皆云。往赴崇尊聽僧說戒。如是數",
    "T50n2060_023:0624c07": "般節級勘其年齒相扶人數多少洽滿六十",
    "T50n2060_023:0624c08": "焉。故知道會聖心。是幽靈遐降。竹林群隱",
    "T50n2060_023:0624c09": "明非妄承。最德洽釋宗屢當時望。後勅",
    "T50n2060_023:0624c10": "住洛都融覺寺。寺即清河文獻懌所立。",
    "T50n2060_023:0624c11": "廊宇充溢周于三里。最善弘敷導。妙達涅",
    "T50n2060_023:0624c12": "槃華嚴。僧徒千人常業無怠。天竺沙門菩",
    "T50n2060_023:0624c13": "提留支見而禮之。號為東土菩薩。嘗讀最",
    "T50n2060_023:0624c14": "之所撰大乘義章。每彈指唱善。飜為梵字。",
    "T50n2060_023:0624c15": "寄傳大夏。彼方讀者皆東向禮之為聖人",
    "T50n2060_023:0624c16": "矣。然其常以弘法為任。元魏正光元年。明",
    "T50n2060_023:0624c17": "帝加朝服大赦。請釋李兩宗上殿。齋訖侍",
    "T50n2060_023:0624c18": "中劉騰宣勅。請諸法師等。與道士論義。時",
    "T50n2060_023:0624c19": "清道館道士姜斌。與最對論。帝問。佛與老",
    "T50n2060_023:0624c20": "子同時不。姜斌曰。老子西入化胡。佛時",
    "T50n2060_023:0624c21": "以為侍者。文出老子開天經。據此明是同",
    "T50n2060_023:0624c22": "時。最問曰。老子周何王而生。何年西入。斌",
    "T50n2060_023:0624c23": "曰。當周定王三年。在楚國陳郡苦縣厲鄉",
    "T50n2060_023:0624c24": "曲人里。九月十四日夜生。簡王四年為守藏",
    "T50n2060_023:0624c25": "吏。敬王元年八十五。見周德陵遲。遂與散",
    "T50n2060_023:0624c26": "關令尹喜。西入化胡。約斯明矣。最曰。佛",
    "T50n2060_023:0624c27": "當周昭王二十四年四月八日生。穆王五十",
    "T50n2060_023:0624c28": "二年二月十五日滅度。計入涅槃經三百四",
    "T50n2060_023:0624c29": "十五年始到定王三年。老子方生。生已年八",
    "T50n2060_023:0625a01": "十五。至敬王元年凡經四百三十年。乃與",
    "T50n2060_023:0625a02": "尹喜西遁。此乃年載懸殊。無乃謬乎。斌曰。",
    "T50n2060_023:0625a03": "若如來言出何文紀。最曰。周書異記漢法",
    "T50n2060_023:0625a04": "本內傳。並有明文。斌曰。孔子制法聖人。當",
    "T50n2060_023:0625a05": "時於佛逈無文志何耶。最曰。孔氏三備",
    "T50n2060_023:0625a06": "卜經。佛之文言出在中備。仁者識同管窺",
    "T50n2060_023:0625a07": "覽不弘遠。何能自達。帝遣尚書令元又宣",
    "T50n2060_023:0625a08": "勅。道士姜斌論無宗旨。宜令下席。又議。開",
    "T50n2060_023:0625a09": "天經是誰所說。中書侍郎魏收。尚書郎祖",
    "T50n2060_023:0625a10": "瑩。就觀取經。大尉蕭綜太傅李寔。衛尉許",
    "T50n2060_023:0625a11": "伯桃。吏部尚書邢欒。散騎常侍溫子昇等。一",
    "T50n2060_023:0625a12": "百七十人。讀訖奏云。老子止著五千文。餘",
    "T50n2060_023:0625a13": "無言說。臣等所議。姜斌罪當惑眾。帝時加",
    "T50n2060_023:0625a14": "斌極刑。西國三藏法師菩提留支苦諫。乃止",
    "T50n2060_023:0625a15": "配徒馬邑。最學優程舉繼乎魏史。藉甚",
    "T50n2060_023:0625a16": "騰聲移肆通國。遂使達儒朝士降階設敬",
    "T50n2060_023:0625a17": "接足歸依。佛法中興惟其開務。後不測其",
    "T50n2060_023:0625a18": "終。",
    "T50n2060_023:0625a19": "釋曇顯。不知何人。元魏季序遊止鄴中。",
    "T50n2060_023:0625a20": "栖泊僧寺的無定所。每有法會必涉其",
    "T50n2060_023:0625a21": "塵。皆通諮了義隱文。自餘長唱散說。便捨而",
    "T50n2060_023:0625a22": "就餘講。及後解至密理。顯便輒已在聽。時",
    "T50n2060_023:0625a23": "以此奇之。而覩其儀服猥濫名相非潔。頻",
    "T50n2060_023:0625a24": "復輕削。故初並不顧錄。惟上統法師深知",
    "T50n2060_023:0625a25": "其遠識也。私惠其財賄以資飲噉之調。或",
    "T50n2060_023:0625a26": "因昏醉臥于道邊。時復清卓整其神器。",
    "T50n2060_023:0625a27": "及文宣受禪齊祚大興。天保年中。釋李二",
    "T50n2060_023:0625a28": "門交競優劣。屬道士陸修靜妄加穿鑿。廣",
    "T50n2060_023:0625a29": "制齋儀縻費極繁。意在王者遵奉。會梁武",
    "T50n2060_023:0625b01": "啟運。天監三年。下勅捨道。帝手制疏文極",
    "T50n2060_023:0625b02": "周盡。修靜不勝其憤。遂與門人及邊境亡",
    "T50n2060_023:0625b03": "命叛入北齊。又傾散金玉贈諸貴遊。託",
    "T50n2060_023:0625b04": "以襟期冀興道法。帝惑之也。乃出勅召諸",
    "T50n2060_023:0625b05": "沙門與道士對挍道術。爾時道士呪諸沙",
    "T50n2060_023:0625b06": "門衣鉢或舉或轉。或呪諸方梁橫竪於地",
    "T50n2060_023:0625b07": "者。沙門曾不學方術默無一對。士女擁閙",
    "T50n2060_023:0625b08": "貴賤移心。並以靜徒為勝也。靜迺高談自",
    "T50n2060_023:0625b09": "伐矜衒道術。唱言曰。神通權設抑挫強侮。",
    "T50n2060_023:0625b10": "沙門現一我當現二。今薄示微術。並辭屈",
    "T50n2060_023:0625b11": "退。事亦可見。帝命上統令與靜捔試。上",
    "T50n2060_023:0625b12": "曰。方術小伎俗儒恥之。況出世也。雖然天",
    "T50n2060_023:0625b13": "命相拒豈得無言。可令最下座僧對之。時",
    "T50n2060_023:0625b14": "顯位居末席。酒醉酣盛扶舉登座。因立而",
    "T50n2060_023:0625b15": "笑。眾皆憚焉。而是上統所遣。不敢有諫。顯",
    "T50n2060_023:0625b16": "語李宗云。向誇現術一之與二者深有致",
    "T50n2060_023:0625b17": "矣。即於座上翹足而立曰。吾已現一矣。卿",
    "T50n2060_023:0625b18": "可現二。各無言對。顯曰。向呪諸衣物飛",
    "T50n2060_023:0625b19": "舉者。試卿術耳。命取稠禪師衣鉢呪之。皆",
    "T50n2060_023:0625b20": "無動搖。帝勅十人舉之。不動如故。乃以",
    "T50n2060_023:0625b21": "衣置諸梁木。帖然無驗。諸道士等相顧無",
    "T50n2060_023:0625b22": "顏。猶以言辯為勝。乃曰。佛家自號為內。",
    "T50n2060_023:0625b23": "內則小也。詺道家為外。外則大也。顯應",
    "T50n2060_023:0625b24": "聲曰。若然則天子處內。定小庶人矣。靜",
    "T50n2060_023:0625b25": "與其眾緘口無言。文宣處座目驗臧否。",
    "T50n2060_023:0625b26": "其徙爾日皆捨邪從正求哀濟度。未發心",
    "T50n2060_023:0625b27": "者勅令染剃。故斬首者非一。自號神仙者。",
    "T50n2060_023:0625b28": "並上三爵臺。令其投身飛逝。悉委尸于",
    "T50n2060_023:0625b29": "地。偽妄斯伏。乃下詔曰。法門不二真宗在",
    "T50n2060_023:0625c01": "一。求之正路寂泊為本。祭酒道者世中假",
    "T50n2060_023:0625c02": "妄。俗人未悟仍有祇崇麴糵是味清虛焉",
    "T50n2060_023:0625c03": "在。瞿晡斯甜。慈悲永隔。上異仁祠下乖",
    "T50n2060_023:0625c04": "祭典。宜皆禁絕不復遵事。頒勒遠近咸",
    "T50n2060_023:0625c05": "使知聞。其道士歸伏者。並付昭玄大統上法",
    "T50n2060_023:0625c06": "師度聽出家廣如別傳所載。于時齊境一",
    "T50n2060_023:0625c07": "心奉佛。國無兩事。迄于隋運方漸開宗。至",
    "T50n2060_023:0625c08": "今東川此裔猶少。傳者曰。達化護持融尚馳",
    "T50n2060_023:0625c09": "名秦世。小以致遠。顯公著績高齊。知人難",
    "T50n2060_023:0625c10": "哉上統揣其骨。則千里駿足。異世同駕。以",
    "T50n2060_023:0625c11": "貌取人。失之自古。則徒飾玄黃矣。復何",
    "T50n2060_023:0625c12": "能抗禦之哉顯竟以放達流俗。潛遁人世。不",
    "T50n2060_023:0625c13": "知所之。",
    "T50n2060_023:0625c14": "釋靜藹。姓鄭氏。榮陽人也。夙標俗譽。以溫",
    "T50n2060_023:0625c15": "潤知名。而神器夷簡卓然物表。甫為書生",
    "T50n2060_023:0625c16": "博志經史。諸鄭魁岸者咸賞異之謂興吾宗",
    "T50n2060_023:0625c17": "黨其此兒矣。與同伍遊寺。觀地獄圖變",
    "T50n2060_023:0625c18": "顧諸生曰。異哉。審業理之必然。誰有免斯",
    "T50n2060_023:0625c19": "酷者。便強違切諫。二親不能奪志。鄭宗固",
    "T50n2060_023:0625c20": "留。藹決烈愛縛。情分若石。遂獨往百官",
    "T50n2060_023:0625c21": "寺。依和禪師而出家。時年十七。具戒已後",
    "T50n2060_023:0625c22": "承仰律儀。護持明練時所戴重。又從景法",
    "T50n2060_023:0625c23": "師聽大智度論。一聞神悟謂敞重幽。更習",
    "T50n2060_023:0625c24": "先解便知濫述。周行齊境顧問知津。講",
    "T50n2060_023:0625c25": "席論堂亟陳往復詞令詳雅理趣清新。皆略",
    "T50n2060_023:0625c26": "無承導。終于世累。乃撫心曰。余生年不幸。",
    "T50n2060_023:0625c27": "會五濁交亂。失於物議得在可鄙。進退惟",
    "T50n2060_023:0625c28": "谷高蹈可乎。遂心口相弔擯影嵩岳。尋括經",
    "T50n2060_023:0625c29": "論用忘寤寐。然於大智中百十二門等四",
    "T50n2060_023:0626a01": "論。最為投心所崇。餘則旁纘異宗。成其",
    "T50n2060_023:0626a02": "通照。言必藻繢珠連。書亦草行相貫。高為",
    "T50n2060_023:0626a03": "世重罕不華之。後自悟曰綺文爽理華寔",
    "T50n2060_023:0626a04": "亂真。豈流宕忘返不思懲艾乎。自爾誓而",
    "T50n2060_023:0626a05": "斷之。惟以釋道東騖並味前聞。恐涉邪",
    "T50n2060_023:0626a06": "津悔於晚學。又入白鹿山。逖觀黃老。廣",
    "T50n2060_023:0626a07": "攝受之途。莊惠詭駁標寓言之論。未之尚",
    "T50n2060_023:0626a08": "也。聞有天竺梵僧碩學高行世之不測西",
    "T50n2060_023:0626a09": "達咸陽。藹求道情猛欣所聞見。私度關塞",
    "T50n2060_023:0626a10": "載離寒暑。既至渭陰。未及洗足。即申謁",
    "T50n2060_023:0626a11": "敬。昔聞今見。見累於聞。大鼓徒揚。資訪無",
    "T50n2060_023:0626a12": "指。乃潛形倫伍陶甄舊解。蕪沒遜遁知我",
    "T50n2060_023:0626a13": "者希。掩抑十年。達窮通之數。體因緣之理。",
    "T50n2060_023:0626a14": "附節終南有終焉之志。煙霞風月用祛亡",
    "T50n2060_023:0626a15": "反。峯名避世依而味靜。惟一繩床廓無庵",
    "T50n2060_023:0626a16": "屋。露火調食絕諸所營。召彼癘徒誨示",
    "T50n2060_023:0626a17": "至理。令其致供日就噉之。雖屬膿潰橫流。",
    "T50n2060_023:0626a18": "對泣而無厭惡。由是息心之眾。往結林",
    "T50n2060_023:0626a19": "中。授以義方欝為學市。山本無水須便飲",
    "T50n2060_023:0626a20": "澗。嘗於昏夕學人侍立。忽降虎來前掊",
    "T50n2060_023:0626a21": "地而去。及明觀之漸見潤濕。乃使洮淈",
    "T50n2060_023:0626a22": "飛泉通注。從是遂省下澗。須便挹酌。今錫",
    "T50n2060_023:0626a23": "谷避世堡虎掊泉是也。藹立身嚴恪達解超",
    "T50n2060_023:0626a24": "倫。據林引眾講前四論。意之所傳樂相",
    "T50n2060_023:0626a25": "弘利。其說法之規。尊而乃演。必令學侶袒立",
    "T50n2060_023:0626a26": "合掌慇懃鄭重經時方遂。乃勅取繩床。周",
    "T50n2060_023:0626a27": "繞安設致敬坐訖。藹徐取論文。手自指摘。",
    "T50n2060_023:0626a28": "一偈一句披釋取悟。顧問聽者所解云何。令",
    "T50n2060_023:0626a29": "其得意方進後偈。旁有未喻者更重述",
    "T50n2060_023:0626b01": "之。每日垂講此法。無怠。常自陳曰。余厭法",
    "T50n2060_023:0626b02": "慢法。生不值佛世。縱聞遺教心無信奉。恒",
    "T50n2060_023:0626b03": "懷怏怏。終須練此身心。有時試縱惟欲。",
    "T50n2060_023:0626b04": "誠心造惡。有時攝念。惟願假修相善。如此",
    "T50n2060_023:0626b05": "不名安身。如此不名清心。故約己制他。",
    "T50n2060_023:0626b06": "誠非正檢。然末世根緣多相似耳。必厭煩",
    "T50n2060_023:0626b07": "屈者須住。不辭具儀者離此。其開蒙敦",
    "T50n2060_023:0626b08": "勵。皆此類也。有沙門智藏者。身相雄勇智",
    "T50n2060_023:0626b09": "達有名。負糧二石造山問道。因見橫枝格",
    "T50n2060_023:0626b10": "樹。戲自稱身。遇為藹見。初不呵止。三日已",
    "T50n2060_023:0626b11": "後方召責云。腹中他食何得輒戲。如此自",
    "T50n2060_023:0626b12": "養。名為兩足狗也。藏銜泣謝過。終不再",
    "T50n2060_023:0626b13": "納。遂遣出山。沙門曇延道安者。世號玄門",
    "T50n2060_023:0626b14": "二傑。當時頂蓋名德相勝。及論教體紛諍",
    "T50n2060_023:0626b15": "由生。諮藹取決。讓謝良久方為開散。兩情",
    "T50n2060_023:0626b16": "通悅不覺致禮。各嗚一足跪而啟曰。大師",
    "T50n2060_023:0626b17": "解達天鑒。應處世攝導。今則獨善其身。",
    "T50n2060_023:0626b18": "喪德泉石。未見其可。藹曰。道貴行用不",
    "T50n2060_023:0626b19": "即在言。余觀時進退。故且隱居求志耳。爾",
    "T50n2060_023:0626b20": "後事故入城。還歸林野。屬周武之世。道士",
    "T50n2060_023:0626b21": "張賓。譎詐罔上冒增榮寵。潛進李氏欲廢",
    "T50n2060_023:0626b22": "釋宗。既縱倖紫宸蠅飛黃屋。與前僧衛元",
    "T50n2060_023:0626b23": "嵩脣齒相副。帝精悟朗鑒內烈外溫。召僧",
    "T50n2060_023:0626b24": "入內七霄禮懺。欲親覩僣犯冀申殿黜。",
    "T50n2060_023:0626b25": "時既密知各加懇到。帝亦七夕同僧不眠。",
    "T50n2060_023:0626b26": "為僧讚唄並諸法事。經聲七囀莫不清",
    "T50n2060_023:0626b27": "靡。事訖設會。公陳本意。有猛法師者。氣調",
    "T50n2060_023:0626b28": "高拔。躬抗帝旨。言頗激切。眾恐禍及其身。",
    "T50n2060_023:0626b29": "帝但述懷曾無赧退。藹聞之嘆曰。朱紫雜",
    "T50n2060_023:0626c01": "糅狂哲交侵至矣。可使五眾流離四民倒",
    "T50n2060_023:0626c02": "惑哉。又曰。飡周之粟飲周之水。食椹懷",
    "T50n2060_023:0626c03": "音寧無酬德。又為佛弟子。豈可見此淪",
    "T50n2060_023:0626c04": "湑坐此形骸晏然自靜。寧大造於像末。分",
    "T50n2060_023:0626c05": "爼醢於盜跖耳。徑詣闕上表理訴。引見登",
    "T50n2060_023:0626c06": "殿。舉手唱言曰。來意有二。所謂報三寶慈",
    "T50n2060_023:0626c07": "恩。酬檀越厚德。援引經論子史傳記。談敘",
    "T50n2060_023:0626c08": "正義。據證顯然。然旦至午。言無不詣。明",
    "T50n2060_023:0626c09": "不可滅之理。交言支任抗對如流。梗詞厲",
    "T50n2060_023:0626c10": "色鏗然無撓。百僚近臣代之戰慄。而神氣",
    "T50n2060_023:0626c11": "自若不阻素風。帝雖愜其詞理。而滅毀之",
    "T50n2060_023:0626c12": "情已決。既不納諫又不見遣。藹又進曰。釋",
    "T50n2060_023:0626c13": "李邪正人法混并。即可事求未煩聖慮。陛",
    "T50n2060_023:0626c14": "下必情無私隱涇渭須分。請索油鑊。殿庭",
    "T50n2060_023:0626c15": "取兩宗人法俱煮之。不害者立可知矣。帝",
    "T50n2060_023:0626c16": "怯其言乃遣引出。時宜州沙門道積者。次",
    "T50n2060_023:0626c17": "又出諫。俱不用言。乃與同友七人。於彌勒",
    "T50n2060_023:0626c18": "像前禮懺七日。既不食已一時同逝。藹知",
    "T50n2060_023:0626c19": "大法必滅不勝其虐。乃携其門人三十有",
    "T50n2060_023:0626c20": "餘入終南山。東西造二十七寺。依巖附險。",
    "T50n2060_023:0626c21": "使逃逸之僧得存深信。及法滅之後。帝遂",
    "T50n2060_023:0626c22": "破前代關東西數百年來官私佛法。掃地",
    "T50n2060_023:0626c23": "並盡。融刮聖容焚燒經典。禹貢八州見成",
    "T50n2060_023:0626c24": "寺廟出四十千。並賜王公充為第宅。三方",
    "T50n2060_023:0626c25": "釋子減三百萬。皆復軍民還歸編戶。三寶福",
    "T50n2060_023:0626c26": "財其貲無數簿錄入官。登即賞費分散蕩盡。",
    "T50n2060_023:0626c27": "初於建德三年五月行虐關中。其禍既畢。",
    "T50n2060_023:0626c28": "至六月十五日罷朝。有金城公任氏部。",
    "T50n2060_023:0626c29": "於所治府與諸左右彷徉天望。忽見五六",
    "T50n2060_023:0627a01": "段物飛騰虛空在於鳥路。大者上摩青",
    "T50n2060_023:0627a02": "霄。大如十斛囷許。漸漸微沒。自餘數段小",
    "T50n2060_023:0627a03": "復低下。其色黃白。卷舒空際類幡無脚爾",
    "T50n2060_023:0627a04": "日天清氣靜纖塵不動。但增炎曦而已。因",
    "T50n2060_023:0627a05": "往冬官府道經圓土。北見重牆上有黃",
    "T50n2060_023:0627a06": "書橫拖棘上。及往取之乃是摩訶般若經",
    "T50n2060_023:0627a07": "第十九卷。問其所由。答云。從天而下飛揚",
    "T50n2060_023:0627a08": "墜此。于時三寶初滅刑法嚴峻。略示連席",
    "T50n2060_023:0627a09": "之官。乃藏諸衣袖。還緘篋笥。屬隋興運轉",
    "T50n2060_023:0627a10": "牧冀州。爰命所部從事趙絢。敘之曰。有清",
    "T50n2060_023:0627a11": "信大士。具官。身嬰俗累。恕崇法理。精感明",
    "T50n2060_023:0627a12": "靈神化斯應。遂使群經騰翥。等扶搖之上",
    "T50n2060_023:0627a13": "昇。隻卷飄返。若丹烏之下降。其去也明惡",
    "T50n2060_023:0627a14": "世之不居。其來也知善人之可集。應瑞乎",
    "T50n2060_023:0627a15": "如彼。聖著乎如此。我皇出震乘乾更張琴",
    "T50n2060_023:0627a16": "瑟。親臨九服躬總八荒。知三寶之可崇。",
    "T50n2060_023:0627a17": "體四生之不固。遂頒海內修淨伽藍。是使",
    "T50n2060_023:0627a18": "像法氤氳同諸舍衛。僧尼隱軫還類提河。特",
    "T50n2060_023:0627a19": "以此經像明靈著。自非積善焉能致斯。敢",
    "T50n2060_023:0627a20": "事旌表傳芳後葉。初武帝知藹志烈。欣欲",
    "T50n2060_023:0627a21": "見之。乃勅三衛二十餘人。巡山訪覓氈衣",
    "T50n2060_023:0627a22": "道人。朕將位以上卿共治天下。藹居山幽",
    "T50n2060_023:0627a23": "隱追蹤不獲。後於太一山錫谷潛遁。覩大",
    "T50n2060_023:0627a24": "法淪廢道俗無依。身被執纏無力毘贊。",
    "T50n2060_023:0627a25": "告弟子曰。吾無益於世。即事捨身。故先相",
    "T50n2060_023:0627a26": "告。眾初不許。慕從聞法。便開覽大小諸",
    "T50n2060_023:0627a27": "乘。撰三寶集二十卷。假興賓主會遣疑情。",
    "T50n2060_023:0627a28": "抑揚飛伏廣羅文義。弘讚大乘光揚像代。",
    "T50n2060_023:0627a29": "并錄見事指掌可尋。冀藏諸巖洞。庶後代",
    "T50n2060_023:0627b01": "之再興耳。自藹入法行大慈門。繒纊皮革",
    "T50n2060_023:0627b02": "一無踐服。惟履毳布終于報盡。後厭身情",
    "T50n2060_023:0627b03": "迫獨據別巖。勅侍者下山。明當早至。藹",
    "T50n2060_023:0627b04": "加坐盤石留一內衣。自條身肉。段段布",
    "T50n2060_023:0627b05": "於石上。引腸掛于松枝。五藏都皆外見。自",
    "T50n2060_023:0627b06": "餘筋肉手足頭面。剮折都盡。並惟骨現。以",
    "T50n2060_023:0627b07": "刀割心捧之而卒。侍人心驚通夜失寐。明",
    "T50n2060_023:0627b08": "晨走赴。猶見合掌捧心。身面西向加坐如",
    "T50n2060_023:0627b09": "初。所傷餘骸一無遺血。但見白乳滂流凝",
    "T50n2060_023:0627b10": "于石上。遂累石封外。就而殮焉。即周宣政",
    "T50n2060_023:0627b11": "元年七月十六日也。春秋四十有五。弟子等",
    "T50n2060_023:0627b12": "有聞當世。具諸別傳親侍沙門慧宣者。內",
    "T50n2060_023:0627b13": "外博通奇有志力。痛山頹之莫仰。悲梁壞",
    "T50n2060_023:0627b14": "之無依。爰述芳猷樹碑塔所。後有訪道",
    "T50n2060_023:0627b15": "思賢者。入山禮敬循諸崖險。乃見藹書",
    "T50n2060_023:0627b16": "遺偈在于石壁。題云。初欲血書。本意不謂",
    "T50n2060_023:0627b17": "變為白色。即是魔業不遂。所以墨書其文。",
    "T50n2060_023:0627b18": "曰諸有緣者。在家出家若男若女。皆悉好住",
    "T50n2060_023:0627b19": "於佛法中莫生退轉。若退轉者即失善利。",
    "T50n2060_023:0627b20": "吾以三因緣捨此身命。一見身多過。二不",
    "T50n2060_023:0627b21": "能護法。三欲速見佛輒同古聖。列偈敘",
    "T50n2060_023:0627b22": "之。",
    "T50n2060_023:0627b23": "　無益之身　　惡煩人功　　解形窮石",
    "T50n2060_023:0627b24": "　散體巖松　　天人修羅　　山神樹神",
    "T50n2060_023:0627b25": "　有求道者　　觀我捨身　　願令眾生",
    "T50n2060_023:0627b26": "　見我骸骨　　煩惱大船　　皆為覆沒",
    "T50n2060_023:0627b27": "　願令眾生　　聞我捨命　　天耳成就",
    "T50n2060_023:0627b28": "　菩提究竟　　願令眾生　　憶念我時",
    "T50n2060_023:0627b29": "　具足念力　　多聞總持　　此報一罷",
    "T50n2060_023:0627c01": "　四大彫零　　泉林逕絕　　巖室無聲",
    "T50n2060_023:0627c02": "　普施禽獸　　乃至蜫蟲　　食肉飲血",
    "T50n2060_023:0627c03": "　善根內充　　願我未來　　速成善逝",
    "T50n2060_023:0627c04": "　身心自在　　要相拔濟　　此身不淨",
    "T50n2060_023:0627c05": "　底下屎囊　　九孔常流　　如漏隄塘",
    "T50n2060_023:0627c06": "　此身可惡　　不可瞻觀　　薄皮裹血",
    "T50n2060_023:0627c07": "　垢污塗漫　　此身臭穢　　猶如死狗",
    "T50n2060_023:0627c08": "　六六合成　　不從花有　　觀此臭身",
    "T50n2060_023:0627c09": "　無常所囚　　進退無免　　會遭蟻螻",
    "T50n2060_023:0627c10": "　此身難保　　有命必輸　　狐狼所噉",
    "T50n2060_023:0627c11": "　終成蟲蛆　　天人男女　　好醜貴賤",
    "T50n2060_023:0627c12": "　死火所燒　　暫見如電　　死法侵人",
    "T50n2060_023:0627c13": "　怨中之怨　　吾以為讎　　誓斷根源",
    "T50n2060_023:0627c14": "　此身無樂　　毒蛇之篋　　四大圍遶",
    "T50n2060_023:0627c15": "　百病交涉　　有名苦聚　　老病死藪",
    "T50n2060_023:0627c16": "　身心熱惱　　多諸過咎　　此身無我",
    "T50n2060_023:0627c17": "　以不自在　　無實橫計　　凡夫所宰",
    "T50n2060_023:0627c18": "　久遠迷惑　　妄倒所使　　喪失善根",
    "T50n2060_023:0627c19": "　畜生同死　　棄捨百千　　血乳成海",
    "T50n2060_023:0627c20": "　骨積大山　　當來兼倍　　未曾為利",
    "T50n2060_023:0627c21": "　虛受勤苦　　眾生無益　　於法無補",
    "T50n2060_023:0627c22": "　忍痛捨施　　功用無邊　　誓不退轉",
    "T50n2060_023:0627c23": "　出離四淵　　捨此穢形　　願生淨土",
    "T50n2060_023:0627c24": "　一念花開　　彌陀佛所　　速見十方",
    "T50n2060_023:0627c25": "　諸佛賢聖　　長辭三途　　正道決定",
    "T50n2060_023:0627c26": "　報得五通　　自在飛行　　寶樹飡法",
    "T50n2060_023:0627c27": "　證大無生　　法身自在　　不斷三有",
    "T50n2060_023:0627c28": "　殄除魔道　　護法為首　　十地滿足",
    "T50n2060_023:0627c29": "　神化無方　　德備四勝　　號稱法王",
    "T50n2060_023:0628a01": "　願捨此身已　　早令身自在",
    "T50n2060_023:0628a02": "　法身自在已　　在在諸趣中",
    "T50n2060_023:0628a03": "　隨有利益處　　護法救眾生",
    "T50n2060_023:0628a04": "　又復業應盡　　有為法皆然",
    "T50n2060_023:0628a05": "　三界皆無常　　時來不自在",
    "T50n2060_023:0628a06": "　他殺及自死　　終歸如是處",
    "T50n2060_023:0628a07": "　智者所不樂　　應當如是思",
    "T50n2060_023:0628a08": "　眾緣既運奏　　業盡於今日",
    "T50n2060_023:0628a09": "釋道安。俗姓姚。憑翊胡城人也。識悟玄理",
    "T50n2060_023:0628a10": "早附法門。性無常師聞道而至。兼以恬虛",
    "T50n2060_023:0628a11": "靜泊凝心勝境。謙肅為用動止施度。凡厥",
    "T50n2060_023:0628a12": "禪侶莫不推服。後隱于太白山。栖遁林泉",
    "T50n2060_023:0628a13": "擁志經論。思拔深定慧業斯舉。旁觀子史",
    "T50n2060_023:0628a14": "粗涉大綱。而神氣高朗挾操清遠。進具已後。",
    "T50n2060_023:0628a15": "崇尚涅槃。以為遺訣之教。博通智論。用資",
    "T50n2060_023:0628a16": "弘道之基。故周世渭濱盛揚二部。更互談誨",
    "T50n2060_023:0628a17": "無替四時。住大陟岵寺。常以弘法為任。",
    "T50n2060_023:0628a18": "京師士子咸附清塵。安內外既明特善文藻。",
    "T50n2060_023:0628a19": "動言命筆並會才華。而風韻疎通。雅調翔",
    "T50n2060_023:0628a20": "簡。執禮居尊仁被朝貴。故榮達儒宰。知名",
    "T50n2060_023:0628a21": "道士。日來請論咸發信心。故得義流天下",
    "T50n2060_023:0628a22": "草偃從之。周武廓清天步中外禔福。頻御",
    "T50n2060_023:0628a23": "彫輦躬禮安焉。安道為物宗。坐鎮崇敬。",
    "T50n2060_023:0628a24": "令帝席地而止。安則如常敷化。高談正法",
    "T50n2060_023:0628a25": "詞無涉世。公卿側目觀者榮慶。時及中食",
    "T50n2060_023:0628a26": "安命供設。帝將舉筯曰。弟子聞。俗人不",
    "T50n2060_023:0628a27": "合僧食。法師如何以罪累人。安曰。佛教權",
    "T50n2060_023:0628a28": "實律制開遮王賊惡臣並通供給。貧道據法",
    "T50n2060_023:0628a29": "相擬。理非徒爾。帝曰。審如來言非佛意",
    "T50n2060_023:0628b01": "也。但恐損道眾耳。又與賊臣同席。誠無",
    "T50n2060_023:0628b02": "預焉。即勅將去。更論餘法。曾不以介意。斯",
    "T50n2060_023:0628b03": "即季代之高量也。後勅住大中興寺。別加殊",
    "T50n2060_023:0628b04": "禮。帝往南郊。文物大備。勅諸道俗同覩通",
    "T50n2060_023:0628b05": "衢。勅別及安。令觀天子鹵簿儀具。安答曰。",
    "T50n2060_023:0628b06": "陛下為民故出。貧道為法不出。帝聞彈指",
    "T50n2060_023:0628b07": "嘆善久之。安鑒悟絕倫德風遠扇。立形平准",
    "T50n2060_023:0628b08": "守道自遵。皆此類也。與同學慧俊知名周",
    "T50n2060_023:0628b09": "壤。俊姓朱氏。京兆三原人。生不學書。而耳",
    "T50n2060_023:0628b10": "飡取悟一聞不忘藏諸胸臆。流略儒釋談",
    "T50n2060_023:0628b11": "如泉涌。攻擊關責鋒鍔叢萃。曾於一日安",
    "T50n2060_023:0628b12": "公正講涅槃。俊命章設問。遂往還迄暮。",
    "T50n2060_023:0628b13": "竟不消文。明旦又問。講難精拔。安雖隨",
    "T50n2060_023:0628b14": "言即遣。而聽者謂無繼難。俊終援引文",
    "T50n2060_023:0628b15": "理徵並相詶。遂連三日止論一義。後兩",
    "T50n2060_023:0628b16": "捨其致方事解文。故使驚唱前修預聞高",
    "T50n2060_023:0628b17": "揖。俊後歷尋華土。縱學名師。凡所霑耳。皆",
    "T50n2060_023:0628b18": "義通旨得。安與同室三十餘年。言晤飛玄誠",
    "T50n2060_023:0628b19": "逾目擊。因疾而卒。安撫屍慟哭曰。宣尼有",
    "T50n2060_023:0628b20": "言。信不虛矣。至天和四年歲在己丑三月",
    "T50n2060_023:0628b21": "十五日。勅召有德眾僧名儒道士文武百官",
    "T50n2060_023:0628b22": "二千餘人於正殿。帝昇御座。親量三教優劣",
    "T50n2060_023:0628b23": "廢立。眾議紛紜。各隨情見較其大抵。無與",
    "T50n2060_023:0628b24": "相抗者。至其月二十日。又依前集。眾論乖",
    "T50n2060_023:0628b25": "咎是非滋生。並莫簡帝心。索然而退。至四",
    "T50n2060_023:0628b26": "月初。勅又廣召道俗。令極言陳理。又勅司",
    "T50n2060_023:0628b27": "隷大夫甄鸞。詳佛道二教。定其先後淺深同",
    "T50n2060_023:0628b28": "異。鸞乃上笑道論三卷。合三十六條。用笑",
    "T50n2060_023:0628b29": "三洞之名。及笑經稱三十六部。文極詳據事",
    "T50n2060_023:0628c01": "多揚激。至五月十日。帝又大集群臣。詳鸞",
    "T50n2060_023:0628c02": "上論以為傷蠧道士。即於殿庭焚之。道安",
    "T50n2060_023:0628c03": "慨時俗之混并。悼史藉之沈網。乃作二教",
    "T50n2060_023:0628c04": "論取擬武帝。詳三教之極。文成一卷篇分",
    "T50n2060_023:0628c05": "十二。初歸宗顯本篇。有客問曰。僕聞。風流",
    "T50n2060_023:0628c06": "傾墜。六經所以緝修。誇尚滋彰。二篇所以",
    "T50n2060_023:0628c07": "述作。故優柔弘潤於物必濟曰儒。用之不",
    "T50n2060_023:0628c08": "匱於物必通曰道。斯皆孔老之神功。可得",
    "T50n2060_023:0628c09": "而詳矣。近覽釋教文博義豐。觀其汲引。",
    "T50n2060_023:0628c10": "則恂恂善誘。要其旨趣。則亹亹茲始良。然",
    "T50n2060_023:0628c11": "三教雖殊勸善一途。教迹誠異理會則同。",
    "T50n2060_023:0628c12": "至如老嗟身患孔嘆逝川。固欲後外以致",
    "T50n2060_023:0628c13": "存生感往以知物化。何異釋典之厭身無",
    "T50n2060_023:0628c14": "常之說哉。但拘滯之流未馳高觀。不能齊",
    "T50n2060_023:0628c15": "天地於一指。均是非於一氣。致令談論之",
    "T50n2060_023:0628c16": "際每有不同。此所謂匿摩尼於胎[穀-禾+卵]。掩大",
    "T50n2060_023:0628c17": "明於重夜。傷莫二之淳風。塞洞一之玄旨。",
    "T50n2060_023:0628c18": "祈之彌劫奚可值哉。主人答曰。子之窮辯",
    "T50n2060_023:0628c19": "未盡理也。夫萬化本於生生。三才兆於始",
    "T50n2060_023:0628c20": "始。然則無生無始。物之性也。有化有生。",
    "T50n2060_023:0628c21": "人之聚也。聚雖一體。而形神兩異。散雖質",
    "T50n2060_023:0628c22": "別。而心數弗亡。故救形之教。教稱為外。濟",
    "T50n2060_023:0628c23": "神之教。教稱為內。是以智論有內外兩經。",
    "T50n2060_023:0628c24": "仁王辯內外兩論。大等明內外兩律。百論",
    "T50n2060_023:0628c25": "言內外二道。若通論內外。則該彼華夷。若",
    "T50n2060_023:0628c26": "局命此方。則可云儒釋。釋教為內儒教為",
    "T50n2060_023:0628c27": "外。備彰聖典非為誕謬。詳覽載藉尋討",
    "T50n2060_023:0628c28": "源流。教惟有二寧得有三。何者。昔玄古樸",
    "T50n2060_023:0628c29": "素。墳典之誥未弘。淳風稍離。丘索之文乃",
    "T50n2060_023:0629a01": "著。故包論七典統括九流。咸為治國之謨。",
    "T50n2060_023:0629a02": "並是修身之術。若派而別之。則應為九教。",
    "T50n2060_023:0629a03": "總而合之。則同屬儒宗。論其官也。各王朝",
    "T50n2060_023:0629a04": "之一職。談其藉也。普皇家之一書。子欲於",
    "T50n2060_023:0629a05": "一化之內。令九流爭川。大道之世。使小成",
    "T50n2060_023:0629a06": "競辯。豈不上傷皇極莫二之風。下開拘放",
    "T50n2060_023:0629a07": "鄙蕩之弊。真所謂巨蠧鴻猷眩曜朝野矣。",
    "T50n2060_023:0629a08": "佛教者。窮理盡性之格言。出世入真之正",
    "T50n2060_023:0629a09": "轍。論其文則部分十二。語其旨則四種悉",
    "T50n2060_023:0629a10": "檀理妙域中。固非名號所及。化擅繫表。又",
    "T50n2060_023:0629a11": "非情智所尋。至於遣累落筌陶神盡照。",
    "T50n2060_023:0629a12": "近超生死遠證泥洹。播闡五乘。接群機之",
    "T50n2060_023:0629a13": "深淺。該明六道。辯善惡之昇沈。敻期出",
    "T50n2060_023:0629a14": "世。而理無不周。邇毘王化。而事無不盡。",
    "T50n2060_023:0629a15": "能博能要不質不文。自非天下之至慮。孰",
    "T50n2060_023:0629a16": "能與斯教哉。雖復儒道千家農墨百氏取",
    "T50n2060_023:0629a17": "捨驅馳。未及其度者也。惟釋氏之教理富",
    "T50n2060_023:0629a18": "權實。有餘不了稱之曰權。無餘了義號之",
    "T50n2060_023:0629a19": "為實。通言善誘何名妙賞。子謂。三教雖殊",
    "T50n2060_023:0629a20": "勸善義一。余謂。善有精麁優劣宜異。精者",
    "T50n2060_023:0629a21": "超百化而高昇。麁者循九居而未息。安",
    "T50n2060_023:0629a22": "可同年而語其勝負哉。又云。教迹誠異理",
    "T50n2060_023:0629a23": "會則同。爰引世訓以符玄教。此蓋悠悠之",
    "T50n2060_023:0629a24": "所昧。未暨其本矣。教者何耶筌理之謂。",
    "T50n2060_023:0629a25": "理者何耶教之所詮。教若果異理豈得同。理",
    "T50n2060_023:0629a26": "若必同教寧得異。筌不期魚蹄不為兔。",
    "T50n2060_023:0629a27": "將為名乎理同安在。夫厚生情篤。身患之誡",
    "T50n2060_023:0629a28": "遂興。不悟遷流。逝川之歎乃作。並是域內",
    "T50n2060_023:0629a29": "之至談。非踰方之巨唱。何者。推色盡於極",
    "T50n2060_023:0629b01": "微。老氏之所未辨究心窮於生滅。宣尼又",
    "T50n2060_023:0629b02": "所未言。可謂瞻之似盡。而察之未極者",
    "T50n2060_023:0629b03": "也。經曰。分別色心有無量相。非諸二乘所",
    "T50n2060_023:0629b04": "知。且二乘之與大行。俱越妄想之鄉。菩薩",
    "T50n2060_023:0629b05": "則慧兼九道。聲聞則獨善一身。其猶露潤",
    "T50n2060_023:0629b06": "之比巨壑。微塵之比須彌。況凡夫識想何得",
    "T50n2060_023:0629b07": "齊乎。故經曰。無以日光等彼螢火。若夫以",
    "T50n2060_023:0629b08": "齊而齊不齊者未齊矣。以齊而齊於齊者",
    "T50n2060_023:0629b09": "未齊焉。余聞。善齊天下者。以不齊而齊",
    "T50n2060_023:0629b10": "天下者也。何須夷岳實淵然後方平。續鳧",
    "T50n2060_023:0629b11": "截鶴於焉始等。此蓋狷夫之野議。豈達士之",
    "T50n2060_023:0629b12": "貞觀乎。故諺曰。紫實昧朱狂斯濫哲。請廣",
    "T50n2060_023:0629b13": "其類。上至天子下至庶人。莫不資色心。",
    "T50n2060_023:0629b14": "以成軀。稟陰陽而化體。不可以色心是",
    "T50n2060_023:0629b15": "等。而便混以智愚。陰陽義齊。則同之於貴",
    "T50n2060_023:0629b16": "賤。此之不可。至理咬然。雖強齊之。其義安",
    "T50n2060_023:0629b17": "在。帝為張賓搆譖。意遣釋宗。初覽安論",
    "T50n2060_023:0629b18": "通問僚宰。文據卓然莫敢排斥。當時廢立遂",
    "T50n2060_023:0629b19": "寢。誠有所推。至建德三年歲在甲午五月",
    "T50n2060_023:0629b20": "十七日。乃普滅佛道二宗。別置通道觀。簡",
    "T50n2060_023:0629b21": "釋李有名者。並著衣冠為學士焉。事在",
    "T50n2060_023:0629b22": "別傳。安削迹潛聲逃于林澤。帝下勅搜訪。",
    "T50n2060_023:0629b23": "執詣王庭。親致勞接。賜牙笏綵帛。并位以",
    "T50n2060_023:0629b24": "朝列。竟並不就。卒于周世。初安之住中興。",
    "T50n2060_023:0629b25": "携母相近。每旦出覲手為煮食。然後上講。",
    "T50n2060_023:0629b26": "雖足侍人不許兼助。乃至折薪汲水。必",
    "T50n2060_023:0629b27": "自運其身手。告人曰。母能生養於我。非",
    "T50n2060_023:0629b28": "我不名供養。卒于母世初無一息。斯准",
    "T50n2060_023:0629b29": "大聖擔棺之像。布化澆夫矣。及其即世",
    "T50n2060_023:0629c01": "也乃作遺誡九章。以訓門人。其詞曰。敬謝",
    "T50n2060_023:0629c02": "諸弟子。夫出家為道至重至難。不可自輕",
    "T50n2060_023:0629c03": "不可自易。所謂重者。荷道佩德縈仁負",
    "T50n2060_023:0629c04": "義。奉持淨戒死而有已。所謂難者。絕世離",
    "T50n2060_023:0629c05": "俗永割親愛。迴情易性不同於眾。行人",
    "T50n2060_023:0629c06": "所不能行。割人所不能割。忍苦受辱捐",
    "T50n2060_023:0629c07": "棄軀命。謂之難者名曰道人。道人者行道",
    "T50n2060_023:0629c08": "人也。行必可履言必可法。被服出家動為",
    "T50n2060_023:0629c09": "法則。不貪不諍不讒不匿。學問高遠志存",
    "T50n2060_023:0629c10": "玄默。是為名稱參位三尊。出賢入聖滌除",
    "T50n2060_023:0629c11": "精魂。故得君王不望其報。父母不望其",
    "T50n2060_023:0629c12": "力。普天之人莫不歸揖。捐妻減養供奉衣",
    "T50n2060_023:0629c13": "食。屈身俯仰不辭勞役者。以其志行清潔",
    "T50n2060_023:0629c14": "通於神明。淡泊虛白可奇可貴故。自頃荒",
    "T50n2060_023:0629c15": "流道法遂替。新學之人未體法則。棄正著",
    "T50n2060_023:0629c16": "邪忘其真實。以小黠為智。以小供為足。",
    "T50n2060_023:0629c17": "飽食終日無所用心。退自推觀良亦可悲。",
    "T50n2060_023:0629c18": "計今出家或有年歲。經業未通文字不決。",
    "T50n2060_023:0629c19": "徒喪一世無所成名。如此之事不可深",
    "T50n2060_023:0629c20": "思。無常之限非旦則夕。三塗苦痛無強無",
    "T50n2060_023:0629c21": "弱。師徒義深故以申示。有情之流可為永",
    "T50n2060_023:0629c22": "誡。其一曰。卿已出家永違所生。剃髮毀容",
    "T50n2060_023:0629c23": "法服加形。辭親之日上下涕零。割愛崇道",
    "T50n2060_023:0629c24": "意陵太清。當遵此志經道修明如何無心",
    "T50n2060_023:0629c25": "故在色聲。悠悠竟日經業不成。德行日損",
    "T50n2060_023:0629c26": "穢迹遂盈。師友慚恥凡俗所輕。如是出家徒",
    "T50n2060_023:0629c27": "自辱名。今故誨勵宜當專精。其二曰。卿已",
    "T50n2060_023:0629c28": "出家棄俗辭君。應自誨勵志果清雲。財",
    "T50n2060_023:0629c29": "色不顧與世不群。金玉不貴惟道為珍。",
    "T50n2060_023:0630a01": "約己守節甘苦樂貧。進德自度又能度人。",
    "T50n2060_023:0630a02": "如何改操趨走風塵。坐不暖席馳務東西。",
    "T50n2060_023:0630a03": "劇如徭役縣官所牽。經道不通戒德不全。",
    "T50n2060_023:0630a04": "朋友蚩弄同學棄捐。如是出家徒喪天年。",
    "T50n2060_023:0630a05": "今故誨勵宜各自憐。其三曰。卿已出家永辭",
    "T50n2060_023:0630a06": "宗族。無親無疎清淨無欲。吉則不歡凶則",
    "T50n2060_023:0630a07": "不慼。超然從容豁然離俗。志在玄妙軌",
    "T50n2060_023:0630a08": "真守撲。得度廣濟普蒙福祿。如何無心仍",
    "T50n2060_023:0630a09": "著染濁空爭長短銖兩斗斛。與世同利",
    "T50n2060_023:0630a10": "何異僮僕。經道不明德行不足。如是出家",
    "T50n2060_023:0630a11": "徒自毀辱。今故誨示宜自洗沐。其四曰。卿已",
    "T50n2060_023:0630a12": "出家號曰道人。父母不敬世帝不臣。普天同",
    "T50n2060_023:0630a13": "奉事之如神。稽首致敬不計富貧。尚其清",
    "T50n2060_023:0630a14": "修自利利人。減割之重一米七斤。如何",
    "T50n2060_023:0630a15": "怠慢不能報恩。倚縱遊逸身意虛煩。無戒",
    "T50n2060_023:0630a16": "食施死入太山。燒鐵為食融銅灌咽。如斯",
    "T50n2060_023:0630a17": "之痛法句所陳。今故誨約宜改自新。其五",
    "T50n2060_023:0630a18": "曰。卿已出家號曰息心。穢雜不著惟道是",
    "T50n2060_023:0630a19": "欽。志參清潔如玉如氷。當修經戒以濟",
    "T50n2060_023:0630a20": "精神。眾生蒙祐并度所親。如何無心隨俗",
    "T50n2060_023:0630a21": "浮沈。縱其四大恣其五根。道德遂淺世事",
    "T50n2060_023:0630a22": "更深。如是出家與世同塵。今故誡約幸自",
    "T50n2060_023:0630a23": "開神。其六曰。卿已出家捐世形軀。當務竭",
    "T50n2060_023:0630a24": "情泥洹合符。如何擾動不樂閑居。經道損",
    "T50n2060_023:0630a25": "耗世事有餘。清白不履反入泥塗。過影之",
    "T50n2060_023:0630a26": "命或在須臾。地獄之痛難可具書。今故戒",
    "T50n2060_023:0630a27": "勵宜崇典謨。其七曰。卿已出家不可自寬。",
    "T50n2060_023:0630a28": "形雖鄙陋使行可觀。衣服雖麁坐起令端。",
    "T50n2060_023:0630a29": "飲食雖疎出言可飡夏則忍飢冬則忍寒。",
    "T50n2060_023:0630b01": "能自守節不飲盜泉。不肖之供足不妄前。",
    "T50n2060_023:0630b02": "久處私室如臨至尊。學雖不多可齊上",
    "T50n2060_023:0630b03": "賢。如是出家足報二親。宗族知識一切蒙",
    "T50n2060_023:0630b04": "恩。今故戒汝各宜自敦。其八曰。卿已出家",
    "T50n2060_023:0630b05": "性有昏明。學無多少要在修精。上士坐禪",
    "T50n2060_023:0630b06": "中士誦經。下士堪能塔寺經營。豈可終日一",
    "T50n2060_023:0630b07": "無所成。立身無聞可謂徒生。今故誨汝宜",
    "T50n2060_023:0630b08": "自端情。其九曰。卿已出家永違二親。道法",
    "T50n2060_023:0630b09": "革性俗服離身。辭親之日乍悲乍欣。邈爾",
    "T50n2060_023:0630b10": "絕俗超出埃塵。當修經道制己履真。如",
    "T50n2060_023:0630b11": "何無心更染俗因。經道已薄行無毛分。言",
    "T50n2060_023:0630b12": "非可貴德非可珍。師友致累恚恨日殷。如",
    "T50n2060_023:0630b13": "是出家損法辱身。思之念之好自將身。",
    "T50n2060_023:0630b14": "安有弟子慧影寶貴。並列名隋世。影傳燈",
    "T50n2060_023:0630b15": "大論繼踵法輪。汎迹人間情多野外。著傷",
    "T50n2060_023:0630b16": "學存廢厭修等三論。傷學除謗法之愆。存廢",
    "T50n2060_023:0630b17": "防奸求之意。厭修令改過服道。並藻逸霞",
    "T50n2060_023:0630b18": "爛。煥然可遵。後卒開皇末歲。貴翫閱群典",
    "T50n2060_023:0630b19": "講律為務。見晉世支敏度合五家首楞嚴",
    "T50n2060_023:0630b20": "為一本八卷。又合三家維摩經為一本五",
    "T50n2060_023:0630b21": "卷。隋沙門僧就合四家大集為一本六十",
    "T50n2060_023:0630b22": "卷。貴乃合三家金光明為一本八卷。復請",
    "T50n2060_023:0630b23": "崛多三藏。譯銀主陀羅尼及屬累品。以之",
    "T50n2060_023:0630b24": "成部。沙門彥琮重覆梵本。品部斯具焉。",
    "T50n2060_023:0630b25": "釋僧衄。未詳氏族。住新州願果寺。周武季",
    "T50n2060_023:0630b26": "世將喪釋門。崇上老氏受其符錄。凡有",
    "T50n2060_023:0630b27": "大醮。帝必具其巾褐同其拜伏。而道經誕",
    "T50n2060_023:0630b28": "妄言無本據。國雖奉事未詳讎校。遂不",
    "T50n2060_023:0630b29": "遠鄉關躬聞帝闕面陳至理。以邪正相",
    "T50n2060_023:0630c01": "參澆情趨競。未辨真偽更遞毀譽。乃著",
    "T50n2060_023:0630c02": "論十有八條難道本宗。又以三科釋其前",
    "T50n2060_023:0630c03": "執賢聖既序凡位晈然。其詞略云。衄以世之",
    "T50n2060_023:0630c04": "濫述云。老子尹喜西度化胡出家。老子為說",
    "T50n2060_023:0630c05": "經戒。令尹喜作佛。教化胡人。又稱是鬼",
    "T50n2060_023:0630c06": "谷先生撰。南山四皓注。未善尋者。莫不信",
    "T50n2060_023:0630c07": "從以為口實。異哉此傳。君子尚不可誷。況",
    "T50n2060_023:0630c08": "貶大聖者乎。今具陳此說非真。人世差錯",
    "T50n2060_023:0630c09": "假託名字。亦乃言不及義飜辱老子。意者",
    "T50n2060_023:0630c10": "勝人達士不出此言。將是無識異道誇競佛",
    "T50n2060_023:0630c11": "法。假託鬼谷四皓之名。附尹喜傳後。作此",
    "T50n2060_023:0630c12": "異論用迷昏俗。竊聞傳而不習夫子不許。",
    "T50n2060_023:0630c13": "妄作者凶老君所誡。此之巨患增長三塗。宜",
    "T50n2060_023:0630c14": "應糺正救其此失。然教有內外用生疑假。",
    "T50n2060_023:0630c15": "人有賢聖多述本迹。故班固漢書品人九",
    "T50n2060_023:0630c16": "等。孔丘之徒為上上類。例皆是聖。李老之儔",
    "T50n2060_023:0630c17": "為中上類。例皆是賢。何晏王弼云。老未及",
    "T50n2060_023:0630c18": "聖此則賢。聖天分優劣自顯。故魏文之博悟",
    "T50n2060_023:0630c19": "也。黃初三年下勅云。告豫州刺史。老聃賢",
    "T50n2060_023:0630c20": "人。未宜先孔子。不知魯郡為孔子立廟",
    "T50n2060_023:0630c21": "成未漢桓帝不師聖法。正以嬖臣而事老",
    "T50n2060_023:0630c22": "子欲以求福。良足笑也。此祠之興由恒帝。",
    "T50n2060_023:0630c23": "武皇帝以老子賢人不毀其屋。朕亦以此",
    "T50n2060_023:0630c24": "亭當路。行來者輒往瞻視。而樓屋傾頹儻",
    "T50n2060_023:0630c25": "能壓人。故令修整。作過視之殊未整頓。",
    "T50n2060_023:0630c26": "恐小人謂此為神。妄往禱祝違犯常禁。宜",
    "T50n2060_023:0630c27": "宣告吏民咸使知聞。據斯以言。程露久矣。",
    "T50n2060_023:0630c28": "世多愚人不尋前達。故有此弊耳。今考",
    "T50n2060_023:0630c29": "據年月群達誠言區別人世。并內經外典",
    "T50n2060_023:0631a01": "並對條例。覽詳卷首邪正自顯。雖復著論",
    "T50n2060_023:0631a02": "周世垂名朝野。通人罕遇。終以事迷。竟不",
    "T50n2060_023:0631a03": "行用。及後法毀。逃難不測所終。",
    "T50n2060_023:0631a04": "釋僧猛。俗姓段氏。京兆涇陽人。姿蔭都雅神",
    "T50n2060_023:0631a05": "情俊拔。童孺出家素知希奉。聰慧利根幽",
    "T50n2060_023:0631a06": "思通遠。數十年間躬事講說。凡有解悟靡",
    "T50n2060_023:0631a07": "不通練。昔魏文西位。勅猛在右寢殿闡",
    "T50n2060_023:0631a08": "揚般若。貴宰咸仰味其道訓。周明嗣曆。詔",
    "T50n2060_023:0631a09": "下屈住天宮永弘十地。又勅於紫極文昌",
    "T50n2060_023:0631a10": "二殿。更互說法。當時旨延問對酬答無窮。黃",
    "T50n2060_023:0631a11": "巾之徒紛然搆聚。猛乃徐搖談柄。引敵深",
    "T50n2060_023:0631a12": "渦。方就邪宗一一窮破。故使三生四見之",
    "T50n2060_023:0631a13": "語並屈當時。元始真文之經紛碎。曩日天",
    "T50n2060_023:0631a14": "師徒侶瓦解乖張。道俗肅然更新耳目。初帝。",
    "T50n2060_023:0631a15": "始齊三教。猛分為九十五門。後退一乘。更",
    "T50n2060_023:0631a16": "進三十有生之善。詞甚崇粹學觀所歸。既不",
    "T50n2060_023:0631a17": "預帝覽。遂淪俗侶。猛退屏人事幽栖待",
    "T50n2060_023:0631a18": "旦。隨文作相佛日將明。以猛年德俱重。",
    "T50n2060_023:0631a19": "玄儒湊集。追訪至京。令崇法宇。於大象",
    "T50n2060_023:0631a20": "二年。勅住大興善寺。講揚十地。寺即前陟",
    "T50n2060_023:0631a21": "岵寺也。聲望尤著殊悅天心。尋振為隋國",
    "T50n2060_023:0631a22": "大統三藏法師。委以佛法令其弘護。未足",
    "T50n2060_023:0631a23": "以長威權。固亦光輝釋種。移都南頓寺。亦",
    "T50n2060_023:0631a24": "同遷於遵善里。今之興善是也。名雖居隷。",
    "T50n2060_023:0631a25": "而恒住雲花勗徒課業。以開皇八年四月",
    "T50n2060_023:0631a26": "四日。卒于住寺。春秋八十有二。初將大漸。",
    "T50n2060_023:0631a27": "深照苦空。話言盈耳。翕然欲絕。語眾曰。吾",
    "T50n2060_023:0631a28": "其去也。遂即神遷。時貴其置心不亂。葬于",
    "T50n2060_023:0631a29": "城東馬頭穴刻石立銘于雲花寺。今猶存",
    "T50n2060_023:0631b01": "矣。",
    "T50n2060_023:0631b02": "續高僧傳卷第二十三　護法篇上"
}