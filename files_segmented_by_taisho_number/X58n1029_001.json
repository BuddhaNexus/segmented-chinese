{
    "X58n1029_001:0704b03": "一乘決疑論",
    "X58n1029_001:0704b05": "知歸學人　彭際清　述",
    "X58n1029_001:0704b06": "予初習儒書。執泥文字。效昌黎韓氏語。妄著論排佛。",
    "X58n1029_001:0704b07": "然實未知佛之為佛。果何如者也。已而究生死之說。",
    "X58n1029_001:0704b08": "瞿然有省。始知回向心地。從宋明諸先輩論學書。窺",
    "X58n1029_001:0704b09": "尋端緒。稍稍識孔顏學脈。而于明道象山陽明梁谿",
    "X58n1029_001:0704b10": "四先生。尤服膺弗失。以四先生深造之旨。證之佛氏。",
    "X58n1029_001:0704b11": "往往而合。然四先生中。獨陽明王氏無顯然排佛語。",
    "X58n1029_001:0704b12": "而明道象山梁谿所論著。入主出奴。時或不免。豈世",
    "X58n1029_001:0704b13": "出世間。其為道固不可得而同與。抑法海無邊。罕能",
    "X58n1029_001:0704b14": "盡其原底與。予畜疑久之。累數年而後決。蓮華經云。",
    "X58n1029_001:0704b15": "十方佛土中。唯有一乘法。無二亦無三。除佛方便說。",
    "X58n1029_001:0704b16": "但以假名字。引道于眾生。予讀孔氏書。得其密意。以",
    "X58n1029_001:0704b17": "易繫無方中庸無倚之旨。游于華嚴藏海。世出世間。",
    "X58n1029_001:0704b18": "圓融無礙。始知此土聖人。多是大權菩薩。方便示現。",
    "X58n1029_001:0704b19": "乃以名字不同。橫生異見。鬬爭無已。不亦大可悲乎。",
    "X58n1029_001:0704b20": "既自信于中。又懼天下萬世之疑。不能直決也。因疏",
    "X58n1029_001:0704b21": "暢其說。以解諸儒之惑。以究竟一乘之旨。自四先生",
    "X58n1029_001:0704b22": "外。有顯然排佛者。并附論之。",
    "X58n1029_001:0704b23": "程子曰。佛學只是以生死恐動人。聖賢以生死為本",
    "X58n1029_001:0704b24": "分事。無可懼。故不論生死。知歸子曰。朝聞道。夕死可",
    "X58n1029_001:0704c01": "矣。然則未聞道而死。其可不謂之虗生乎。夫虗生者。",
    "X58n1029_001:0704c02": "聖人之所甚懼也。是故。學易而假年。發憤而忘老。其",
    "X58n1029_001:0704c03": "為性命之憂。豈不大哉。佛言生死事大。正欲策人聞",
    "X58n1029_001:0704c04": "道耳。何嘗怖死哉。故曰不生不滅。名一往來而實無",
    "X58n1029_001:0704c05": "往來。只作尋常本分事說也。",
    "X58n1029_001:0704c06": "程子曰。傳燈錄諸人如有達者。臨死時決定當尋一",
    "X58n1029_001:0704c07": "尺布裹頭而死。必不肯削髮胡服而終也。知歸子曰。",
    "X58n1029_001:0704c08": "法法不相知。法法不相到。法法空寂。法法平等。如以",
    "X58n1029_001:0704c09": "一尺布為實法。則世間以尺布裹頭而死者。其皆得",
    "X58n1029_001:0704c10": "謂之聞道邪。古之人固有斷髮文身而稱中權者。又",
    "X58n1029_001:0704c11": "何說也。不知實際理地。不受一塵。四大本空。尺布何",
    "X58n1029_001:0704c12": "有。若論佛事門中。竿木隨身。逢場作戲。其為尺布也。",
    "X58n1029_001:0704c13": "多矣。即安得以我之所餘。傲彼之不足也。",
    "X58n1029_001:0704c14": "程子曰。佛氏之術。其為忠孝仁義。皆以為不得已。直",
    "X58n1029_001:0704c15": "欲和者些秉彝都消殺得盡。然後可以為道。然而畢",
    "X58n1029_001:0704c16": "竟消殺不得。如人之有耳目口鼻。則須有此識。人之",
    "X58n1029_001:0704c17": "有喜怒哀樂。亦其性之自然。今必盡絕為得天真。是",
    "X58n1029_001:0704c18": "喪天真也。知歸子曰。此殆非佛氏之言也。佛言以無",
    "X58n1029_001:0704c19": "我無人無眾生無壽者。修一切善法。即得阿耨多羅",
    "X58n1029_001:0704c20": "三藐三菩提。清淨海中。本無一法。而不舍一法。忠孝",
    "X58n1029_001:0704c21": "仁義。感而遂通。如谷響應聲。來無所從。去無所至。又",
    "X58n1029_001:0704c22": "孰為不得已哉。必以消殺秉彚為佛罪。則未知夫世",
    "X58n1029_001:0704c23": "之能報親恩者。固未有如佛者也。天佛者非他。覺圓",
    "X58n1029_001:0704c24": "滿而已矣。覺圓滿故。所有一切眾生之類。若胎生。若",
    "X58n1029_001:0705a01": "卵生。若溼生。若化生。若有色。若無色。若有想。若無想。",
    "X58n1029_001:0705a02": "若非有想。若非無想。我皆令入無餘涅槃而滅度之。",
    "X58n1029_001:0705a03": "如是滅度無量無數無邊眾生。實無眾生得滅度者。",
    "X58n1029_001:0705a04": "是之謂窮盡生之流。窮盡生之流者。舉十方世界之",
    "X58n1029_001:0705a05": "為人子者而胥覺之矣。是之謂究竟生之原。究竟生",
    "X58n1029_001:0705a06": "之原者。舉十方世界之為人父為人母者而胥覺之",
    "X58n1029_001:0705a07": "矣。孝莫大焉。慈莫加焉。姑以其跡言之。淨飯王之生",
    "X58n1029_001:0705a08": "也。得無生忍。其歾也。生淨居天。而摩邪夫人亦且升",
    "X58n1029_001:0705a09": "天宮。坐道場。為善財童子說菩薩大願智幻解脫門。",
    "X58n1029_001:0705a10": "使佛不離王宮。正位金輪。其榮施所生。亦不過受宗",
    "X58n1029_001:0705a11": "廟之享。保子孫之祚而已。其遂能斷生死苦輪乎哉。",
    "X58n1029_001:0705a12": "耳目口舌之欲。喜怒哀樂之情。苟逐于物。皆私意也。",
    "X58n1029_001:0705a13": "絕之可也。不斷婬怒癡。亦不與俱。絕無所絕。是名如",
    "X58n1029_001:0705a14": "來。隨順覺性。其得為喪天真乎。是故。聖之為聖。在于",
    "X58n1029_001:0705a15": "意必固我既亡之後。復于喜怒哀樂未發之先。亦若",
    "X58n1029_001:0705a16": "是而已矣。",
    "X58n1029_001:0705a17": "程子曰。今語道。則須待要寂滅湛靜。形如槁木。心如",
    "X58n1029_001:0705a18": "死灰。所貴乎智周天地萬物而不遺。又幾時要如死",
    "X58n1029_001:0705a19": "灰。所貴動容周旋中禮。又幾時要如槁木。知歸子曰。",
    "X58n1029_001:0705a20": "吾讀華嚴經。時識得此意。曹谿亦云。第一莫著空。",
    "X58n1029_001:0705a21": "程子曰。佛以所賤輕施于人。自己不為君臣父子夫",
    "X58n1029_001:0705a22": "婦之道而容人為之。若以率人。是絕類也。知歸子曰。",
    "X58n1029_001:0705a23": "有漏國土。妄想所成。聖人因幻起幻。即幻歸真。物各",
    "X58n1029_001:0705a24": "付物。原自一[糸*系]不挂。一毫不著。堯舜事業。如太山上",
    "X58n1029_001:0705b01": "一點浮雲過目。程子亦言之矣。佛方欲普度四生入",
    "X58n1029_001:0705b02": "無餘涅槃。又何嘗以所賤施人。使人盡從佛教。同入",
    "X58n1029_001:0705b03": "泥洹。不難轉五濁。成淨土。是則九品蓮臺。不離當處。",
    "X58n1029_001:0705b04": "永辭胎獄。成就莊嚴。何憂絕類邪。如謂胎生是實化",
    "X58n1029_001:0705b05": "生為妄。不知混沌初開。始生之人。何胎所出。蝨生于",
    "X58n1029_001:0705b06": "肌。螢生于草。濁者既爾。淨亦宜然。微者既爾。巨亦宜",
    "X58n1029_001:0705b07": "然。",
    "X58n1029_001:0705b08": "程子曰。釋氏只到止處。無用處。無禮義。又曰。釋氏子",
    "X58n1029_001:0705b09": "敬以直內則有之。義以方外則未之有也。故滯固者",
    "X58n1029_001:0705b10": "入于枯槁。疏通者歸于放肆。此佛之教所以為隘也。",
    "X58n1029_001:0705b11": "又曰釋氏說道。譬如以管窺天。只務直上去。唯見一",
    "X58n1029_001:0705b12": "偏。不見四旁。故不能處事。又曰。釋氏唯務上達而無",
    "X58n1029_001:0705b13": "下學。然則其上達處豈有是也。孟子曰。盡其心者。知",
    "X58n1029_001:0705b14": "其性也。彼所謂識心見性是也。若存心養性則無之",
    "X58n1029_001:0705b15": "矣。知歸子曰。程子此語。以譏定性聲聞及豁達狂禪。",
    "X58n1029_001:0705b16": "則諾。真見心者。體用一如。渾無內外。有內有外。則有",
    "X58n1029_001:0705b17": "所住矣。無所住而生其心。故寂而常照。用而常寂。初",
    "X58n1029_001:0705b18": "未嘗專內而遺外也。嚴淨毗尼。勤行六度。不盡有為。",
    "X58n1029_001:0705b19": "不住無為。初未嘗語上而遺下也。達磨西來。九年面",
    "X58n1029_001:0705b20": "壁。趙州除二時粥飯外。無雜用心。長養護持。其勤若",
    "X58n1029_001:0705b21": "此。謂一知而遂己乎。佛為二乘弟子說沙彌戒比丘",
    "X58n1029_001:0705b22": "戒。為在家二眾說五戒八關齋戒。為大乘弟子說菩",
    "X58n1029_001:0705b23": "薩戒。或寬或嚴。或詳或略。大要使人因其所居之位。",
    "X58n1029_001:0705b24": "曲為之防。止惡而進善。識心達本。解無為法。只務直",
    "X58n1029_001:0705c01": "上。豈不信然。然亦何偏之有。乃其示現入山。示行苦",
    "X58n1029_001:0705c02": "行。既成道已。偕諸梵侶。蘭若安居。遠離喧憒。誠以大",
    "X58n1029_001:0705c03": "火宅中。五欲所纏。八風所鼓。種種退緣。無時暫息。一",
    "X58n1029_001:0705c04": "入此門。絕無&#;礙。聞法得果。直至泥洹。是為入道最",
    "X58n1029_001:0705c05": "勝方便。故曰百工居肆以成其事。君子學以致其道。",
    "X58n1029_001:0705c06": "其不以此哉。至教相所垂。又往往與儒言相表裏。梵",
    "X58n1029_001:0705c07": "網經言孝名為戒。修淨業者。以孝養父母為第一福",
    "X58n1029_001:0705c08": "田。而以臣欺君子欺父為大惡。其他概可推矣。或謂",
    "X58n1029_001:0705c09": "由佛之說。一切法空。則忠孝皆為贅設。不知夫忠孝",
    "X58n1029_001:0705c10": "者吾固有之心。非作而致之也。解一切法空。無以後",
    "X58n1029_001:0705c11": "起者汩之。則忠孝亦行所無事而已。而又何贅焉。如",
    "X58n1029_001:0705c12": "不解一切法空。則忠孝翻成繫縛。何則。殉于名。激于",
    "X58n1029_001:0705c13": "氣。牽于情。與清淨心不相應故。然則由佛之道。師其",
    "X58n1029_001:0705c14": "心。勿泥其跡。豈獨不戾乎名教。抑深有助焉。異同之",
    "X58n1029_001:0705c15": "論。不可已乎。",
    "X58n1029_001:0705c16": "程子論地獄曰。至誠貫天地。人尚有不化。焉有立偽",
    "X58n1029_001:0705c17": "教而人可化乎。又曰。釋氏之說。其歸欺詐。始以世界",
    "X58n1029_001:0705c18": "為幻妄。而謂有天宮。後亦以天為妄。卒歸之無。知歸",
    "X58n1029_001:0705c19": "子曰。以地獄天宮為偽教者。將謂六經所弗道邪。夫",
    "X58n1029_001:0705c20": "六經之嚴鬼神。炳如矣。有情焉。有狀焉。有言語詔告",
    "X58n1029_001:0705c21": "焉。皇矣上帝。臨下有赫。其于人也。或命之。或顧之。或",
    "X58n1029_001:0705c22": "憎且怒之。福極之數。有主之者矣。紫微帝庭。太乙所",
    "X58n1029_001:0705c23": "部。懸象著明。昭昭在上矣。非天宮之證邪。文王陟降。",
    "X58n1029_001:0705c24": "在帝左右。其生天之謂矣。周公請代武王曰。予仁若",
    "X58n1029_001:0706a01": "考。能多才多藝。能事鬼神。使死而無知。公之言其欺",
    "X58n1029_001:0706a02": "誕矣乎。至如鯀之為熊。彭生之為豕。伯有渾良父之",
    "X58n1029_001:0706a03": "為厲。緣業所感。因果無差。是決不可得而泯滅者也。",
    "X58n1029_001:0706a04": "于地獄又何疑焉。夫三界辠福。都由心造。如鏡取影。",
    "X58n1029_001:0706a05": "妍醜在人。鏡體本虗。影何可得。楞嚴經明七趣輪轉",
    "X58n1029_001:0706a06": "妄想受生。妄想隨業。于妙圓明無作本心。都無所著。",
    "X58n1029_001:0706a07": "是故。了心則即幻恒真。迷本則全真是幻。佛說是有。",
    "X58n1029_001:0706a08": "有本不有。佛說是無。無即非無。坐斷有無。方明中道。",
    "X58n1029_001:0706a09": "豈邊見之所能測乎。",
    "X58n1029_001:0706a10": "伊川程子曰。釋氏要屏事。不問者事合有邪。合無邪。",
    "X58n1029_001:0706a11": "若是合有。又安可屏。若是合無。自然無了。更屏什麼。",
    "X58n1029_001:0706a12": "又曰。學佛者都要忘是非。是非安可忘得。自有許多",
    "X58n1029_001:0706a13": "道理。何事忘為。人只為物所役。便苦事多。若物各付",
    "X58n1029_001:0706a14": "物。便役物也。知歸子曰。屏事之說。蓋為初機學人。未",
    "X58n1029_001:0706a15": "獲本明。多諸障礙。故令暫息塵勞。回光自照。所謂制",
    "X58n1029_001:0706a16": "心一處。無事不辦。是為入道方便。而非究竟地也。程",
    "X58n1029_001:0706a17": "子亦嘗教人靜坐矣。不有類于屏事者邪。若真見心",
    "X58n1029_001:0706a18": "者不如此。舍利弗宴坐林中。維摩詰語之言。夫宴坐",
    "X58n1029_001:0706a19": "者。不于三界現身意。是為宴坐。不起滅定而現諸威",
    "X58n1029_001:0706a20": "儀。是為宴坐。不舍道法而現凡夫事。是為宴坐。心不",
    "X58n1029_001:0706a21": "住內。亦不在外。是為宴坐。于諸見不動。而修行三十",
    "X58n1029_001:0706a22": "七品。是為宴坐。不斷煩惱而入涅槃。是為宴坐。若能",
    "X58n1029_001:0706a23": "如是坐者。佛所印可。大鑒亦言。若欲成就種智。須達",
    "X58n1029_001:0706a24": "一相三昧。一行三昧。于一切處而不住相。于彼相中",
    "X58n1029_001:0706b01": "不生憎愛。亦無取舍。不念利益成壞等事。安閒恬靜。",
    "X58n1029_001:0706b02": "虗融憺怕。此名一相三昧。若于一切處行住坐臥。純",
    "X58n1029_001:0706b03": "一直心。不動道場。真成淨土。是名一行三昧。具二三",
    "X58n1029_001:0706b04": "昧。復有何事而可屏邪。至如一切是非。當體空寂。忘",
    "X58n1029_001:0706b05": "則成頑。執亦是病。唯一直心。圓融法界。不起分別。成",
    "X58n1029_001:0706b06": "就莊嚴。物各付物。其在斯乎。詩云。不識不知。順帝之",
    "X58n1029_001:0706b07": "則。又曰。奏假無言。時靡有爭。何是非之可執。亦安用",
    "X58n1029_001:0706b08": "忘為哉。",
    "X58n1029_001:0706b09": "程子曰。聖人本天。釋氏本心。知歸子曰。後天而奉天",
    "X58n1029_001:0706b10": "時。是之謂本天。先天而天弗違。又將安本邪。乾知大",
    "X58n1029_001:0706b11": "始。亦本心而已矣。",
    "X58n1029_001:0706b12": "程子曰。若謂既反之氣。復將為方伸之氣。則殊與天",
    "X58n1029_001:0706b13": "地不相似。天地之化。自然生生不窮。如鼻息然。不必",
    "X58n1029_001:0706b14": "假吸以為呼氣。又曰游魂為變。既是變。則存者亡。堅",
    "X58n1029_001:0706b15": "者腐。更無物也。知歸子曰。盈天地間。一靈而已矣。氣",
    "X58n1029_001:0706b16": "不足以盡之。靈乘氣而有生。猶龍乘雲而為雨。雲有",
    "X58n1029_001:0706b17": "起滅而龍自若也。氣有聚散而靈自若也。是故。幽有",
    "X58n1029_001:0706b18": "鬼神。明有聖人。宰制陰陽。役使羣動。氣為之邪。抑靈",
    "X58n1029_001:0706b19": "為之邪。其必曰靈為之矣。靈為之。是決不可得而散",
    "X58n1029_001:0706b20": "滅者也。如日月然。今日之日。即前日之日。今月之月。",
    "X58n1029_001:0706b21": "即前月之月。如可得而散滅。則天地之化或幾乎息",
    "X58n1029_001:0706b22": "矣。且不獨人爾。飛走之走。蠢動之族。莫不柄靈以生。",
    "X58n1029_001:0706b23": "既柄靈以生。即皆不可得而散滅者也。然則善惡之",
    "X58n1029_001:0706b24": "報。升沈之果。其理自然。又何疑焉。",
    "X58n1029_001:0706c01": "程子論佛戒殺生之說曰。儒者有兩說。一說天生禽",
    "X58n1029_001:0706c02": "獸本為人食。此說不是。豈有人為蟣蝨而生邪。一說",
    "X58n1029_001:0706c03": "禽獸待人而生。殺之則不仁。此說亦不然。大抵力能",
    "X58n1029_001:0706c04": "勝之者皆可食。但君子有不忍之心爾。先兄甞見一",
    "X58n1029_001:0706c05": "蠍。不忍殺。放去。頌中二句曰。殺之則傷仁。放之則害",
    "X58n1029_001:0706c06": "義。知歸子曰。誠知天生禽獸不為人食。則當體天之",
    "X58n1029_001:0706c07": "心為心。與之竝育而不害可矣。而曰力能勝之者皆",
    "X58n1029_001:0706c08": "可食。推是說也。苟可充庖。物無遺類矣。不忍之心安",
    "X58n1029_001:0706c09": "在邪。且伯子所謂仁義者。抑何其抵捂邪。仁人心也。",
    "X58n1029_001:0706c10": "行而宜之之謂義。以生為仁。以殺為義。大不可也。蠍",
    "X58n1029_001:0706c11": "無可殺之辠。放之宜矣。殺之豈獨傷仁。又且害義。而",
    "X58n1029_001:0706c12": "程子弗加察焉。嗚呼。吾懼夫世之託于義以果其殺",
    "X58n1029_001:0706c13": "者。皆自程子斯言為之鵠也。萬物一體之學荒。而仁",
    "X58n1029_001:0706c14": "義之涂塞。可不痛哉。",
    "X58n1029_001:0706c15": "張子曰。知虗空即氣。則有無隱顯。神化性命。通一無",
    "X58n1029_001:0706c16": "二。若謂萬象為太虗中所見之物。則物與虗不相資。",
    "X58n1029_001:0706c17": "形自形。性自性。形性天人不相待而有。陷于浮屠以",
    "X58n1029_001:0706c18": "山河大地為見病之說。此道不明。正由懵者略知體",
    "X58n1029_001:0706c19": "虗空為性。不知本天道為用。反以人見之小。因緣天",
    "X58n1029_001:0706c20": "地。明有不盡。則誣世界乾坤為幻化。幽明不能舉其",
    "X58n1029_001:0706c21": "要。遂躐等妄意而然。知歸子曰。佛在楞嚴會上。為諸",
    "X58n1029_001:0706c22": "弟子說一切眾生二種根本。一者無始生死根本。則",
    "X58n1029_001:0706c23": "汝今者與諸眾生用攀緣心為自性者。二者無始菩",
    "X58n1029_001:0706c24": "提涅槃元清淨體。則汝今者識精元明。能生諸緣。緣",
    "X58n1029_001:0707a01": "所遺者。由諸眾生遺此本明。雖終日行而不自覺。枉",
    "X58n1029_001:0707a02": "入諸趣不知色身外洎山河虗空大地。咸是妙明真",
    "X58n1029_001:0707a03": "心中物。譬之澄清百千大海。棄之。唯認一浮漚體。目",
    "X58n1029_001:0707a04": "為全潮。窮盡溟渤。汝等即是迷中倍人。後文所言山",
    "X58n1029_001:0707a05": "河國土。皆是無始見病所成。正由迷失本心。為物所",
    "X58n1029_001:0707a06": "轉。攀緣前境。都成見眚。其與張子所譏。以萬象為太",
    "X58n1029_001:0707a07": "虗中所見之物。初無二指。故云若能轉物。則同如來。",
    "X58n1029_001:0707a08": "身心圓明。不動道場。于一毛端。徧能含受十方國土。",
    "X58n1029_001:0707a09": "是則山河大地。即妄全真。形性天人。通一無二。恒沙",
    "X58n1029_001:0707a10": "性德。當念周圓。幽明之故。神化之理。斷可識矣。不應",
    "X58n1029_001:0707a11": "割裂全文。乖違本意。",
    "X58n1029_001:0707a12": "張子曰。釋氏語大語小。流遁失中。其過于大也。塵芥",
    "X58n1029_001:0707a13": "六合。其蔽于小也。夢幻人世。謂之窮理可乎。不知窮",
    "X58n1029_001:0707a14": "理。而謂之盡性可乎。塵芥六合。謂天地為有窮也。夢",
    "X58n1029_001:0707a15": "幻人世。明不能究所從也。知歸子曰。形而上者謂之",
    "X58n1029_001:0707a16": "道。形而下者為之器。天地一器耳。器有分際。即有成",
    "X58n1029_001:0707a17": "壞。洛下之所營。大章之所步。邵堯夫之所推。具此矣。",
    "X58n1029_001:0707a18": "夫孰為無窮者。其形而上者乎。性。形而上者也。知性",
    "X58n1029_001:0707a19": "之無窮。即欲不塵芥六合。夢幻人世。得乎。故曰。登東",
    "X58n1029_001:0707a20": "山而小魯。登泰山而小天下。張子所譏。亦昧于道器",
    "X58n1029_001:0707a21": "之分矣。語其至。則道即器。器即道。本無大小。安有成",
    "X58n1029_001:0707a22": "壞。是故。于一毫端。現寶王剎。坐微塵裏。轉大法輪。眾",
    "X58n1029_001:0707a23": "生見劫盡。大火所燒時。我此土安隱。天人常充滿。非",
    "X58n1029_001:0707a24": "盡性者其孰能與于斯。",
    "X58n1029_001:0707b01": "朱子曰。宇宙之間。一理而已。天得之而為天。地得之",
    "X58n1029_001:0707b02": "而為地。張之為三綱。紀之為五常。此理無適而不在。",
    "X58n1029_001:0707b03": "儒者于此。因其自然之理。而成自然之功。若夫釋氏。",
    "X58n1029_001:0707b04": "惡此理之充塞無間。而使己不得一席無理之地以",
    "X58n1029_001:0707b05": "自安。猒此理之流行不息。而使己不得一息無理之",
    "X58n1029_001:0707b06": "時以自快。是以畔君親。棄妻子。入山林。捐軀命。求其",
    "X58n1029_001:0707b07": "所謂空無寂滅之地而逃焉。知歸子曰。吾于前文絕",
    "X58n1029_001:0707b08": "類之譏。消殺秉彝之說。已略剖其疑。而未盡也。華嚴",
    "X58n1029_001:0707b09": "四法界。曰理法界。曰事法界。曰理事無礙法界。曰事",
    "X58n1029_001:0707b10": "事無礙法界。此四法界。豎窮三際。橫亘十虗。誠所謂",
    "X58n1029_001:0707b11": "充塞無間。流行不息者矣。凡夫計有。深怖法空。不知",
    "X58n1029_001:0707b12": "法本自空。無可怖故。聲聞滯寂。樂離生死。不知徧界",
    "X58n1029_001:0707b13": "為身。無可離故。皆緣不識本來自性。橫生諸見。乖隔",
    "X58n1029_001:0707b14": "真如。若入華嚴廣大圓融無礙之門。順一切法空。起",
    "X58n1029_001:0707b15": "大智願。潤物利生。世出世間。重重涉入。隱現隨緣。都",
    "X58n1029_001:0707b16": "無作者。法爾如然。絕諸思議。是故。毗盧遮那徧一切",
    "X58n1029_001:0707b17": "處。其現比丘身而說法者。特釋迦應化之一隅耳。入",
    "X58n1029_001:0707b18": "法界品。善財童子徧參知識。或現人王身而為說法。",
    "X58n1029_001:0707b19": "或現長者居士身而為說法。是之謂無礙。然則謂義",
    "X58n1029_001:0707b20": "皇堯舜周文。為千百億化身中之一身可也。所謂現",
    "X58n1029_001:0707b21": "人王身而說法也。謂孔子為千百億化身中之一身",
    "X58n1029_001:0707b22": "可也。所謂現長者居士身而說法也。張三綱。紀五常。",
    "X58n1029_001:0707b23": "範圍天地。曲成萬物。胥大千而經綸之。曾不滿普賢",
    "X58n1029_001:0707b24": "一毛孔中億萬分之一。何則。理無盡。事亦無盡。事無",
    "X58n1029_001:0707c01": "盡。行亦無盡。唯其無盡。是以無礙。何厭之有。何惡之",
    "X58n1029_001:0707c02": "有。",
    "X58n1029_001:0707c03": "朱子之論觀心也。曰。心者。人之所以主乎身者也。以",
    "X58n1029_001:0707c04": "之觀物。則物之理得。今復有物以反觀乎心。則此心",
    "X58n1029_001:0707c05": "心外復有一心。而能管乎此心也。是以心求心。以心",
    "X58n1029_001:0707c06": "使心。如口齕口。如目視目也。知歸子曰。謂以心觀物",
    "X58n1029_001:0707c07": "者。是外心以求物也。謂以物觀心者。是外物以求心",
    "X58n1029_001:0707c08": "也。心無內外。故物無內外。物無內外。故觀無內外。然",
    "X58n1029_001:0707c09": "則以心求心可也。如空合空而已矣。以心使心亦可",
    "X58n1029_001:0707c10": "也。如身使臂而已矣。古德不云乎。觀是何人。心是何",
    "X58n1029_001:0707c11": "物。",
    "X58n1029_001:0707c12": "朱子答連嵩卿云。所謂天地之性即我之性。豈有死",
    "X58n1029_001:0707c13": "而遽亡之理。不知為此說者。以天地為主邪。以我為",
    "X58n1029_001:0707c14": "主邪。若以天地為主。則此性即是天地間一箇公共",
    "X58n1029_001:0707c15": "的道理。雖曰死而不亡。然非有我之得私矣。若以我",
    "X58n1029_001:0707c16": "為主。則只是于自己身上。認得一箇精神魂魄有知",
    "X58n1029_001:0707c17": "有覺之物。即便目為己性。把持作弄。到死不肯放舍。",
    "X58n1029_001:0707c18": "謂之死而不亡。是乃私意之尤者。尚何足與語死生",
    "X58n1029_001:0707c19": "之說。性命之理哉。若果如此。則是一箇天地性中。別",
    "X58n1029_001:0707c20": "有若干人物之性。每性各有界限。不相交雜。自生自",
    "X58n1029_001:0707c21": "死。更不由天地陰陽造化。而為天地陰陽者。亦無所",
    "X58n1029_001:0707c22": "施其造化矣。豈有此理乎。知歸子曰。以天地為主。不",
    "X58n1029_001:0707c23": "由乎我。是謂斷見。不知既已無我。誰名天地。誰為不",
    "X58n1029_001:0707c24": "亡。以我為主。不由天地。是謂常見。不知見有我者。即",
    "X58n1029_001:0708a01": "生死根。性真常中無彼我故。由前之見。世間聖人初",
    "X58n1029_001:0708a02": "無是說。論語曰。未知生。焉知死。是謂生死無二理也。",
    "X58n1029_001:0708a03": "曰。未能事人。焉能事鬼。是謂人鬼無異情也。其不得",
    "X58n1029_001:0708a04": "以斷見測之明矣。由後之見。出世間聖人亦無是說。",
    "X58n1029_001:0708a05": "圓覺經云。有我愛者。亦愛涅槃。伏我愛根。名涅槃相。",
    "X58n1029_001:0708a06": "有憎我者。亦憎生死。不知愛者真生死故。別憎生死。",
    "X58n1029_001:0708a07": "名不解脫。其不得以常見求之決矣。二見坐斷。生滅",
    "X58n1029_001:0708a08": "平等。去來一如。是則名為真解脫者。豈把持作弄不",
    "X58n1029_001:0708a09": "肯放舍之謂哉。至人物之性。雖同出一原。而其流各",
    "X58n1029_001:0708a10": "別。如月印千川。川各一月。清濁既隔。明暗迥殊。豈以",
    "X58n1029_001:0708a11": "一月既同。遂謂千川無別。雖則川川有別。何礙一月",
    "X58n1029_001:0708a12": "之同。其生既爾。死復何疑。陰陽造化。神感神應。亦物",
    "X58n1029_001:0708a13": "各付物而已。初何甞有意其間哉。",
    "X58n1029_001:0708a14": "朱子云。佛氏磨擦得者心極精細。如一塊物事。剝了",
    "X58n1029_001:0708a15": "一重皮。又剝一重皮。至剝得極盡無可剝處。磨弄得",
    "X58n1029_001:0708a16": "者心精光。他便認做性。殊不知此正聖人之所謂心。",
    "X58n1029_001:0708a17": "佛氏原不曾識得者理。便認知覺運動為性。如視聽",
    "X58n1029_001:0708a18": "言貌。聖人則視有視之理。聽有聽之理。言有言之理。",
    "X58n1029_001:0708a19": "動有動之理。思有思之理。所謂明聰從恭睿是也。佛",
    "X58n1029_001:0708a20": "氏則只認那能視能聽能言能思能動的便是性。橫",
    "X58n1029_001:0708a21": "來豎來。他都認做性。最怕人說者理字。都要除掉了。",
    "X58n1029_001:0708a22": "此正告子生之謂性之說也。知歸子曰。視聽言貌。不",
    "X58n1029_001:0708a23": "外一心。一心之精。斯之謂睿。誠如所謂剝了一重。又",
    "X58n1029_001:0708a24": "剝一重。剝得盡時。天明斯復。天明既復。天則自呈。視",
    "X58n1029_001:0708b01": "聽貌言。從此流出。自然明聰恭從。不過其則。豈非作",
    "X58n1029_001:0708b02": "聖之功乎。若離此一心。別有視聽言貌之理。一以貫",
    "X58n1029_001:0708b03": "之。其謂之何。祖師偈云。在眼曰見。在耳曰聞。在鼻嗅",
    "X58n1029_001:0708b04": "香。在口談論。在手執捉。在足運奔。徧現具該法界。收",
    "X58n1029_001:0708b05": "攝在一微塵。識者知是佛性。不識喚作精魂。偈指正",
    "X58n1029_001:0708b06": "謂但了一心。更無餘法。識字儘有工夫。正如儒家識",
    "X58n1029_001:0708b07": "仁之指。用力既久。豁露本明。湛寂真常。徧周沙界。是",
    "X58n1029_001:0708b08": "謂識心。亦名見性。一日克己復禮。天下歸仁焉。其斯",
    "X58n1029_001:0708b09": "之謂矣。至心性二字。本無定指。儒家所說。已自不同。",
    "X58n1029_001:0708b10": "孟子曰。仁人心也。或言本心。或言良心。何甞專以知",
    "X58n1029_001:0708b11": "覺運動為心邪。子曰。性相近也。孟子道性善。必徵之",
    "X58n1029_001:0708b12": "于情。何甞離心以言性邪。佛氏言心。有真心。有妄心。",
    "X58n1029_001:0708b13": "言性。有徧計自性。依他自性。圓成自性。又何甞但以",
    "X58n1029_001:0708b14": "知覺運動為性邪。要之心性總是強名。為度羣迷。曲",
    "X58n1029_001:0708b15": "施方便。如其達本忘情。尚不見有能證之人。所證之",
    "X58n1029_001:0708b16": "法。豈可橫生意見。妄說是非。若夫佛事門中。須憑建",
    "X58n1029_001:0708b17": "立。是故五戒之目。全體五常。十善之條。全包五事。安",
    "X58n1029_001:0708b18": "有外此理以為教者哉。至宗門掃蕩之談。如大黃附",
    "X58n1029_001:0708b19": "子。祇求去病。瞑眩何傷。過誤殺人。初非藥咎。安得以",
    "X58n1029_001:0708b20": "末流之弊。辠立教之人乎。",
    "X58n1029_001:0708b21": "朱子曰。釋氏只四十二章是古書。餘皆中國文士潤",
    "X58n1029_001:0708b22": "色成之。維摩經亦南北時人作。又曰。達摩未來中國",
    "X58n1029_001:0708b23": "時。如遠肇法師之徒。只是說老莊。後來人亦多以老",
    "X58n1029_001:0708b24": "莊助禪。西域豈有韻。諸祖相傳偈。平仄協韻。皆是後",
    "X58n1029_001:0708c01": "人為之。又曰。圓覺經。只有三段好。後面只是強添楞",
    "X58n1029_001:0708c02": "嚴經本只是呪語。後來房融添入許多道理說話。呪",
    "X58n1029_001:0708c03": "語想亦淺近。但其徒恐譯出則人易之。故不譯。又曰。",
    "X58n1029_001:0708c04": "佛只是說大話謾人。法華經開口便說恒河沙幾萬",
    "X58n1029_001:0708c05": "劫幾千劫。更無近的年代。知歸子曰。天竺只有梵書。",
    "X58n1029_001:0708c06": "入此土時。必假法師翻譯。其法師必華梵兼通。乃能",
    "X58n1029_001:0708c07": "用此間文句。演暢佛指。偈語協韻。亦復何疑。維摩法",
    "X58n1029_001:0708c08": "華是鳩摩羅什譯。圓覺是佛陀多羅譯。楞嚴是般剌",
    "X58n1029_001:0708c09": "蜜帝譯。當時文士不通梵書。安知佛指。而潤色成之",
    "X58n1029_001:0708c10": "邪。唯楞嚴為房融筆授。筆授云者。不過書寫校讐之",
    "X58n1029_001:0708c11": "謂。非能有所增益也。使經果出融手。何乃諱自譯之",
    "X58n1029_001:0708c12": "名。而必假梵僧以為重。至呪係密語。但取其音。不取",
    "X58n1029_001:0708c13": "其義。諸經所同。謂以淺近故不翻。豈其然也。佛經之",
    "X58n1029_001:0708c14": "指。與老莊自別。老子云。道法自然。佛則云。精覺妙明。",
    "X58n1029_001:0708c15": "非因非緣。亦非自然。非不自然。無非不非。無是非是。",
    "X58n1029_001:0708c16": "老子云。惚兮怳兮。其中有象。怳兮惚兮。其中有物。佛",
    "X58n1029_001:0708c17": "則云。縱滅一切見聞覺知。內守幽閒。猶為法塵分別",
    "X58n1029_001:0708c18": "影事。朱子亦言。老氏尚理會自家一箇身。釋氏渾身",
    "X58n1029_001:0708c19": "都不管。莊子絕滅不盡。佛絕滅盡。夫老氏謂外其身",
    "X58n1029_001:0708c20": "而身存。後其身而身先。猶未能遺身也。佛則了陰非",
    "X58n1029_001:0708c21": "我。即身無身。即身無身。是名大身。是名徧法界身。絕",
    "X58n1029_001:0708c22": "滅盡者。非槁木死灰之謂。三界惑盡。萬德周圓。常寂",
    "X58n1029_001:0708c23": "光中。有何賸法。是尚非十地菩薩所能究竟。何況聲",
    "X58n1029_001:0708c24": "聞及諸外道。而謂南北時人。智反出老莊上邪。法華",
    "X58n1029_001:0709a01": "云。是法非思量分別之所能解。時劫長短。情量所生。",
    "X58n1029_001:0709a02": "情量既盡。長短一如。故曰我觀久遠。猶若今日。稱性",
    "X58n1029_001:0709a03": "之談。豈為謾語。圓覺楞嚴。初示自性真空。後顯修行",
    "X58n1029_001:0709a04": "軌則。頓漸并收。初中後善。是為如來決定境界。是為",
    "X58n1029_001:0709a05": "十方諸佛一門超出妙莊嚴路。奈何挾輕慢心。妄加",
    "X58n1029_001:0709a06": "詆毀乎哉。",
    "X58n1029_001:0709a07": "陸子之判儒釋。曰義利。曰公私。唯義唯公故經世。唯",
    "X58n1029_001:0709a08": "利唯私故出世。儒者雖至于無聲無臭無方無體。皆",
    "X58n1029_001:0709a09": "主于經世。釋氏雖盡未來際而普度之。皆主于出世。",
    "X58n1029_001:0709a10": "知歸子曰。否否。儒固未甞經世。佛又未甞出世也。夫",
    "X58n1029_001:0709a11": "所謂世出世間者。特分別心所見耳。古之大人。所過",
    "X58n1029_001:0709a12": "者化。所存者神。有天下而弗與。雖德被四海。功在萬",
    "X58n1029_001:0709a13": "世。初未甞見有天下也。如必斤斤焉以經世為心。則",
    "X58n1029_001:0709a14": "是有天下而與焉也。是自私者也。是用智者也。其為",
    "X58n1029_001:0709a15": "方體也大矣。其為聲臭也章矣。不足以語于羲皇堯",
    "X58n1029_001:0709a16": "舜周文之心也決矣。佛所謂出世間者。謂出三有世",
    "X58n1029_001:0709a17": "間也。出五蘊世間也。切而言之。則世間云者。一生滅",
    "X58n1029_001:0709a18": "心而已矣。易所謂憧憧往來朋從爾思是也。生滅情",
    "X58n1029_001:0709a19": "盡。則出世間矣。即生滅心。悟真常心。艮其背。不獲其",
    "X58n1029_001:0709a20": "身。行其庭。不見其人。此之謂也。即生滅心。悟平等心。",
    "X58n1029_001:0709a21": "天下同歸而殊涂。一致而百慮。天下何思何慮。此之",
    "X58n1029_001:0709a22": "謂也。未至于此。則所謂經世者。特驩虞小補云耳。所",
    "X58n1029_001:0709a23": "謂出世者。特聲聞小乘云爾。其為私與利也。豈不大",
    "X58n1029_001:0709a24": "哉。",
    "X58n1029_001:0709b01": "陸子曰。釋氏雖出家。亦上報四恩。日用之間。此理之",
    "X58n1029_001:0709b02": "根于心而不可泯滅者。彼固或存之也。然其為教。非",
    "X58n1029_001:0709b03": "為存此而起也。故其存不存。不足為深造其道者輕",
    "X58n1029_001:0709b04": "重。若吾儒則曰。人之所以異于禽獸者幾希。庶民去",
    "X58n1029_001:0709b05": "之。君子存之。釋氏之所憐憫者。為未出輪回。生死相",
    "X58n1029_001:0709b06": "續。謂之生死海裏浮沈。若吾儒中聖賢。豈皆只在他",
    "X58n1029_001:0709b07": "生死海裏浮沈也。彼之所憐憫者。吾之聖賢無有也。",
    "X58n1029_001:0709b08": "然其教不為欲免此而起。故其說不主此也。知歸子",
    "X58n1029_001:0709b09": "曰。一切萬法。莫不從自心中而建立。其要在知本。但",
    "X58n1029_001:0709b10": "得本。莫愁末。故曰溥博淵泉而時出之。中庸一書。以",
    "X58n1029_001:0709b11": "天命開宗。以無聲無臭為歸宿。其論學。有生知學知",
    "X58n1029_001:0709b12": "困知之別。有安行利行勉行之差。而同歸于一。一者",
    "X58n1029_001:0709b13": "何。本之謂也。知也者。知此者也。行也者。達此者也。知",
    "X58n1029_001:0709b14": "本則明。達本則誠。誠且明。一天道之不已而已矣。存",
    "X58n1029_001:0709b15": "不足以言之。由是施之人倫。推之庶物。不疑其所行。",
    "X58n1029_001:0709b16": "故不習無不利。篤恭而天下平。實無一法可得。故曰",
    "X58n1029_001:0709b17": "上天之載。無聲無臭。至矣。陸子曰。人而不盡人道。則",
    "X58n1029_001:0709b18": "不足與天地竝。吾亦曰。人而不達天道。則安能先天",
    "X58n1029_001:0709b19": "而天弗違。安能範圍天地。曲成萬物。誠得其本矣。九",
    "X58n1029_001:0709b20": "流雜家。百工眾藝。莫不在吾範圍曲成之內。何獨至",
    "X58n1029_001:0709b21": "于佛而外之。有外之心。不足以達天道。不達天道。而",
    "X58n1029_001:0709b22": "能出生死。斷輪回。無有是處。",
    "X58n1029_001:0709b23": "敬齋胡子曰。佛學只守向一路去。更不去窮天下道",
    "X58n1029_001:0709b24": "理。所以其學易成。只守一箇念頭。便要做成佛。非若",
    "X58n1029_001:0709c01": "儒者智周萬物道濟天下而心常存也。儒者心與理",
    "X58n1029_001:0709c02": "一而存。佛學心與理離而存。知歸子曰。理無在無不",
    "X58n1029_001:0709c03": "在。覺之而已矣。常覺則理無不盡。時措之而宜矣。若",
    "X58n1029_001:0709c04": "以理為有在而以心守之。是二之也。儒者戒慎不覩。",
    "X58n1029_001:0709c05": "恐懼不聞。莫不歸根于獨。聖人以此洗心。退藏于密。",
    "X58n1029_001:0709c06": "亦未有不從一念為之地者。舍一念而求之萬。如無",
    "X58n1029_001:0709c07": "根本。如無原水。欲不枯與涸也得乎。是故。孔子默而",
    "X58n1029_001:0709c08": "識之。顏子如有所立。孟子求放心。周之主靜。程之主",
    "X58n1029_001:0709c09": "敬。延平默坐澄心體認天理。皆此志也。於此有覺。是",
    "X58n1029_001:0709c10": "謂知本。覺無所覺。是謂達本。離此求道。盡為外道。將",
    "X58n1029_001:0709c11": "心存理。是謂失心。",
    "X58n1029_001:0709c12": "胡子曰。不愧屋漏。雖無一事。然萬理森然已具於中。",
    "X58n1029_001:0709c13": "此是體也。但未發耳。老佛以為空無。則本體已絕矣。",
    "X58n1029_001:0709c14": "今人只言老佛有體無用。吾謂正是其體先絕于內。",
    "X58n1029_001:0709c15": "故無用于外也。知歸子曰。方廣外道立空無為宗。佛",
    "X58n1029_001:0709c16": "教所斥。楞伽經云。甯取人見如須彌山。不起無所有",
    "X58n1029_001:0709c17": "增上慢空見。曹谿云。世界虗空。能含萬物色像。日月",
    "X58n1029_001:0709c18": "星宿。山河大地。泉原谿澗。草木叢林。惡人善人。惡法",
    "X58n1029_001:0709c19": "善法。天堂地獄。一切大海須彌諸山。總在空中。世人",
    "X58n1029_001:0709c20": "性空。亦復如是。心量廣大。徧周法界。用即了了分明。",
    "X58n1029_001:0709c21": "應用便知一切。一切即一。一即一切。去來自由。心體",
    "X58n1029_001:0709c22": "無住。名為般若。是故。普賢菩薩發十大願王。而曰虗",
    "X58n1029_001:0709c23": "空界盡。眾生界盡。眾生業盡。眾生煩惱盡。我願乃盡。",
    "X58n1029_001:0709c24": "其有體無用邪。抑無體無用邪。且其所謂森然已具",
    "X58n1029_001:0710a01": "者。謂即空而具。抑離空別有。若離空別有。則有在何",
    "X58n1029_001:0710a02": "處。若即空而具。又何惡于空哉。但無取著空耳。",
    "X58n1029_001:0710a03": "胡子曰。儒者敬以存心。其心體湛然在腔子裏。如主",
    "X58n1029_001:0710a04": "人公在家。便能整治家事。是箇活主人。釋氏默坐澄",
    "X58n1029_001:0710a05": "心。屏去思慮。久而至于空豁。是無主人矣。又有只是",
    "X58n1029_001:0710a06": "繫制其心使之存者。便死殺了他。做主不得。此則禪",
    "X58n1029_001:0710a07": "之下者。真空無心。是禪之上者。知歸子曰。心其無方",
    "X58n1029_001:0710a08": "者也。有腔子可求。有湛然者可指。則塊然一物而已。",
    "X58n1029_001:0710a09": "非死殺而何。真空無心。亦未究竟。古德云。原來有心。",
    "X58n1029_001:0710a10": "無心盡成謗。彼以意見為有無。何啻千里。",
    "X58n1029_001:0710a11": "胡子曰。釋氏見道。如漢武帝見李夫人。非真見者也。",
    "X58n1029_001:0710a12": "釋氏只想像箇道理。故勞而無功。儒者便即事物上",
    "X58n1029_001:0710a13": "去窮究。知歸子曰。自格物之學不明。而人之以放其",
    "X58n1029_001:0710a14": "心為學者多矣。大學之言格物也。前文云。物有本末。",
    "X58n1029_001:0710a15": "事有終始。知所先後。則近道矣。是謂本先而末後也。",
    "X58n1029_001:0710a16": "後文明本末之辨。終之曰。此謂知本。此謂知之至也。",
    "X58n1029_001:0710a17": "明以知本為知之至也。本者何。明德是也。知本則知",
    "X58n1029_001:0710a18": "止。格物之功。莫要于此。何甞教人專求之事物邪。楞",
    "X58n1029_001:0710a19": "嚴經云。精研妙明。觀察不停。精研者。儒言格致是。觀",
    "X58n1029_001:0710a20": "察者。儒言顧諟是。宗門教人必先參究。用力之久。一",
    "X58n1029_001:0710a21": "旦豁然。是名見性。何甞以想像為道邪。",
    "X58n1029_001:0710a22": "胡子曰。佛氏言死而歸真。殊不知生有生之理。不可",
    "X58n1029_001:0710a23": "謂無。以死為歸真。是以生為不真矣。知歸子曰。佛言",
    "X58n1029_001:0710a24": "因緣和合。虗妄有生。因緣別離。虗妄名滅。殊不能知",
    "X58n1029_001:0710b01": "生滅去來。本如來藏常住妙明。不動周圓妙真如性。",
    "X58n1029_001:0710b02": "性真常中。求于去來迷悟生死。了無所得。如是誠言。",
    "X58n1029_001:0710b03": "撥雲見日。何甞于生滅法中。強生取舍。生寄死歸。世",
    "X58n1029_001:0710b04": "俗恒語。載稽梵冊。未之前聞。",
    "X58n1029_001:0710b05": "或問。佛氏說真性不生不滅。其意如何。胡子曰。釋氏",
    "X58n1029_001:0710b06": "以知覺運動為心。是氣之靈處。故又要把持此物以",
    "X58n1029_001:0710b07": "免輪回。愚故曰釋氏不識性。妄指氣之靈者謂性。知",
    "X58n1029_001:0710b08": "歸子曰。不生不滅。本體如然。圓裹六虗。更無他物。知",
    "X58n1029_001:0710b09": "覺運動。何莫非心。本無所住。安用把持。若認氣為心。",
    "X58n1029_001:0710b10": "便成繫縛。是生死根。何名真性。",
    "X58n1029_001:0710b11": "涇陽顧子曰。三藏十二部。一言以蔽之曰。無善無惡",
    "X58n1029_001:0710b12": "試閱七佛偈便自可見。或曰。永嘉證道歌。謂棄有而",
    "X58n1029_001:0710b13": "著無。如舍溺而投火。恐佛氏未必以無為宗也。曰。此",
    "X58n1029_001:0710b14": "只就無善無惡四字翻弄到底。非有別義也。棄有。以",
    "X58n1029_001:0710b15": "有為惡也。著無。以無為善也。是猶有善有惡也。無亦",
    "X58n1029_001:0710b16": "不著。有亦不棄。則無善無惡矣。自此以往。節節推去。",
    "X58n1029_001:0710b17": "掃之又掃。直掃得沒些子賸。都是者箇意頭。知歸子",
    "X58n1029_001:0710b18": "曰。善惡者對待之名。感于物而形焉者也。淨智妙圓。",
    "X58n1029_001:0710b19": "體自空寂。不可以有無名。況善惡哉。孟子之言性也。",
    "X58n1029_001:0710b20": "曰。乃若其情。則可以為善矣。是言性之可以為善也。",
    "X58n1029_001:0710b21": "程子曰。人生而靜以上不容說。才說性時。便已不是",
    "X58n1029_001:0710b22": "性也。以善惡名性。皆程子所謂不是性也。有棄有著。",
    "X58n1029_001:0710b23": "逐物而已。非性之本然也。是故。知性者不取一法而",
    "X58n1029_001:0710b24": "非有棄也。不舍一法而非有著也。掃之又掃。掃得盡",
    "X58n1029_001:0710c01": "時。二際坐斷。圓滿覺心。徧周沙界。譬諸雲開則日現。",
    "X58n1029_001:0710c02": "原濬則流長。直下洞然。更無餘法。斯則一乘之了義。",
    "X58n1029_001:0710c03": "實列聖之元詮。若夫方便門中。不廢對治。以法身隨",
    "X58n1029_001:0710c04": "緣。起諸染法。必藉止觀熏修。成其淨用。是故。行則要",
    "X58n1029_001:0710c05": "于漸滿。惑則期于漸斷。六度齊修。萬善具足。方能淨",
    "X58n1029_001:0710c06": "諸國土。成熟有情。經云。理則頓悟。乘悟併消。事非頓",
    "X58n1029_001:0710c07": "除。因次第盡。識渠善惡本空。何礙止惡行善。不到至",
    "X58n1029_001:0710c08": "善之地。誰證善惡本究。善惡本空。理則頓悟也。止惡",
    "X58n1029_001:0710c09": "行善。事非頓除也。真消真盡。真盡真消。不住中涂。直",
    "X58n1029_001:0710c10": "趨寶所。如其執理而遺事。或逐事而迷理。詎可議于",
    "X58n1029_001:0710c11": "華嚴無礙之指哉。",
    "X58n1029_001:0710c12": "顧子曰。無聲無臭。吾儒之所謂空也。無善無惡。二氏",
    "X58n1029_001:0710c13": "之所謂空也。名似而實遠矣。是故。諱言空者。以似廢",
    "X58n1029_001:0710c14": "真。混言空者。以似亂真。予皆不敢知也。知歸子曰。空",
    "X58n1029_001:0710c15": "一而已。謂無聲無臭為有善有惡邪。則不得謂之無",
    "X58n1029_001:0710c16": "聲無臭矣。謂無善無惡為有聲有臭邪。則不得謂之",
    "X58n1029_001:0710c17": "無善無惡矣。蓋聲臭者善惡之萌。善惡者聲臭之著。",
    "X58n1029_001:0710c18": "將取善以別空。亦猶取有而諱空也。顧子之意。豈不",
    "X58n1029_001:0710c19": "以有善無惡。是謂真空。無善無惡。終歸莾蕩。以此為",
    "X58n1029_001:0710c20": "儒佛鴻溝之判。不知大易之文。曰虗曰寂。曰無方無",
    "X58n1029_001:0710c21": "體。曰何思何慮。善可得而有邪。維摩經云。雖知諸佛",
    "X58n1029_001:0710c22": "國。及與眾生空。而常修淨土。教化于眾生。華嚴經云。",
    "X58n1029_001:0710c23": "此菩薩修習一切諸善根時。作是念言。願此善根功",
    "X58n1029_001:0710c24": "德之力。至一切處。譬如實際無處不至。至一切物。至",
    "X58n1029_001:0711a01": "一切世間。行一切眾生。至一切國土。至一切法。至一",
    "X58n1029_001:0711a02": "切虗空至一切三世。至一切有為無為。至一切語言",
    "X58n1029_001:0711a03": "音聲。願此善根亦復如是。善可得而無邪。直須坐斷",
    "X58n1029_001:0711a04": "有無。遠離空色。一念未生。萬善普會。繁興大用。當處",
    "X58n1029_001:0711a05": "寂然。斯為究竟真空。何至偏淪莾蕩。若夫取善而窒",
    "X58n1029_001:0711a06": "空。與取空而廢善。執心未化。戲論滋多。不獨乖釋門",
    "X58n1029_001:0711a07": "三觀之宗。亦豈識孔氏無言之教哉。",
    "X58n1029_001:0711a08": "顧子一日游觀音寺。見男女載於道。過往來續。繩繩",
    "X58n1029_001:0711a09": "不已。謂弟季時曰。即此可以辨儒佛已。凡所以為此。",
    "X58n1029_001:0711a10": "一片禍福心耳。未見有為禍福而求之吾聖人者也。",
    "X58n1029_001:0711a11": "佛氏何甞邀之使來。吾聖人何甞拒之使去。佛氏何",
    "X58n1029_001:0711a12": "甞專言禍福。吾聖人何甞諱言禍福。就中體勘。其間",
    "X58n1029_001:0711a13": "必有一段真精神迥然不同處。季時曰。此特愚夫愚",
    "X58n1029_001:0711a14": "婦之所為耳。有識者必不其然。曰。感至于愚夫愚婦。",
    "X58n1029_001:0711a15": "而後其為感也真。應至于愚夫愚婦。而後其為應也",
    "X58n1029_001:0711a16": "真。真之為言。純乎天而人不與焉者也。知歸子曰。嗟",
    "X58n1029_001:0711a17": "乎。愚夫愚婦之心殆非徒禍福之所能動也。夫近於",
    "X58n1029_001:0711a18": "人而能為禍福者。莫如城隍里社之神矣。然而城隍",
    "X58n1029_001:0711a19": "里社之神。能動鄉邑之人而止矣。其大者則江河海",
    "X58n1029_001:0711a20": "岳之神。出雲雨。見怪物。又其大者則日月星斗之神。",
    "X58n1029_001:0711a21": "掌辠福。主生死。然而有司者報焉。有求者禱焉。能動",
    "X58n1029_001:0711a22": "方域之人而止耳。若夫佛化之所及。蓋寥廓而無終",
    "X58n1029_001:0711a23": "極矣。豈禍福云爾哉。誠謂證法性身。盡無明本。神感",
    "X58n1029_001:0711a24": "神應。非我非渠。故曰。佛身充滿于法界。普現一切眾",
    "X58n1029_001:0711b01": "生前。隨緣赴感靡不周。而恒處此菩提座。感應至愚",
    "X58n1029_001:0711b02": "夫愚婦而其感應也始真。豈不信哉。且感應之理。儒",
    "X58n1029_001:0711b03": "亦言之。子曰。一日克己復禮。天下歸仁焉。由周而來。",
    "X58n1029_001:0711b04": "二千餘年。自天子王侯中國言六藝者。折中于夫子。",
    "X58n1029_001:0711b05": "神感神應。亦若是而已矣。",
    "X58n1029_001:0711b06": "或問三世之說。顧子曰。域中有二。大道大法。大道者",
    "X58n1029_001:0711b07": "何。綱常倫理是也。所謂天敘有典。天秩有禮。根乎人",
    "X58n1029_001:0711b08": "心之自然而不容或己者也。有如佛氏之說行。則凡",
    "X58n1029_001:0711b09": "忠臣孝子。皆為報夙生之恩而來。凡亂臣賊子。皆為",
    "X58n1029_001:0711b10": "報夙生之怨而來。反諸人心之自然而不容或己處。",
    "X58n1029_001:0711b11": "吾見了不相干也。於是綱常倫理。且茫焉無所繫屬。",
    "X58n1029_001:0711b12": "而道窮矣。大法者何。黜陟予奪是也。所謂天命有德。",
    "X58n1029_001:0711b13": "天討有罪。發乎人心之當然而不容或爽者也。有如",
    "X58n1029_001:0711b14": "佛氏之說行。則凡君子而被戮辱。皆其自作之孽。而",
    "X58n1029_001:0711b15": "戮辱之者非為傷善。凡小人而被顯榮。皆其自貽之",
    "X58n1029_001:0711b16": "休。而顯榮之者非為庇惡。揆諸人心之當然而不容",
    "X58n1029_001:0711b17": "或爽處。吾見了不相蒙也。於是黜陟予奪。且貿焉無",
    "X58n1029_001:0711b18": "所憑依。而法窮矣。知歸子曰。因緣法中。果報各殊。然",
    "X58n1029_001:0711b19": "佛之教人。唯一心法。三世本空。因緣非有。至如辟凶",
    "X58n1029_001:0711b20": "趨吉。長善防非。可畏者因。難逃者果。忠臣孝子知恩",
    "X58n1029_001:0711b21": "報恩。即此莫之為而為。便是不容己之處。亂臣賊子",
    "X58n1029_001:0711b22": "以怨報怨。即此不可解之結。便在無可赦之條。君子",
    "X58n1029_001:0711b23": "而被戮辱。豈無戮辱之因。然其戮辱之者。自當獲傷",
    "X58n1029_001:0711b24": "善之報。小人而被顯榮。合有顯榮之福。然在顯榮之",
    "X58n1029_001:0711c01": "者。已難逃庇惡之誅。是故。君子之守。行其素位而已。",
    "X58n1029_001:0711c02": "王者之法。明其常道而已。三世之指。不外一心。因緣",
    "X58n1029_001:0711c03": "之理。不離當處。以為妨道妨法。吾不知也。",
    "X58n1029_001:0711c04": "顧子曰。吾聖人以人倫為實際。其所謂心性。即在君",
    "X58n1029_001:0711c05": "臣父子兄弟夫婦之中。佛氏以人倫為幻迹。其所謂",
    "X58n1029_001:0711c06": "心性。乃在君臣父子兄弟夫婦之外。在君臣父子兄",
    "X58n1029_001:0711c07": "弟夫婦之中。是謂體用一原。顯微無間。在君臣父子",
    "X58n1029_001:0711c08": "兄弟夫婦之外。體用顯微打成兩截矣。即口口說一",
    "X58n1029_001:0711c09": "原無間。其能一原無間乎否也。知歸子曰。性無內外。",
    "X58n1029_001:0711c10": "道無內外。即君臣父子兄弟夫婦而道在焉。非有所",
    "X58n1029_001:0711c11": "住也。順應而已矣。即君臣父子兄弟夫婦所不屬而",
    "X58n1029_001:0711c12": "道無不在焉。非有所遺也。默成而已矣。是謂體用一",
    "X58n1029_001:0711c13": "原。顯微無間必君臣父子兄弟夫婦而後可以為道。",
    "X58n1029_001:0711c14": "則當夫人生而靜之初。將以何者為道。即今不覩不",
    "X58n1029_001:0711c15": "聞之頃。將以何者為道。推之一息不屬之時。又將以",
    "X58n1029_001:0711c16": "何者為道。然則原其始。要其終。反求諸現在。而離道",
    "X58n1029_001:0711c17": "之時固已多矣。其能一原無間否邪。故曰道也者。不",
    "X58n1029_001:0711c18": "可須臾離也。可離非道也。其亦識取不可離者而可",
    "X58n1029_001:0711c19": "矣。",
    "X58n1029_001:0711c20": "梁谿高子曰。聖人之學。所以異于釋氏者。只一性字。",
    "X58n1029_001:0711c21": "聖人言性。所以異于釋氏言性者。只一理字。理者天",
    "X58n1029_001:0711c22": "理也。天理者。天然自有之條理也。故曰天敘天秩。天",
    "X58n1029_001:0711c23": "命天討。此處差不得針芒。先聖後聖。其揆一也。此理",
    "X58n1029_001:0711c24": "在拈華一脈之上。非窮理到至極處。不易言也。知歸",
    "X58n1029_001:0712a01": "子曰。宋明諸儒為心性之辨者多矣。大率岐性與心",
    "X58n1029_001:0712a02": "而二之者也。為理氣之辨者多矣。大率岐理與氣而",
    "X58n1029_001:0712a03": "二之者也。大學言心不言性。性即心也。中庸言性不",
    "X58n1029_001:0712a04": "言心。心即性也。大易論理不論氣。氣即理也。孟子論",
    "X58n1029_001:0712a05": "氣即論道。氣亦道也。合而言之。一心而已矣。了心者",
    "X58n1029_001:0712a06": "一且不立。二復何有。其見為有二者。皆不知心者也。",
    "X58n1029_001:0712a07": "且高子所言窮理到極至處。其可以知知。可以識識",
    "X58n1029_001:0712a08": "邪。可以知知。可以識識。則非天載之本然。何名極至。",
    "X58n1029_001:0712a09": "不可以知知。不可以識識。吾不知與拈華一脈。有何",
    "X58n1029_001:0712a10": "分別。卻成高下邪。",
    "X58n1029_001:0712a11": "高子曰。佛氏夷善惡是非而曰平等。彼固曰無分別",
    "X58n1029_001:0712a12": "心。有分別性。我則謂有分別性。亦無分別用。使天下",
    "X58n1029_001:0712a13": "善惡是非顛倒錯亂。舉一世糜爛之蠱壞之不顧。其",
    "X58n1029_001:0712a14": "亦不仁而已矣。知歸子曰。日行于天。上者若岡若岨。",
    "X58n1029_001:0712a15": "下者若洿池。若溷廁。無弗照也。水行于地。細者若溝",
    "X58n1029_001:0712a16": "若渠。大者若江淮。若河海。無弗入也。日也水也。有是",
    "X58n1029_001:0712a17": "非善惡于其間乎哉。有是非善惡于其間。則其明之",
    "X58n1029_001:0712a18": "息也。久矣。其流之壅也。速矣。大哉平等。其天之所以",
    "X58n1029_001:0712a19": "為心乎。天之于人也。禍福升沈。榮枯生死。非有區之",
    "X58n1029_001:0712a20": "者。而適如其自取焉。亦平等而已矣。不聞其舉一世",
    "X58n1029_001:0712a21": "而糜爛之蠱壞之也。且夫佛之于是非善惡也。嚴矣",
    "X58n1029_001:0712a22": "五戒。十戒。十重。四十八輕戒。二百五十戒。五百戒。極",
    "X58n1029_001:0712a23": "之三千威儀。八萬細行。胥四眾之人。納之于清淨之",
    "X58n1029_001:0712a24": "域。是故。處世則為居士。為長者。為轉輪聖王。出世則",
    "X58n1029_001:0712b01": "為聲聞。為緣覺。為菩薩。未聞其舉一世而糜爛之蠱",
    "X58n1029_001:0712b02": "壞之也。然則無分別心。有分別用。是則佛之所以為",
    "X58n1029_001:0712b03": "佛。天之所以為天。亦聖之所以為聖也。其為仁也豈",
    "X58n1029_001:0712b04": "不大哉。",
    "X58n1029_001:0712b05": "高子曰。天地間對待之理。有陽便有陰。有吾儒便有",
    "X58n1029_001:0712b06": "二氏。佛氏之教陰教也。觀其生于西方。譯自外國。所",
    "X58n1029_001:0712b07": "言皆鬼神之事。概可見矣。自古陽分中極治之世。何",
    "X58n1029_001:0712b08": "甞有佛氏來陽極盛則陰生。三代之時。世界已屬陰",
    "X58n1029_001:0712b09": "分。至孔子之時。吾道大明。其盛已極。而佛老遂並生",
    "X58n1029_001:0712b10": "于其間。迨後世運益下。聖道益衰。佛老司教。各以其",
    "X58n1029_001:0712b11": "類也。知歸子曰。陰陽二義。或名大小。或喻善惡。佛法",
    "X58n1029_001:0712b12": "非大小之可量。非善惡之可擬。何為陰教哉。請得而",
    "X58n1029_001:0712b13": "究言之。儒者之教。以天命為宗。以至善為體。位之為",
    "X58n1029_001:0712b14": "天地。育之為萬物。一生生不已而已矣。一至誠無息",
    "X58n1029_001:0712b15": "而已矣。其機順。故其用常主于經世。老氏之教。以無",
    "X58n1029_001:0712b16": "極為宗。以希夷微為體。損之又損以至于無為。無為",
    "X58n1029_001:0712b17": "而無不為。其機逆而順。故其用在世出世間。佛氏之",
    "X58n1029_001:0712b18": "教。以一心為宗。以盡虗空徧法界為體。即色即空。非",
    "X58n1029_001:0712b19": "空非色。離四相。出三有。其機逆。故其道常主于出世。",
    "X58n1029_001:0712b20": "然而言天載者。以無聲無臭為至。則太極反乎無極",
    "X58n1029_001:0712b21": "矣。吾有知乎哉。無知也。則超乎色空矣。究竟本來。涅",
    "X58n1029_001:0712b22": "槃生死。俱不可得。何順何逆。非世間。非出世間。同一",
    "X58n1029_001:0712b23": "毗盧遮那妙莊嚴海。嗚呼。此非獨觀于昭曠之原者。",
    "X58n1029_001:0712b24": "孰足以知其意哉。至以西方外國為嫌。則文王非西",
    "X58n1029_001:0712c01": "夷之人邪。鬼神之說屢見于詩書。又何謂也。謂三代",
    "X58n1029_001:0712c02": "以還。世界屬陰。更非通論。治亂循環。陰陽迭運。漢明",
    "X58n1029_001:0712c03": "帝唐太宗明太祖時。視春秋孰治。而佛教昌焉。其果",
    "X58n1029_001:0712c04": "陰之所召邪。",
    "X58n1029_001:0712c05": "或問知歸子曰。子儒者也。服習諸先生書舊矣。今舍",
    "X58n1029_001:0712c06": "而之佛。其不為背本乎。答曰。予所言者。天下之公言",
    "X58n1029_001:0712c07": "也。非己之所得私也。佛法行世久矣。是苦海之津梁",
    "X58n1029_001:0712c08": "也。是眾生之眼目也。是帝天之所呵護。神鬼之所欽",
    "X58n1029_001:0712c09": "崇也。六師不能沮其化。三武不能遏其流。而諸先生",
    "X58n1029_001:0712c10": "顧欲以方隅之見辭而闢之。亦勞而少功矣。闢之者。",
    "X58n1029_001:0712c11": "一以為偽教。一以為異端。以為異端。是法執未忘也。",
    "X58n1029_001:0712c12": "以為偽教。是天眼未通也。諸先生之在今日。決定法",
    "X58n1029_001:0712c13": "執忘。天眼通矣。是予之所言。皆諸先生所欲言也。又",
    "X58n1029_001:0712c14": "何間焉。且諸先生所造。誠未易測矣。高子之入道也。",
    "X58n1029_001:0712c15": "閱程伯子語云。萬變皆在人。其實無一事。當念斬然",
    "X58n1029_001:0712c16": "曰。其實原無一事也。至末後與人書曰。心如太虗。本",
    "X58n1029_001:0712c17": "無生死。抑何其言之似佛也。豈唯高子哉。陸子之言",
    "X58n1029_001:0712c18": "曰。不識不知。順帝之則。此理豈容識知哉。吾有知乎",
    "X58n1029_001:0712c19": "哉。此理豈容有知哉。朱子曰。非全放下。終難湊泊。是",
    "X58n1029_001:0712c20": "亦佛說也。明道云。與其非外而是內。不若內外之兩",
    "X58n1029_001:0712c21": "忘。兩忘則澄然無事矣。伊川之將終也。曰。道著用便",
    "X58n1029_001:0712c22": "不是。其果能自異於佛否邪。特其平生志事。唯在扶",
    "X58n1029_001:0712c23": "皇極。敘人倫。故于佛氏之指。誠不暇深究。又以先入",
    "X58n1029_001:0712c24": "者為之主。遂流于武斷而不自知。然而此心理之同。",
    "X58n1029_001:0713a01": "誠不容有二。故其深造自得處。亦不能自揜。豈唯諸",
    "X58n1029_001:0713a02": "子哉。舜之無為。文之不顯。孔子之無知。亦若是而已",
    "X58n1029_001:0713a03": "矣。同此之謂大道。異此之謂異端。不由乎此。而徇生",
    "X58n1029_001:0713a04": "執有。妄希至道。譬之回旋于斷港絕潢中。而蘄至于",
    "X58n1029_001:0713a05": "海。不可得也。",
    "X58n1029_001:0713a06": "此論作于重光赤奮若之冬。閱今十一年矣。初脫",
    "X58n1029_001:0713a07": "稿時。汪子大紳評為決定說。又謂不獨佛氏之圓",
    "X58n1029_001:0713a08": "宗。亦儒門之了義。而刪去戒殺生一節。及論老莊",
    "X58n1029_001:0713a09": "一節。其意在和同三教。不欲有所軒輊于其間。又",
    "X58n1029_001:0713a10": "刪去末後兩節。一則謂法法無根。才費分疏。已成",
    "X58n1029_001:0713a11": "死句。一則謂心言直故。無諸委曲。直收直放。一往",
    "X58n1029_001:0713a12": "快然。其言亦各有指。然戒殺一事。乃儒佛共由之",
    "X58n1029_001:0713a13": "路。豈得謂佛好生而儒好殺邪。誠好生。又豈得以",
    "X58n1029_001:0713a14": "生為仁。以殺為義。以殺為義。則義乃仁之賊矣。而",
    "X58n1029_001:0713a15": "豈然哉。老莊之書具在。與圓覺楞嚴子細較量。同",
    "X58n1029_001:0713a16": "異自見。實際理也。一尚不立。何有于三。然建化門",
    "X58n1029_001:0713a17": "頭。不無差別。如四時之錯行。如日月之代明。分劑",
    "X58n1029_001:0713a18": "畫然。要不礙大虗之體。最後論諸先生所證。真實",
    "X58n1029_001:0713a19": "不虗。並無委曲。此論不明。則諸先生亦六師三武",
    "X58n1029_001:0713a20": "之流耳。又何能模範人倫興起百世哉。故仍依原",
    "X58n1029_001:0713a21": "本。而附著其說如此。乾隆五十六年九月晦際清",
    "X58n1029_001:0713a22": "題。",
    "X58n1029_001:0713a24": "一乘決疑論(終)",
    "X58n1029_001:0713b02": "題一乘決疑論後",
    "X58n1029_001:0713b04": "大哉毗盧海。徧滿一切處。于一毛端中。世界無量數。",
    "X58n1029_001:0713b05": "一一世界中。分身而普度。日月何以明。寒暑何以互。",
    "X58n1029_001:0713b06": "陰陽誰均調。經常誰布濩。善善與惡惡。感應何無誤。",
    "X58n1029_001:0713b07": "此皆毗盧海。不可思議故。起居粥飯間。莊嚴性海具。",
    "X58n1029_001:0713b08": "愚者昧其原。畫疆爭負固。反執儒家言。與佛相觸忤。",
    "X58n1029_001:0713b09": "不知古聖賢。深達菩提路。或佛親化身。或受佛屬付。",
    "X58n1029_001:0713b10": "隨順眾生心。欣戚與好惡。四維張綱常。庶類別舉措。",
    "X58n1029_001:0713b11": "因宜而制法。方便為營護。去聖忽時遙。羣言並抵捂。",
    "X58n1029_001:0713b12": "如蝨處褲中。妄測朝與莫。少讀孟子書。疑情每迸露。",
    "X58n1029_001:0713b13": "善信美大聖。神是誰人做。分明六種人。頗訝考亭註。",
    "X58n1029_001:0713b14": "始知三界雄。別有大徹悟。法身證虗空。無去亦無住。",
    "X58n1029_001:0713b15": "化城難久居。寶山須進步。叔父少年時。洙泗曾沿沂。",
    "X58n1029_001:0713b16": "因流達其原。河漢在吞吐。己覺復覺他。具見婆心苦。",
    "X58n1029_001:0713b17": "憫茲執迷人。張目而一謼。小子復何知。屢次蒙開諭。",
    "X58n1029_001:0713b18": "敢輸涓滴流。為彼汪洋助。奉告讀書人。莫復障雲霧。"
}