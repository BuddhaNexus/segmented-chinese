{
    "T52n2103_005:0117c09": "廣弘明集卷第五",
    "T52n2103_005:0117c11": "大唐西明寺沙門釋道宣撰",
    "T52n2103_005:0117c12": "序辯惑篇第二",
    "T52n2103_005:0117c13": "俗之惑者大略有二。初惑佛為幻偽善誘人",
    "T52n2103_005:0117c14": "心。二惑因果沈冥保重身世。且佛名大覺照",
    "T52n2103_005:0117c15": "極機初。審性欲之多方。練病藥之權道。故能",
    "T52n2103_005:0117c16": "俯現金姿。垂丈六之偉質。流光遍燭。通大千",
    "T52n2103_005:0117c17": "而闡化。致使受其道者獲證塵砂。內傾十使",
    "T52n2103_005:0117c18": "之纏。外蕩八魔之弊。故能履水火而無礙。",
    "T52n2103_005:0117c19": "攝龍鬼而怡神。三明六通。暢靈襟之妙術。",
    "T52n2103_005:0117c20": "四辯八解。演被物之康衢。其道顯然差難備",
    "T52n2103_005:0117c21": "敘。至於李叟稱道纔闡二篇。名位周之史臣。",
    "T52n2103_005:0117c22": "門學周之一吏。生於厲鄉死於槐里。莊生可",
    "T52n2103_005:0117c23": "為實錄。秦佚誠非妄論。而史遷褒之乃云。西",
    "T52n2103_005:0117c24": "遁流砂。漢景信之。方開東夏道學。爾後宗緒",
    "T52n2103_005:0117c25": "漸布。終淪滯於神州。絕智守雌。全未聞於",
    "T52n2103_005:0117c26": "寰海。蒙俗信度飾詐揚真。乃造老子化胡",
    "T52n2103_005:0117c27": "等經。比擬佛法四果十地劫數周循。結土為",
    "T52n2103_005:0117c28": "人觀音侍老。黃書度命赤章厭祝。斯言孟浪",
    "T52n2103_005:0117c29": "無足可稱。方欲陵佛而誇法僧矯俗而為尊",
    "T52n2103_005:0118a01": "極。通鑒遠識者自絕生常。瑣學迷津者或同",
    "T52n2103_005:0118a02": "墜溺。且道德二篇涓子所說。伯陽為尹而傳",
    "T52n2103_005:0118a03": "是則述而不作。至於四果以下。全非道流。斯",
    "T52n2103_005:0118a04": "乃後學門人廣開衢術。言輒引類翻累本宗。",
    "T52n2103_005:0118a05": "故神仙傳云。無識道士妄傳。老子代代為國",
    "T52n2103_005:0118a06": "師者濫也。葛洪可謂生知之士。千載之一遇",
    "T52n2103_005:0118a07": "也諸餘碌碌等駕齊驅。佛經無敘於李聃。道",
    "T52n2103_005:0118a08": "書多涉於釋訓。人流慕上古諺之常言。惡居",
    "T52n2103_005:0118a09": "下徒今俗之行事。所以隨有相狀無不擬儀。",
    "T52n2103_005:0118a10": "道本氣也。無像可圖。今則擬佛金姿。峙列天",
    "T52n2103_005:0118a11": "堂地獄。連寫施行五戒十善曾無異迹。終是",
    "T52n2103_005:0118a12": "才用薄弱不能自立宗科。竊經盜義倚傍稱",
    "T52n2103_005:0118a13": "道。至如楊雄太玄迢然居異。抱樸論道邈爾",
    "T52n2103_005:0118a14": "開權。莊惠之流可為名作。南華近出亦足命",
    "T52n2103_005:0118a15": "家。豈若上皇之元密。取漢徹之號。剖生左腋。",
    "T52n2103_005:0118a16": "用比能仁之儀。斯途眾矣。具如後顯。又俗惑",
    "T52n2103_005:0118a17": "三際之業。時輕四趣之報。人死極於此生。生",
    "T52n2103_005:0118a18": "亦莫知何至。由斯淪滯出竟無緣。若不統敘",
    "T52n2103_005:0118a19": "長迷逾遠。深嫌繁委何得略之。又序曰。夫",
    "T52n2103_005:0118a20": "解惑之生。存乎博見義舉。傳聞闇託信為難",
    "T52n2103_005:0118a21": "辯舟師。故四不壞淨位居入流之始。一正定",
    "T52n2103_005:0118a22": "聚方稱涉正之域。餘則初染輕毛。隨風揚扇",
    "T52n2103_005:0118a23": "不退。漆木雖磨不磷。是以辯惑履正。開於",
    "T52n2103_005:0118a24": "悟達之機。宅形安道。必據稽明之德。自法流",
    "T52n2103_005:0118a25": "震旦。信毀相陵。多由臆斷師心統決。三際必",
    "T52n2103_005:0118a26": "然之事。乃謂寓言。六道昭彰之形。言為虛指。",
    "T52n2103_005:0118a27": "夫以輪迴生死隨業往還。依念念而賦身。逐",
    "T52n2103_005:0118a28": "劫劫而傳識。所以濠上英華。著方生之論。柱",
    "T52n2103_005:0118a29": "下叡哲。稱其鬼不神。可謂長時有盡生涯不",
    "T52n2103_005:0118b01": "窮。禹父既化黃能。漢王變為蒼犬。彭生豕",
    "T52n2103_005:0118b02": "見事顯齊公。元伯纓垂名高漢史。斯途眾矣。",
    "T52n2103_005:0118b03": "難備書紳。無識之倫妄生推託。便言三后在",
    "T52n2103_005:0118b04": "天。勸誘之高軌。陳祭鬼饗。孝道之權猷。斯則",
    "T52n2103_005:0118b05": "乖人倫之典謨。越天常之行事。詭經亂俗不",
    "T52n2103_005:0118b06": "足言之。若夫繫述遊魂之談。經敘故身之務。",
    "T52n2103_005:0118b07": "昭穆有序祖尊重親。追遠慎終。由來之同",
    "T52n2103_005:0118b08": "仰。踐霜興感列代之彝倫。安有捐擲所生。專",
    "T52n2103_005:0118b09": "存諸己。橫陳無鬼之論。自許有身之術。前集",
    "T52n2103_005:0118b10": "已論今重昌顯。固須讎校名理尋討經論。卷",
    "T52n2103_005:0118b11": "部五千咸經目閱。義通八藏妙識宗歸。若斯",
    "T52n2103_005:0118b12": "博詣事絕迴惑。竊以六因四緣。乘善惡而成",
    "T52n2103_005:0118b13": "業。四生六道。紹升沈之果報。茲道坦然非學",
    "T52n2103_005:0118b14": "不達。豈可信凡庸之臆度。排大聖之明略哉。",
    "T52n2103_005:0118b15": "況復列十度之仁舟。濟大心於苦海。分四諦",
    "T52n2103_005:0118b16": "之階級。導小智之邪山。三學以統兩乘。四輪",
    "T52n2103_005:0118b17": "而摧八難。梗概若此。無由惑之。又以寺塔崇",
    "T52n2103_005:0118b18": "華。糜費於財事。僧徒供施。叨濫於福田。過",
    "T52n2103_005:0118b19": "犯滋彰。譏嫌時俗。通污佛法咸被湮埋。故周",
    "T52n2103_005:0118b20": "魏二武生本幽都。赫連兩君胤惟玁狁。鄉",
    "T52n2103_005:0118b21": "非仁義之域。性絕陶甄之心。擅行殲殄誠無",
    "T52n2103_005:0118b22": "足怪。今疏括列代編而次之。庶或迷沒披而",
    "T52n2103_005:0118b23": "取悟。序之云爾。",
    "T52n2103_005:0118b24": "辯惑篇目錄梁弘明集辯惑篇目錄",
    "T52n2103_005:0118b25": "牟融辯惑亡名正誣論宗炳難何",
    "T52n2103_005:0118b26": "承天白黑論何承天達性論顏延之難",
    "T52n2103_005:0118b27": "釋道恒釋駁論張融門律周顒難",
    "T52n2103_005:0118b28": "釋玄光辯惑論劉勰滅惑論李森",
    "T52n2103_005:0118b29": "難不現佛形論釋高明答蕭子良釋疑惑書",
    "T52n2103_005:0118c01": "唐廣弘明集辯惑篇總目",
    "T52n2103_005:0118c02": "魏陳思王辯道論晉孫盛聖賢同軌老",
    "T52n2103_005:0118c03": "聃非大賢論晉孫盛敘道反訊老子疑",
    "T52n2103_005:0118c04": "問南齊沈休文均聖論并難及解敘",
    "T52n2103_005:0118c05": "列代王臣滯惑解元魏太武廢佛法詔",
    "T52n2103_005:0118c06": "周高祖集僧論廢立周沙門釋道安二",
    "T52n2103_005:0118c07": "教論周甄鸞笑道論周高祖廢二教",
    "T52n2103_005:0118c08": "詔周武平齊集僧論廢立周前沙門",
    "T52n2103_005:0118c09": "任道林抗帝論周前沙門王明廣請興",
    "T52n2103_005:0118c10": "法表唐傅奕上廢佛法表事唐李少",
    "T52n2103_005:0118c11": "卿十異九迷論并答唐沙門釋法琳上",
    "T52n2103_005:0118c12": "破邪論并表啟唐沙門釋明概上立法",
    "T52n2103_005:0118c13": "事唐李師政內德論晉戴安釋疑并",
    "T52n2103_005:0118c14": "姚主釋疑論及外問答往反十首唐沙門釋慧淨折",
    "T52n2103_005:0118c15": "疑論",
    "T52n2103_005:0118c16": "2 辯惑篇之一廣弘明集辯惑篇第二之一卷五",
    "T52n2103_005:0118c17": "辯道論魏陳思王曹植子建聖賢同",
    "T52n2103_005:0118c18": "軌老聃非大賢論晉祕書監孫盛安國",
    "T52n2103_005:0118c19": "老子疑問反訊晉孫盛均聖論齊",
    "T52n2103_005:0118c20": "常侍沈約陶隱居難并解",
    "T52n2103_005:0118c21": "1 辯道論(曹植)(五)辯道論魏曹植",
    "T52n2103_005:0118c22": "夫神仙之書。道家之言。乃云。傅說上為辰",
    "T52n2103_005:0118c23": "尾宿。歲星降為東方朔。淮南王安誅於淮南。",
    "T52n2103_005:0118c24": "而謂之獲道輕舉。鉤弋死於雲陽。而謂之屍",
    "T52n2103_005:0118c25": "逝柩空。其為虛妄甚矣哉。中興篤論之士。有",
    "T52n2103_005:0118c26": "桓君山者。其所著述多善。劉子駿甞問人言。",
    "T52n2103_005:0118c27": "誠能仰嗜慾闔耳目。可不衰竭乎。時庭中有",
    "T52n2103_005:0118c28": "一老榆。君山指而謂曰。此樹無情慾可忍。",
    "T52n2103_005:0118c29": "無耳目可闔。然猶枯槁腐朽。而子駿乃言可",
    "T52n2103_005:0119a01": "不衰竭。非談也。君山援榆喻之。未是也。何",
    "T52n2103_005:0119a02": "者。余前為王莽典樂大夫樂記云。文帝得魏",
    "T52n2103_005:0119a03": "文侯樂人竇公。年百八十。兩目盲。帝奇而問",
    "T52n2103_005:0119a04": "之。何所施行。對曰。臣年十三而失明。父母哀",
    "T52n2103_005:0119a05": "其不及事。教臣鼓琴。臣不能導引不知壽得",
    "T52n2103_005:0119a06": "何力。君山論之曰。頗得少盲。專一內視精",
    "T52n2103_005:0119a07": "不外鑒之助也。先難子駿以內視無益。退論",
    "T52n2103_005:0119a08": "竇公便以不鑒證之。吾未見其定論也。君山",
    "T52n2103_005:0119a09": "又曰。方士有董仲君者。繫獄陽死。數日目",
    "T52n2103_005:0119a10": "陷蟲出。死而復生。然後竟死生之必死。君子",
    "T52n2103_005:0119a11": "所達夫何喻乎。夫至神不過天地。不能使蟄",
    "T52n2103_005:0119a12": "蟲夏遊震雷冬發。時變則物動。氣移而事",
    "T52n2103_005:0119a13": "應。彼仲君者。乃能藏其氣。屍其體。爛其膚。",
    "T52n2103_005:0119a14": "出其蟲。無乃大怪乎。世有方士。吾王悉所招",
    "T52n2103_005:0119a15": "致。甘陵有甘始。廬江有左慈。陽城有郄儉。始",
    "T52n2103_005:0119a16": "能行氣導引。慈曉房中之術。儉善辟穀。悉號",
    "T52n2103_005:0119a17": "三百歲。本所以集之於魏國者。誠恐斯人之",
    "T52n2103_005:0119a18": "徒。接姦詭以欺眾。行妖慝以惑人。故聚而禁",
    "T52n2103_005:0119a19": "之。甘始者老而有少容。自餘術士咸共歸之。",
    "T52n2103_005:0119a20": "然始詞繁寡實。頗竊有怪言。若遭秦始皇漢",
    "T52n2103_005:0119a21": "武帝。則復徐福欒大之徒矣。桀紂殊世而齊",
    "T52n2103_005:0119a22": "惡。姦人異代而等偽。乃如此耶。又世虛然有",
    "T52n2103_005:0119a23": "仙人之說。仙人者黨猱猨之屬。與世人得",
    "T52n2103_005:0119a24": "道。化為仙人乎。夫雀入海為蛤。雉入海為",
    "T52n2103_005:0119a25": "蜃。當其徘徊其翼差池。其羽猶自識也。忽",
    "T52n2103_005:0119a26": "然自投神化體變。乃更與黿鼈為群。豈復自",
    "T52n2103_005:0119a27": "識翔林薄巢垣屋之娛乎。而顧為匹夫所惘",
    "T52n2103_005:0119a28": "納虛妄之詞。信眩惑之說。隆禮以招弗臣。傾",
    "T52n2103_005:0119a29": "產以供虛求。散王爵以榮之。清閑館以居",
    "T52n2103_005:0119b01": "之。經年累稔終無一効。或歿於沙丘。或崩乎",
    "T52n2103_005:0119b02": "五柞。臨時雖誅其身滅其族。紛然足為天下",
    "T52n2103_005:0119b03": "笑矣。然壽命長短骨體強劣。各有人焉。善養",
    "T52n2103_005:0119b04": "者終之。勞擾者半之。虛用者殀之。其斯之謂",
    "T52n2103_005:0119b05": "歟。",
    "T52n2103_005:0119b06": "植字子建。魏武帝第四子也。初封東阿郡王。",
    "T52n2103_005:0119b07": "終後諡為陳思王也。幼含珪璋。十歲能屬文。",
    "T52n2103_005:0119b08": "下筆便成。初無所改。世間術藝無不畢善。邯",
    "T52n2103_005:0119b09": "鄲淳見而駭。服稱為天人也。植每讀佛經。輒",
    "T52n2103_005:0119b10": "流連嗟翫以為至道宗極也。遂製轉讀七聲",
    "T52n2103_005:0119b11": "升降曲折之響。故世之諷誦。咸憲章焉。嘗遊",
    "T52n2103_005:0119b12": "魚山。聞空中梵天之贊。乃摹而傳于後。則",
    "T52n2103_005:0119b13": "備見梁法苑集。然統括道源精究仙錄。詐妄",
    "T52n2103_005:0119b14": "尤甚。故著論以詳云。",
    "T52n2103_005:0119b15": "2 聖賢同軌老聃非大賢論(孫盛)(五)聖賢同軌老聃非大賢論",
    "T52n2103_005:0119b16": "晉孫盛安國",
    "T52n2103_005:0119b17": "頃獲閑居。復申所詠。仰先哲之玄微。考大賢",
    "T52n2103_005:0119b18": "之靈衢。詳觀風流究覽行止。高下之辯殆",
    "T52n2103_005:0119b19": "可髣髴。夫大聖乘時。故迹浪於所因。大賢次",
    "T52n2103_005:0119b20": "微。故與大聖而舒卷。所因不同。故有揖讓",
    "T52n2103_005:0119b21": "與干戈迹乖。次微道亞。故行藏之軌莫異。亦",
    "T52n2103_005:0119b22": "有龍虎之從風雲。形聲之會影響。理固自然",
    "T52n2103_005:0119b23": "非召之也。是故箕文同兆。元吉於虎兕之吻。",
    "T52n2103_005:0119b24": "顏孔俱𠘶。逍遙於匡陳之間。唐堯則天。稷偰",
    "T52n2103_005:0119b25": "翼其化。湯武革命。伊呂贊其功。由斯以言。用",
    "T52n2103_005:0119b26": "舍影響之論。惟我與爾之談。豈不信哉。何者。",
    "T52n2103_005:0119b27": "大賢庶幾觀象知器。觀象知器豫籠吉凶。豫",
    "T52n2103_005:0119b28": "籠吉凶。是以運形斯同御治因應。對接群方",
    "T52n2103_005:0119b29": "終保元吉。窮通滯礙其揆一也。但欽聖樂易",
    "T52n2103_005:0119c01": "有待而享。欽冥而不能冥。悅寂而不能寂。以",
    "T52n2103_005:0119c02": "此為優劣耳。至於中賢第三之人。去聖有",
    "T52n2103_005:0119c03": "間。故冥體之道未盡。自然運用自不得玄同。",
    "T52n2103_005:0119c04": "然希古存勝高想頓足。仰慕淳風專詠至虛。",
    "T52n2103_005:0119c05": "故有栖峙林壑若巢許之倫者。言行抗轡如",
    "T52n2103_005:0119c06": "老彭之徒者。亦非故然理自然也。夫形躁好",
    "T52n2103_005:0119c07": "靜質柔愛剛。瀆所常習愒所希聞。世俗之常",
    "T52n2103_005:0119c08": "也。是以見偏抗之辭。不復尋因應之適。覩矯",
    "T52n2103_005:0119c09": "誑之論。不復悟過直之失耳。案老子之作與",
    "T52n2103_005:0119c10": "聖教同者。是代大匠斵駢拇枝指之喻。其詭",
    "T52n2103_005:0119c11": "乎聖教者。是遠救世之宜違明道若昧之義",
    "T52n2103_005:0119c12": "也。六經何常闕虛靜之訓謙沖之誨哉。孔子",
    "T52n2103_005:0119c13": "曰。述而不作。信而好古。竊比於我老彭。尋",
    "T52n2103_005:0119c14": "斯旨也。則老彭之道以籠罩乎聖教之內矣。",
    "T52n2103_005:0119c15": "且指說二事而不非實言也。何以明之。聖人",
    "T52n2103_005:0119c16": "淵寂何不好哉。又三皇五帝不下靡不制作。",
    "T52n2103_005:0119c17": "是故易象經墳爛然炳著。棟宇衣裳。與時而",
    "T52n2103_005:0119c18": "興。安在述而不作乎。故易曰。聖人作而萬物",
    "T52n2103_005:0119c19": "覩。斯言之證。蓋指說老彭之德。有以髣髴類",
    "T52n2103_005:0119c20": "己形迹之處所耳。亦猶匿怨而友其人。左丘",
    "T52n2103_005:0119c21": "明恥之。丘亦恥之。豈若於吾言無所不說相",
    "T52n2103_005:0119c22": "體之至也。且顏孔不以導養為事。而老彭養",
    "T52n2103_005:0119c23": "之。孔顏同乎斯人。而老彭異之。凡斯數者非",
    "T52n2103_005:0119c24": "不亞聖之迹。而又其書往往矛眉。粗列如左。",
    "T52n2103_005:0119c25": "大雅搢紳幸祛其弊。盛又不達老聃輕舉之",
    "T52n2103_005:0119c26": "旨。為欲著訓戎狄宣導殊俗乎。若欲明宣導",
    "T52n2103_005:0119c27": "殊類。則左袵非玄化之所。孤遊非嘉遁之",
    "T52n2103_005:0119c28": "舉。諸夏陵遲敷訓所先。聖人之教自近及遠。",
    "T52n2103_005:0119c29": "未有輈張避險如此之遊也。若懼禍避地。則",
    "T52n2103_005:0120a01": "聖門可隱商朝。魯邦有無如者矣。苟得其道",
    "T52n2103_005:0120a02": "則遊刃有餘。觸地元吉何違天心。於戎貊如",
    "T52n2103_005:0120a03": "不能然者。得無庶於朝隱而祈仙之徒乎。",
    "T52n2103_005:0120a04": "昔裴逸民作崇有貴無二論。時談者或以為",
    "T52n2103_005:0120a05": "不虛達勝之道者。或以為矯時流遁者。余以",
    "T52n2103_005:0120a06": "為尚無既失之矣。崇有亦未為得也。道之為",
    "T52n2103_005:0120a07": "物惟怳與忽。因應無方惟變所適。值澄",
    "T52n2103_005:0120a08": "淳之時則司契垂拱。遇萬動之化則形體勃",
    "T52n2103_005:0120a09": "興。是以洞鑒雖同。有無之教異陳。聖致雖一",
    "T52n2103_005:0120a10": "而稱謂之名殊目。唐虞不希結繩。湯武不擬",
    "T52n2103_005:0120a11": "揖讓。夫豈異哉。時運故也。而伯陽以執古之",
    "T52n2103_005:0120a12": "道。以御今之有。逸民欲執今之有。以絕古之",
    "T52n2103_005:0120a13": "風。吾故以為彼二子者。不達圓化之道。各矜",
    "T52n2103_005:0120a14": "其一方者耳。",
    "T52n2103_005:0120a15": "3 老子疑問反訊(孫盛)(五)老子疑問反訊晉孫盛",
    "T52n2103_005:0120a16": "道經云。故常無欲以觀其妙。故常有欲以觀",
    "T52n2103_005:0120a17": "其徼。此兩者同出而異名。同謂之玄。玄之又",
    "T52n2103_005:0120a18": "玄眾妙之門。",
    "T52n2103_005:0120a19": "舊說及王弼解。妙謂始。徼謂終也。夫觀始要",
    "T52n2103_005:0120a20": "終覩妙知著。達人之鑒也。既以欲澄神昭其",
    "T52n2103_005:0120a21": "妙始。則自斯以已宜悉鎮之。何以復須有欲",
    "T52n2103_005:0120a22": "得其終乎。宜有欲俱出妙門。同謂之玄。若然",
    "T52n2103_005:0120a23": "以往復何獨貴於無欲乎。",
    "T52n2103_005:0120a24": "天下皆知美之為美斯惡已。皆知善之為善",
    "T52n2103_005:0120a25": "斯不善已。",
    "T52n2103_005:0120a26": "盛以為。夫美惡之名。生乎美惡之實。道德",
    "T52n2103_005:0120a27": "淳美則有善名。頑嚚聾昧則有惡聲。故易曰。",
    "T52n2103_005:0120a28": "惡不積不足以滅身。又曰。美在其中。暢於",
    "T52n2103_005:0120a29": "四支而發於事業。又曰。韶盡美矣。未盡善",
    "T52n2103_005:0120b01": "也。",
    "T52n2103_005:0120b02": "然則大美大善。天下皆知之。何得云斯惡乎。",
    "T52n2103_005:0120b03": "若虛美非美。為善非善。所美過美。所善違中。",
    "T52n2103_005:0120b04": "若此皆世教所疾。聖王奮誠天下。亦自知",
    "T52n2103_005:0120b05": "之。於斯談。",
    "T52n2103_005:0120b06": "不尚賢。使民不爭。不貴難得之貨。使人不",
    "T52n2103_005:0120b07": "盜。常使民無知無欲。使知者不敢為。",
    "T52n2103_005:0120b08": "又曰。絕學無憂。唯之與阿相去幾何。善之與",
    "T52n2103_005:0120b09": "惡相去何若。",
    "T52n2103_005:0120b10": "下章云。善人不善人之師。不善人善人之資。",
    "T52n2103_005:0120b11": "不貴其師不愛其資。雖知大迷。盛以為民苟",
    "T52n2103_005:0120b12": "無欲。亦何所師於師哉。既相師資非學如何。",
    "T52n2103_005:0120b13": "不善師善。非尚賢如何。貴愛既存則美惡不",
    "T52n2103_005:0120b14": "得不彰。非相去何若之謂。又下章云。人之",
    "T52n2103_005:0120b15": "所教我亦以教人。吾言甚易知。而天下莫能",
    "T52n2103_005:0120b16": "知。",
    "T52n2103_005:0120b17": "又曰。吾將以為教父原斯談也。未為絕學。所",
    "T52n2103_005:0120b18": "云絕者。堯孔之學耶。堯孔之學隨時設教。老",
    "T52n2103_005:0120b19": "氏之言一其所尚隨時設教。所以道通百代。",
    "T52n2103_005:0120b20": "一其所尚。不得不滯於適變。此又闇弊。所未",
    "T52n2103_005:0120b21": "能通者也。",
    "T52n2103_005:0120b22": "道沖而用之又不盈。和其光同其塵。盛以為",
    "T52n2103_005:0120b23": "老聃可謂知道。非體道者也。昔陶唐之莅天",
    "T52n2103_005:0120b24": "下也。無日解哉。則維昭任眾師錫匹夫。則",
    "T52n2103_005:0120b25": "馺然授禪。豈非沖而用之光塵同彼哉。伯",
    "T52n2103_005:0120b26": "陽則不然。既處濁位復遠導西戎。行止則",
    "T52n2103_005:0120b27": "昌狂其迹。著書則矯誑其言。和光同塵固若",
    "T52n2103_005:0120b28": "是乎。余固以為知道體道則未也。道經云。",
    "T52n2103_005:0120b29": "三者不可致詰。混然為一。繩繩兮不可名。復",
    "T52n2103_005:0120b30": "歸於無物。無物之象是謂忽怳。",
    "T52n2103_005:0120c01": "下章云。道之為物惟怳與忽。忽兮怳兮其",
    "T52n2103_005:0120c02": "中有象。怳兮忽兮其中有物。此二章或言",
    "T52n2103_005:0120c03": "無物。或言有物。先有所不宜者也。",
    "T52n2103_005:0120c04": "執古之道以御今之有。上章執者失之為者",
    "T52n2103_005:0120c05": "敗之。而復云執古之道以御今之有。或執或",
    "T52n2103_005:0120c06": "否。得無陷矛盾之論乎。",
    "T52n2103_005:0120c07": "絕聖棄智民利百倍。",
    "T52n2103_005:0120c08": "孫盛曰。夫有仁聖必有仁聖之德。迹此而",
    "T52n2103_005:0120c09": "不崇。則陶訓焉融。仁義不尚。則孝慈道喪。",
    "T52n2103_005:0120c10": "老氏既云絕聖。而每章輒稱聖人。既稱聖",
    "T52n2103_005:0120c11": "人則迹焉能得絕。若所欲絕者。絕堯舜周",
    "T52n2103_005:0120c12": "孔之迹。則所稱聖者。為是何聖之迹乎。即",
    "T52n2103_005:0120c13": "如其言。聖人有宜滅其迹者。有宜稱其迹者。",
    "T52n2103_005:0120c14": "稱滅不同吾誰適從。",
    "T52n2103_005:0120c15": "絕仁棄義民復孝慈。",
    "T52n2103_005:0120c16": "若如此談。仁義不絕則不孝不慈矣。復云。居",
    "T52n2103_005:0120c17": "善地與善仁。不審與善仁之仁。是向所云欲",
    "T52n2103_005:0120c18": "絕者非耶。如其是也。則不宜復稱述矣。如其",
    "T52n2103_005:0120c19": "非也。則未詳二仁之義。一仁宜絕。一仁宜明。",
    "T52n2103_005:0120c20": "此又所未達也。若謂不聖之聖不仁之仁。則",
    "T52n2103_005:0120c21": "教所誅不假高唱矣。",
    "T52n2103_005:0120c22": "退至莊周云聖人不死大盜不止。又曰。田常",
    "T52n2103_005:0120c23": "竊仁義以取齊國。夫天地陶鑄善惡兼育。各",
    "T52n2103_005:0120c24": "稟自然理不相關。梟鴆縱毒。不假學於鸞鳳。",
    "T52n2103_005:0120c25": "豺虎肆害。不借術於麒麟。此皆天質自然。不",
    "T52n2103_005:0120c26": "須外物者也。何至凶頑之人獨當假仁義以",
    "T52n2103_005:0120c27": "濟其姦乎。若乃冒頓殺父鄭伯盜鄶。豈復先",
    "T52n2103_005:0120c28": "假孝道獲其終害乎。而莊李掊擊殺根毀駁",
    "T52n2103_005:0120c29": "正訓。何異疾盜賊而銷鑄干戈。覩食噎而絕",
    "T52n2103_005:0121a01": "棄嘉穀乎。後之談者雖曲為其義辯而釋之。",
    "T52n2103_005:0121a02": "莫不艱屯於殺聖困躓於忘親也。",
    "T52n2103_005:0121a03": "知我者希則我貴矣。",
    "T52n2103_005:0121a04": "上章云。聖人之在天下也。百姓皆注其耳目。",
    "T52n2103_005:0121a05": "師資貴愛必彰萬物。如斯則知之者安得希",
    "T52n2103_005:0121a06": "哉。知希者何必貴哉。即己之身見貴。九服何",
    "T52n2103_005:0121a07": "得。背實抗言云貴。由知希哉。斯蓋欲抑動",
    "T52n2103_005:0121a08": "恒俗。故發此過言耳。聖教則不然。中和其詞",
    "T52n2103_005:0121a09": "以理訓導。故曰。在家必聞。在邦必聞也。是聞",
    "T52n2103_005:0121a10": "必達也。不見善而無悶。潛龍之德。人不知而",
    "T52n2103_005:0121a11": "不慍。君子之道。眾好之必察焉。眾惡之必察",
    "T52n2103_005:0121a12": "焉。既不以知多為顯。亦不以知少為貴。誨誘",
    "T52n2103_005:0121a13": "綽綽理中自然。何與老聃之言同日而語其",
    "T52n2103_005:0121a14": "優劣哉。",
    "T52n2103_005:0121a15": "禮者忠信之薄。而亂之首。前識者道之華。而",
    "T52n2103_005:0121a16": "愚之始。是以大丈夫處其厚不處其薄。處其",
    "T52n2103_005:0121a17": "實不處其華也。",
    "T52n2103_005:0121a18": "孫盛曰。老聃足知聖人禮樂。非玄勝之具。不",
    "T52n2103_005:0121a19": "獲已而制作耳。而故毀之何哉。是故屏撥禮",
    "T52n2103_005:0121a20": "學以全其任。自然之論。豈不知叔末。不復得",
    "T52n2103_005:0121a21": "返自然之道。直欲申己好之懷。然則不免情",
    "T52n2103_005:0121a22": "於所悅。非注心救物者也。非惟不救。乃獎",
    "T52n2103_005:0121a23": "其弊矣。或問。莊老所以故發此唱。蓋與聖",
    "T52n2103_005:0121a24": "教相為表裏。其於陶物明訓。其歸一也。盛",
    "T52n2103_005:0121a25": "以為不然。夫聖人之道廣大悉備矣。猶日月",
    "T52n2103_005:0121a26": "懸天。有何不照者哉。老氏之言皆效於六經",
    "T52n2103_005:0121a27": "矣。寧復有所愆之俟。佐助於聃周乎。即莊周",
    "T52n2103_005:0121a28": "所謂日月出矣而爝火不息者。至於虛誑譎",
    "T52n2103_005:0121a29": "怪儌詭之言。尚拘滯於一方。而橫稱不經之",
    "T52n2103_005:0121b01": "奇詞也。",
    "T52n2103_005:0121b02": "王侯得一以為天下貞。貞正也。",
    "T52n2103_005:0121b03": "下章云。孰知其極其無正。正復為奇。善復為",
    "T52n2103_005:0121b04": "妖。",
    "T52n2103_005:0121b05": "尋此二章。或云天下正。或言無正。既云善人",
    "T52n2103_005:0121b06": "不善人師。而復云為妖。",
    "T52n2103_005:0121b07": "天下之善一也。而或師或妖。天下之正道一",
    "T52n2103_005:0121b08": "也。而云正復為奇斯反。鄙見所未能通也。盛",
    "T52n2103_005:0121b09": "字安國。仕晉為給事中祕書監。少遊涉墳素",
    "T52n2103_005:0121b10": "而以史籍為懷。故曰。賢聖玄邈得諸言表。而",
    "T52n2103_005:0121b11": "仁愛自我陶染庶物。漸漬之功莫過乎經史。",
    "T52n2103_005:0121b12": "著晉陽春秋三十餘卷。評老氏中賢之流。故",
    "T52n2103_005:0121b13": "知為尹述書。乃祖承有據嵇子云。老子就涓",
    "T52n2103_005:0121b14": "子學九仙之術。尋乎導養。斯言有徵。至於",
    "T52n2103_005:0121b15": "聖也。則不云學。故語曰。生知者上。學知者",
    "T52n2103_005:0121b16": "次。王何所位典達鴻猷。故班固序人九等之",
    "T52n2103_005:0121b17": "例。孔丘等為上上。類例皆是聖。李耳等為",
    "T52n2103_005:0121b18": "中上。類例皆是賢。聖有至聖亞聖。賢有大賢",
    "T52n2103_005:0121b19": "中賢。並以神機有利鈍。故智用有漸頓也。盛",
    "T52n2103_005:0121b20": "敘老非大賢。取其閑放自牧不能兼濟於天",
    "T52n2103_005:0121b21": "下。坐觀周衰遁於西裔。行及秦壤。死於扶風。",
    "T52n2103_005:0121b22": "葬於槐里。非遁天之仙信矣。",
    "T52n2103_005:0121b23": "4 均聖論(沈約)(五)均聖論齊沈約休文",
    "T52n2103_005:0121b24": "自天地權輿民生攸始。遐哉眇邈無得而言。",
    "T52n2103_005:0121b25": "焉無得而言。因有可言之象。至於大虛之",
    "T52n2103_005:0121b26": "空曠。無始之杳茫。豈唯言象莫窺。良以心慮",
    "T52n2103_005:0121b27": "事絕。及天地蕞爾來宅其中。毫端之泛鉅",
    "T52n2103_005:0121b28": "海。方斯非譬。然則有此天地以來。猶一念",
    "T52n2103_005:0121b29": "也。我之所久莫過軒犧。而天地之在彼太",
    "T52n2103_005:0121c01": "虛。猶軒羲之在彼天地。齷齪之徒惟謂赫",
    "T52n2103_005:0121c02": "胥為遠。何其鎖鎖為念之局耶。世之有佛莫",
    "T52n2103_005:0121c03": "知其始。前佛後佛其道不異。法身湛然各由",
    "T52n2103_005:0121c04": "應感。感之所召。跨大千而咫尺。緣苟未應。雖",
    "T52n2103_005:0121c05": "踐迹而弗覩。娑婆南界是曰閻浮。葱嶺以西",
    "T52n2103_005:0121c06": "經塗密邇。緣運未開自與理隔。何以言之。夏",
    "T52n2103_005:0121c07": "殷以前書傳簡寡。周室受命經典備存。象寄",
    "T52n2103_005:0121c08": "狄鞮隨方受職。重譯入貢總括要荒。而八蠻",
    "T52n2103_005:0121c09": "五狄莫不愚鄙。文字靡識訓義不通。咸納贄",
    "T52n2103_005:0121c10": "王府登樂清廟。西國密塗厥路非遠。雖葉書",
    "T52n2103_005:0121c11": "橫字胡華不同。而深義妙理於焉自出。唐虞",
    "T52n2103_005:0121c12": "三代不容未有。事獨西限道未東流。豈非區",
    "T52n2103_005:0121c13": "區中國緣應未啟。求其會歸尋其旨要寧與",
    "T52n2103_005:0121c14": "四夷之樂同日而語乎。非為姬公所遺。蓋由",
    "T52n2103_005:0121c15": "斯法宜隱故也。炎昊之世。未火未粒肉食皮",
    "T52n2103_005:0121c16": "衣。仁惻之事弗萌懷抱。非肉非皮死亡立至。",
    "T52n2103_005:0121c17": "雖復大聖殷勤思存救免。而身命是資理難",
    "T52n2103_005:0121c18": "頓奪。寔宜導之以漸稍啟其源。故燧人火化",
    "T52n2103_005:0121c19": "變腥為熟。腥熟既變。蓋佛教之萌兆也。何者。",
    "T52n2103_005:0121c20": "變腥為熟其事漸難。積此漸難可以成著。迄",
    "T52n2103_005:0121c21": "乎神農復垂汲引。嘉穀肇播民用粒食。嗛腹",
    "T52n2103_005:0121c22": "充虛非肉可飽。則全命減殺於事彌多。自此",
    "T52n2103_005:0121c23": "以降矜護日廣。春蒐免其懷孕。夏苗取其害",
    "T52n2103_005:0121c24": "穀。秋獮冬狩所害誠多。頓去之難已備前說。",
    "T52n2103_005:0121c25": "周孔二聖宗條稍廣。見其生不忍其死。聞其",
    "T52n2103_005:0121c26": "聲不食其肉。草木斬伐有時。麛卵不得妄犯。",
    "T52n2103_005:0121c27": "漁不竭澤。佃不燎原。釣而不網。弋不射宿。",
    "T52n2103_005:0121c28": "肉食蠶衣皆須耆齒。牛羊犬豕無故不殺。此",
    "T52n2103_005:0121c29": "則戒有五支。又開其一也。逮乎酣醟于酒。",
    "T52n2103_005:0122a01": "婬迷乎色。詭妄於人。攘濫自己。外典所禁無",
    "T52n2103_005:0122a02": "待釋教。四者犯人。人為含靈之首。一者害獸。",
    "T52n2103_005:0122a03": "獸為生品之末。上聖開宗宜有次第。亦由佛",
    "T52n2103_005:0122a04": "戒殺人為業最重也。內聖外聖義均理一。而",
    "T52n2103_005:0122a05": "蔽理之徒封著外教。以為烹羊豢豕理固宜",
    "T52n2103_005:0122a06": "然。或者又云。若如釋氏之書。咸有緣報之",
    "T52n2103_005:0122a07": "業。則禹湯文武並受刳剔。周公孔子俱入鼎",
    "T52n2103_005:0122a08": "鑊。是何迷於見道若斯之篤耶。試尋斯證。",
    "T52n2103_005:0122a09": "可以有悟矣。",
    "T52n2103_005:0122a10": "華陽先生難鎮軍均聖論華陽先生難",
    "T52n2103_005:0122a11": "鎮軍均聖論山民陶隱居仰諮",
    "T52n2103_005:0122a12": "論云。前佛後佛其道不異。周室受命象寄狄",
    "T52n2103_005:0122a13": "鞮隨方受職。西國密塗厥路非遠。唐虞三代",
    "T52n2103_005:0122a14": "不容未有。事獨西限道未東流。非為姬公所",
    "T52n2103_005:0122a15": "遺。蓋由斯法宜隱。燧人火粒變腥為熟。蓋",
    "T52n2103_005:0122a16": "佛教之萌兆。周孔二聖宗條稍廣。見生不忍",
    "T52n2103_005:0122a17": "其死。聞聲不食其肉。草木斬伐有時。麛卵不",
    "T52n2103_005:0122a18": "得妄犯。又戒有五支。四者犯人。人為含靈",
    "T52n2103_005:0122a19": "之首。一者害獸。獸為生品之末。內聖外聖義",
    "T52n2103_005:0122a20": "均理一。諮曰。謹案佛經。一佛之興動踰累劫。",
    "T52n2103_005:0122a21": "未審前佛後佛相去宜幾。釋迦之現近在莊",
    "T52n2103_005:0122a22": "王。唐虞夏殷何必已有。周公不言。恐由未出。",
    "T52n2103_005:0122a23": "非關宜隱。育王造塔始敬王之世。既閻浮有",
    "T52n2103_005:0122a24": "四。則東國不容都無。夫子自以華禮興教。",
    "T52n2103_005:0122a25": "何宜乃說夷法。故歎中國失禮。求之四夷。亦",
    "T52n2103_005:0122a26": "良有別意。且四夷之樂。裁出要荒之際。投諸",
    "T52n2103_005:0122a27": "四裔。亦密邇危羽之野。禹迹所至不及河源。",
    "T52n2103_005:0122a28": "越裳白雉尚稱重譯。則天竺罽賓久與上國",
    "T52n2103_005:0122a29": "殊絕。衰周以後時或有聞。故鄒子以為赤縣",
    "T52n2103_005:0122b01": "於㝢內。止是九中之一耳。漢初長安乃有",
    "T52n2103_005:0122b02": "浮圖而經像眇昧。張騫雖將命大夏。甘英遠",
    "T52n2103_005:0122b03": "屆安息。猶弗能宣譯風教闡揚斯法。必其發",
    "T52n2103_005:0122b04": "夢帝庭。乃稍就興顯。此則似如時致通閡。非",
    "T52n2103_005:0122b05": "關運有起伏也。若必以緣應有會。則昔之淳",
    "T52n2103_005:0122b06": "厚群生何辜。今之澆薄群生何幸。假使斯法",
    "T52n2103_005:0122b07": "本以救澆者。夫為罪莫過於殺。肉食之時殺",
    "T52n2103_005:0122b08": "孰甚焉。而方俟火粒甫為教萌。於大慈神力",
    "T52n2103_005:0122b09": "不有所躓乎。若粳糧未播。殺事難息。未審",
    "T52n2103_005:0122b10": "前時過去諸佛。復以何法為教。此教之萌起",
    "T52n2103_005:0122b11": "在何佛。兼四戒犯人。為報乍輕。一殺害獸受",
    "T52n2103_005:0122b12": "對更重。首輕末重亦為未達。夫立人之道。曰",
    "T52n2103_005:0122b13": "仁與義。周孔所云。聞聲不食。斬伐有時者。蓋",
    "T52n2103_005:0122b14": "欲大明仁義之道。於鳥獸草木。尚曰其然。況",
    "T52n2103_005:0122b15": "在乎人而可悖虐。非謂內惕寡。方意在緣報。",
    "T52n2103_005:0122b16": "覩迹或似。論情頓乖。不審於內外兩聖。其",
    "T52n2103_005:0122b17": "事可得是均以不。此中參差難用頓悟。謹備",
    "T52n2103_005:0122b18": "以諮洗。願具啟諸蔽。",
    "T52n2103_005:0122b19": "難云。釋迦之現。近在莊王。唐虞夏殷何必",
    "T52n2103_005:0122b20": "已有。周公不言。恐由未出。非關宜隱。育王",
    "T52n2103_005:0122b21": "造塔。始敬王之世。閻浮有四。則東國不容都",
    "T52n2103_005:0122b22": "無。答曰。釋迦出世年月不可得知。佛經既無",
    "T52n2103_005:0122b23": "年歷注記。此法又未東流。何以得知是周莊",
    "T52n2103_005:0122b24": "之時。不過以春秋魯莊七年四月辛卯恒星",
    "T52n2103_005:0122b25": "不見為據。三代年既不同。不知外國用何曆",
    "T52n2103_005:0122b26": "法。何因知魯莊之四月。是外國之四月乎。若",
    "T52n2103_005:0122b27": "外國用周正耶。則四月辛卯長曆惟是五日",
    "T52n2103_005:0122b28": "了非八日。若用殷正耶周之四月殷之三月",
    "T52n2103_005:0122b29": "用夏正耶周之四月夏之二月。都不與佛家",
    "T52n2103_005:0122c01": "四月八日同也。若以魯之四月為證。則日月",
    "T52n2103_005:0122c02": "參差不可為定。若不以此為證。則佛生年月",
    "T52n2103_005:0122c03": "無證可尋。且釋迦初誕。唯空中自明。不云星",
    "T52n2103_005:0122c04": "辰不見也。瑞相又有日月星辰停住不行。又",
    "T52n2103_005:0122c05": "云。明星出時墮地方行七步。初無星辰不現",
    "T52n2103_005:0122c06": "之語。與春秋恒星不現。意趣永乖。若育王造",
    "T52n2103_005:0122c07": "塔是敬王之世。閻浮有四此道已流東國者。",
    "T52n2103_005:0122c08": "敬王以來至於六國。記注繁密曾無一概。育",
    "T52n2103_005:0122c09": "王立塔非敬王之時。又分明也。以此而推。則",
    "T52n2103_005:0122c10": "釋迦之興不容在近周世。公旦之情何得未",
    "T52n2103_005:0122c11": "有。難云。夫子自以華禮興教。何宜乃說夷法。",
    "T52n2103_005:0122c12": "故歎中國失禮。求之四夷。亦良有別意。答曰。",
    "T52n2103_005:0122c13": "弘教次第前論己詳。不復重辯。",
    "T52n2103_005:0122c14": "難云。四夷之樂裁出要荒之際。投諸四裔。亦",
    "T52n2103_005:0122c15": "密邇危羽之野。禹跡所至不及河源。越裳白",
    "T52n2103_005:0122c16": "雉尚稱重譯。則天竺罽賓久與上國殊絕。衰",
    "T52n2103_005:0122c17": "周以後時或有聞。故鄒子以為赤縣於㝢",
    "T52n2103_005:0122c18": "內。止是九州中之一耳。漢初長安乃有浮圖",
    "T52n2103_005:0122c19": "而經像眇昧。張騫雖將命大夏。甘英遠屆安",
    "T52n2103_005:0122c20": "息。猶弗能宣譯風教。必其發夢遆庭。乃稍",
    "T52n2103_005:0122c21": "興顯。此則似時有通礙。非關運有起伏也。答",
    "T52n2103_005:0122c22": "曰。本以西域路近而大法不被。此蓋由緣應",
    "T52n2103_005:0122c23": "未發。非謂其塗為遠也。其路既近而此法永",
    "T52n2103_005:0122c24": "不東流。若非緣應未至。何以致此。及後東被",
    "T52n2103_005:0122c25": "皆由緣應。宜發通礙。各有其時。前論已盡",
    "T52n2103_005:0122c26": "也。",
    "T52n2103_005:0122c27": "難曰。若必以緣應有會。則昔之淳厚群生何",
    "T52n2103_005:0122c28": "辜。今之澆薄群生何幸。假使斯法本以救澆",
    "T52n2103_005:0122c29": "者。夫為罪莫過於殺。肉食之時殺孰甚焉。而",
    "T52n2103_005:0123a01": "方俟火粒甫為教萌。於大慈神力不有所躓",
    "T52n2103_005:0123a02": "乎。若粳糧未播。殺事難息。未審前時過去諸",
    "T52n2103_005:0123a03": "佛。復以何法為教。此教之萌起在何佛。兼四",
    "T52n2103_005:0123a04": "戒犯人為報乍輕。一殺害獸受對更重。首輕",
    "T52n2103_005:0123a05": "末重亦為未達。夫立人之道。曰仁與義。周孔",
    "T52n2103_005:0123a06": "所云。聞聲不食。斬伐以時者。蓋欲大明仁義",
    "T52n2103_005:0123a07": "之道。於鳥獸草木尚曰其然。況在乎人而可",
    "T52n2103_005:0123a08": "悖虐。非謂內惕寡。方意在緣報。覩迹或似。論",
    "T52n2103_005:0123a09": "情頓乖。不審於內外兩聖。其事可得是均",
    "T52n2103_005:0123a10": "以不。此中參差難用頓悟。謹備以諮洗。願",
    "T52n2103_005:0123a11": "具啟諸蔽。",
    "T52n2103_005:0123a12": "答曰。民資肉食而火粒未啟。便令不肉教豈",
    "T52n2103_005:0123a13": "得行。前論言之已具。不復重釋。眾生緣果所",
    "T52n2103_005:0123a14": "遭各有期會。當昔佛教未被。是其惡業盛時。",
    "T52n2103_005:0123a15": "後之聞法是其善業萌時。善惡各有其時。何",
    "T52n2103_005:0123a16": "關淳厚之與澆薄。五支之戒各有輕重。非殺",
    "T52n2103_005:0123a17": "戒偏重四支並輕。且五業雖異而互相發起。",
    "T52n2103_005:0123a18": "犯人之戒。人重故先出。犯獸之戒。獸輕故後",
    "T52n2103_005:0123a19": "被。訓記之道次第宜然。周公孔子漸弘仁",
    "T52n2103_005:0123a20": "惻。前論已詳。請息重辯。若必以釋教乖方",
    "T52n2103_005:0123a21": "域之理。外此自一家之學所不敢言。",
    "T52n2103_005:0123a22": "廣弘明集卷第五"
}