{
    "T50n2053_008:0262b02": "大唐大慈恩寺三藏法師傳卷",
    "T50n2053_008:0262b03": "第八",
    "T50n2053_008:0262b05": "沙門慧立本　釋彥悰箋",
    "T50n2053_008:0262b06": "起永徽六年夏五月譯理門論終顯慶元年春三月　百官謝示御製寺碑文起永徽六年夏五月譯《理門論》終顯慶",
    "T50n2053_008:0262b07": "元年春三月　百官謝示",
    "T50n2053_008:0262b08": "御製寺碑文",
    "T50n2053_008:0262b09": "六年夏五月庚午，法師以正譯之餘，又譯《理",
    "T50n2053_008:0262b10": "門論》。又先於弘福寺譯《因明論》。此二論各一",
    "T50n2053_008:0262b11": "卷，大明立破方軌，現比量門，譯寮僧伍競造",
    "T50n2053_008:0262b12": "文疏。時譯經僧栖玄將其論示尚藥奉御呂",
    "T50n2053_008:0262b13": "才，才遂更張衢術，指其長短，作《因明註解",
    "T50n2053_008:0262b14": "立破義圖》，序曰：",
    "T50n2053_008:0262b15": "「蓋聞一消一息，範圍天地之儀，大哉至哉，變",
    "T50n2053_008:0262b16": "通爻畫之紀。理則未弘於方外，事乃猶拘",
    "T50n2053_008:0262b17": "於域中。推渾元而莫知，窮陰陽而不測。",
    "T50n2053_008:0262b18": "豈聞象繫之表，猶開八正之門，形器之先，更",
    "T50n2053_008:0262b19": "弘二智之教者也。故能運空有而雙照，",
    "T50n2053_008:0262b20": "冥真俗而兩夷，泛六度於愛河，駕三車於",
    "T50n2053_008:0262b21": "火宅。是知法王法力，超群生而自在，自覺",
    "T50n2053_008:0262b22": "覺人，摧眾魔而獨悟，業運將啟，乃雷震而",
    "T50n2053_008:0262b23": "電耀，化緣斯極，亦火滅而薪盡。觀其應迹，",
    "T50n2053_008:0262b24": "若有去來，察此真常，本無生住。但以弘濟",
    "T50n2053_008:0262b25": "之道，有緣斯應，天祚明德，無遠不臻，是以",
    "T50n2053_008:0262b26": "萌蔕疇昔，神光聊見於曩時，祥瑞有歸，淨",
    "T50n2053_008:0262b27": "土咸款於茲日。伏惟　皇唐之有天下也，",
    "T50n2053_008:0262b28": "運金輪而臨四有，握󱈜極而撫萬方，",
    "T50n2053_008:0262b29": "耀慧日於六天，蒸法雲於十地，西越流沙，",
    "T50n2053_008:0262c01": "遂荒妙樂之域，東漸於海，掩有歡喜之都。",
    "T50n2053_008:0262c02": "振聲教於無邊，通車書於有頂，遂使百億",
    "T50n2053_008:0262c03": "須彌既咸頒於望祑，三千法界亦共沐於",
    "T50n2053_008:0262c04": "皇風。故令五方印度改荒服於󱡐街，十八",
    "T50n2053_008:0262c05": "韋陀譯梵文於祕府。乃有三藏玄奘法師者，",
    "T50n2053_008:0262c06": "所謂當今之能仁也。聰慧夙成，該覽宏贍，德",
    "T50n2053_008:0262c07": "行純粹，律業翹勤，實三寶之棟梁，四眾之",
    "T50n2053_008:0262c08": "綱紀者也。每以釋教東遷，為日已久，或恐邪",
    "T50n2053_008:0262c09": "正雜擾，水乳不分，若不稽實相於迦維，驗",
    "T50n2053_008:0262c10": "真文於摩竭，何以成決定之藏，為畢竟之",
    "T50n2053_008:0262c11": "宗者乎。幸逢二儀交泰，四海無塵，遂得拂",
    "T50n2053_008:0262c12": "衣玄漠，振錫葱嶺，不由味於𮑄醬，直路夷",
    "T50n2053_008:0262c13": "通，豈藉佩於杜衡，遙途近易。於是窮河源",
    "T50n2053_008:0262c14": "於西域，涉恒水於東維，採貝葉於鷲山，窺",
    "T50n2053_008:0262c15": "金文於鶴樹。所歷諸國百有餘都，所獲經",
    "T50n2053_008:0262c16": "論向七百部，並傳以藩馹，聿歸上京，因得",
    "T50n2053_008:0262c17": "面奉聖顏，對揚宗極。此《因明論》者，即是三",
    "T50n2053_008:0262c18": "藏所獲梵本之內之一部也。理則包括於",
    "T50n2053_008:0262c19": "三乘，事乃牢籠於百法，研機空有之際，發",
    "T50n2053_008:0262c20": "揮內外之宗，雖詞約而理弘，實文微而義",
    "T50n2053_008:0262c21": "顯。學之者當生不能窺其奧，游之者數",
    "T50n2053_008:0262c22": "載未足測其源。以其眾妙之門，是以先事",
    "T50n2053_008:0262c23": "翻譯。其有神泰法師、靖邁法師、明覺法師等，",
    "T50n2053_008:0262c24": "並以神機昭晣，志業兼該，博習群經，多所",
    "T50n2053_008:0262c25": "通悟，皆蒙別　勅，追赴法筵，遂得函丈請",
    "T50n2053_008:0262c26": "益，執卷承旨。三藏既善宣法要，妙盡幽深，",
    "T50n2053_008:0262c27": "泰法師等是以各錄所聞，為之義疏。詮表",
    "T50n2053_008:0262c28": "既定，方擬流通，無緣之徒多未聞見。復有",
    "T50n2053_008:0262c29": "栖玄法師者，乃是才之幼少之舊也。昔栖遁",
    "T50n2053_008:0263a01": "於嵩岳，嘗抂步於山門，既筮仕於上京，猶",
    "T50n2053_008:0263a02": "曲睠於窮巷。自蒙修攝，三十餘年，切思之",
    "T50n2053_008:0263a03": "誠，二難俱盡。然法師節操精潔，戒行氷霜，學",
    "T50n2053_008:0263a04": "既照達於一乘，身乃拘局於十誦。才既",
    "T50n2053_008:0263a05": "覩其清苦，時以開遮拆之。但以內外不同，",
    "T50n2053_008:0263a06": "行已各異，言戲之間，是非鋒起。師乃從容謂",
    "T50n2053_008:0263a07": "才曰：『檀越復研味於六經，探賾於百氏，",
    "T50n2053_008:0263a08": "推陰陽之愆伏，察律呂之忽微。又聞生平",
    "T50n2053_008:0263a09": "未見《太玄》，詔問須臾即解，由來不窺象",
    "T50n2053_008:0263a10": "戲，試造旬日復成。以此有限之心，逢事即",
    "T50n2053_008:0263a11": "欲穿鑿，但以佛法玄妙量，謂未與彼同，雖",
    "T50n2053_008:0263a12": "復強學推尋，恐非措心之所，何因今將內",
    "T50n2053_008:0263a13": "論翻用見譏者乎？』法師後逢《因明》創行，義",
    "T50n2053_008:0263a14": "趣幽隱，是以先寫一通，故將見遺。仍附書",
    "T50n2053_008:0263a15": "云：『此論極難，深究玄妙，比有聰明博識，聽",
    "T50n2053_008:0263a16": "之多不能解，今若復能通之，可謂內外俱",
    "T50n2053_008:0263a17": "悉矣。』其論既近至中夏，才實未之前聞，恥",
    "T50n2053_008:0263a18": "於被試不知，復為強加披閱。於是依極",
    "T50n2053_008:0263a19": "成而探深義，憑比量而求微旨，反覆再",
    "T50n2053_008:0263a20": "三，薄識宗趣。後復借得諸法師等三家義",
    "T50n2053_008:0263a21": "疏，更加究習，然以諸法師等雖復序致泉富，",
    "T50n2053_008:0263a22": "文理會通，既以執見參差，所說自相矛楯。",
    "T50n2053_008:0263a23": "義既同稟三藏，豈合更開二門，但由釁發",
    "T50n2053_008:0263a24": "蕭牆，故容外侮𨶳測。然佛以一音演說，亦",
    "T50n2053_008:0263a25": "許隨類各解，何必獨簡白衣，不為眾生之",
    "T50n2053_008:0263a26": "例？才以公務之餘輒為斯注，至於三法師",
    "T50n2053_008:0263a27": "等所說，善者因而成之，其有疑者，立而破",
    "T50n2053_008:0263a28": "之，分為上、中、下三卷，號曰《立破注解》。其間",
    "T50n2053_008:0263a29": "墨書者即是論之本文，其朱書注者以存",
    "T50n2053_008:0263b01": "師等舊說，其下墨書注者，是才今之新撰，用",
    "T50n2053_008:0263b02": "決師等前義，凡有四十餘條，自鄶已下，猶",
    "T50n2053_008:0263b03": "未具錄。至於文理隱伏稍難見者，仍畫為",
    "T50n2053_008:0263b04": "《義圖》，共相比挍，仍更別撰一方丈圖，獨存",
    "T50n2053_008:0263b05": "才之近注。論既外無人解，無處道聽途說，",
    "T50n2053_008:0263b06": "若言生而知之，固非才之望也。然以學無",
    "T50n2053_008:0263b07": "再請，尚曰傳燈，聞一知十，方稱殆庶。況乎",
    "T50n2053_008:0263b08": "生平不見，率爾輒事含毫，今既不由師資，",
    "T50n2053_008:0263b09": "注解能無紕紊？竊聞雪山夜叉說生滅法，丘",
    "T50n2053_008:0263b10": "井野獸嘆未曾有，苟令所言合理，尚得天",
    "T50n2053_008:0263b11": "仙歸敬，才之所注庶幾於茲。法師等若能",
    "T50n2053_008:0263b12": "忘狐鬼之微陋，思句味之可尊，擇善而從，",
    "T50n2053_008:0263b13": "不簡真俗，此則如來之道不墜於地，弘之",
    "T50n2053_008:0263b14": "者眾，何常之有。必以心未忘於人我，義不",
    "T50n2053_008:0263b15": "察於是非，才亦扣其兩端，猶擬質之三藏。」",
    "T50n2053_008:0263b16": "秋七月己巳，譯經沙門慧立聞而慜之，因",
    "T50n2053_008:0263b17": "致書于左僕射燕國于公論其利害曰：「立",
    "T50n2053_008:0263b18": "聞諸佛之立教也，文言奧遠，旨義幽深，等圓",
    "T50n2053_008:0263b19": "穹之廓寥，類滄波之浩汗。談真如之性相，",
    "T50n2053_008:0263b20": "居十地而尚迷，說小草之因緣，處無生其",
    "T50n2053_008:0263b21": "猶昧。況有縈纏八邪之網，沈淪四倒之流，而",
    "T50n2053_008:0263b22": "欲窺究宗因，辯其同異者，無乃妄哉。",
    "T50n2053_008:0263b23": "竊見大慈恩寺翻譯法師，慧基早樹，智力夙",
    "T50n2053_008:0263b24": "成，行潔珪璋，操逾松杞，遂能躬遊聖域，詢",
    "T50n2053_008:0263b25": "稟微言，總三藏於胸懷，包四含於掌握，嗣",
    "T50n2053_008:0263b26": "清徽於曩哲，扇遺範於當今，實季俗之舟",
    "T50n2053_008:0263b27": "航，信緇林之龜鏡者也。所翻聖教已三百餘",
    "T50n2053_008:0263b28": "軸，中有小論，題曰《因明》，詮論難之旨歸，",
    "T50n2053_008:0263b29": "序折邪之軌式，雖未為玄門之要妙，然亦",
    "T50n2053_008:0263c01": "非造次之所知也。近聞尚藥呂奉御以常",
    "T50n2053_008:0263c02": "人之資，竊眾師之說，造《因明圖》，釋宗因義。",
    "T50n2053_008:0263c03": "不能精悟，好起異端，苟覓聲譽，妄為穿",
    "T50n2053_008:0263c04": "鑿，排眾德之正說，任我慢之偏心，媒衒",
    "T50n2053_008:0263c05": "公卿之前，囂喧閭巷之側，不慚顏厚，靡",
    "T50n2053_008:0263c06": "倦神勞，再歷炎涼，情猶未已。然奉御於",
    "T50n2053_008:0263c07": "俗事少閑，遂謂真宗可了，何異鼷鼠見釜",
    "T50n2053_008:0263c08": "竈之堪陟，乃言崐、閬之非難，蛛蝥覩棘林",
    "T50n2053_008:0263c09": "之易羅，亦謂扶桑之可網，不量涯分，何殊",
    "T50n2053_008:0263c10": "此焉。抑又聞之，大音希聲，大辯若訥。所以",
    "T50n2053_008:0263c11": "淨名會理，杜口毘城。尼父德高，恂恂鄉黨。",
    "T50n2053_008:0263c12": "又叔度汪汪之稱，元禮摸揩之譽，亦未聞誇",
    "T50n2053_008:0263c13": "競自媒而獲搢紳之推仰也。」云立致書，其",
    "T50n2053_008:0263c14": "事遂寢。冬十月丁酉，太常博士柳宣聞其事",
    "T50n2053_008:0263c15": "寢，乃作《歸敬書偈》，以檄譯經僧眾曰：",
    "T50n2053_008:0263c16": "「稽首諸佛，　　願護神威。　　當陳誠請，",
    "T50n2053_008:0263c17": "罔或尤譏。　　沈晦未悟，　　圓覺所歸。",
    "T50n2053_008:0263c18": "久淪愛海，　　舟檝攸稀。　　異執乖競，",
    "T50n2053_008:0263c19": "和合是依。　　去離取有，　　理絕過違。",
    "T50n2053_008:0263c20": "慢乖八正，　　戲入百非。　　取捨同辯，",
    "T50n2053_008:0263c21": "染淨混微。　　簡金去礫，　　琢玉裨輝。",
    "T50n2053_008:0263c22": "能仁普鑒，　　凝慮研幾。　　契誠大道，",
    "T50n2053_008:0263c23": "孰敢毀誹。　　諤諤崇德，　　唯唯浸衰。",
    "T50n2053_008:0263c24": "惟願留聽，　　庶有發揮。　　望矜悃悃，",
    "T50n2053_008:0263c25": "垂誨婓婓。」",
    "T50n2053_008:0263c26": "《歸敬》曰：「昔能仁示現王宮，假歿雙樹，微言",
    "T50n2053_008:0263c27": "既暢，至理亦弘，剎土蒙攝受之恩，懷生霑",
    "T50n2053_008:0263c28": "昭蘇之惠。自佛樹西蔭，覺影東臨，漢、魏寔",
    "T50n2053_008:0263c29": "為濫觴，符、姚盛其風彩，自是名僧間出，賢",
    "T50n2053_008:0264a01": "達連鑣，慧日長懸，法輪恒馭。開鑿之功始自",
    "T50n2053_008:0264a02": "騰、顯，弘闡之力仍資什、安。別有單開，遠適",
    "T50n2053_008:0264a03": "羅浮、圖澄，近現趙、魏，粗言圭、角，未可縷",
    "T50n2053_008:0264a04": "陳。莫不辯空有於一乘，論苦集於四諦，",
    "T50n2053_008:0264a05": "假銓明有，終未離於有為，息言明道，方契",
    "T50n2053_008:0264a06": "證於凝寂。猶執玄以求玄，是玄非玄；理因",
    "T50n2053_008:0264a07": "玄以忘玄，玄或是玄。義雖冥會幽途，事",
    "T50n2053_008:0264a08": "理絕於言象，然攝生歸寂，終藉筌蹄，亦既",
    "T50n2053_008:0264a09": "立言，是非鋒起，如彼戰爭，干戈競發，負者",
    "T50n2053_008:0264a10": "屏氣，勝者先鳴。故尚降魔，制諸外道，自非",
    "T50n2053_008:0264a11": "辯才，無畏答難有方，則物輩喧張，我等恥辱。",
    "T50n2053_008:0264a12": "是故專心適道，一意總持，建立法幢，祇",
    "T50n2053_008:0264a13": "椎法鼓，旗鼓既正，則敵者殘摧，法輪既轉，",
    "T50n2053_008:0264a14": "能威不伏。若使望風旗靡，對難含膠，而能",
    "T50n2053_008:0264a15": "闡弘三寶，無有是處。尚藥呂奉御入空有",
    "T50n2053_008:0264a16": "之門，馳正見之路，聞持擬於昔賢，洞微侔",
    "T50n2053_008:0264a17": "於往哲。其詞辯，其義明，其德真，其行著，已",
    "T50n2053_008:0264a18": "沐八解之流，又悟七覺之分，影響成教，若",
    "T50n2053_008:0264a19": "淨名之詣菴園，聞道必求，猶波崙之歸無",
    "T50n2053_008:0264a20": "竭。意在弘宣佛教，立破《因明》之疏。若其是",
    "T50n2053_008:0264a21": "也，必須然其所長；如其非也，理合指其",
    "T50n2053_008:0264a22": "所短。今見僧徒雲集，並是採石他山。朝野",
    "T50n2053_008:0264a23": "俱聞呂君請益，莫不側聽瀉瓶，皆望盪",
    "T50n2053_008:0264a24": "滌掉悔之源，銷屏疑忿之聚。」有太史令李",
    "T50n2053_008:0264a25": "淳風者，聞而進曰：「僕心懷正路，行屬歸依，",
    "T50n2053_008:0264a26": "以實慧為大覺玄軀，無為是調御法體。然",
    "T50n2053_008:0264a27": "皎日麗天，寔助上玄運用；賢僧闡法，實",
    "T50n2053_008:0264a28": "裨天師妙道。是所信受，是所安心。但不敢",
    "T50n2053_008:0264a29": "以黃葉為金，山鷄成鳳，南郭濫吹，淄澠混",
    "T50n2053_008:0264b01": "流耳。或有異議，豈僕心哉！豈僕心哉！然鶴",
    "T50n2053_008:0264b02": "林已後，歲將二千，正法既遙，末法初踐，玄",
    "T50n2053_008:0264b03": "理欝而不彰，覺道寖將湮落。玄奘法師頭",
    "T50n2053_008:0264b04": "陀法界，遠達迦維，目擊道樹金河，仍覩",
    "T50n2053_008:0264b05": "七處八會，毘城、鷲嶺，身入彼邦，娑羅寶階，",
    "T50n2053_008:0264b06": "仍驗虛實。至如歷覽王舍、檀特、恒河，如斯",
    "T50n2053_008:0264b07": "等輩，未易具言也。加之西域名僧莫不面",
    "T50n2053_008:0264b08": "論般若，東國疑義悉皆質之彼師，毘尼之藏",
    "T50n2053_008:0264b09": "既奉持而不捨，《毘曇》明義亦洞觀而為常，蘇",
    "T50n2053_008:0264b10": "妬路既得之於聲明，耨多羅亦剖斷於疑滯。",
    "T50n2053_008:0264b11": "法無大小，莫不韞之胸懷，理無深淺，悉",
    "T50n2053_008:0264b12": "能決之敏慮。故三藏之名振旦之所推定，",
    "T50n2053_008:0264b13": "摩訶之號乃羅衛之所共稱，名實之際，何可",
    "T50n2053_008:0264b14": "稱道。然呂君學識該博，義理精通，言行樞",
    "T50n2053_008:0264b15": "機，是所詳悉。至於陀羅佛法，稟自生知，無",
    "T50n2053_008:0264b16": "礙辯才，寧由伏習。但以《因明》義隱，所說不",
    "T50n2053_008:0264b17": "同，觸象各得其形，共器飯有異色。呂君既",
    "T50n2053_008:0264b18": "已執情，道俗企望指定。秋霜已降，側聽鍾",
    "T50n2053_008:0264b19": "鳴；法雲既敷，雷震希發。但龍象蹴蹋，非驢",
    "T50n2053_008:0264b20": "所堪，猶緇服壼奧，白衣不踐，脫如龍種",
    "T50n2053_008:0264b21": "抗說，無垢釋疑，則苾芻悉曇，亦優婆能盡。輒",
    "T50n2053_008:0264b22": "附微志，請不為煩。若有滯疑，望諮三藏",
    "T50n2053_008:0264b23": "裁決，以所承稟傳示四眾，則正道克昌，覆",
    "T50n2053_008:0264b24": "障永絕，紹隆三寶，其在茲乎！過此已往，非",
    "T50n2053_008:0264b25": "復所悉。弟子柳宣白。」庚子，譯經僧明󱈜答",
    "T50n2053_008:0264b26": "柳博士宣，以《還述頌》言其得失曰：",
    "T50n2053_008:0264b27": "「於赫大聖，　　覺種圓明，　　無幽不察，",
    "T50n2053_008:0264b28": "如響酬聲。　　弗資延慶，　　孰悟歸誠，",
    "T50n2053_008:0264b29": "良導可仰，　　寔引迷生。　　百川邪浪，",
    "T50n2053_008:0264c01": "一味吞并，　　物有取捨，　　正匪虧盈。",
    "T50n2053_008:0264c02": "八邪馳銳，　　四句爭名，　　飾非鑒是，",
    "T50n2053_008:0264c03": "抑重為輕。　　照日氷散，　　投珠水清，",
    "T50n2053_008:0264c04": "顯允上德，　　體道居貞。　　縱加譽毀，",
    "T50n2053_008:0264c05": "未動遺榮，　　昂昂令哲，　　欝欝含情。",
    "T50n2053_008:0264c06": "俟諸達觀，　　定此權衡，　　聊申悱悱，",
    "T50n2053_008:0264c07": "用簡英英。」",
    "T50n2053_008:0264c08": "《還述》曰：「頃於望表預瞻歸敬之詞，覽其",
    "T50n2053_008:0264c09": "文，煥乎何偉麗也。詳其致，誠哉豈不然歟。",
    "T50n2053_008:0264c10": "悲夫愛海滔天，邪山槩日。封人我者顛墜",
    "T50n2053_008:0264c11": "其何已，恃慢結者沈淪而不窮，故六十二",
    "T50n2053_008:0264c12": "見爭蘙薈而自處，九十五道競扶仗以",
    "T50n2053_008:0264c13": "忘歸。如來以本願大悲，亡緣俯應，內圓四",
    "T50n2053_008:0264c14": "智，外顯六通，運十力以伏天魔，飛七辯",
    "T50n2053_008:0264c15": "而摧外道，竭茲愛海，濟稟識於三空，殄彼",
    "T50n2053_008:0264c16": "邪山，驅肖形於八正。指因示果，反本還",
    "T50n2053_008:0264c17": "源，大矣哉悲智妙用，無得而言焉。昔道",
    "T50n2053_008:0264c18": "樹登庸，被聲教於百億，堅林寢迹，振遺烈",
    "T50n2053_008:0264c19": "於三千。自佛日西傾，餘光東照，周感夜明",
    "T50n2053_008:0264c20": "之瑞，漢通宵夢之徵。騰、蘭爇慧炬於前，澄、",
    "T50n2053_008:0264c21": "什嗣傳燈於後。其於譯經弘法，神異濟時，",
    "T50n2053_008:0264c22": "高論降邪，安禪肅物。緝頹網者接武，",
    "T50n2053_008:0264c23": "維絕紐者肩隨，莫不夷夏欽風，幽明翼化，",
    "T50n2053_008:0264c24": "聯華靡替，可略而詳。惟今三藏法師蘊靈秀",
    "T50n2053_008:0264c25": "出，含章而體一味，瓶瀉以贍五乘，悲去聖",
    "T50n2053_008:0264c26": "之逾遠，憫來教之多闕，緬思圓義，許道以",
    "T50n2053_008:0264c27": "身，心口自謀，形影相弔，振衣警錫，討本",
    "T50n2053_008:0264c28": "尋源，出玉關而遠遊，指金河而一息。稽",
    "T50n2053_008:0264c29": "疑梵宇，探幽洞微，旋化神州，揚真殄謬。",
    "T50n2053_008:0265a01": "遺詮闕典大備茲辰，方等圓宗彌廣前烈。",
    "T50n2053_008:0265a02": "所明勝義，妙絕環中之中；真性真空，極踰",
    "T50n2053_008:0265a03": "方外之外。以有取也，有取喪其真；就無求",
    "T50n2053_008:0265a04": "之，無求蠧其實。拂二邊之迹，忘中道之相，",
    "T50n2053_008:0265a05": "則累遣未易洎其深，重空何以臻其極。要",
    "T50n2053_008:0265a06": "矣妙矣，至哉大哉。契之於心，然後以之為",
    "T50n2053_008:0265a07": "法。在心為法，形言為教，法有自相共相，教",
    "T50n2053_008:0265a08": "乃遮詮表詮。粹旨沖宗，豈造次所能覼縷。法",
    "T50n2053_008:0265a09": "師凝神役智，詳本正末，緝熙玄籍，大啟幽",
    "T50n2053_008:0265a10": "關。祕希聲應扣擊之大小，廓義海納朝宗",
    "T50n2053_008:0265a11": "之巨細。於是殊方碩德，異域高僧，伏膺問",
    "T50n2053_008:0265a12": "道，蓄疑請益。固已飲河滿腹，莫測其淺",
    "T50n2053_008:0265a13": "深；聆音駭聽，孰知其遠近。至於因明小道，",
    "T50n2053_008:0265a14": "現比蓋微，斯乃指初學之方隅，舉立論之幖",
    "T50n2053_008:0265a15": "幟。至若靈樞祕鍵，妙本成功，備諸奧冊，非",
    "T50n2053_008:0265a16": "此所云也。呂奉御以風神爽拔，早擅多",
    "T50n2053_008:0265a17": "能，器宇該通，夙彰博物，戈獵開墳之典，",
    "T50n2053_008:0265a18": "鉤深壞壁之書，觸類而長，窮諸數術。振風",
    "T50n2053_008:0265a19": "飈於辯囿，摛光華於翰林，驤首雲中，先鳴",
    "T50n2053_008:0265a20": "日下。五行資其筆削，六位佇其高談，一覽",
    "T50n2053_008:0265a21": "《太玄》，應問便釋，再尋象戲，立試即成，實晉",
    "T50n2053_008:0265a22": "代茂先、漢朝曼倩，方今蔑如也。既而翱翔",
    "T50n2053_008:0265a23": "群略，綽有餘功，而敬慕大乘，夙敦誠信，比",
    "T50n2053_008:0265a24": "因友生戲爾，忽復屬想因明，不以師資，率",
    "T50n2053_008:0265a25": "己穿鑿，比決諸疏，指斥求非。諠議於朝廷，",
    "T50n2053_008:0265a26": "形言於造次。考其志也，固已難加；覈其",
    "T50n2053_008:0265a27": "知也，誠為可惑。此論以一卷成部，五紙成",
    "T50n2053_008:0265a28": "卷，研機三疏，向已一周。舉非四十，自無一",
    "T50n2053_008:0265a29": "是。自既無是而能言是，疏本無非而能言",
    "T50n2053_008:0265b01": "非。言非不非，言是不是。言是不是，是是",
    "T50n2053_008:0265b02": "而恒非；言非不非，非非而恒是。非非恒是，",
    "T50n2053_008:0265b03": "不為是所是；是是恒非，不為非所非。以",
    "T50n2053_008:0265b04": "茲貶失，致惑病諸。且據生因了因，執一體",
    "T50n2053_008:0265b05": "而亡二義；能了所了，封一名而惑二體。又",
    "T50n2053_008:0265b06": "以宗依宗體，留依去體以為宗；喻體喻依，",
    "T50n2053_008:0265b07": "去體留依而為喻。緣斯兩系，妄起多疑；",
    "T50n2053_008:0265b08": "迷一極成，謬生七難。但以鑽窮二論，師己",
    "T50n2053_008:0265b09": "一心，滯文句於上下，誤字音於平去。復以",
    "T50n2053_008:0265b10": "數論為聲論，舉生城為滅城。豈唯差離",
    "T50n2053_008:0265b11": "合之宗因，蓋亦違倒順之前後。又探鄙俚訛",
    "T50n2053_008:0265b12": "韻以擬梵本囀音，雖復廣援七種，而只",
    "T50n2053_008:0265b13": "當彼一轉。然非彼七所目乃是第八呼聲，",
    "T50n2053_008:0265b14": "舛雜乖訛何從而至。又案勝論立常極微，",
    "T50n2053_008:0265b15": "數乃無窮，體唯極小。後漸和合生諸子微。",
    "T50n2053_008:0265b16": "數則倍減於常微，體又倍增於父母。迄乎",
    "T50n2053_008:0265b17": "終已，體遍大千；究其所窮，數唯是一。呂公",
    "T50n2053_008:0265b18": "所引《易．繫詞》云：『太極生兩儀，兩儀生四象，",
    "T50n2053_008:0265b19": "四象生八卦，八卦生萬物。』云此與彼言異",
    "T50n2053_008:0265b20": "義同。今案太極無形，肇生有象，元資一氣，",
    "T50n2053_008:0265b21": "終成萬物，豈得以多生一而例一生多？",
    "T50n2053_008:0265b22": "引類欲顯博聞，義乖復何所託。設引大例",
    "T50n2053_008:0265b23": "生義似同苦釋，同於邪見深累如何自免。",
    "T50n2053_008:0265b24": "豈得苟要時譽，混正同邪，非身之讐奚至",
    "T50n2053_008:0265b25": "於此。凡所紕紊，胡可勝言。特由率己，致斯",
    "T50n2053_008:0265b26": "狼狽。根既不正，枝葉自傾，逐誤生疑，隨",
    "T50n2053_008:0265b27": "疑設難，曲形直影其可得乎？試舉二三，冀",
    "T50n2053_008:0265b28": "詳大意，深疵繁緒，委答如別。尋夫呂公達",
    "T50n2053_008:0265b29": "鑒，豈孟浪而至此哉！示顯真俗雲泥，難易",
    "T50n2053_008:0265c01": "楚、越。因彰佛教弘遠，正法凝深，譬洪鑪非",
    "T50n2053_008:0265c02": "掬雪所投，渤澥豈膠舟能越也？太史令李君",
    "T50n2053_008:0265c03": "者，靈府沈祕，襟期邈遠，專精九數，綜涉六",
    "T50n2053_008:0265c04": "爻。博考墳圖，瞻觀雲物，鄙衛宏之失度，",
    "T50n2053_008:0265c05": "陋裨竈之未工。神無滯用，望實斯在。既屬",
    "T50n2053_008:0265c06": "呂公餘論，復致間言。以實際為大覺玄",
    "T50n2053_008:0265c07": "軀，無為是調御法體。此乃信薰修容有分，",
    "T50n2053_008:0265c08": "證稟自然，終不可成。良恐言似而意違，",
    "T50n2053_008:0265c09": "詞近而旨遠。天師妙道，幸以再期。且寇氏",
    "T50n2053_008:0265c10": "天師，崔君特薦，共貽伊咎，夫復何言。雖謂",
    "T50n2053_008:0265c11": "不混於淄、澠，蓋已自濫於金鍮耳。惟公",
    "T50n2053_008:0265c12": "逸宇寥廓，學殫墳素，庇身以仁義，應物以",
    "T50n2053_008:0265c13": "樞機。肅肅焉，汪汪焉，擢勁節以干雲，淡清",
    "T50n2053_008:0265c14": "潤而鎮地。騰芳文苑，職處儒林，捃摭九",
    "T50n2053_008:0265c15": "疇之宗，研詳二戴之說。至於經禮三百，曲",
    "T50n2053_008:0265c16": "禮三千，莫不義符指掌，事如俯拾。罇爼咸",
    "T50n2053_008:0265c17": "推其准的，法度必待其雌黃，遂令相鼠",
    "T50n2053_008:0265c18": "之詩絕聞於野，魚麗之詠盈耳於朝。惟名",
    "T50n2053_008:0265c19": "與實盡善盡美，而誠敬之重稟自夙成，弘",
    "T50n2053_008:0265c20": "護之心實惟素蓄，屬斯諠議同恥疚懷。故",
    "T50n2053_008:0265c21": "能投刺含膠，允光大義。非夫才兼內外，照",
    "T50n2053_008:0265c22": "冥隣幾，豈能激揚清濁，濟俗匡真者耶！",
    "T50n2053_008:0265c23": "昔什公門下，服道者三千；今此會中，同德者",
    "T50n2053_008:0265c24": "如市。貧道猥以庸陋，叨廁末筵，雖慶朝聞，",
    "T50n2053_008:0265c25": "終慚夕惕。詳以造疏三德，並是貫達五乘，牆",
    "T50n2053_008:0265c26": "仞罕窺，詞峰難仰。既屬商羊鼓舞，而霈澤",
    "T50n2053_008:0265c27": "必霑，詞雷迅發，恐無暇掩耳僉議。古人",
    "T50n2053_008:0265c28": "曰，一枝可以戢羽，何繁乎鄧林；潢洿足以",
    "T50n2053_008:0265c29": "沈鱗，豈俟於滄海。故不以愚愞，垂逼課虛。",
    "T50n2053_008:0266a01": "辭弗獲免，粗陳梗概。雖文不足取，而義",
    "T50n2053_008:0266a02": "或可觀。顧己庸疎，彌增悚恧，指述還答，餘",
    "T50n2053_008:0266a03": "無所申。釋明濬白。」",
    "T50n2053_008:0266a04": "癸卯，宣得書，又激呂奉御因奏其事，勅遣",
    "T50n2053_008:0266a05": "群公學士等往慈恩寺請三藏與呂公對",
    "T50n2053_008:0266a06": "定。詞屈，謝而退焉。",
    "T50n2053_008:0266a07": "顯慶元年春正月景寅，　皇太子忠自以非",
    "T50n2053_008:0266a08": "嫡，不敢久處元良，乃慕太伯之規，陳表累",
    "T50n2053_008:0266a09": "讓。大帝從之，封忠為梁王，賜物一萬段、",
    "T50n2053_008:0266a10": "甲第一區。即以其月冊　代王弘為　皇",
    "T50n2053_008:0266a11": "太子。　代子，就大慈恩寺為　皇太子設",
    "T50n2053_008:0266a12": "五千僧齋，人施帛三段，",
    "T50n2053_008:0266a13": "勅遣朝臣行香。時黃門侍郎薛元超、中書侍",
    "T50n2053_008:0266a14": "郎李義府因參法師，遂問曰：「翻經固法門之",
    "T50n2053_008:0266a15": "美，未審更有何事可以光揚？又不知古",
    "T50n2053_008:0266a16": "來翻譯儀式如何？」法師報曰：「法藏沖奧，通演",
    "T50n2053_008:0266a17": "實難，然則內闡住持由乎釋種，外護建立",
    "T50n2053_008:0266a18": "屬在　帝王。所以泛海之舟能馳千里，依",
    "T50n2053_008:0266a19": "松之葛遂竦萬尋，附託勝緣，方能廣益。今",
    "T50n2053_008:0266a20": "漢、魏遙遠，未可詳論。且陳符、姚已來翻宣",
    "T50n2053_008:0266a21": "經論。除僧之外，君臣贊助者，符堅時曇摩難",
    "T50n2053_008:0266a22": "提譯經，黃門侍郎趙整執筆；姚興時鳩摩羅",
    "T50n2053_008:0266a23": "什譯經，姚主及安城侯姚嵩執筆；後魏菩提",
    "T50n2053_008:0266a24": "留支譯經，侍中崔光執筆及製經序。齊、梁、周、",
    "T50n2053_008:0266a25": "隋並皆如是。貞觀初波頗羅那譯經，　勅",
    "T50n2053_008:0266a26": "左僕射房玄齡、趙郡王李孝恭、太子詹事杜正",
    "T50n2053_008:0266a27": "倫，太府卿蕭璟等監閱詳緝。今獨無此。又慈",
    "T50n2053_008:0266a28": "恩寺，聖上為文德聖皇后營建，壯麗輪奐，今",
    "T50n2053_008:0266a29": "古莫儔，未得建碑傳芳示後，顯揚之極",
    "T50n2053_008:0266b01": "莫過於此。公等能為致言，則斯美可至。」二",
    "T50n2053_008:0266b02": "公許諾而去。明日因朝，遂為法師陳奏，",
    "T50n2053_008:0266b03": "天皇皆可之。壬辰，光祿大夫中書令兼撿挍",
    "T50n2053_008:0266b04": "太子詹事監修國史柱國固安縣開國公崔",
    "T50n2053_008:0266b05": "殷禮宣",
    "T50n2053_008:0266b06": "勅曰：「大慈恩寺僧玄奘所翻經、論，既新翻",
    "T50n2053_008:0266b07": "譯，文義須精，宜令太子太傅尚書左僕射燕",
    "T50n2053_008:0266b08": "國公于志寧、中書令兼撿挍吏部尚書南陽",
    "T50n2053_008:0266b09": "縣開國男來濟、禮部尚書高陽縣開國男許",
    "T50n2053_008:0266b10": "敬宗、守黃門侍郎兼撿挍太子左庶子汾陰",
    "T50n2053_008:0266b11": "縣開國男薛元超、守中書侍郎兼撿挍右庶",
    "T50n2053_008:0266b12": "子廣平縣開國男李義府、中書侍郎杜正倫",
    "T50n2053_008:0266b13": "等，時為看閱，有不穩便處，即隨事潤色。若",
    "T50n2053_008:0266b14": "須學士，任量追三兩人。」罷朝後，",
    "T50n2053_008:0266b15": "勅遣內給事王君德來報法師云：「師須官",
    "T50n2053_008:0266b16": "人助翻經者，已處分于志寧等令往，其碑",
    "T50n2053_008:0266b17": "文朕望自作，不知稱師意不？且令相報。」",
    "T50n2053_008:0266b18": "法師既奉",
    "T50n2053_008:0266b19": "綸旨，允慰宿心，當對使人悲喜，不覺淚流",
    "T50n2053_008:0266b20": "襟袖。翌日，法師自率徒眾等詣",
    "T50n2053_008:0266b21": "朝堂奉表陳謝表文失。",
    "T50n2053_008:0266b22": "二月，有尼寶乘者，高祖太武皇帝之婕妤、",
    "T50n2053_008:0266b23": "隋襄州總管臨河公薛道衡之女也。德芬彤",
    "T50n2053_008:0266b24": "管，美擅椒闈。父既學業見稱，女亦不虧",
    "T50n2053_008:0266b25": "家訓。妙通經史，兼善文才。大帝幼時，從其",
    "T50n2053_008:0266b26": "受學，嗣位之後，以師傅舊恩，封河東郡夫",
    "T50n2053_008:0266b27": "人，禮敬甚重。夫人情慕出家，帝從其志，為",
    "T50n2053_008:0266b28": "禁中別造鶴林寺而處之，并建碑述德。",
    "T50n2053_008:0266b29": "又度侍者數十人，並四事公給，將進具戒。",
    "T50n2053_008:0266c01": "至二月十日，勅迎法師并將大德九人，各",
    "T50n2053_008:0266c02": "一侍者，赴鶴林寺。為河東郡夫人薛尼受",
    "T50n2053_008:0266c03": "戒。又　勅莊挍寶車十乘、音聲車十乘，待於",
    "T50n2053_008:0266c04": "景曜門內，先將馬就寺迎接入城門已，方",
    "T50n2053_008:0266c05": "乃登車發引，大德居前，音聲從後。是時春",
    "T50n2053_008:0266c06": "之仲月，景物妍華，柳翠桃紅，松青霧碧，錦",
    "T50n2053_008:0266c07": "軒紫蓋交映其間，飄飄然猶給園之眾適",
    "T50n2053_008:0266c08": "王城矣。既到，安置別館，設壇席，為寶乘",
    "T50n2053_008:0266c09": "等五十餘人受戒，唯法師一人為闍梨，諸德",
    "T50n2053_008:0266c10": "為證而已。三日方了。受戒已，復命巧工吳智",
    "T50n2053_008:0266c11": "敏圖十師形，留之供養。鶴林寺側先有德",
    "T50n2053_008:0266c12": "業寺，尼眾數百，又奏請法師受菩薩戒，於",
    "T50n2053_008:0266c13": "是復往德業。事訖辭還，䞋施隆重，　勅",
    "T50n2053_008:0266c14": "遣內給事王君德將手力執花蓋引送，衢",
    "T50n2053_008:0266c15": "路觀者極生善焉。鶴林後改為隆國寺焉。",
    "T50n2053_008:0266c16": "無幾，御製碑文成，　勅遣太尉公長孫無",
    "T50n2053_008:0266c17": "忌，以碑宣示群公。其詞曰：",
    "T50n2053_008:0266c18": "「朕聞乾坤締構之初，品物權輿之始，莫不載",
    "T50n2053_008:0266c19": "形后土，藉覆穹蒼。然則二曜輝天，靡測",
    "T50n2053_008:0266c20": "盈虛之象。四溟紀地，豈究波瀾之極。況乎",
    "T50n2053_008:0266c21": "法門沖寂，現生不滅之前，聖教牢籠，示有無",
    "T50n2053_008:0266c22": "形之外。故以道光塵劫，化洽含靈者矣。緬",
    "T50n2053_008:0266c23": "惟王宮發迹，蓮披起步之花，神沼騰光，",
    "T50n2053_008:0266c24": "樹曲空低之幹，演德音於鹿苑，會多士於",
    "T50n2053_008:0266c25": "龍宮，福已罪之群生，興將滅之人代，能使",
    "T50n2053_008:0266c26": "下愚挹道，骨碎寒林之野；上哲欽風，魂沈",
    "T50n2053_008:0266c27": "雪山之偈，絲流法雨，清火宅而辭炎；輪昇",
    "T50n2053_008:0266c28": "慧日，皎重昏而歸晝。朕逖覽緗史，詳觀",
    "T50n2053_008:0266c29": "道藝，福崇永劫者其唯釋教歟。　文德皇",
    "T50n2053_008:0267a01": "太后，憑柯瓊樹，疏派󱈜源，德照塗山，道",
    "T50n2053_008:0267a02": "光媯汭，流芬彤管，彰懿則於八紘，垂訓紫",
    "T50n2053_008:0267a03": "宮，扇徽猷於萬古。遽而陰精掩月，永戢貞",
    "T50n2053_008:0267a04": "輝，坤維絕紐，長淪茂跡。撫奩鏡而增感，",
    "T50n2053_008:0267a05": "望陟屺而何追。昔仲由興嘆於千鍾，虞丘",
    "T50n2053_008:0267a06": "致哀於三失。朕之罔極實有切於終身，故",
    "T50n2053_008:0267a07": "載懷興葺，創茲金地。却背邠郊，點千莊之",
    "T50n2053_008:0267a08": "樹錦，前臨終岳，吐百仞之峯蓮，左面八川，",
    "T50n2053_008:0267a09": "水皎池而分鏡，右隣九達，羽飛蓋而連雲，",
    "T50n2053_008:0267a10": "抑天府之奧區，信上京之勝地。爾其雕軒架",
    "T50n2053_008:0267a11": "逈，綺閣凌虛，丹空曉烏，煥日宮而汎彩，",
    "T50n2053_008:0267a12": "素天初兔，鑒月殿而澄輝。薰徑秋蘭，疎庭",
    "T50n2053_008:0267a13": "佩紫，芳巖冬桂，密戶叢丹。燈皎繁花，焰轉",
    "T50n2053_008:0267a14": "煙心之鶴，幡標逈剎，彩縈天外之虹。飛陛",
    "T50n2053_008:0267a15": "參差，含文露而栖玉，輕簾舒卷，網靨宿而",
    "T50n2053_008:0267a16": "編珠。霞班低岫之紅，池汎漠煙之翠，鳴珮",
    "T50n2053_008:0267a17": "與宵鍾合韻，和風共晨梵分音。豈直香積",
    "T50n2053_008:0267a18": "天宮，遠慚輪奐，閬風仙闕，遙愧雕華而已",
    "T50n2053_008:0267a19": "哉！有玄奘法師者，寔真如之冠冕也。器宇凝",
    "T50n2053_008:0267a20": "邃，若清風之肅長松，縟思繁蔚，如綺霞之",
    "T50n2053_008:0267a21": "輝逈漢，騰今照古之智，挺自生知，蘊寂懷真",
    "T50n2053_008:0267a22": "之誠，發乎髫齓。孤標一代，邁生、遠以照",
    "T50n2053_008:0267a23": "前，逈秀千齡，架澄、什而光後。以為淳風替",
    "T50n2053_008:0267a24": "古，澆俗移今，悲巨夜之長昏，痛微言之永",
    "T50n2053_008:0267a25": "翳，遂迺投迹異域，廣飡祕教，乘杯雲漢之",
    "T50n2053_008:0267a26": "外，振錫煙霞之表，滔天巨海，侵驚浪而羈",
    "T50n2053_008:0267a27": "遊，亘地嚴霜，犯凄氣而獨逝，平郊散緒，衣",
    "T50n2053_008:0267a28": "單雪嶺之風，曠野低輪，肌弊流沙之日。遐征",
    "T50n2053_008:0267a29": "月路，影對宵而暫雙，遠邁危峯，形臨朝而",
    "T50n2053_008:0267b01": "永隻。跡窮智境，探賾至真，心罄玄津，研",
    "T50n2053_008:0267b02": "幾祕術。通昔賢之所不逮，悟先典之所",
    "T50n2053_008:0267b03": "未聞。遂得金牒東流，續將斷之教，寶偈西",
    "T50n2053_008:0267b04": "從，補已缺之文。于時迺睠靈基，栖心此",
    "T50n2053_008:0267b05": "地。弘宣奧旨，葉重翠於祇林；遠闢幽關，",
    "T50n2053_008:0267b06": "波再清於定水。朕所以虔誠八正，肅志雙",
    "T50n2053_008:0267b07": "林，庶延景福，式資冥助。奉願皇太后逍",
    "T50n2053_008:0267b08": "遙六度，神遊丹闕之前，偃息四洲，魂昇紫",
    "T50n2053_008:0267b09": "極之境。悲夫！玉燭易往，促四序於炎涼；金",
    "T50n2053_008:0267b10": "箭難留，馳六龍於晷漏。恐波遷樹在，夷溟",
    "T50n2053_008:0267b11": "海於桑田；地是勢非，淪高峯為幽谷。於",
    "T50n2053_008:0267b12": "是敬刊貞石，式旌真境。其銘曰：",
    "T50n2053_008:0267b13": "「三光昭象，萬品流形，人途超忽，時代虛盈。",
    "T50n2053_008:0267b14": "淳風久謝，澆俗潛生，愛波滔識，業霧昏情。猗",
    "T50n2053_008:0267b15": "歟調御，迦維騰迹，妙道乘幽，玄源控寂。鷲",
    "T50n2053_008:0267b16": "峯遐峙，龍宮廣闢，慧日舒光，慈雲吐液。睠",
    "T50n2053_008:0267b17": "言聖教，載想德音，義崇往劫，道冠來今。",
    "T50n2053_008:0267b18": "騰神九域，晦迹雙林，漢夢如在，周星遽沈。",
    "T50n2053_008:0267b19": "悲纏奩鏡，哀深棟宇，濯龍潛潤，椒風韜緒，",
    "T50n2053_008:0267b20": "霜露朝侵，風枝夕舉，雲車一駕，悠哉萬古。",
    "T50n2053_008:0267b21": "乃興輪奐，寔構雕華，紫棟留月，紅梁藻霞，",
    "T50n2053_008:0267b22": "雲窓散葉，風沼翻花，蓋低鳳偃，橋側虹斜。",
    "T50n2053_008:0267b23": "爰有慧命，英器靈沖，孤標千載，獨步三",
    "T50n2053_008:0267b24": "空，給園味道，雪嶺飡風，智燈再朗，真筌重",
    "T50n2053_008:0267b25": "崇。四運流速，六龍馳騖，巨夜銷氛，幽關",
    "T50n2053_008:0267b26": "啟曙，茂德垂範，徽塵表譽，勒美披文，",
    "T50n2053_008:0267b27": "遐年永著。」三月丁亥，群公等奉",
    "T50n2053_008:0267b28": "聖製，咸詣朝堂上表陳謝曰：「跪發天華，覯",
    "T50n2053_008:0267b29": "河宗之奇寶；虔開祕篆，聆雲英之麗曲。包",
    "T50n2053_008:0267c01": "萬葉之鴻規，籠千祀之殊觀，相趨慶抃，莫",
    "T50n2053_008:0267c02": "知所限。竊以慧日西照，朗巨夜而開冥，法",
    "T50n2053_008:0267c03": "流東徙，洽陳荄而挺秀。無方之化不一，應",
    "T50n2053_008:0267c04": "物之理同歸，歷代迄茲，咸崇斯典。伏惟",
    "T50n2053_008:0267c05": "陛下垂衣截海，作鏡中區，錫類之道彌光，",
    "T50n2053_008:0267c06": "出要之津尤重，開給園於勝境，延稱首以",
    "T50n2053_008:0267c07": "閑居，地窮輪奐，人標龍象。重茲𤀹發沖旨，",
    "T50n2053_008:0267c08": "爰製豐碑，妙思難涯，玄襟獨王，義超繫表，",
    "T50n2053_008:0267c09": "理邃環中。臣等夙蔽真宗，幸窺",
    "T50n2053_008:0267c10": "天藻，以坳堂之量揣靈鼇之峻壑，蜉蝣",
    "T50n2053_008:0267c11": "之情議仙驥之遐壽。式歌且舞，咸誦在",
    "T50n2053_008:0267c12": "心，循覽周遍，不勝欣躍。」",
    "T50n2053_008:0267c13": "大唐大慈恩寺三藏法師傳卷第八"
}