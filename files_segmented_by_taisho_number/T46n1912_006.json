{
    "T46n1912_006:0329a02": "止觀輔行傳弘決卷第六之一",
    "T46n1912_006:0329a04": "唐毘陵沙門湛然述",
    "T46n1912_006:0329a05": "次明破思假。初列思假名。云亦名正三毒",
    "T46n1912_006:0329a06": "者。思惑有四慢入癡攝。故但云三。一非背",
    "T46n1912_006:0329a07": "使二非習氣。故名為正。歷三下頭數也。三",
    "T46n1912_006:0329a08": "界九地下品數也。欲四上二各三。上界無瞋",
    "T46n1912_006:0329a09": "故三界但十。欲界六天地獄洲異。同是散地。",
    "T46n1912_006:0329a10": "故但為一。四禪合處大意亦爾。無色無處",
    "T46n1912_006:0329a11": "由生有四。言九品者。以智斷惑智分分明",
    "T46n1912_006:0329a12": "惑漸漸盡。何啻有九。立教判果且略為九。",
    "T46n1912_006:0329a13": "如判往生據行優劣。何啻九品。亦為接凡",
    "T46n1912_006:0329a14": "大略而說。皆能等者明惑功能。於未斷位",
    "T46n1912_006:0329a15": "一一皆能與力潤生。隨其何果斷盡不生。",
    "T46n1912_006:0329a16": "初果七反者與見辨異。極至於七定不至",
    "T46n1912_006:0329a17": "八。故名七反。不必一切盡至於七。故楞伽",
    "T46n1912_006:0329a18": "第三云。下者至七中者三五上者即生入般",
    "T46n1912_006:0329a19": "涅槃。成論云。於七世中無漏智熟。如服",
    "T46n1912_006:0329a20": "酥法七日病銷。如迦羅邏等七日一變。如",
    "T46n1912_006:0329a21": "親族法限至七代。如七步蛇四大力故行至",
    "T46n1912_006:0329a22": "七步。蛇毒力故不至八步。惑力至七道力",
    "T46n1912_006:0329a23": "非八。婆沙云。應云十四何故云七。答。中",
    "T46n1912_006:0329a24": "有本有數不出七。故但云七。又七處生故",
    "T46n1912_006:0329a25": "人及六天。又修七道故斷七使故。言七",
    "T46n1912_006:0329a26": "使者。一欲愛二恚三有愛四慢五無明六見",
    "T46n1912_006:0329a27": "七疑。又總論生。應云七人七天。十四中有。",
    "T46n1912_006:0329a28": "合二十八生。且依前說不出七故。故但云",
    "T46n1912_006:0329a29": "七。如燈滅方盛者。如前隨自意中引出曜",
    "T46n1912_006:0329b01": "經。雖復有欲等者。道共戒力性離邪行。他境",
    "T46n1912_006:0329b02": "自妻一切不犯。以於自妻亦離非時非處",
    "T46n1912_006:0329b03": "等故。蟲常任運離刃四寸。已斷見惑得",
    "T46n1912_006:0329b04": "人空智。雖有事中獨頭相應。了法從緣不",
    "T46n1912_006:0329b05": "計性實。以於三毒無邪曰正。雖能潤生",
    "T46n1912_006:0329b06": "不招四趣。不同下簡異見惑。見是著心隨",
    "T46n1912_006:0329b07": "境生著。以能造四趣因故。故正三毒在於",
    "T46n1912_006:0329b08": "具縛聖者身中。非但不為四趣作因。起亦",
    "T46n1912_006:0329b09": "離合有取有捨。故不同見瀾漫生著。稱思",
    "T46n1912_006:0329b10": "惟下釋名也。此惑因於重慮思惟。方能斷",
    "T46n1912_006:0329b11": "故。故名思惟。數人下明二部同異。成論難",
    "T46n1912_006:0329b12": "數人者。初以上貪下愛相對並難。次若言",
    "T46n1912_006:0329b13": "下以名異義同為難。不應輕重而分貪愛。",
    "T46n1912_006:0329b14": "言一並者。準彼論師復應更以瞋恚為",
    "T46n1912_006:0329b15": "並。上界既以輕貪名愛。何不上界輕瞋名",
    "T46n1912_006:0329b16": "恚。而言上界不行恚耶。故彼阿毘曇心使",
    "T46n1912_006:0329b17": "品中。亦列七使如前所列。唯改第一名",
    "T46n1912_006:0329b18": "貪。此之七使界行分別有九十八。貪恚二使",
    "T46n1912_006:0329b19": "界種分別各有五使。謂欲界五部各有一故",
    "T46n1912_006:0329b20": "(貪不通上)愛以界種分別有十。謂上二界五部",
    "T46n1912_006:0329b21": "各五(愛不通下)慢及無明界種分別各有十五。謂",
    "T46n1912_006:0329b22": "三界五部各一故也。見使種有五。謂五利",
    "T46n1912_006:0329b23": "也。四諦分別合有十二。謂苦下具五。集滅",
    "T46n1912_006:0329b24": "各一。道下有三。合有十二。三界合三十六。",
    "T46n1912_006:0329b25": "疑四諦各一三界有十二。都成九十八。以",
    "T46n1912_006:0329b26": "明貪愛上下互不相通。故招論師二並難",
    "T46n1912_006:0329b27": "也。但佛有時下和通。但令下明立名之意。",
    "T46n1912_006:0329b28": "為令識境何勞苦諍。舉譬示本論結本",
    "T46n1912_006:0329b29": "意並如文。○二明體觀者。空兼析體故",
    "T46n1912_006:0329c01": "須標列。破見亦爾衍門初故。今復更明析",
    "T46n1912_006:0329c02": "門用智者。明彼始終俱是析故。辯異故來",
    "T46n1912_006:0329c03": "非正用也。正明觀法中初標。欲惑下且總",
    "T46n1912_006:0329c04": "標一品各有三假。初釋因成。引女六欲以",
    "T46n1912_006:0329c05": "為外緣。對心為因。所起欲想名所生法。六",
    "T46n1912_006:0329c06": "欲境者。大論二十一。釋九想中云。此九種",
    "T46n1912_006:0329c07": "者。能治行人七種染欲。一或有人染著於",
    "T46n1912_006:0329c08": "色。謂青黃赤白。二或有人縱不著色。但染",
    "T46n1912_006:0329c09": "形容細膚纖指修目高眉。三或有人不著形",
    "T46n1912_006:0329c10": "容。著於威儀進止坐起行住。禮拜俯仰屈伸",
    "T46n1912_006:0329c11": "揚眉。頓睫親近案摩。言姿態者。美容貌善",
    "T46n1912_006:0329c12": "進止。四或有人不著威儀。但著言語軟美",
    "T46n1912_006:0329c13": "辯捷隨時而說。應意承旨能動人心。五或",
    "T46n1912_006:0329c14": "有人都不著此。但著細滑柔膚軟肌。熱時",
    "T46n1912_006:0329c15": "體涼寒時體溫。六或有人皆不著如上。但",
    "T46n1912_006:0329c16": "著人相若男若女。七若有人雖得上六無",
    "T46n1912_006:0329c17": "所著人猶無所解。捨世所重五種欲樂而",
    "T46n1912_006:0329c18": "隨其死。此中第七所著人欲。既總於六求",
    "T46n1912_006:0329c19": "所著人。今置總存別故但云六。以九治七",
    "T46n1912_006:0329c20": "具如禪門。此六下至貪相外現。即是向六",
    "T46n1912_006:0329c21": "對內意根成所生法。舉初果況及無學況",
    "T46n1912_006:0329c22": "如文。難陀欲習如前所引。法華欲想等者。",
    "T46n1912_006:0329c23": "為欲深防欲過故也。尚不起想況復形交。",
    "T46n1912_006:0329c24": "言欲相者。俱舍云。六受欲交抱。執手笑視",
    "T46n1912_006:0329c25": "婬。地居形交。但忉利天。以風為事。夜摩抱",
    "T46n1912_006:0329c26": "持。兜率執手。化樂視笑。他化但視。尚不生",
    "T46n1912_006:0329c27": "想況復視笑。乃至婆沙又辨四洲人欲輕重。",
    "T46n1912_006:0329c28": "此洲最多不復可數。東洲極至十二度中",
    "T46n1912_006:0329c29": "下或十。西洲多至七八少者四五。北洲極多",
    "T46n1912_006:0330a01": "至五少者三四。亦有修梵行者。故多欲者",
    "T46n1912_006:0330a02": "不及畜生。此洲亦有少欲之人乃至梵行。",
    "T46n1912_006:0330a03": "如是多少麁細想相。若取下正明因成。取",
    "T46n1912_006:0330a04": "前六相內動意根。即是所生。相續中云致",
    "T46n1912_006:0330a05": "行事者。為防行事制內相續。非謂相續已",
    "T46n1912_006:0330a06": "有行事。假虛下總知不實。言道理者。對境",
    "T46n1912_006:0330a07": "生心尚知虛假。豈更計於以禮婚聘還精",
    "T46n1912_006:0330a08": "益壽。一月二時通神養生。西方外道為求",
    "T46n1912_006:0330a09": "非想無想等定。尚除下界一切貪欲。況計此",
    "T46n1912_006:0330a10": "理以為正道。次正修觀推因成中亦先",
    "T46n1912_006:0330a11": "例四句。若從下用觀推。四句下斷惑證真",
    "T46n1912_006:0330a12": "結成二空。無欲性空無句相空。利根下結",
    "T46n1912_006:0330a13": "利鈍根二行不同。利根二行如上破見中說。",
    "T46n1912_006:0330a14": "上根之人破有見竟即得入真。若未相應",
    "T46n1912_006:0330a15": "亦須用於六十四番。從設未下明六十四",
    "T46n1912_006:0330a16": "番。若鈍下標相續示觀法。例因成說。次二",
    "T46n1912_006:0330a17": "空中云四句無欲即性空。亦無於四即相",
    "T46n1912_006:0330a18": "空。前破見中破三假後各結二空。此中一",
    "T46n1912_006:0330a19": "一假後。亦皆結無生及以二空。文異意同。初",
    "T46n1912_006:0330a20": "品下明餘品亦有三假。例初品說。破貪下",
    "T46n1912_006:0330a21": "餘使亦例。九品下結成無生破遍也。問下料",
    "T46n1912_006:0330a22": "簡。初問如文。答中明兩論判品。由用道",
    "T46n1912_006:0330a23": "異故品不同。故阿毘曇造論緣起中云。問。",
    "T46n1912_006:0330a24": "何故名阿毘曇。答。謂分別未分別者故也。",
    "T46n1912_006:0330a25": "是方便道是勝進道。是無礙道是解脫道。下",
    "T46n1912_006:0330a26": "諸楗度文中但云兩道伏兩道斷。若從下判",
    "T46n1912_006:0330a27": "兩道不同。次破色界思中先明所用智不",
    "T46n1912_006:0330a28": "同。言世智者。依於世禪六行欣厭。依無",
    "T46n1912_006:0330a29": "漏理名無漏智。俱解脫人俱得二智。斷惑",
    "T46n1912_006:0330b01": "之時隨用一智。若初習下判事性兩障。如",
    "T46n1912_006:0330b02": "欲入初禪。若猶見有欲界定中床鋪等事。",
    "T46n1912_006:0330b03": "名為事障。欲惑未除性障仍在。此惑若破即",
    "T46n1912_006:0330b04": "發初禪。二禪亦爾。覺觀未除不發中間。初",
    "T46n1912_006:0330b05": "禪惑破方發二禪。三四兩障準說可解。於",
    "T46n1912_006:0330b06": "初禪中初文即是初禪發相。次其中下明初",
    "T46n1912_006:0330b07": "禪惑相。次品品下明初禪中三假之相。若不",
    "T46n1912_006:0330b08": "下明破意。今用下亦明六十四番。次二禪去",
    "T46n1912_006:0330b09": "明因成者。並以下地定體為因。相續相待",
    "T46n1912_006:0330b10": "比初禪說。第三禪中云此樂乃至為難者。",
    "T46n1912_006:0330b11": "聖人及佛弟子修此禪時。於地地中有聖",
    "T46n1912_006:0330b12": "種觀。故捨為易。凡夫以於諸地生愛故捨",
    "T46n1912_006:0330b13": "為難。無想定至禪境中略釋。五那含者。若",
    "T46n1912_006:0330b14": "以地為名但名第四禪。此禪九處。五是聖",
    "T46n1912_006:0330b15": "居名正含天。無想唯凡。三通凡聖。生五含",
    "T46n1912_006:0330b16": "者。然由修熏禪有五階差。大品九定通熏",
    "T46n1912_006:0330b17": "九地。此中唯熏第四禪地。先修得已更以多",
    "T46n1912_006:0330b18": "念無漏相續現起。從此引生多念有漏。從",
    "T46n1912_006:0330b19": "此復生多念無漏。如是後後漸漸減少。乃",
    "T46n1912_006:0330b20": "至最後二念無漏。次復引生二念有漏。無",
    "T46n1912_006:0330b21": "間復生二念無漏。名熏加行成相。次唯一念",
    "T46n1912_006:0330b22": "無漏。次復唯有一念有漏。無間復生一念無",
    "T46n1912_006:0330b23": "漏。名根本成。故俱舍云。成由一念雜。言五",
    "T46n1912_006:0330b24": "差者。謂下中上上勝上極。一品有三後品",
    "T46n1912_006:0330b25": "兼前。故第五品合成十五。如是五品如其",
    "T46n1912_006:0330b26": "次第。三六九等生五淨居。言夾熏者。謂前",
    "T46n1912_006:0330b27": "後無漏中間有漏。使多念等漏俱成一念無",
    "T46n1912_006:0330b28": "漏。故名夾熏。言五天者。謂無煩無熱善現",
    "T46n1912_006:0330b29": "善見色究竟。從此已上皆無煩雜。無煩之始",
    "T46n1912_006:0330c01": "得無煩名。伏煩惱故名為無熱。果易彰故",
    "T46n1912_006:0330c02": "名為善現。見清徹故名為善見。色中無上",
    "T46n1912_006:0330c03": "名色究竟。下之三禪復各三天。若依有宗",
    "T46n1912_006:0330c04": "但十六處。於初禪中高勝之處名為梵王。",
    "T46n1912_006:0330c05": "故不別立。次破無色中言有對等三種色",
    "T46n1912_006:0330c06": "者。從第四禪欲入空處。必作方便滅三",
    "T46n1912_006:0330c07": "種色。大論二十一四十一云。三種色者。一可",
    "T46n1912_006:0330c08": "見有對。二不可見有對。三不可見無對。大品",
    "T46n1912_006:0330c09": "云。為過一切色相滅有對色相。不念種種",
    "T46n1912_006:0330c10": "相。入無邊空處。過一切色滅可見有對色。",
    "T46n1912_006:0330c11": "滅有對色滅不可見有對色。不念種種色",
    "T46n1912_006:0330c12": "相滅不可見無對色。一切色法唯十一種。",
    "T46n1912_006:0330c13": "謂五根塵法入少分。少分者無表色也。阿毘",
    "T46n1912_006:0330c14": "曇云。一可見。謂色是。二有對有十。謂五根",
    "T46n1912_006:0330c15": "塵。若云不可見有對。應但云五根四塵。三",
    "T46n1912_006:0330c16": "不可見無對。謂法入少分。大經二十一云。眼",
    "T46n1912_006:0330c17": "見色壞名為過色。五根塵壞名過有對。於",
    "T46n1912_006:0330c18": "二種餘及無教壞名過異相。此之三色並",
    "T46n1912_006:0330c19": "在色界。欲入無色故滅此三。今此應云",
    "T46n1912_006:0330c20": "及背捨勝處一切處中八色等也。若無表色",
    "T46n1912_006:0330c21": "雖非今文空觀所過。得空觀時必定離於",
    "T46n1912_006:0330c22": "表無表色。又於可見有對等中。復應明於",
    "T46n1912_006:0330c23": "三有對義。非今正意是故不論。滅色方便",
    "T46n1912_006:0330c24": "具如禪門。先想此身如甑。如籠如網乃至",
    "T46n1912_006:0330c25": "漸空。大論十九云。如鳥在瓶瓶破得出。問。",
    "T46n1912_006:0330c26": "無色界中為定有色為定無色。具如釋籤。",
    "T46n1912_006:0330c27": "又曾聞有一比丘得無色定定起摸空。他",
    "T46n1912_006:0330c28": "問。何求。答。覓我身。旁人語言。身在床上。於",
    "T46n1912_006:0330c29": "此得定尚不見身。故生彼界於小乘定",
    "T46n1912_006:0331a01": "判為無色。若大乘中如大經諍論中云。無色",
    "T46n1912_006:0331a02": "界色非諸聲聞緣覺所知。今且依小。是時",
    "T46n1912_006:0331a03": "下正修觀以入空處識處。次無所有處中先",
    "T46n1912_006:0331a04": "破古謬。如禪門中。問。彼無所有處取少許",
    "T46n1912_006:0331a05": "識緣之入定。此事云何。答。不然。應云一",
    "T46n1912_006:0331a06": "切時中但緣無所有處。說有少識者。但以",
    "T46n1912_006:0331a07": "意根對無所有法塵。生少識想。非取少識",
    "T46n1912_006:0331a08": "緣之入定。今文因此便破所有及有用等。",
    "T46n1912_006:0331a09": "先識處下次明非想非非想處。依八聖種此",
    "T46n1912_006:0331a10": "中文略。應云空處如病識處無所有處如",
    "T46n1912_006:0331a11": "文。非想非非想處如刺。今不云者且寄有",
    "T46n1912_006:0331a12": "漏。謂此為極故云勝定。若其通途依聖種",
    "T46n1912_006:0331a13": "觀。用病等四及無常等四。前四對治後四緣",
    "T46n1912_006:0331a14": "諦。故以此八緣於無色有總有別。總者。",
    "T46n1912_006:0331a15": "總以八觀觀彼四陰和合不實。別者。前之",
    "T46n1912_006:0331a16": "四種治四陰事。受如病想如癰。行如瘡識",
    "T46n1912_006:0331a17": "如刺。以無常等治四陰理。無常觀識苦觀",
    "T46n1912_006:0331a18": "於受。空觀於想無我觀行。以有此八心易",
    "T46n1912_006:0331a19": "生厭。疾能捨離修習無漏。問。四禪但以苦",
    "T46n1912_006:0331a20": "麁障三而為方便。空等四處何須用八。答。",
    "T46n1912_006:0331a21": "空處定細不說八過。過患難識。凡夫亦有",
    "T46n1912_006:0331a22": "依六行者。不及聖種離之速疾。阿毘曇下",
    "T46n1912_006:0331a23": "釋非想名。引文存略。立世云。非如四色及",
    "T46n1912_006:0331a24": "以三空故名非想。非無想天及無心定。名",
    "T46n1912_006:0331a25": "非非想。文引婆沙仍不盡語四禪。人師尚",
    "T46n1912_006:0331a26": "不許引色無想天。況總引四禪。既是論文",
    "T46n1912_006:0331a27": "取亦無失。人師釋義亦未全非。今家俱存故",
    "T46n1912_006:0331a28": "無破斥。望前三空展轉離患。以為釋名。故",
    "T46n1912_006:0331a29": "知非想。依同界釋不無其義。不破人師",
    "T46n1912_006:0331b01": "意在於此。大論云一常有漏者。小乘經論非",
    "T46n1912_006:0331b02": "想一地並唯有漏。故婆沙云。漏是何義。答。住",
    "T46n1912_006:0331b03": "是漏義。凡夫至此被留住故。浸漬是漏義。",
    "T46n1912_006:0331b04": "至三有頂常浸漬故。流出是漏義。垂盡三",
    "T46n1912_006:0331b05": "有還出下故。持義醉義在內義放逸義並是",
    "T46n1912_006:0331b06": "漏義。準初意釋。是故有頂專受漏名。論云。",
    "T46n1912_006:0331b07": "何故非想及以欲界無無漏耶。答。非由",
    "T46n1912_006:0331b08": "器故。無漏之法住中道故。又欲地不定非",
    "T46n1912_006:0331b09": "想愚騃。聖法反此故二處無。若準大論成",
    "T46n1912_006:0331b10": "論。非想同無欲界則有。此定下明非想具",
    "T46n1912_006:0331b11": "惑。言細法者。彼地猶有四陰二入三界故",
    "T46n1912_006:0331b12": "也。所言十種者受乃至慧。受謂識之所受。",
    "T46n1912_006:0331b13": "想謂識之所想。行謂法行。觸謂意觸。思謂",
    "T46n1912_006:0331b14": "法思。欲謂欲入定。解謂法勝解。念謂念",
    "T46n1912_006:0331b15": "三昧。定謂心如法住。慧根慧力。此之十法",
    "T46n1912_006:0331b16": "及無色愛無明掉慢。心不相應諸行。苦集因",
    "T46n1912_006:0331b17": "緣和合得生於彼。欲入滅定先滅此等。應",
    "T46n1912_006:0331b18": "知下明用觀意。既知彼地具細煩惱即有",
    "T46n1912_006:0331b19": "三假。用觀破之使入無生。煩惱盡故名事",
    "T46n1912_006:0331b20": "無生。真諦理窮名理無生。故不由地而住",
    "T46n1912_006:0331b21": "有漏。若用下次判二智得名不同。是名下",
    "T46n1912_006:0331b22": "結遍也。此即破思假遍也。○三明破假",
    "T46n1912_006:0331b23": "位中初明三藏位。先出異部者。成論之外",
    "T46n1912_006:0331b24": "並屬異部。諸阿毘曇並明見道在十五心。",
    "T46n1912_006:0331b25": "次正釋中先釋聲聞。且依修道至盡等者。若",
    "T46n1912_006:0331b26": "釋家家應須先辨欲惑九品能潤七生。斷",
    "T46n1912_006:0331b27": "品多少對果高下。謂上上能潤二生。上中",
    "T46n1912_006:0331b28": "上下中上各潤一生。中中中下共潤一生。下",
    "T46n1912_006:0331b29": "之三品共潤一生。斷多少者。俱舍云。斷欲",
    "T46n1912_006:0331c01": "三四品。三二生家家。斷至五二向。斷六一",
    "T46n1912_006:0331c02": "來果。釋曰。斷上三品則損四生。餘三生在",
    "T46n1912_006:0331c03": "為六品潤名三生家家。進斷中上又損一",
    "T46n1912_006:0331c04": "生并前損五。餘二生在名二生家家。更斷",
    "T46n1912_006:0331c05": "中中未損一生但名二向。更斷中下兼",
    "T46n1912_006:0331c06": "前中中成損六生。餘下三品但潤一生名",
    "T46n1912_006:0331c07": "為一來。問。何緣無斷一品二品及斷五品",
    "T46n1912_006:0331c08": "名家家耶。答。必無斷二不至第三而命",
    "T46n1912_006:0331c09": "終者。亦無斷五不至斷六而命終者。謂由",
    "T46n1912_006:0331c10": "聖者起大加行。必無不斷大品惑盡。而命",
    "T46n1912_006:0331c11": "終者。言大品者謂三品也。離三成九故三",
    "T46n1912_006:0331c12": "名大。若斷至二必至於三。是斷初大品也。",
    "T46n1912_006:0331c13": "若斷至五必至六者。是第二大品。又無一",
    "T46n1912_006:0331c14": "品能障於果。是故斷五必至於六。此次斷",
    "T46n1912_006:0331c15": "義與今文同。問。若無不斷大品而命終",
    "T46n1912_006:0331c16": "者。何故斷八不至於九而有命終。答。斷",
    "T46n1912_006:0331c17": "九二義故異三品。一者得果。二者越界。第",
    "T46n1912_006:0331c18": "九一品以有障果及能越界。故斷至八有",
    "T46n1912_006:0331c19": "命終者。六唯得果無越界義。是故斷五必",
    "T46n1912_006:0331c20": "至於六。二三品中全無二義。斷二必三於",
    "T46n1912_006:0331c21": "理不疑。今文中言超斷者。即是下文小超",
    "T46n1912_006:0331c22": "之人。本在凡地未得色定。或修欲定欲惑",
    "T46n1912_006:0331c23": "未斷。此人至十六心超斷五品。名為家家。",
    "T46n1912_006:0331c24": "此之五品同四品故。隨其本斷品之多少。",
    "T46n1912_006:0331c25": "而得名為家家種子及以無學向果等名。然",
    "T46n1912_006:0331c26": "大師所用並準舊婆沙。若欲知者更檢彼",
    "T46n1912_006:0331c27": "文。又家家者。有二不同謂人及天。天謂欲",
    "T46n1912_006:0331c28": "天二三家生而證圓寂。人謂人處或三二",
    "T46n1912_006:0331c29": "家或三二洲而證圓寂。若天三生天三人二。",
    "T46n1912_006:0332a01": "若天二生天二人一。人生三二反此可知。故",
    "T46n1912_006:0332a02": "天家家先於人中得見道已。若超若次進",
    "T46n1912_006:0332a03": "斷三四。後於天中三二處生。人中反此。天",
    "T46n1912_006:0332a04": "家家者。於最後生天中餘殘結斷名得圓",
    "T46n1912_006:0332a05": "寂。人中家家準此說之。六種那含位在其中",
    "T46n1912_006:0332a06": "者。大論三十三云。五那含者。謂中。生。行。不",
    "T46n1912_006:0332a07": "行。上流。復有六種。五如上加現。復有七",
    "T46n1912_006:0332a08": "種。六如上加無色。俱舍不立現般但取",
    "T46n1912_006:0332a09": "無色般并五為六。頌曰。此中生有行。無行",
    "T46n1912_006:0332a10": "般涅槃。上流若雜修。能往色究竟。超半超遍",
    "T46n1912_006:0332a11": "沒。餘能往有頂。行無色有四。住此般涅",
    "T46n1912_006:0332a12": "槃。釋曰。不還有五。一中。謂欲界沒於色中",
    "T46n1912_006:0332a13": "陰而般涅槃。二者生般。生色界已而般涅",
    "T46n1912_006:0332a14": "槃。三者有行。生色界已長時修行方般涅",
    "T46n1912_006:0332a15": "槃。但有勤修無速進道。四者無行。生色界",
    "T46n1912_006:0332a16": "已不經久修無功用行而般涅槃。勤修速",
    "T46n1912_006:0332a17": "進二道俱無。五者上流。於色界中要轉經",
    "T46n1912_006:0332a18": "於四禪天處方般涅槃。上流又二。一者雜",
    "T46n1912_006:0332a19": "修。即樂慧是。二無雜修。即樂定是。有雜修",
    "T46n1912_006:0332a20": "者往色究竟。無雜修者往於有頂。頌中餘",
    "T46n1912_006:0332a21": "字是不雜修。又有三種。一全超者。謂在欲",
    "T46n1912_006:0332a22": "界於四禪中已遍雜修。遇緣退失。從梵眾",
    "T46n1912_006:0332a23": "沒生色究竟。中間盡越故名全超。二者半",
    "T46n1912_006:0332a24": "超。梵眾沒已中間漸受十四天處。或超一二",
    "T46n1912_006:0332a25": "乃至十三。後乃方生色究竟天。皆名半超。",
    "T46n1912_006:0332a26": "非全超故通受半名。全不能超名為遍沒。",
    "T46n1912_006:0332a27": "無雜修者生無色界。唯不能生五淨居天。",
    "T46n1912_006:0332a28": "從廣果沒生三無色。後生有頂方般涅槃。",
    "T46n1912_006:0332a29": "故此那含縱生無色猶屬色攝。若欲界沒",
    "T46n1912_006:0332b01": "生無色天即無色攝。復有九種中生上流",
    "T46n1912_006:0332b02": "各三種故。如釋籤引。此六九中未入般前。",
    "T46n1912_006:0332b03": "或得名為羅漢向攝。在色界時或有勤修",
    "T46n1912_006:0332b04": "速進故也。第九無礙等者。從斷九惑各一",
    "T46n1912_006:0332b05": "無礙及一解脫。斷名無礙證名解脫。阿毘",
    "T46n1912_006:0332b06": "曇中加二如前。三界下結成無生。言盡無",
    "T46n1912_006:0332b07": "生者。毘曇云。盡智者。謂我知苦乃至知道。",
    "T46n1912_006:0332b08": "無生智者。言我知苦已不復更知。乃至我",
    "T46n1912_006:0332b09": "修道已不復更修。又云。我漏已盡不復更",
    "T46n1912_006:0332b10": "生。又云。世智無漏智斷。又云。慧解脫人俱解",
    "T46n1912_006:0332b11": "脫人。並從此等得二智名。分別相狀等",
    "T46n1912_006:0332b12": "廣如諸論。次釋通位中初列經正判。言共",
    "T46n1912_006:0332b13": "聲聞等者。通教二乘七地已前與菩薩共",
    "T46n1912_006:0332b14": "名共聲聞。若爾。八地已上過二乘地。何故",
    "T46n1912_006:0332b15": "亦名共菩薩耶。答。以初名後從本立名。",
    "T46n1912_006:0332b16": "不同別圓始終別故。三藏教中雖有二乘",
    "T46n1912_006:0332b17": "菩薩行遠。始終伏惑永異二乘。故不名共。",
    "T46n1912_006:0332b18": "不聞別理復非不共。問。七地思盡何故六",
    "T46n1912_006:0332b19": "地名共聲聞。八名支佛地何故七地名共",
    "T46n1912_006:0332b20": "支佛。答。通位從容具如後簡。所言下略釋",
    "T46n1912_006:0332b21": "也。此意正言三乘共地。何故諸教判斷惑位",
    "T46n1912_006:0332b22": "高下差別。何故三乘惑斷前後。智行不同。雖",
    "T46n1912_006:0332b23": "復不同而涉共位。以由此故而得共名。乾",
    "T46n1912_006:0332b24": "慧下正釋也。初釋聲聞中五停四念。略如",
    "T46n1912_006:0332b25": "玄文及釋籤引。並望三藏立內外凡。若論",
    "T46n1912_006:0332b26": "觀行巧拙雖別。總別等相何妨稍同。未有",
    "T46n1912_006:0332b27": "理水故名為乾。薄有理解故名為性。忍者",
    "T46n1912_006:0332b28": "因也。見謂見諦。欲惑稍輕故名為薄。欲惑",
    "T46n1912_006:0332b29": "全亡故名為離。智斷功畢故名為辦。三別名",
    "T46n1912_006:0332c01": "名通位中。先破立序舊明斷見思位皆",
    "T46n1912_006:0332c02": "不同。今覈下先總破其斷見位殊。秖是不",
    "T46n1912_006:0332c03": "解通教義耳。何者下別責也。通位斷見兩",
    "T46n1912_006:0332c04": "地不同。斷見復應不出入觀。人師下人師",
    "T46n1912_006:0332c05": "不曉推過與經。故今折言不解經意。今言",
    "T46n1912_006:0332c06": "下略示。別見下略釋。然名下判斷。例如下",
    "T46n1912_006:0332c07": "引例。此十六心同是一位。尚判兩道。何妨",
    "T46n1912_006:0332c08": "斷見二地不同。問。當通教中判斷見位。自",
    "T46n1912_006:0332c09": "分二地。何須破他自立借別。立斷見位還",
    "T46n1912_006:0332c10": "同通教。答。秖緣同通故得名通。通雖二",
    "T46n1912_006:0332c11": "地斷時仍促。三乘共故雖促復長。是故須",
    "T46n1912_006:0332c12": "分三地四地。或時借別別見更長。仍有二",
    "T46n1912_006:0332c13": "意。若約理說通至佛地。若約教道云三四",
    "T46n1912_006:0332c14": "地。雖二意各別見義並長。以別長故故借",
    "T46n1912_006:0332c15": "教道用判兩地斷見無爽。若依通義云不",
    "T46n1912_006:0332c16": "出觀。若依別義但云地地皆能破見。以",
    "T46n1912_006:0332c17": "此為異。以別長故故後兩番。通用四地皆",
    "T46n1912_006:0332c18": "斷見位。人多不見謂通義足。何須借別。此",
    "T46n1912_006:0332c19": "是大師通申經論。有此判者屬借別名名",
    "T46n1912_006:0332c20": "通位也。何者。若定屬通不應地前而立伏",
    "T46n1912_006:0332c21": "位。若定屬別不應行向屬四善根。乃至四",
    "T46n1912_006:0332c22": "地共斷見惑亦復如是。故立北式示後",
    "T46n1912_006:0332c23": "學者。使古今異說冷然可見。言借別下正明",
    "T46n1912_006:0332c24": "借位。先借別教始終名通。通教地前無位",
    "T46n1912_006:0332c25": "可論。故借別教內外凡位。但名通教初地",
    "T46n1912_006:0332c26": "二地。通教地後亦無復位。故但以別教法雲",
    "T46n1912_006:0332c27": "佛地。以名通教九地十地從容不定。故有",
    "T46n1912_006:0332c28": "或言。大品既云十地如佛。當知即是別名",
    "T46n1912_006:0332c29": "名通。故楞伽第七偈頌品云。遠行善慧法雲",
    "T46n1912_006:0333a01": "地是佛種性。餘者悉是二乘種性。此亦別名",
    "T46n1912_006:0333a02": "名通位也。若是別位豈遠行已前屬二乘",
    "T46n1912_006:0333a03": "耶近代釋位地前伏惑正是斯例。若借下次",
    "T46n1912_006:0333a04": "單借別十地名通十地。則彼此地前通為",
    "T46n1912_006:0333a05": "伏惑。通雖無位即未斷惑不入地故。四別",
    "T46n1912_006:0333a06": "名名通菩薩位者。此單約菩薩故。修觀斷",
    "T46n1912_006:0333a07": "見不定。如此下。略以菩薩斷見之位。斥前",
    "T46n1912_006:0333a08": "舊師三地四地斷見義也。薄即去菩薩斷思",
    "T46n1912_006:0333a09": "位。舊云下重序舊師六七兩地為斷思位。但",
    "T46n1912_006:0333a10": "六地下今家難也。先難六地。六地離欲。止",
    "T46n1912_006:0333a11": "離欲惑。如何即云與羅漢齊。次縱云。縱帶",
    "T46n1912_006:0333a12": "三果行四果向。餘一品在亦名為向。如何",
    "T46n1912_006:0333a13": "復得與羅漢齊。若七地下次難第七地。若",
    "T46n1912_006:0333a14": "最後品盡名第七者。此則可然。前六地中",
    "T46n1912_006:0333a15": "既但名離欲將向來屬果。初禪初品亦屬",
    "T46n1912_006:0333a16": "已辨。斷初一品實未辦故。故亦不可與",
    "T46n1912_006:0333a17": "羅漢齊。今若下。今為申之則不取通十地",
    "T46n1912_006:0333a18": "之名。但用十度對果名便。以別教義多以",
    "T46n1912_006:0333a19": "十度對於十地。故亦依此以申今意。立此",
    "T46n1912_006:0333a20": "意者。亦恐後人不曉經論對果高低不",
    "T46n1912_006:0333a21": "識別教名通之意。次此皆下謙退推功。次",
    "T46n1912_006:0333a22": "問者。三乘共位借義已成。別立菩薩恐無",
    "T46n1912_006:0333a23": "誠證。次答意者。經論各有兩處明文。意並獨",
    "T46n1912_006:0333a24": "語菩薩智斷。初引大論三處焦炷者。意引",
    "T46n1912_006:0333a25": "乾慧別在菩薩斷惑之位。若共二乘不名",
    "T46n1912_006:0333a26": "初焰。初焰即是斷位故也。論別立菩薩故",
    "T46n1912_006:0333a27": "以初地而為斷位。故大論七十八燈炷品",
    "T46n1912_006:0333a28": "云。十地有二。一菩薩初地為初焰。二聲聞",
    "T46n1912_006:0333a29": "見地為初焰。若獨菩薩地即歡喜地為初焰。",
    "T46n1912_006:0333b01": "論文既以菩薩初地而為初焰。故今取之",
    "T46n1912_006:0333b02": "以為況釋。於共伏道尚得以為菩薩初焰。",
    "T46n1912_006:0333b03": "今但退取共斷位者。為獨菩薩初焰。有何",
    "T46n1912_006:0333b04": "不可。故知此文別判通教菩薩位也。下文自",
    "T46n1912_006:0333b05": "有獨菩薩位。即別菩薩位也。所言三種菩薩",
    "T46n1912_006:0333b06": "者。即共地菩薩中根之人。亦同二乘三四地",
    "T46n1912_006:0333b07": "斷。又大品下次引大品況釋也。第十佛地尚",
    "T46n1912_006:0333b08": "名菩薩。況前諸位無菩薩耶。故云豈得無",
    "T46n1912_006:0333b09": "中及以初耶。言隣極者。以別佛地過十地",
    "T46n1912_006:0333b10": "故。今借別名乃云十地隣極故也。若無下",
    "T46n1912_006:0333b11": "重引大品。從初地來。皆云菩薩修治地業。",
    "T46n1912_006:0333b12": "故大品云。初十。二有八。三五。四有十。五十",
    "T46n1912_006:0333b13": "二。六六。七二十。八五。九十二。十佛(今略為頌)彼",
    "T46n1912_006:0333b14": "文一一具列釋之。當知此亦獨開菩薩。次",
    "T46n1912_006:0333b15": "引大論。於菩薩邊別得忍名乃至遊戲神",
    "T46n1912_006:0333b16": "通等名。故知此名別屬菩薩。大品忍名亦復",
    "T46n1912_006:0333b17": "如是。如此下正申今意。依向所引尚得別",
    "T46n1912_006:0333b18": "開菩薩地位。準此以為借別名通。別對菩",
    "T46n1912_006:0333b19": "薩何咎。次問者。斷欲九品那制兩果。答意",
    "T46n1912_006:0333b20": "者。聖制果名休息疲怠。散地惑重名為多",
    "T46n1912_006:0333b21": "難。恐為難退立兩果名。次問者。凡禪為治",
    "T46n1912_006:0333b22": "散。欲散既多應多立治。答意者。禪從地立",
    "T46n1912_006:0333b23": "定散相違。豈可於欲而多立禪。次問意者。",
    "T46n1912_006:0333b24": "前別為菩薩立忍名者。六七地前所有智",
    "T46n1912_006:0333b25": "斷與二乘同。何故菩薩別立忍稱。答中有",
    "T46n1912_006:0333b26": "三義故菩薩名忍。初引十五十六心例。如",
    "T46n1912_006:0333b27": "十五心。雖已有於七智八忍。未入果位故",
    "T46n1912_006:0333b28": "道比忍猶名為因。菩薩雖斷諸地見思習",
    "T46n1912_006:0333b29": "未盡故。位未滿故。故但名忍。餘二意可",
    "T46n1912_006:0333c01": "見。次約別教破思假者。前借別名但顯",
    "T46n1912_006:0333c02": "通義。今正在別復顯竪義。故次明之。問。開",
    "T46n1912_006:0333c03": "章之初不列別圓。何故至此便釋別圓。答。",
    "T46n1912_006:0333c04": "但論空位正在藏通。為顯通義更借別",
    "T46n1912_006:0333c05": "名。若論始終竪義似別。若論文旨須知",
    "T46n1912_006:0333c06": "圓融。故於此中明別圓位。言十行出假不",
    "T46n1912_006:0333c07": "復關前者。此中竪意從假入空。故別十行",
    "T46n1912_006:0333c08": "不關前空。但列藏通意在於此。故顯體中",
    "T46n1912_006:0333c09": "云。若論三人則有諸位大小。次圓位中。但",
    "T46n1912_006:0333c10": "云八信至第十信斷習盡者。習通界外塵沙",
    "T46n1912_006:0333c11": "無明。例亦應云不復關前。此不云者。從",
    "T46n1912_006:0333c12": "初已來三諦圓修。與次第義永不相關。此",
    "T46n1912_006:0333c13": "論麁惑任運斷處與次第齊。是故不須云",
    "T46n1912_006:0333c14": "不相關。引華嚴者。恐人不了麁惑先除。",
    "T46n1912_006:0333c15": "初證初住却望十信故云界內習盡。次華",
    "T46n1912_006:0333c16": "嚴下證初住位。近代釋義地前咸伏。云何",
    "T46n1912_006:0333c17": "銷通住過牟尼。此是第二番示文圓旨。云",
    "T46n1912_006:0333c18": "何下釋華嚴意。初文略釋。若爾下徵難。既",
    "T46n1912_006:0333c19": "有菩薩過佛。豈無聲聞過菩薩耶。然以下",
    "T46n1912_006:0333c20": "答。佛道屬於別圓地住。尚能過於藏通牟",
    "T46n1912_006:0333c21": "尼。灼然過於藏通菩薩。此約當分作此比",
    "T46n1912_006:0333c22": "決。復次下辨同異。同斷見思得名功用。巧",
    "T46n1912_006:0333c23": "拙不同。此雖辨前破思假位智用各別。亦",
    "T46n1912_006:0333c24": "是遙判諸經論中智斷異同。初文且列四教",
    "T46n1912_006:0333c25": "斷思智用各別。次若言下判向所辨同異",
    "T46n1912_006:0333c26": "文也。初文是當通教三乘自相比望。次若言",
    "T46n1912_006:0333c27": "下即以別圓菩薩比望。通藏二乘同斷見",
    "T46n1912_006:0333c28": "思而智各異。亦可云智斷俱異。即是通教",
    "T46n1912_006:0333c29": "不斷別惑。此中未論斷於別惑。故不論",
    "T46n1912_006:0334a01": "也。又通三乘自相望者。亦可云智同斷異。",
    "T46n1912_006:0334a02": "習有盡與不盡異也。次問下料簡超果等",
    "T46n1912_006:0334a03": "四。初問可解。答中初明有超。雖不下明果",
    "T46n1912_006:0334a04": "雖超而品數不失。如神通人及常人行遲",
    "T46n1912_006:0334a05": "疾不同。豈無里數。次問者。夫論超者。應是",
    "T46n1912_006:0334a06": "利根。身子利根何不超耶。初聞三諦但得",
    "T46n1912_006:0334a07": "初果。答中言七日或十五日者。大論三十八",
    "T46n1912_006:0334a08": "云。身子見舅與佛論議。有云。聞頞鞞說三",
    "T46n1912_006:0334a09": "諦。或云。經七日。或云。經十五日得無學",
    "T46n1912_006:0334a10": "果。阿難為侍者者。大論云。佛求侍者心在",
    "T46n1912_006:0334a11": "阿難。如東日照西壁。至結集時至法會中。",
    "T46n1912_006:0334a12": "迦葉訶云。汝如驢入馬群。阿難聞已。於閑",
    "T46n1912_006:0334a13": "靜處精勤修習。未得無學。放身欲臥將頭",
    "T46n1912_006:0334a14": "就枕。未至枕間得阿羅漢。故知爾前非無",
    "T46n1912_006:0334a15": "智力。以阿羅漢不合為侍。故不取證。如",
    "T46n1912_006:0334a16": "羅什入天竺。國人敬重以沙彌五人為侍。",
    "T46n1912_006:0334a17": "據此降佛已還。並不應以大僧為侍。通",
    "T46n1912_006:0334a18": "教菩薩下一往且明不超之義。故云亦應有",
    "T46n1912_006:0334a19": "超。菩薩無不荷負眾生故不論超。論超",
    "T46n1912_006:0334a20": "自約人行不同思假不得不破故也。超果",
    "T46n1912_006:0334a21": "下四種論超。言本斷者。本在外道修世",
    "T46n1912_006:0334a22": "禪時已斷思惑。名為本斷。隨本時斷品數",
    "T46n1912_006:0334a23": "多少。故使於今入十六心超果不同。本",
    "T46n1912_006:0334a24": "得非想即是已斷下八地思。至十六心應",
    "T46n1912_006:0334a25": "名阿羅漢向。但名那含者。以凡地時用有",
    "T46n1912_006:0334a26": "漏智智力弱故但名那含。得那含時此十",
    "T46n1912_006:0334a27": "六心起無漏得替前有漏。名印持定。本得",
    "T46n1912_006:0334a28": "初禪至二三四。比說可知。欲界九品隨以",
    "T46n1912_006:0334a29": "世智斷之多少者。若本斷九今名三向。若七",
    "T46n1912_006:0334b01": "八品得名二果。斷六品等名二果向。斷五",
    "T46n1912_006:0334b02": "四等但名初果。不同次斷意如向說。或三",
    "T46n1912_006:0334b03": "兩品名家家者。應云三四品。或恐文誤。或",
    "T46n1912_006:0334b04": "婆沙不同。善來者如第四說。正習盡者秖是",
    "T46n1912_006:0334b05": "三藏佛耳。圓人云最超者。問。前云荷負是",
    "T46n1912_006:0334b06": "故不超。云何不同。答。此言超者。以圓望別",
    "T46n1912_006:0334b07": "故得超名。故引瓔珞證超不超。彼本業經",
    "T46n1912_006:0334b08": "敬首菩薩白佛言。諸佛菩薩以大方便平等",
    "T46n1912_006:0334b09": "大慧照諸法界。為頓等覺為漸漸覺。佛言。",
    "T46n1912_006:0334b10": "我昔法會有一億八千無垢大士。即於法會",
    "T46n1912_006:0334b11": "達法性源頓覺無二。一切諸法皆一合相。",
    "T46n1912_006:0334b12": "各於十方說此瓔珞。大眾皆見一億八千",
    "T46n1912_006:0334b13": "頓覺如來。故知彼經唯有頓覺。玄文第五判",
    "T46n1912_006:0334b14": "為初住。龍女亦爾。並名頓覺。言無垢者。且",
    "T46n1912_006:0334b15": "約六即以明無垢。淨名者。雖成佛道。明初",
    "T46n1912_006:0334b16": "住超。行菩薩道。此即不超。實相理下即第四",
    "T46n1912_006:0334b17": "句。○三四門料簡者。初文者明須門意。為",
    "T46n1912_006:0334b18": "通理故故十六門並破見思。今明入空破",
    "T46n1912_006:0334b19": "見思竟。應須更簡能入之門。為是義故須",
    "T46n1912_006:0334b20": "明諸門。諸門雖即俱有智斷有次不次。見",
    "T46n1912_006:0334b21": "思並障故須明門。若即門通中是今文正",
    "T46n1912_006:0334b22": "意。餘三能所為顯圓極。彼此乃成一十六",
    "T46n1912_006:0334b23": "門觀於是思。又若識諸門。觀諸經論冷然",
    "T46n1912_006:0334b24": "可見。以諸經論不出十六故也。初釋三藏",
    "T46n1912_006:0334b25": "四門。初明有門中。初引論起觀。如此下",
    "T46n1912_006:0334b26": "用觀破惑。鹿苑下明得益之人。言俱隣五",
    "T46n1912_006:0334b27": "人者。謂陳如頞鞞跋提十力迦葉拘利太",
    "T46n1912_006:0334b28": "子。佛初成道欲度二仙。以初出家於二仙",
    "T46n1912_006:0334b29": "所習世間定。欲報往恩故欲先度。空聲報",
    "T46n1912_006:0334c01": "曰。二仙已死。次思度五人往到其所。五人",
    "T46n1912_006:0334c02": "立制。佛到制破。五人恭敬為敷具等聞法",
    "T46n1912_006:0334c03": "得道閻浮提中五人得道。最在一切人天之",
    "T46n1912_006:0334c04": "前。並是有門之力故也。又頞鞞說三諦者。",
    "T46n1912_006:0334c05": "如論偈曰。一切眾生智唯除佛世尊。欲比",
    "T46n1912_006:0334c06": "舍利弗。智慧及多聞。於十六分中。猶尚不",
    "T46n1912_006:0334c07": "及一。因見頞鞞威儀庠序而就問之。汝師",
    "T46n1912_006:0334c08": "是誰。誰之弟子。頞鞞答曰。悉達太子捨生老",
    "T46n1912_006:0334c09": "病死出家修道得三菩提。是吾師也。身子",
    "T46n1912_006:0334c10": "又問。師說何法。答。我年尚幼稚。學戒日初",
    "T46n1912_006:0334c11": "淺。豈能演至真廣說第一義。身子言。略說",
    "T46n1912_006:0334c12": "其要。頞鞞曰。諸法從緣生。是法說因緣。是",
    "T46n1912_006:0334c13": "法緣及盡。我師如是說。身子聞已而得初",
    "T46n1912_006:0334c14": "果。初頞鞞晨出佛已告之。今日所見必是利",
    "T46n1912_006:0334c15": "人。應略說法。是故略說四諦中三。諸法從",
    "T46n1912_006:0334c16": "緣生苦諦也。是法說因緣集諦也。是法緣及",
    "T46n1912_006:0334c17": "盡滅諦也。身子聞已還其所止。目連見之先",
    "T46n1912_006:0334c18": "起迎逆而謂之曰。汝得甘露應可共嘗。身",
    "T46n1912_006:0334c19": "子便為如聞而說。目連聞之亦得初果。二",
    "T46n1912_006:0334c20": "人見佛。佛命善來並得羅漢。千二百人者。",
    "T46n1912_006:0334c21": "三迦葉千人。優樓迦葉五百。二弟各二百五",
    "T46n1912_006:0334c22": "十。目連身子二百五十。今文闕五十。大論問",
    "T46n1912_006:0334c23": "曰。此諸比丘何故常隨世尊。答。如病者得",
    "T46n1912_006:0334c24": "差常隨大醫。如眾星繞月顯佛德尊高。大",
    "T46n1912_006:0334c25": "論下明用門者善須方便。言方便者。般若",
    "T46n1912_006:0334c26": "以無著為宗。若無方便於門起著。用有",
    "T46n1912_006:0334c27": "則墮有中。乃至諸門亦復如是。大集下引",
    "T46n1912_006:0334c28": "佛世人依門得益。次明空門。故彼下證門",
    "T46n1912_006:0334c29": "體。云是老死誰老死者。大論引雜含云。十",
    "T46n1912_006:0335a01": "二因緣從無明至老死。若有人言是老死。",
    "T46n1912_006:0335a02": "若言誰老死。皆生邪見。乃至無明亦復如",
    "T46n1912_006:0335a03": "是。若說無誰老死當知虛妄。是名生空。",
    "T46n1912_006:0335a04": "若說無是老死當知虛妄。是名法空。乃至",
    "T46n1912_006:0335a05": "無明亦復如是。彼經佛在調牛聚落。告諸",
    "T46n1912_006:0335a06": "比丘。初中後善乃至梵行清淨。所謂大空經。",
    "T46n1912_006:0335a07": "若有問言。彼誰老死老死屬誰。彼即言。我",
    "T46n1912_006:0335a08": "即老死今老死屬我。老死是我所。若無明離",
    "T46n1912_006:0335a09": "而生明者。彼誰老死老死屬誰。老死則斷。",
    "T46n1912_006:0335a10": "斷其根本則無明滅。無明滅則諸行滅。具",
    "T46n1912_006:0335a11": "二空故名為大空。故知小乘空於我所。名",
    "T46n1912_006:0335a12": "為法空。空於我人名眾生空。若諸菩薩以",
    "T46n1912_006:0335a13": "空涅槃恒沙佛法。名為法空。人謂小乘不",
    "T46n1912_006:0335a14": "明法空者。未曉經意。縱有誠教云聲聞",
    "T46n1912_006:0335a15": "人但得生空。且讓菩薩與奪之言。◎",
    "T46n1912_006:0335a16": "◎須菩提空智偏明等者。雖得羅漢何廢",
    "T46n1912_006:0335a17": "偏長。石室觀空者。佛在忉利一夏安居。佛",
    "T46n1912_006:0335a18": "以神力制諸人天。不知處所。夏受歲已。佛",
    "T46n1912_006:0335a19": "攝神足欲還閻浮。爾時須菩提於石室中",
    "T46n1912_006:0335a20": "住。自思惟言。佛忉利下當至佛所禮佛耶。",
    "T46n1912_006:0335a21": "為不至耶。復自思惟。佛常說法。若人以智",
    "T46n1912_006:0335a22": "慧力觀佛法身。是名見佛中最。佛時已從",
    "T46n1912_006:0335a23": "忉利下閻浮提。四眾皆集人天相見。座中有",
    "T46n1912_006:0335a24": "佛及轉輪王諸天大集。眾會莊嚴先未曾有。",
    "T46n1912_006:0335a25": "須菩提念。今此大眾雖復殊特勢不久停。",
    "T46n1912_006:0335a26": "磨滅之法皆歸無常。因此無常觀之初門。",
    "T46n1912_006:0335a27": "悉知諸法空無有實。作是觀時即得道證。",
    "T46n1912_006:0335a28": "時一切眾皆欲先見如來禮拜供養。有蓮",
    "T46n1912_006:0335a29": "華色比丘尼。常為他人呼為婬女。欲除惡",
    "T46n1912_006:0335b01": "名便化為輪王。七寶千子。眾人見之皆悉",
    "T46n1912_006:0335b02": "避座。化王見佛還復本身。為比丘尼最先",
    "T46n1912_006:0335b03": "禮佛。佛告尼言。非汝先禮我。唯須菩提最",
    "T46n1912_006:0335b04": "初禮我。所以者何。須菩提觀諸法空為見",
    "T46n1912_006:0335b05": "法身。得真供養供養中最。非供養生身名",
    "T46n1912_006:0335b06": "供養也。◎",
    "T46n1912_006:0335b07": "止觀輔行傳弘決卷第六之一"
}