{
    "T52n2103_004:0111c17": "廣弘明集卷第四",
    "T52n2103_004:0111c19": "大唐西明寺沙門釋道宣撰",
    "T52n2103_004:0111c20": "之四歸正篇第一之四",
    "T52n2103_004:0111c21": "捨事李老道法詔梁高祖武皇帝",
    "T52n2103_004:0111c22": "廢李老道法詔北齊高祖文宣皇帝",
    "T52n2103_004:0111c23": "通極論隋沙門釋彥琮",
    "T52n2103_004:0111c24": "13 捨事李老道法詔(梁武帝)(四)捨事李老道法詔梁武",
    "T52n2103_004:0111c25": "梁高祖武皇帝。年三十四登位。在政四十九",
    "T52n2103_004:0111c26": "年。雖億兆務殷而卷不釋手。內經外典罔",
    "T52n2103_004:0111c27": "不厝懷。皆為訓解數千餘卷。而儉約自節。",
    "T52n2103_004:0111c28": "羅綺不緣。寢處虛閑。晝夜無怠。致有布被莞",
    "T52n2103_004:0111c29": "席草屨葛巾。初臨大寶即備斯事。日惟一",
    "T52n2103_004:0112a01": "食永絕辛羶。自有帝王罕能及此。舊事老子",
    "T52n2103_004:0112a02": "宗尚符圖。窮討根源有同妄作。帝乃躬運神",
    "T52n2103_004:0112a03": "筆下詔捨道。文曰。維天鑒三年四月八日。",
    "T52n2103_004:0112a04": "梁國皇帝蘭陵蕭衍稽首和南。十方諸佛十",
    "T52n2103_004:0112a05": "方尊法十方聖僧。伏見經云。發菩提心者即",
    "T52n2103_004:0112a06": "是佛心。其餘諸善不得為喻。能使眾生出三",
    "T52n2103_004:0112a07": "界之苦門。入無為之勝路。故如來漏盡智凝",
    "T52n2103_004:0112a08": "成覺。至道通機德圓取聖。發慧炬以照迷。鏡",
    "T52n2103_004:0112a09": "法流以澄垢。啟瑞迹於天中。爍靈儀於像",
    "T52n2103_004:0112a10": "外。度群迷於慾海。引含識於涅槃。登常樂",
    "T52n2103_004:0112a11": "之高山。出愛河之深際。言乖四句語絕百非。",
    "T52n2103_004:0112a12": "應迹娑婆王宮誕相。步三界而為尊。普大",
    "T52n2103_004:0112a13": "千而流照。但以機心淺薄好生厭怠。遂乃",
    "T52n2103_004:0112a14": "湛說圓常。亦復潛輝鶴樹。闍王滅罪婆藪除",
    "T52n2103_004:0112a15": "殃。若不逢遇大聖法王。誰能救接。在迹雖",
    "T52n2103_004:0112a16": "隱其道無虧。弟子經遲迷荒耽事老子。歷葉",
    "T52n2103_004:0112a17": "相承。染此邪法。習因善發。棄迷知返。今捨舊",
    "T52n2103_004:0112a18": "醫歸憑正覺。願使未來生世童男出家。廣弘",
    "T52n2103_004:0112a19": "經教化度含識同共成佛。寧在正法中長淪",
    "T52n2103_004:0112a20": "惡道。不樂依老子教暫得生天。涉大乘心離",
    "T52n2103_004:0112a21": "二乘念。正願諸佛證明。菩薩攝受。弟子蕭衍",
    "T52n2103_004:0112a22": "和南。于時帝與道俗二萬人。於重雲殿重閣",
    "T52n2103_004:0112a23": "上。手書此文發菩提心。至四月十一日。又勅",
    "T52n2103_004:0112a24": "門下。大經中說。道有九十六種。惟佛一道",
    "T52n2103_004:0112a25": "是於正道。其餘九十五種名為邪道。朕捨邪",
    "T52n2103_004:0112a26": "外道以事正內。諸佛如來若有公卿能入此",
    "T52n2103_004:0112a27": "誓者。各可發菩提心。老子周公孔子等。雖是",
    "T52n2103_004:0112a28": "如來弟子而化迹既邪。止是世間之善。不能",
    "T52n2103_004:0112a29": "革凡成聖。其公卿百官侯王宗族。宜反偽就",
    "T52n2103_004:0112b01": "真捨邪入正。故經教成實論云。若事外道心",
    "T52n2103_004:0112b02": "重佛法心輕。即是邪見。若心一等。是無記性",
    "T52n2103_004:0112b03": "不當善惡。若事佛心強老子心弱者。乃是清",
    "T52n2103_004:0112b04": "信。言清信者。清是表裏俱淨。垢穢惑累皆盡。",
    "T52n2103_004:0112b05": "信是信正不信邪。故言清信佛弟子。其餘諸",
    "T52n2103_004:0112b06": "信皆是邪見。不得稱清信也。門下速施行。",
    "T52n2103_004:0112b07": "至四月十七日。侍中安前將軍丹陽尹邵陵",
    "T52n2103_004:0112b08": "王上啟云。臣綸聞。如來嚴相巍巍架于有頂。",
    "T52n2103_004:0112b09": "微妙色身蕩蕩顯乎無際。假金輪而啟物。託",
    "T52n2103_004:0112b10": "銀粟以應凡。砥波若之利刀。收涅槃之妙",
    "T52n2103_004:0112b11": "果。汎生死之苦海。濟常樂於彼岸。故能降慈",
    "T52n2103_004:0112b12": "悲雲垂甘露雨。七處八會。教化之義不窮。四",
    "T52n2103_004:0112b13": "諦五時。利益之方無盡。並𣲙清日盛霧豁雲",
    "T52n2103_004:0112b14": "除。爝火翳光塵熱自靜。可謂入俗化於蒙",
    "T52n2103_004:0112b15": "底。出世冥此真如。使稠林邪逕之人景法",
    "T52n2103_004:0112b16": "門而無倦。渴愛聾瞽之士慕探賾而知迴。道",
    "T52n2103_004:0112b17": "樹始於迦維。德音盛于京洛。恒星不見周鑒",
    "T52n2103_004:0112b18": "娠徵。滿月圓姿漢感宵夢。五法用傳萬德方",
    "T52n2103_004:0112b19": "兆。華俗潛啟競扇高風。資此三明照迷途之",
    "T52n2103_004:0112b20": "失。憑茲七覺拔長夜之苦。屬值皇帝菩薩應",
    "T52n2103_004:0112b21": "天御物負扆臨民。含光宇宙照清海表。垂無",
    "T52n2103_004:0112b22": "礙辯以接黎庶。以本願力攝受眾生。故能隨",
    "T52n2103_004:0112b23": "方逗藥示權顯因。崇一乘之旨。廣十地之基。",
    "T52n2103_004:0112b24": "是以萬邦迴向俱稟正識。幽顯靈祇皆蒙誘",
    "T52n2103_004:0112b25": "濟。人興等覺之願。物起菩提之心。莫不翹勤",
    "T52n2103_004:0112b26": "歸宗之境。悅懌還源之趣。共保慈悲俱修忍",
    "T52n2103_004:0112b27": "辱。所謂覆護饒益橋梁津濟者矣。道既光被",
    "T52n2103_004:0112b28": "民亦化之。於是應真飛錫騰虛接影破邪。外",
    "T52n2103_004:0112b29": "道堅持正國伽藍精舍。寶剎相望。講會傳經",
    "T52n2103_004:0112c01": "德音盈耳。臣昔未達理源。稟承外道。如欲須",
    "T52n2103_004:0112c02": "甘果翻種苦栽。欲除渴乏反趣醎水。今啟迷",
    "T52n2103_004:0112c03": "方粗知歸向。受菩薩大戒。戒節身心。捨老子",
    "T52n2103_004:0112c04": "之邪風。入法流之真教。伏願天慈曲垂矜許。",
    "T52n2103_004:0112c05": "謹啟。",
    "T52n2103_004:0112c06": "至四月十八日中書舍人臣任孝恭宣勅云。",
    "T52n2103_004:0112c07": "能改迷入正。可謂是宿植勝因。宜加勇猛也。",
    "T52n2103_004:0112c08": "14 廢李老道法詔(齊文宣帝)(四)廢李老道法詔北齊高祖文宣皇帝",
    "T52n2103_004:0112c09": "昔金陵道士陸修靜者。道門之望。在宋齊兩",
    "T52n2103_004:0112c10": "代祖述三張弘衍二葛。郗張之士封門受籙。",
    "T52n2103_004:0112c11": "遂妄加穿鑿廣制齊儀。縻費極繁意在王者",
    "T52n2103_004:0112c12": "遵奉。會梁祖啟運下詔捨道。修靜不勝其憤。",
    "T52n2103_004:0112c13": "遂與門人及邊境亡命。叛入北齊。又傾散金",
    "T52n2103_004:0112c14": "玉贈諸貴遊。託以襟期冀興道法。帝惑之",
    "T52n2103_004:0112c15": "也。於天保六年九月。乃下勅召諸沙門與道",
    "T52n2103_004:0112c16": "士學達者十人。親自對校。于時道士祝諸沙",
    "T52n2103_004:0112c17": "門衣盋。或飛或轉。祝諸梁木。或橫或竪。沙",
    "T52n2103_004:0112c18": "門曾不學方術。默無一對。士女擁鬧貴賤移",
    "T52n2103_004:0112c19": "心。並以靜徒為勝也。諸道士等雀躍騰倚。魚",
    "T52n2103_004:0112c20": "睨雲漢高談自矜。誇衒道術。仍又唱言曰。神",
    "T52n2103_004:0112c21": "通權設抑挫強禦。沙門現一我當現二。今薄",
    "T52n2103_004:0112c22": "示小術。並辭退屈。事亦可見。",
    "T52n2103_004:0112c23": "帝命上統法師與靜角試。上統曰。方術小",
    "T52n2103_004:0112c24": "伎。俗儒恥之。況出家人也。雖然天命令拒。豈",
    "T52n2103_004:0112c25": "得無言。可令最下坐僧對之。即往尋覓。有僧",
    "T52n2103_004:0112c26": "佛俊一名曇顯者。不知何人。遊行無定。飲噉",
    "T52n2103_004:0112c27": "同俗。時有放言。標悟宏遠。上統知其深量。私",
    "T52n2103_004:0112c28": "與之交。于時名僧盛集。顯居末坐。酣酒大醉",
    "T52n2103_004:0112c29": "昂兀而坐。有司不敢召之。以事告於上統。",
    "T52n2103_004:0113a01": "上曰。道士祭酒常道所行。止是飲酒道人可",
    "T52n2103_004:0113a02": "共言耳。可扶輿將來。於是合眾皆憚而怯。上",
    "T52n2103_004:0113a03": "統威權不敢有諫。乃兩人扶顯令上高座。既",
    "T52n2103_004:0113a04": "上便立而含笑曰。我飲酒大醉。耳中有所聞",
    "T52n2103_004:0113a05": "云。沙門現一我當現二。此言虛實。道士曰。有",
    "T52n2103_004:0113a06": "實。顯即翹一足而立云。我已現一。卿可現二。",
    "T52n2103_004:0113a07": "各無對之。顯曰。向祝諸衣物飛揚者。我故",
    "T52n2103_004:0113a08": "開門試卿術耳。命取稠禪師衣盋祝之。諸",
    "T52n2103_004:0113a09": "道士一時奮發共呪。一無動搖。帝勅取衣。乃",
    "T52n2103_004:0113a10": "至十人牽舉不動。顯乃令以衣置諸梁木。又",
    "T52n2103_004:0113a11": "令祝之。都無一驗。道士等相顧無賴。猶以",
    "T52n2103_004:0113a12": "言辯自高。乃曰。佛家自號為內。內則小也。",
    "T52n2103_004:0113a13": "謂我道家為外。外則大也。顯應聲曰。若然",
    "T52n2103_004:0113a14": "則天子處內定小。百官處外定大矣。靜與",
    "T52n2103_004:0113a15": "其屬緘口無言。帝目驗藏否。便下詔曰。法門",
    "T52n2103_004:0113a16": "不二真宗在一。求之正路寂泊為本。祭酒道",
    "T52n2103_004:0113a17": "者世中假妄。俗人未悟仍有祇崇。麴糵是味",
    "T52n2103_004:0113a18": "清虛焉在。瞿脯斯甜慈悲永隔。上異仁祠",
    "T52n2103_004:0113a19": "下乖祭典。皆宜禁絕不復遵事。頒勒遠近咸",
    "T52n2103_004:0113a20": "使知聞。其道士歸伏者。並付昭玄大統上法",
    "T52n2103_004:0113a21": "師度聽出家。未發心者。可令染剃。爾日斬首",
    "T52n2103_004:0113a22": "者非一。自謂神仙者。可上三爵臺令其投身",
    "T52n2103_004:0113a23": "飛逝。皆碎屍塗地。偽妄斯絕。致使齊境國無",
    "T52n2103_004:0113a24": "兩信。迄于周時隋初。漸開其術至今東川。",
    "T52n2103_004:0113a25": "此宗微末無足抗言。帝諱洋。即元魏丞相高",
    "T52n2103_004:0113a26": "歡之第二子也。嫡兄澄急慢。為奴所害。洋",
    "T52n2103_004:0113a27": "襲其位代為相國。魏曆將窮。洋築壇於南郊。",
    "T52n2103_004:0113a28": "筮遇大橫大吉漢文之卦也。乃鑄金像。一瀉",
    "T52n2103_004:0113a29": "而成。魏收為禪文魏帝署之。即受其禪為大",
    "T52n2103_004:0113b01": "齊也。凡所行履不測其愚智。委政僕射楊遵",
    "T52n2103_004:0113b02": "彥。帝大起佛寺。僧尼溢滿諸州。冬夏供施行",
    "T52n2103_004:0113b03": "道不絕。時稠禪師箴帝曰。檀越羅剎察治",
    "T52n2103_004:0113b04": "國。臨水自見。帝從之。覩群羅剎在後。於是",
    "T52n2103_004:0113b05": "遂不食肉。禁鷹鷂去官。漁屠辛葷悉除不得",
    "T52n2103_004:0113b06": "入市。帝恒坐禪竟日不出。禮佛行繞。其疾如",
    "T52n2103_004:0113b07": "風受戒於昭玄大統。法上面掩地。令上履",
    "T52n2103_004:0113b08": "髮而授焉。先是帝在晉陽。使人騎駝。勅曰。向",
    "T52n2103_004:0113b09": "寺取經函。使問所在。帝曰。任駝出城。及出奄",
    "T52n2103_004:0113b10": "如夢至一山。山半有佛寺。群沙彌遙曰。高洋",
    "T52n2103_004:0113b11": "馲駝來。便引見一老僧拜之曰。高洋作天子",
    "T52n2103_004:0113b12": "何如。曰聖明。曰爾來何為。曰取經函。僧曰。",
    "T52n2103_004:0113b13": "洋在寺嬾讀經令北行東頭與之。使者反命。",
    "T52n2103_004:0113b14": "初帝至谷口木井佛寺。有捨身癡人不解語。",
    "T52n2103_004:0113b15": "忽謂帝曰。我去爾後來。是夜癡人死。帝尋崩",
    "T52n2103_004:0113b16": "於晉陽。",
    "T52n2103_004:0113b17": "15 通極論(彥琮)(四)通極論隨沙門釋彥琮",
    "T52n2103_004:0113b18": "原夫隱顯二途。不可定榮辱。真俗兩端。孰能",
    "T52n2103_004:0113b19": "刊同異。所以大隱則朝市匪諠。高蹈則山",
    "T52n2103_004:0113b20": "水無悶。空非色外。天地自同指馬。名不義",
    "T52n2103_004:0113b21": "裏。肝膽可如楚越。或語或默。良踰語默之",
    "T52n2103_004:0113b22": "方。或有或無。信絕有無之界。若夫雲鴻振",
    "T52n2103_004:0113b23": "羽孔雀謝其遠飛。淨名現疾比丘憚其高辯。",
    "T52n2103_004:0113b24": "發心即是出家。何關落髮。棄俗方稱入法。豈",
    "T52n2103_004:0113b25": "要抽簪。此即染淨之門。權實而莫曉。倚伏之",
    "T52n2103_004:0113b26": "理。吉凶而未悟。遂使莊生宗齊一之論。釋子",
    "T52n2103_004:0113b27": "說會三之旨。大矣哉。諒為深遠寔難鉤致。竊",
    "T52n2103_004:0113b28": "聞陰陽合而萬物成。醎淡和而八珍美。何廢",
    "T52n2103_004:0113b29": "四時恒序五味猶別。以此言之。豈真俗之混",
    "T52n2103_004:0113c01": "淆隱顯之云異。或有寡聞淺識。則欲智陵周",
    "T52n2103_004:0113c02": "孔。微庸薄宦。便將位比帝王。強自大以立身。",
    "T52n2103_004:0113c03": "謂一人而已矣。不信有因果。遂言無佛法。輕",
    "T52n2103_004:0113c04": "毀泥越踐蔑沙門。愚襲腐儒戲招冥禍。或有",
    "T52n2103_004:0113c05": "始除俗服狀如德冠天人。纔掛僧名意似聲",
    "T52n2103_004:0113c06": "高海域。傲然尊處許為極聖。豈知十纏猶障",
    "T52n2103_004:0113c07": "三學靡聞。不隨機而接物。竟抱愚而自守。悲",
    "T52n2103_004:0113c08": "夫二子殊途一何踳駁。高懷達士孰可然哉。",
    "T52n2103_004:0113c09": "冀欲解紛挫銳。假設旗鼓。雖復俱有抑揚。終",
    "T52n2103_004:0113c10": "以道為宗致。其猶五色綺錯。近須彌而會同。",
    "T52n2103_004:0113c11": "萬像森羅。依虛空而總集。歸根自紜紜之",
    "T52n2103_004:0113c12": "物。吞谷實茫茫之海。斯誠光贊於佛道。述獎",
    "T52n2103_004:0113c13": "於玄門。庶令無我無邪允謙允敬。式貽後進",
    "T52n2103_004:0113c14": "論之云爾。有梵行先生者高屏塵俗獨栖丘",
    "T52n2103_004:0113c15": "󱐙。英明逸九天之上。志氣籠八宏之表。藉",
    "T52n2103_004:0113c16": "茅枕石落髮灰心。糞衣殊羊續之袍。繩床異",
    "T52n2103_004:0113c17": "管寧之榻。自隱淪西岳數十年矣。確乎不拔",
    "T52n2103_004:0113c18": "澹然無為。每而歎曰。窮則獨善其身。達則",
    "T52n2103_004:0113c19": "兼濟天下。但蒼生擾擾縶以愛羅。不可自致",
    "T52n2103_004:0113c20": "清昇。坐觀塗炭。復須棄置林藪分衛人間。於",
    "T52n2103_004:0113c21": "是屈迹暫遊。方踐京邑次於灞上。有行樂公",
    "T52n2103_004:0113c22": "子者。控龍媒於㳅水。飛鶴蓋於浮雲。繡衣",
    "T52n2103_004:0113c23": "侯服薰風合氣。玉勒金鞍爭光󱟣日。定知擲",
    "T52n2103_004:0113c24": "菓之愛是屬潘生。割袖之寵已迷漢帝。接軫",
    "T52n2103_004:0113c25": "城隅陪曹王之席。連鏕池側追山公之賞。道",
    "T52n2103_004:0113c26": "逢先生怪而問曰。先生貌若燕趙之士。髮如",
    "T52n2103_004:0113c27": "吳越之賓。容色似困陳蔡。衣製不關楚魯。徐",
    "T52n2103_004:0113c28": "行低視細語嚬眉。瓦鉢恒持。異顏回之瓢",
    "T52n2103_004:0113c29": "器。錫音乍振。殊原憲之䔧杖。此地未之覩。",
    "T52n2103_004:0114a01": "我嘗所不聞。敢問先生何方而至。",
    "T52n2103_004:0114a02": "先生靜默良久徐而對曰。觀子馳騁於名利",
    "T52n2103_004:0114a03": "荒昏於色聲。戴天猶不測其高。履地尚不知",
    "T52n2103_004:0114a04": "其厚。吾聞埳井之內。本無吞舟之鱗。榆枋",
    "T52n2103_004:0114a05": "之間。詎有垂雲之翼。吾非子之徒與。其可",
    "T52n2103_004:0114a06": "識乎。試當為子言之。幸子暫留高聽。吾師也",
    "T52n2103_004:0114a07": "德本深搆。樹自三祇之初。妙果獨高成於百",
    "T52n2103_004:0114a08": "劫之末。總法界而為智。竟虛空以作身。寧",
    "T52n2103_004:0114a09": "惟氣稟二儀道周萬物而已。斯故身無不在。",
    "T52n2103_004:0114a10": "量極規矩之外。智無不為。用絕思議之表。不",
    "T52n2103_004:0114a11": "可以人事測。豈得以處所論。將啟愚夫之視",
    "T52n2103_004:0114a12": "聽。須示真人之影跡。其猶谷風之隨嘯虎。慶",
    "T52n2103_004:0114a13": "雲之逐騰龍。感應相招抑惟常理。於是降神",
    "T52n2103_004:0114a14": "兜率之宮。垂像迦毘之域。氏曰瞿曇。種稱剎",
    "T52n2103_004:0114a15": "利。俗名悉達。道字能仁。乃白淨王之太子也。",
    "T52n2103_004:0114a16": "家世則輪王迭襲。門風則聖道相因。地中三",
    "T52n2103_004:0114a17": "千。既殊於雒邑。國朝八萬。有踰於鷲嶺。宗",
    "T52n2103_004:0114a18": "親籍甚。孰可詳焉。暨吾師生也。坤形六動方",
    "T52n2103_004:0114a19": "行七步。五淨雨花滿國。二龍灑水遍空。神瑞",
    "T52n2103_004:0114a20": "畢臻吉徵總萃。觀諸百代曾未之有。然復孕",
    "T52n2103_004:0114a21": "異堯軒產殊禹契。至如黑帝入夢之兆。白光",
    "T52n2103_004:0114a22": "滿室之徵。徒曰嘉祥。詎可擬議。身邊則金色",
    "T52n2103_004:0114a23": "一丈。眉間則白毫五尺。開萬字於胸前。",
    "T52n2103_004:0114a24": "躡千輪於足下。大略以言三十有二。非可以",
    "T52n2103_004:0114a25": "龍顏虎鼻八采雙瞳方我妙色校其昇降者",
    "T52n2103_004:0114a26": "也。雖復呂公之相高帝世謂知人。若譬私陀",
    "T52n2103_004:0114a27": "之視吾師未可同日。於是崇業大寶正位少",
    "T52n2103_004:0114a28": "陽。甲觀洞開龍樓逈建。至如多才多藝允文",
    "T52n2103_004:0114a29": "允武。非關師保自因天骨。或於太子池臨泛",
    "T52n2103_004:0114b01": "之辰。博望苑馳𨉯之際。力格香象氣冠神",
    "T52n2103_004:0114b02": "功。試論姬發曹丕莫之與擬。漢盈夏啟寧足",
    "T52n2103_004:0114b03": "涉言。父王宿衛甚嚴喻視彌篤。九重禁闥。聲",
    "T52n2103_004:0114b04": "聞則四十里。三時密殿。姬麗則二萬人。然以",
    "T52n2103_004:0114b05": "道性恬凝志願冲固。雖居三惑之境。不改一",
    "T52n2103_004:0114b06": "心之節。歷王城之四門。哀老病之三苦。乃自",
    "T52n2103_004:0114b07": "嗟曰。人生若此在世何堪。脫屣尋真其於斯",
    "T52n2103_004:0114b08": "矣。于時桃則新花落雨。青春始仲。月則半輪",
    "T52n2103_004:0114b09": "低閣。永夜方深。觀妓直之似橫屍。悟宮闈",
    "T52n2103_004:0114b10": "之如敗冢。天王捧白馬而踰城。給使持寶冠",
    "T52n2103_004:0114b11": "而詣闕。雖復秦世蕭史周時子晉。許由洗耳",
    "T52n2103_004:0114b12": "於箕山。莊周曳尾於濮水。方茲去俗何其蔑",
    "T52n2103_004:0114b13": "如。是以仙林始抽簪之地。禪河起苦行之迹。",
    "T52n2103_004:0114b14": "沐金流之淨水。遊道場之吉樹。食假獻糜",
    "T52n2103_004:0114b15": "座因施草。於是十力智圓六通神足。魔兵席",
    "T52n2103_004:0114b16": "卷大業剋成。獨稱為佛。是吾師也。法輪則奈",
    "T52n2103_004:0114b17": "國初轉。僧侶則憍陳始度。至於迦葉兄弟。目",
    "T52n2103_004:0114b18": "連朋友。西域之大勢。東方之遍吉。二十八天",
    "T52n2103_004:0114b19": "之主。一十六國之王。莫不服道而傾心。餐風",
    "T52n2103_004:0114b20": "而合掌。於是他化宮裏乃弘十地。耆闍山上",
    "T52n2103_004:0114b21": "方會三乘。善吉談無得之宗。淨名顯不言之",
    "T52n2103_004:0114b22": "旨。伏十仙之外道。制六群之比丘。胸前則吐",
    "T52n2103_004:0114b23": "納江河。掌內則搖蕩山谷。論劫則方石屢",
    "T52n2103_004:0114b24": "盡。辯數則微塵可窮。斯乃三界之大師。萬古",
    "T52n2103_004:0114b25": "之獨步。吾自庸才談何以盡。縱使周公之制",
    "T52n2103_004:0114b26": "禮作樂。孔子之述易刊詩。予賜之言語。商",
    "T52n2103_004:0114b27": "偃之文學爰及左元放葛孝先河上公柱下",
    "T52n2103_004:0114b28": "史。並驅之於方內。何足道哉。自我含靈福",
    "T52n2103_004:0114b29": "盡法王斯逝。遂使北首提河春秋有八十矣。",
    "T52n2103_004:0114c01": "應身粒碎流血何追。爭決最後之疑。競奉臨",
    "T52n2103_004:0114c02": "終之供。嗚呼智炬消慈雲滅。長夜諸子誠可",
    "T52n2103_004:0114c03": "悲夫。於是瞻相好於香檀。記筌蹄於貝葉。三",
    "T52n2103_004:0114c04": "藏受持四依補處。而我師風無墜。於斯乎但",
    "T52n2103_004:0114c05": "世道紛華群情矯薄人代今古。暨于像運既",
    "T52n2103_004:0114c06": "當徂北稍復東漸。所以金人夢劉莊之寢。摩",
    "T52n2103_004:0114c07": "騰佇蔡愔之勸。遺教之流漢地。創發此焉。迄",
    "T52n2103_004:0114c08": "今五百餘年矣。自後康僧會竺法維佛圖澄",
    "T52n2103_004:0114c09": "鳩摩什。繼踵來儀盛宣方等。遂使道生道安",
    "T52n2103_004:0114c10": "之侶。慧嚴慧觀之徒。並能銷聲掛冠翕然歸",
    "T52n2103_004:0114c11": "向。緇門繁熾焉可勝道。吾少長山東。尚素王",
    "T52n2103_004:0114c12": "之雅業。晚遊關右。慕黃老之玄言。俱是未越",
    "T52n2103_004:0114c13": "苦河。猶淪火宅。可久可大其惟佛教也歟。",
    "T52n2103_004:0114c14": "遂乃希前代之清塵。仰群英之遠迹。歸斯正",
    "T52n2103_004:0114c15": "道拔自沈泥。本號離慾之逸民摧邪之大將。",
    "T52n2103_004:0114c16": "吾之儔黨其謂此乎。公子蹙頞而言曰。觀先",
    "T52n2103_004:0114c17": "生之辯。雖可談天。然其所說何太虛誕。竊",
    "T52n2103_004:0114c18": "尋佛本啟化之辰。當我宗周之運。自云。娑婆",
    "T52n2103_004:0114c19": "總攝靡所不歸。或復光照無際聲振有頂。或",
    "T52n2103_004:0114c20": "復八部雲臻十方輻湊。計天竺去我十萬里",
    "T52n2103_004:0114c21": "餘。俱在須彌之南。並是閻浮之內。那忽此間",
    "T52n2103_004:0114c22": "士庶無至佛所。如來亦何獨簡不賜餘光。弗",
    "T52n2103_004:0114c23": "生我秦漢。靡載我墳籍。詳此二三疑惑逾甚。",
    "T52n2103_004:0114c24": "僕聞貞不絕俗隱不違親。所以和光於塵裏。",
    "T52n2103_004:0114c25": "披蓮於火內。至若束帶垂纓無妨修德。留鬚",
    "T52n2103_004:0114c26": "長鬢足可閑居。且道本虛通觸無不是。何",
    "T52n2103_004:0114c27": "棄於冠籫專在於錫鉢。竊以不傷遺體始著",
    "T52n2103_004:0114c28": "孝心。莫非王臣終從朝命。今既赭衣髠髮。未",
    "T52n2103_004:0114c29": "詳其罪。不仕天子。無乃自高敢諮先生。請當",
    "T52n2103_004:0115a01": "辯析。",
    "T52n2103_004:0115a02": "先生曰。吾聞大音不入於俚耳。其驗茲乎。猶",
    "T52n2103_004:0115a03": "欲以寸管窺天小螺量海。而我法門出敻。非",
    "T52n2103_004:0115a04": "吾子之能極。吾且仰憑神力更為言之。吾師",
    "T52n2103_004:0115a05": "化道含弘靈鈞遠被。但眾生緣薄。自為限礙",
    "T52n2103_004:0115a06": "耳。何關佛威之不大。聖澤之無均。其猶日月",
    "T52n2103_004:0115a07": "垂像麗天。雷霆發音動地。而簡於聾瞽。豈光",
    "T52n2103_004:0115a08": "微聲小者哉。然佛遊舍衛有餘二紀三億之",
    "T52n2103_004:0115a09": "家。猶不聞見。何怪邊地十萬里乎。竊以周孔",
    "T52n2103_004:0115a10": "之生。本惟華夏之邑。夷狄不信其理何耶。至",
    "T52n2103_004:0115a11": "於東方朔之昇天。淮南王之入籙。然乘鸞排",
    "T52n2103_004:0115a12": "霧世有其人。欲不長於神仙猶密之而弗載。",
    "T52n2103_004:0115a13": "寧解味吾師之道術。書之於惇史乎。況值秦",
    "T52n2103_004:0115a14": "皇焚典經籍不全。何容守此局文。遂無大見",
    "T52n2103_004:0115a15": "然有或彼正真甘茲隨俗。未悟身之非潔。豈",
    "T52n2103_004:0115a16": "達命也。無常服翫則數重不止。慳貪則一毛",
    "T52n2103_004:0115a17": "難落。屑屑頑民可悲之甚。吾已無保於形骸。",
    "T52n2103_004:0115a18": "誰有營於󱟣好。鬢髮既剪我心自伏。衣惟壞",
    "T52n2103_004:0115a19": "色愛情何起。所以五綴而持想。六時而繫念。",
    "T52n2103_004:0115a20": "蕭然物外是曰逆流。竊聞夏禹疏川則有勞",
    "T52n2103_004:0115a21": "手足。墨翟利物則不悋頂踵。殺身以成仁。餓",
    "T52n2103_004:0115a22": "死而存義。此並有違於大孝。然猶盛美於群",
    "T52n2103_004:0115a23": "書。況吾養性栖玄立身行道。方欲廣濟六趣",
    "T52n2103_004:0115a24": "高希萬德。豈學子拘之於小節。顧在膚髮之",
    "T52n2103_004:0115a25": "間哉。扇逐榮名餘事。從北面之朝也。其若",
    "T52n2103_004:0115a26": "効淺祿微。唯勞諾走。功高無暇位極常懼危",
    "T52n2103_004:0115a27": "溢不安。千仞棄珠一何賤寶。但火內之蓮非",
    "T52n2103_004:0115a28": "吾所發。染而不染何爾能知。公子曰。先生強",
    "T52n2103_004:0115a29": "誇華以飾非。護牆茨而不掃。請聽逆耳之篤",
    "T52n2103_004:0115b01": "論。略條其弊也四焉。僕聞玉樹不林於蒹葭。",
    "T52n2103_004:0115b02": "威鳳不群於燕雀。先生道雖微妙。門人獨何",
    "T52n2103_004:0115b03": "庸猥。或形陋族微。或類卑神闇。無三端可以",
    "T52n2103_004:0115b04": "參多士。無十畝可以為匹夫。墮王事之不閑。",
    "T52n2103_004:0115b05": "恥私門之弗立。寄逃役於佛寺之內。纔容身",
    "T52n2103_004:0115b06": "於法服之下。見人不能敘寒溫。讀經不解正",
    "T52n2103_004:0115b07": "音義。空知高心於百姓。背禮於二親。非所以",
    "T52n2103_004:0115b08": "自榮。其弊一也。僕聞采椽土堦之儉。唐堯之",
    "T52n2103_004:0115b09": "所以字民。瓊室玉臺之盛。商辛之所以敗俗。",
    "T52n2103_004:0115b10": "況如來行惟少慾德本大悲。只應宴坐於塚",
    "T52n2103_004:0115b11": "間。經行於樹下。何宜飾九層之剎。建七寶之",
    "T52n2103_004:0115b12": "臺。不愍作者之勞。不慚居者之逸。非所以自",
    "T52n2103_004:0115b13": "約。其弊二也。僕聞無自伐功老聃之極教。不",
    "T52n2103_004:0115b14": "讚己德惟佛之格言。勞謙則君子終吉。剋",
    "T52n2103_004:0115b15": "讓則聖人上美。必若內德充盛自然外響。馳",
    "T52n2103_004:0115b16": "應賓侶坐致揄揚。豈況佛心澄靜亡諸得失",
    "T52n2103_004:0115b17": "之咎。如何獨許世尊之號。不欲推人。然彼群",
    "T52n2103_004:0115b18": "經莫二之宗。各談第一之稱。自生牟楯。將",
    "T52n2103_004:0115b19": "何以通。非所以自遜其弊三也。僕聞情存兩",
    "T52n2103_004:0115b20": "寶心慎四知。方曰通人之雅懷。廉士之高節。",
    "T52n2103_004:0115b21": "或散之於宗族。或棄之於山水。況玄道清淨。",
    "T52n2103_004:0115b22": "反俗沙門而復縱無厭之求。貪有為之利。勸",
    "T52n2103_004:0115b23": "俗人則令不留髓腦。論䞋施則便無讓分毫。",
    "T52n2103_004:0115b24": "或勝貴經過。或上客至止。不將虛心而接待。",
    "T52n2103_004:0115b25": "先陳出手之倍數。此乃有識之同疾。海內之",
    "T52n2103_004:0115b26": "共知。非所以自廉。其弊四也。僕直言雖苦可",
    "T52n2103_004:0115b27": "為藥石。惟先生高見覽以詳之。",
    "T52n2103_004:0115b28": "先生曰。吾子不笑何謂道耶。子但好其所以",
    "T52n2103_004:0115b29": "同。寧知其所以異。徒欲圮毀未損金剛。吾",
    "T52n2103_004:0115c01": "道弘邃豈可輕矣。吾聞萬機斯總。聖皇所以",
    "T52n2103_004:0115c02": "稱大。百川是納。巨󱐙所以為深。王則不聯",
    "T52n2103_004:0115c03": "於細民。海則無遺於小水。況吾師大道曠無",
    "T52n2103_004:0115c04": "不濟。有心盡攝未簡怨親。自當品戒德之小",
    "T52n2103_004:0115c05": "大。混族類之高下。故有除糞庸人。翻涉不生",
    "T52n2103_004:0115c06": "之位。應書貴士。倒墜無間之獄。內祕難識外",
    "T52n2103_004:0115c07": "相孰知。子何自擅為銓衡。吾未相許為水鏡。",
    "T52n2103_004:0115c08": "若但以貌取人。失之遠矣。遂使叔向伏󱨻蔑",
    "T52n2103_004:0115c09": "之語。長者悟沙彌之說。且復窮通有運否泰",
    "T52n2103_004:0115c10": "無恒。或始榮而後辱。或初微而後盛。異轍紛",
    "T52n2103_004:0115c11": "輪。可略言也。至如立錐無地。非慕堯舜之",
    "T52n2103_004:0115c12": "德。餘圖不紹。豈傳湯武之聖。詎知吞并六",
    "T52n2103_004:0115c13": "國。其先好馬牧人。約法三章。則惟亡命亭",
    "T52n2103_004:0115c14": "長。樊灌起販屠之肆。伊呂出厨釣之間。歷代",
    "T52n2103_004:0115c15": "因循高門相襲。遂為四海強族五陵。貴氏冠",
    "T52n2103_004:0115c16": "冕陵雲風流。蓋世暨若朝陽晞露羨皂隷之",
    "T52n2103_004:0115c17": "難留。宿草負霜混螻蟻之莫別。是知用與不",
    "T52n2103_004:0115c18": "用虎鼠何常。尋末窮本人倫一概。那忽輕以",
    "T52n2103_004:0115c19": "乘軒蔑茲甕牖。雖復才方周旦。亦何足觀。嘗",
    "T52n2103_004:0115c20": "試言之。朝市虛煩身心空弊。智者同棄賢人",
    "T52n2103_004:0115c21": "共鄙。但覺斯懷之可入。所以避地而歸來。吾",
    "T52n2103_004:0115c22": "則厭來苦而知昨非。子便耽往欲而惑今是。",
    "T52n2103_004:0115c23": "寧自安貧樂道少賤多能。奚用太廟之犧牛。",
    "T52n2103_004:0115c24": "竪子之烹雁。吾今素質自居默念無雜。不假",
    "T52n2103_004:0115c25": "導於仁義。豈亂想於繁華。固亦騎遺牝牡自",
    "T52n2103_004:0115c26": "忘寢膳。詎守寒溫之小才。音義之薄技。修",
    "T52n2103_004:0115c27": "心可以報德。何局定省之儀。弘化可以接引。",
    "T52n2103_004:0115c28": "寧止俯仰之事。此吾所謂一勝也。吾師空閑",
    "T52n2103_004:0115c29": "樂處不惟聚落。輕微矜納豈獨珠瓔。是以",
    "T52n2103_004:0116a01": "栖形五山遊神三住。或受童土。或餐馬麥。",
    "T52n2103_004:0116a02": "讚淨心之小施。譏雜相之多捨。庶令藉此而",
    "T52n2103_004:0116a03": "建善根。因茲而表誠信。斯自束修大體供養",
    "T52n2103_004:0116a04": "恒式。豈佛身之欲須。乃含生之達志。但以",
    "T52n2103_004:0116a05": "凡俗難悟憍嫉未除。競獻名寶利收多福。所",
    "T52n2103_004:0116a06": "以玉槃高剎。掩日聳於半天。繡桷飛甍。連",
    "T52n2103_004:0116a07": "雲被於㝢內。爭名好尚。善將焉在。著相寡識。",
    "T52n2103_004:0116a08": "遂及乎斯。雖乖至真之理。足感榮華之樂。生",
    "T52n2103_004:0116a09": "民惟此為功。如來亦何抑說。此吾所謂二勝",
    "T52n2103_004:0116a10": "也。吾聞談無價之奇寶。冀欲拯貧。讚不死之",
    "T52n2103_004:0116a11": "神香。只將愈疾。但眾生信邪巫之狂藥。捨正",
    "T52n2103_004:0116a12": "覺之甘露。困毒已深懷迷自久。吾師之出世",
    "T52n2103_004:0116a13": "也。本許救濟為功。知我者希無容緘默。使物",
    "T52n2103_004:0116a14": "識真以迴向。何是非而自取。若夫二佛不並",
    "T52n2103_004:0116a15": "於世。兩日不共於天。厥號無等庶弘至教。非",
    "T52n2103_004:0116a16": "如君子之小聖事謙讓之風者。已然至理同",
    "T52n2103_004:0116a17": "歸逐情異說。是經稱最各應宜聞。此吾所謂",
    "T52n2103_004:0116a18": "三勝也。吾聞不趍四民之利。莫致百送之",
    "T52n2103_004:0116a19": "金。但大患未亡有待須養。吾稱乞士。則受之",
    "T52n2103_004:0116a20": "以知足。子名施主。則傾之以國城。何容責我",
    "T52n2103_004:0116a21": "之貪。非不自揣己之慳蔽。是驗。分財相得獨",
    "T52n2103_004:0116a22": "應管鮑乎。吾聞天王武庫出給。尚不由臣下。",
    "T52n2103_004:0116a23": "況吾師福物與。寧獨任凡僧。本雖四輩而",
    "T52n2103_004:0116a24": "來。今屬三寶而用。為道興供義乖行福。既為",
    "T52n2103_004:0116a25": "十方常住。非曰私擬諸己。自專則法律不許。",
    "T52n2103_004:0116a26": "請眾則和合無由。子何德以能消。吾何情",
    "T52n2103_004:0116a27": "而敢擅。只懼我之同咎。豈欲貪利者哉。竊以",
    "T52n2103_004:0116a28": "粒重七斤。投水則煙火騰沸。飯餘一鉢。與人",
    "T52n2103_004:0116a29": "則群類充滿。佛猶無悋於飢犬。寧有惜於",
    "T52n2103_004:0116b01": "人焉。是知輒用固以招愆。迴施許而獲益。",
    "T52n2103_004:0116b02": "真是眾生之薄福。判非吾師之褊心。至如餓",
    "T52n2103_004:0116b03": "鬼不覩川流。病人不覺美味。罪關於餓病。",
    "T52n2103_004:0116b04": "豈流味之無也。竊聞功臣事主。粟帛不次而",
    "T52n2103_004:0116b05": "酬勳。明王責躬。蒼旻不言而効德。子不能",
    "T52n2103_004:0116b06": "自慨之無感。專謗吾師之不惠。持此饕餮何",
    "T52n2103_004:0116b07": "以為人。至若鄭侯傾產於交遊。田君布心於",
    "T52n2103_004:0116b08": "賓客。空規豪蕩之聲勢。詎擬福田而攉揚。",
    "T52n2103_004:0116b09": "此吾所謂四勝也。吾雖言不足而理有餘。子",
    "T52n2103_004:0116b10": "但驚所未聞惑於不見。吾之所說子可悟",
    "T52n2103_004:0116b11": "矣。公子曰。先生雖高談自雪終類守株。所論",
    "T52n2103_004:0116b12": "報應何其悠眇。僕聞開闢混元分剖清濁。薄",
    "T52n2103_004:0116b13": "淳異稟愚聖派流。至如首足之方圓。翔潛之",
    "T52n2103_004:0116b14": "鱗羽。命分修短身名寵辱。莫非自然之造化。",
    "T52n2103_004:0116b15": "詎是宿業之能為。竊見景行不虧。夭身世而",
    "T52n2103_004:0116b16": "嬰𮂁。狂勃無禮。竟天年而享福。遭隨若",
    "T52n2103_004:0116b17": "斯因果何驗。且氣息則聚生散死。形神則上",
    "T52n2103_004:0116b18": "歸下沈。萬事寥廓百年已矣。何處天宮誰為",
    "T52n2103_004:0116b19": "地獄。庸人之所信。達士未之言。先生猶惑",
    "T52n2103_004:0116b20": "繫風。請更量也。",
    "T52n2103_004:0116b21": "先生曰。公子辯士哉。見何膚淺。所談不踰",
    "T52n2103_004:0116b22": "百世。所歷無越八荒。詎能曉果報之終期。",
    "T52n2103_004:0116b23": "察因緣之本際。不可局凡六識罔聖三明者",
    "T52n2103_004:0116b24": "也。吾聞播植百穀。非獨水土之功。陶鑄四",
    "T52n2103_004:0116b25": "生。詎正陰陽之力。既有根於種類。亦無離",
    "T52n2103_004:0116b26": "於集起。竊見或體合夫妻子孫不孕。或身非",
    "T52n2103_004:0116b27": "鰥寡男女莫均。至於螢飛蟬化蜂巢蟻卵。非",
    "T52n2103_004:0116b28": "構兩精之產。豈從二藏之任。若但稟之於乾",
    "T52n2103_004:0116b29": "坤。人亦奚賴於父母。一須委運慈孝何歸。是",
    "T52n2103_004:0116c01": "知因自參差果方環互。支分三報星羅萬品。",
    "T52n2103_004:0116c02": "或今身而速受。或來世而晚成。此理必然亦",
    "T52n2103_004:0116c03": "何而朽。竊以賞罰不濫。王者之明法。罪福",
    "T52n2103_004:0116c04": "無舛。業道之大功。政治則五刑罰祿位賞。幽",
    "T52n2103_004:0116c05": "祇則三塗罪人天福。目前可以為監誡。豈伊",
    "T52n2103_004:0116c06": "吾之構虛論哉。子未陷囹圄誰信有廷尉。不",
    "T52n2103_004:0116c07": "遊岱宗便謂無鬼府。但善惡積成則殃慶有",
    "T52n2103_004:0116c08": "餘。被之茂典爾所未悉。至如疏勒。涌泉之應。",
    "T52n2103_004:0116c09": "大江橫石之感。羊公白玉郭巨黃金。驄標鮑",
    "T52n2103_004:0116c10": "宣之馬。珠降噲參之鶴。爰及宣王之崩於杜",
    "T52n2103_004:0116c11": "伯。襄公之懼於彭生。白起甘死之徵。李廣不",
    "T52n2103_004:0116c12": "侯之驗。陸抗殃則遺後。郭恩禍則止身。斯甚",
    "T52n2103_004:0116c13": "昭著。孰言冥沓。雖有知無知六經不說。然祭",
    "T52n2103_004:0116c14": "神祭鬼三代攸傳。必也死而寂寥。何求存以",
    "T52n2103_004:0116c15": "仁行。無宜棄儒墨之小教。失幽明之大理。",
    "T52n2103_004:0116c16": "子可惜良才太甚愚僻。早須歸悔體我真言。",
    "T52n2103_004:0116c17": "公子曰。先生雖懸河逸辯。猶有所蔽。僕聞天",
    "T52n2103_004:0116c18": "生蒸民剛柔為匹。所以變化形器含養氣靈。",
    "T52n2103_004:0116c19": "婚姻則自古洪規。嫁娶則列代恒禮。罪應不",
    "T52n2103_004:0116c20": "關於子胤。道亦無礙於妻妾。遂使善惠許賣",
    "T52n2103_004:0116c21": "花之約。妙光納施珠之信。眾香六萬尚曰法",
    "T52n2103_004:0116c22": "師。毘耶二千猶名大士。何獨曠茲仇偶擁此",
    "T52n2103_004:0116c23": "情性。亢龍有悔。其欲如之。品物何以生。佛種",
    "T52n2103_004:0116c24": "誰因續。此先生之一蔽也。僕聞猛獸為暴民",
    "T52n2103_004:0116c25": "之業。毒蟲含傷物之性。所以順氣則秋獮。除",
    "T52n2103_004:0116c26": "害則夏苗。天道之常何罪而畏。至於牛豕充",
    "T52n2103_004:0116c27": "犧羔雁備禮。運屬厨人之手。體葬嘉賓之腹。",
    "T52n2103_004:0116c28": "本天所生非此焉用。然復鳥殘自死班聽內",
    "T52n2103_004:0116c29": "律。如何闕養形命空作土塵。此先生之二蔽",
    "T52n2103_004:0117a01": "也。僕聞天列箕星地安泉郡。酒之為物其來",
    "T52n2103_004:0117a02": "尚久。銷愁適性獨可茲乎。所以嵇阮七賢。興",
    "T52n2103_004:0117a03": "情於斗石之量。勛華兩聖。盛德於鍾壺之",
    "T52n2103_004:0117a04": "飲。管則藉此而談玄。于則因茲而斷獄。聞諸",
    "T52n2103_004:0117a05": "往哲。未嘗不醼。但自持之於禮。何用阻眾獨。",
    "T52n2103_004:0117a06": "清此先生之三蔽也。僕聞八政著民天之食。",
    "T52n2103_004:0117a07": "五味資道器之身。降茲呼吸風霞餌飲芝露。",
    "T52n2103_004:0117a08": "敢為生類罔不由之。自可飽食。用心無廢於",
    "T52n2103_004:0117a09": "道業。何假持齋。倦力有乏於勤修。此先生之",
    "T52n2103_004:0117a10": "四蔽也。先生若改斯蔽。僕亦慕焉。先生曰。吾",
    "T52n2103_004:0117a11": "聞剛強難化固當爾耳。子之蔽乎。自不知其",
    "T52n2103_004:0117a12": "蔽。吾之通也。子豈識其通。由此觀之。未可與",
    "T52n2103_004:0117a13": "言道也。竊以鄙言無遜尚避至親。邪行不仁",
    "T52n2103_004:0117a14": "猶慚先達。然其男則纔離繈緥。羨雙飛以求",
    "T52n2103_004:0117a15": "娶。女則僅辭乳哺。怨空房而感情。苟貪小樂",
    "T52n2103_004:0117a16": "公行世禮。積習生常混然誰怪。此而無恥尤",
    "T52n2103_004:0117a17": "類鶉鵲。勿將群小之制婚敢非高尚之敦雅。",
    "T52n2103_004:0117a18": "且婚者昏也。事寄昏成。明非昌顯之裁範。",
    "T52n2103_004:0117a19": "諒是庸鄙之危行。獨有展禽柳下之操。可以",
    "T52n2103_004:0117a20": "厲婬夫。彭祖獨臥之術。可以養和性。斯固播",
    "T52n2103_004:0117a21": "之於良書。美之於方策。況乃吾師之成教也。",
    "T52n2103_004:0117a22": "弘淨行之宗經。豈復順彼邪風。嬰茲欲網。將",
    "T52n2103_004:0117a23": "出六天之表。猶無携妓妾。既超四空之外。焉",
    "T52n2103_004:0117a24": "可挾妻孥。惟有二果白衣。繫業通許。一床",
    "T52n2103_004:0117a25": "居士精而難混。但品物之生。自有緣託。何必",
    "T52n2103_004:0117a26": "待我之相配方嗣。於吾師獨不聞同一化生",
    "T52n2103_004:0117a27": "士無女業咸屏四大法喜資形。所謂一通也。",
    "T52n2103_004:0117a28": "吾聞生死去來本同步蠖。顯晦上下無異循",
    "T52n2103_004:0117a29": "環。業之所運人畜何准。是以衛姬蜀帝之徒。",
    "T52n2103_004:0117b01": "牛哀伯奇之類。狐為美女狸作書生。抑亦事",
    "T52n2103_004:0117b02": "歸難思。豈易詳也。竊以持戒無畏鬼龍。含德",
    "T52n2103_004:0117b03": "不懼蜂䘍。怖鴿投影猛虎越江。我善則報之",
    "T52n2103_004:0117b04": "以明珠。人惡則應之以毒氣。諒由息之生殺。",
    "T52n2103_004:0117b05": "豈禽獸惟害物耶。雖復飛走別形。惜身莫",
    "T52n2103_004:0117b06": "異。輪迴無始誰非所親。恕己為喻亦何不忍。",
    "T52n2103_004:0117b07": "詎可宰有生之血肉。充無用之肌膚。至若死",
    "T52n2103_004:0117b08": "而歸土物我同致。所以黃不食黿。孔猶覆醯。",
    "T52n2103_004:0117b09": "況吾仁慈之隱惻。孰甘美於肥鮮。但五律漸",
    "T52n2103_004:0117b10": "開雙林永制。此吾所謂二通也。吾聞酒池牛",
    "T52n2103_004:0117b11": "飲著乎在昔。雖百六數窮。亦亂國斯起。三",
    "T52n2103_004:0117b12": "十五失。抑有由之。但今身酩酊。是焉可驗。",
    "T52n2103_004:0117b13": "來生幽暗將復何已。至如文舉之鐏不空。玄",
    "T52n2103_004:0117b14": "石之眠難悟。蓋惟耽酒之狂客。曷可以論至",
    "T52n2103_004:0117b15": "道哉。但使深酣則過多。微醼則愆薄。欲言飲",
    "T52n2103_004:0117b16": "而無災。未之有也。往賢之所嚴誡。良以此",
    "T52n2103_004:0117b17": "乎。縱不關物命。亦無宜舉酌。此吾所謂三通",
    "T52n2103_004:0117b18": "也。吾聞戒自禁心。齋唯齊志。可謂入道之初",
    "T52n2103_004:0117b19": "行。教民之本法。但支立而已。身亦何知。若縱",
    "T52n2103_004:0117b20": "情嗜欲。終為難滿。所以節限二時足充四大。",
    "T52n2103_004:0117b21": "覺翳螳之附後。見野狼之對前。危亡之期既",
    "T52n2103_004:0117b22": "切。渴乏之情遂緩。自忻道勝而肥。何嗟食短",
    "T52n2103_004:0117b23": "而倦。竊以帝王之祠宗廟。夫子之請伯陽。猶",
    "T52n2103_004:0117b24": "須絕味辛葷清居齋室。況吾欲亡身而訪道。",
    "T52n2103_004:0117b25": "寧復留心於美膳者哉。此吾所謂四通也。莫",
    "T52n2103_004:0117b26": "謂子所不能謂吾為蔽。吾之所辯幸子擇以",
    "T52n2103_004:0117b27": "從之。公子於是接足叩頭。百體皆汗。魂飛",
    "T52n2103_004:0117b28": "膽喪。五色無主。既如蹈虎。復似見龍。怳焉",
    "T52n2103_004:0117b29": "若狂。莫知所對。先生摩頂勞曰。吾惟愍物。",
    "T52n2103_004:0117c01": "子何怖耶。公子稍乃自安。泣而對曰。僕本生",
    "T52n2103_004:0117c02": "下邑。無聞大覺之名。稟性疎野。翻踵外邪之",
    "T52n2103_004:0117c03": "見。不遇先生幾將禍矣。比承下風之末。精義",
    "T52n2103_004:0117c04": "入神。仰恃大慈追收前失。請容剃落。受業於",
    "T52n2103_004:0117c05": "先生之門也。先生曰子悟。迷知返善矣哉。",
    "T52n2103_004:0117c06": "廣弘明集卷第四"
}