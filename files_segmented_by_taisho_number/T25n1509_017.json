{
    "T25n1509_017:0180b11": "大智度論釋初品中禪波羅蜜",
    "T25n1509_017:0180b12": "第二十八卷第十七",
    "T25n1509_017:0180b14": "龍樹菩薩造",
    "T25n1509_017:0180b15": "後秦龜茲國三藏鳩摩羅什",
    "T25n1509_017:0180b16": "奉　詔譯",
    "T25n1509_017:0180b17": "28 禪波羅蜜【經】「不亂不味故，應具足禪波羅蜜。」【論】問曰：",
    "T25n1509_017:0180b18": "菩薩法以度一切眾生為事，何以故閑坐",
    "T25n1509_017:0180b19": "林澤，靜默山間，獨善其身，棄捨眾生？答曰：",
    "T25n1509_017:0180b20": "菩薩身雖遠離眾生，心常不捨，靜處求定，",
    "T25n1509_017:0180b21": "得實智慧以度一切。譬如服藥將身，權",
    "T25n1509_017:0180b22": "息家務，氣力平健，則修業如故；菩薩宴寂",
    "T25n1509_017:0180b23": "亦復如是，以禪定力故，服智慧藥，得神",
    "T25n1509_017:0180b24": "通力，還在眾生——或作父母妻子、或作師徒",
    "T25n1509_017:0180b25": "宗長，或天、或人，下至畜生，種種語言，方便開",
    "T25n1509_017:0180b26": "導。復次，菩薩行布施、持戒、忍辱，是三事名",
    "T25n1509_017:0180b27": "為福德門。於無量世中作天王、釋提桓因、",
    "T25n1509_017:0180b28": "轉輪聖王、閻浮提王，常施眾生七寶衣服，五",
    "T25n1509_017:0180b29": "情所欲，今世後世皆令具足。如《經》中說：「轉",
    "T25n1509_017:0180c01": "輪聖王以十善教民，後世皆生天上；世世",
    "T25n1509_017:0180c02": "利益眾生，令得快樂。此樂無常，還復受苦。」",
    "T25n1509_017:0180c03": "菩薩因此發大悲心，欲以常樂涅槃利益",
    "T25n1509_017:0180c04": "眾生。此常樂涅槃從實智慧生，實智慧從一",
    "T25n1509_017:0180c05": "心禪定生。譬如然燈，燈雖能照，在大風",
    "T25n1509_017:0180c06": "中不能為用；若置之密宇，其用乃全。散",
    "T25n1509_017:0180c07": "心中智慧亦如是，若無禪定靜室，雖有智",
    "T25n1509_017:0180c08": "慧，其用不全；得禪定則實智慧生。以是故，",
    "T25n1509_017:0180c09": "菩薩雖離眾生，遠在靜處，求得禪定。以",
    "T25n1509_017:0180c10": "禪定清淨故，智慧亦淨；譬如油炷淨故，其",
    "T25n1509_017:0180c11": "明亦淨。以是故，欲得淨智慧者，行此禪定。",
    "T25n1509_017:0180c12": "復次，若求世間近事，不能專心，則事業不",
    "T25n1509_017:0180c13": "成，何況甚深佛道而不用禪定！禪定名攝",
    "T25n1509_017:0180c14": "諸亂心。亂心輕飄，甚於鴻毛；馳散不停，駛",
    "T25n1509_017:0180c15": "過疾風；不可制止，劇於獼猴；暫現轉滅，甚",
    "T25n1509_017:0180c16": "於掣電。心相如是不可禁止，若欲制之，",
    "T25n1509_017:0180c17": "非禪不定。如偈說：",
    "T25n1509_017:0180c18": "「禪為守智藏，　　功德之福田；",
    "T25n1509_017:0180c19": "禪為清淨水，　　能洗諸欲塵；",
    "T25n1509_017:0180c20": "禪為金剛鎧，　　能遮煩惱箭；",
    "T25n1509_017:0180c21": "雖未得無餘，　　涅槃分已得。",
    "T25n1509_017:0180c22": "得金剛三昧，　　摧碎結使山；",
    "T25n1509_017:0180c23": "得六神通力，　　能度無量人。",
    "T25n1509_017:0180c24": "囂塵蔽天日，　　大雨能淹之；",
    "T25n1509_017:0180c25": "覺觀風散心，　　禪定能滅之。」",
    "T25n1509_017:0180c26": "復次，禪定難得，行者一心專求不廢，乃當",
    "T25n1509_017:0180c27": "得之；諸天及神仙猶尚不能得，何況凡夫",
    "T25n1509_017:0180c28": "懈怠心者！如佛在尼拘盧樹下坐禪，魔王",
    "T25n1509_017:0180c29": "三女說偈問言：",
    "T25n1509_017:0181a01": "「獨坐林樹間，　　六根常寂默，",
    "T25n1509_017:0181a02": "有若失重寶，　　無援愁苦毒。",
    "T25n1509_017:0181a03": "容顏世無比，　　而常閉目坐；",
    "T25n1509_017:0181a04": "我等心有疑，　　何求而在此？」",
    "T25n1509_017:0181a05": "爾時，世尊以偈答曰：",
    "T25n1509_017:0181a06": "「我得涅槃味，　　不樂處染愛；",
    "T25n1509_017:0181a07": "內外賊已除，　　汝父亦滅退。",
    "T25n1509_017:0181a08": "我得甘露味，　　安樂坐林間；",
    "T25n1509_017:0181a09": "恩愛之眾生，　　為之起慈心。」",
    "T25n1509_017:0181a10": "是時三女心生慚愧而自說言：「此人離欲，",
    "T25n1509_017:0181a11": "不可動也。」即滅去不現。問曰：行何方便，",
    "T25n1509_017:0181a12": "得禪波羅蜜？答曰：却五事五塵，除五法",
    "T25n1509_017:0181a13": "五蓋，行五行。云何却五事？當呵責五欲。哀",
    "T25n1509_017:0181a14": "哉眾生！常為五欲所惱，而猶求之不已！此",
    "T25n1509_017:0181a15": "五欲者，得之轉劇，如火炙疥。五欲無益，如",
    "T25n1509_017:0181a16": "狗齩骨。五欲增諍，如鳥競肉。五欲燒人，",
    "T25n1509_017:0181a17": "如逆風執炬。五欲害人，如踐惡蛇。五欲無",
    "T25n1509_017:0181a18": "實，如夢所得。五欲不久，如假借須臾。世人",
    "T25n1509_017:0181a19": "愚惑，貪著五欲，至死不捨，為之後世受無",
    "T25n1509_017:0181a20": "量苦。譬如愚人貪著好果，上樹食之，不肯",
    "T25n1509_017:0181a21": "時下；人伐其樹，樹傾乃墮，身首毀壞，痛惱而",
    "T25n1509_017:0181a22": "死。又此五欲，得時須臾樂，失時為大苦；如",
    "T25n1509_017:0181a23": "蜜塗刀，舐者貪甜，不知傷舌。五欲法者與",
    "T25n1509_017:0181a24": "畜生共，有智者識之，能自遠離。如說：有一",
    "T25n1509_017:0181a25": "優婆塞，與眾估客遠出治生。是時寒雪，夜行",
    "T25n1509_017:0181a26": "失伴，在一石窟中住。時山神變為一女來",
    "T25n1509_017:0181a27": "欲試之，說此偈言：",
    "T25n1509_017:0181a28": "「白雪覆山地，　　鳥獸皆隱藏；",
    "T25n1509_017:0181a29": "我獨無所恃，　　惟願見愍傷！」",
    "T25n1509_017:0181b01": "優婆塞兩手掩耳而答偈言：",
    "T25n1509_017:0181b02": "「無羞弊惡人，　　說此不淨言，",
    "T25n1509_017:0181b03": "水漂火燒去，　　不欲聞汝聲！",
    "T25n1509_017:0181b04": "有婦心不欲，　　何況造邪婬？",
    "T25n1509_017:0181b05": "諸欲樂甚淺，　　大苦患甚深。",
    "T25n1509_017:0181b06": "諸欲得無厭，　　失之為大苦；",
    "T25n1509_017:0181b07": "未得願欲得，　　得之為所惱。",
    "T25n1509_017:0181b08": "諸欲樂甚少，　　憂苦毒甚多，",
    "T25n1509_017:0181b09": "為之失身命，　　如蛾赴燈火！」",
    "T25n1509_017:0181b10": "山神聞此偈已，即擎此人送至伴中。是為",
    "T25n1509_017:0181b11": "智者呵欲不可著。五欲者，名為妙色、聲、",
    "T25n1509_017:0181b12": "香、味、觸；欲求禪定，皆應棄之。云何棄色？",
    "T25n1509_017:0181b13": "觀色之患，若人著色，諸結使火盡皆熾然，燒",
    "T25n1509_017:0181b14": "害人身。如火燒金銀，煮沸熱蜜，雖有色味，",
    "T25n1509_017:0181b15": "燒身爛口，急應捨之。若人染著妙色、美味，",
    "T25n1509_017:0181b16": "亦復如是。復次，好惡在人，色無定也。何以",
    "T25n1509_017:0181b17": "知之？如遙見所愛之人，即生喜愛心；若遙",
    "T25n1509_017:0181b18": "見怨家惡人，即生怒害心；若見中人，則無",
    "T25n1509_017:0181b19": "怒無喜。若欲棄此喜怒，當除邪念及色，一",
    "T25n1509_017:0181b20": "時俱捨；譬如洋金燒身，若欲除之，不得",
    "T25n1509_017:0181b21": "但欲棄火而留金，要當金、火俱棄。如頻婆",
    "T25n1509_017:0181b22": "娑羅王，以色故身入敵國，獨在婬女阿梵",
    "T25n1509_017:0181b23": "婆羅房中。憂填王以色染故，截五百仙人",
    "T25n1509_017:0181b24": "手足。如是等種種因緣，是名呵色欲。云何",
    "T25n1509_017:0181b25": "呵聲？聲相不停，暫聞即滅。愚癡之人，不解",
    "T25n1509_017:0181b26": "聲相無常變失故，於音聲中妄生好樂；於",
    "T25n1509_017:0181b27": "已過之聲念而生著。如五百仙人在山中",
    "T25n1509_017:0181b28": "住，甄陀羅女於雪山池中浴；聞其歌聲，即",
    "T25n1509_017:0181b29": "失禪定，心醉狂逸，不能自持。譬如大風吹",
    "T25n1509_017:0181c01": "諸林樹，聞此細妙歌聲，柔軟清淨，生邪念",
    "T25n1509_017:0181c02": "想，是故不覺心狂；今世失諸功德，後世當",
    "T25n1509_017:0181c03": "墮惡道！有智之人，觀聲念念生滅，前後不",
    "T25n1509_017:0181c04": "俱，無相及者；作如是知，則不生染著。若",
    "T25n1509_017:0181c05": "斯人者，諸天音樂尚不能亂，何況人聲？如",
    "T25n1509_017:0181c06": "是等種種因緣，是名呵聲欲。云何呵香？人",
    "T25n1509_017:0181c07": "謂著香少罪，染愛於香，開結使門；雖復百",
    "T25n1509_017:0181c08": "歲持戒，能一時壞之。如一阿羅漢常入龍",
    "T25n1509_017:0181c09": "宮，食已，以鉢授與沙彌令洗；鉢中有殘飯",
    "T25n1509_017:0181c10": "數粒，沙彌嗅之大香，食之甚美。便作方便，",
    "T25n1509_017:0181c11": "入師繩床下，兩手捉繩床腳；其師至時，與",
    "T25n1509_017:0181c12": "繩床俱入龍宮。龍言：「此未得道，何以將來？」",
    "T25n1509_017:0181c13": "師言：「不覺。」沙彌得飯食之，又見龍女身體",
    "T25n1509_017:0181c14": "端正，香妙無比，心大染著，即作要願：「我當",
    "T25n1509_017:0181c15": "作福，奪此龍處，居其宮殿！」龍言：「後莫將此",
    "T25n1509_017:0181c16": "沙彌來！」沙彌還已，一心布施、持戒，專求所願，",
    "T25n1509_017:0181c17": "願早作龍。是時遶寺，足下水出，自知必得",
    "T25n1509_017:0181c18": "作龍。徑至師本入處大池邊，以袈裟覆頭",
    "T25n1509_017:0181c19": "而入，即死，變為大龍；福德大故，即殺彼龍，",
    "T25n1509_017:0181c20": "舉池盡赤。未爾之前，諸師及僧呵之。沙彌",
    "T25n1509_017:0181c21": "言：「我心已定，心相已出。」時，師將諸眾僧，就",
    "T25n1509_017:0181c22": "池觀之。如是因緣，由著香故。復次，有一比",
    "T25n1509_017:0181c23": "丘在林中蓮華池邊經行，聞蓮華香，其心",
    "T25n1509_017:0181c24": "悅樂，過而心愛。池神語之言：「汝何以故捨",
    "T25n1509_017:0181c25": "彼林下禪淨坐處而偷我香？以著香故，諸",
    "T25n1509_017:0181c26": "結使臥者皆起。」時，更有一人，來入池中，多",
    "T25n1509_017:0181c27": "取其花，掘挽根莖，狼籍而去；池神默無所",
    "T25n1509_017:0181c28": "言。比丘言：「此人破汝池，取汝花，汝都無言；",
    "T25n1509_017:0181c29": "我但池岸邊行，便見呵罵，言偷我香！」池神",
    "T25n1509_017:0182a01": "言：「世間惡人常在罪垢糞中，不淨沒頭，我",
    "T25n1509_017:0182a02": "不共語也。汝是禪行好人而著此香，破汝",
    "T25n1509_017:0182a03": "好事，是故呵汝！譬如白疊鮮淨而有黑物",
    "T25n1509_017:0182a04": "點污，眾人皆見；彼惡人者，譬如黑衣點墨，",
    "T25n1509_017:0182a05": "人所不見，誰問之者！」如是等種種因緣，是",
    "T25n1509_017:0182a06": "名呵香欲。云何呵味？當自覺悟：「我但以貪",
    "T25n1509_017:0182a07": "著美味故，當受眾苦，洋銅灌口，噉燒鐵丸；",
    "T25n1509_017:0182a08": "若不觀食法，嗜心堅著，墮不淨虫中。」如",
    "T25n1509_017:0182a09": "一沙彌心常愛酪，諸檀越餉僧酪時，沙彌",
    "T25n1509_017:0182a10": "每得殘分，心中愛著，樂喜不離；命終之後，",
    "T25n1509_017:0182a11": "生此殘酪瓶中。沙彌師得阿羅漢道，僧分",
    "T25n1509_017:0182a12": "酪時，語言：「徐徐！莫傷此愛酪沙彌！」諸人言：",
    "T25n1509_017:0182a13": "「此是虫，何以言愛酪沙彌？」答言：「此虫本是",
    "T25n1509_017:0182a14": "我沙彌，但坐貪愛殘酪故，生此瓶中。」師得",
    "T25n1509_017:0182a15": "酪分，虫在中來。師言：「愛酪人！汝何以來？」即",
    "T25n1509_017:0182a16": "以酪與之。復次，如一國，王名月分。王有",
    "T25n1509_017:0182a17": "太子，愛著美味，王守園者日送好菓。園中",
    "T25n1509_017:0182a18": "有一大樹，樹上有鳥養子，常飛至香山中，",
    "T25n1509_017:0182a19": "取好香果以養其子；眾子爭之，一果墮地，",
    "T25n1509_017:0182a20": "守園人晨朝見之，奇其非常，即送與王。王",
    "T25n1509_017:0182a21": "珍此果香色殊異，太子見之便索，王愛其",
    "T25n1509_017:0182a22": "子，即以與之。太子食果，得其氣味，染心深",
    "T25n1509_017:0182a23": "著，日日欲得；王即召園人，問其所由。守園",
    "T25n1509_017:0182a24": "人言：「此果無種，從地得之，不知所由來",
    "T25n1509_017:0182a25": "也。」太子啼哭不食，王催責園人，仰汝得",
    "T25n1509_017:0182a26": "之。園人至得果處，見有鳥巢，知鳥銜來，",
    "T25n1509_017:0182a27": "翳身樹上，伺欲取之；鳥母來時，即奪得果",
    "T25n1509_017:0182a28": "送，日日如是。鳥母怒之，於香山中取毒果，",
    "T25n1509_017:0182a29": "其香、味、色全似前者。園人奪得輸王，王與太",
    "T25n1509_017:0182b01": "子食之，未久身肉爛壞而死。着味如是，有",
    "T25n1509_017:0182b02": "失身之苦。如是等種種因緣，是名呵著味",
    "T25n1509_017:0182b03": "欲。云何呵觸？此觸是生諸結使之大因，繫",
    "T25n1509_017:0182b04": "縛心之根本。何以故？餘四情則各當其分，",
    "T25n1509_017:0182b05": "此則遍滿身識；生處廣故，多生染著，此著難",
    "T25n1509_017:0182b06": "離。何以知之？如人著色，觀身不淨三十",
    "T25n1509_017:0182b07": "六種則生厭心；若於觸中生著，雖知不",
    "T25n1509_017:0182b08": "淨，貪其細軟，觀不淨無所益，是故難離。",
    "T25n1509_017:0182b09": "復次，以其難捨，故為之常作重罪。若墮地",
    "T25n1509_017:0182b10": "獄，地獄有二部：一名寒氷，二名焰火。此二",
    "T25n1509_017:0182b11": "獄中，皆以身觸受罪，苦毒萬端。此觸名為",
    "T25n1509_017:0182b12": "大黑闇處，危難之險道也。復次，如《羅睺羅母",
    "T25n1509_017:0182b13": "本生經》中說：釋迦文菩薩有二夫人，一名劬",
    "T25n1509_017:0182b14": "毘耶，二名耶輸陀羅。耶輸陀羅，羅睺羅母也。",
    "T25n1509_017:0182b15": "劬毘耶是寶女，故不孕子。耶輸陀羅以菩",
    "T25n1509_017:0182b16": "薩出家夜，自覺妊身。菩薩出家六年苦行，",
    "T25n1509_017:0182b17": "耶輸陀羅亦六年懷妊不產。諸釋詰之：「菩",
    "T25n1509_017:0182b18": "薩出家，何由有此？」耶輸陀羅言：「我無他罪，",
    "T25n1509_017:0182b19": "我所懷子，實是太子體胤。」諸釋言：「何以久而",
    "T25n1509_017:0182b20": "不產？」答言：「非我所知！」諸釋集議聞王欲如",
    "T25n1509_017:0182b21": "法治罪。劬毘耶白王：「願寬恕之！我常與",
    "T25n1509_017:0182b22": "耶輸陀羅共住，我為其證，知其無罪。待其",
    "T25n1509_017:0182b23": "子生，知似父不，治之無晚！」王即寬置。佛六",
    "T25n1509_017:0182b24": "年苦行既滿，初成佛時，其夜生羅睺羅。王見",
    "T25n1509_017:0182b25": "其似父，愛樂忘憂。語群臣言：「我兒雖去，今",
    "T25n1509_017:0182b26": "得其子，與兒在無異！」耶輸陀羅雖免罪",
    "T25n1509_017:0182b27": "黜，惡聲滿國。耶輸陀羅欲除惡名，佛成道",
    "T25n1509_017:0182b28": "已，還迦毘羅婆度諸釋子。時，淨飯王及耶輸",
    "T25n1509_017:0182b29": "陀羅，常請佛入宮食。是時耶輸陀羅，持一",
    "T25n1509_017:0182c01": "鉢百味歡喜丸，與羅睺羅，令持上佛。是時",
    "T25n1509_017:0182c02": "佛以神力變五百阿羅漢，皆如佛身，無",
    "T25n1509_017:0182c03": "有別異。羅睺羅以七歲身，持歡喜丸徑至",
    "T25n1509_017:0182c04": "佛前，奉進世尊。是時佛攝神力，諸比丘身",
    "T25n1509_017:0182c05": "復如故，皆空鉢而坐，唯佛鉢中盛滿歡喜",
    "T25n1509_017:0182c06": "丸。耶輸陀羅即白王言：「以此證驗，我無罪",
    "T25n1509_017:0182c07": "也！」耶輸陀羅即問佛言：「我有何因緣，懷妊",
    "T25n1509_017:0182c08": "六年？」佛言：「汝子羅睺羅，過去久遠世時，曾作",
    "T25n1509_017:0182c09": "國王。時有一五通仙人來入王國，語王言：",
    "T25n1509_017:0182c10": "『王法治賊，請治我罪！』王言：『汝有何罪？』答言：",
    "T25n1509_017:0182c11": "『我入王國，犯不與取，輒飲王水，用王楊枝！』",
    "T25n1509_017:0182c12": "王言：『我以相與，何罪之有？我初登王位，皆",
    "T25n1509_017:0182c13": "以水及楊枝施於一切！』仙人言：『王雖已施，",
    "T25n1509_017:0182c14": "我心疑悔，罪不除也！願今見治，無令後罪。』",
    "T25n1509_017:0182c15": "王言：『若必欲爾，小停，待我入還！』王入宮中，",
    "T25n1509_017:0182c16": "六日不出。此仙人在王園中，六日飢渴。仙",
    "T25n1509_017:0182c17": "人思惟：『此王正以此治我。』王過六日而出，",
    "T25n1509_017:0182c18": "辭謝仙人：『我便相忘，莫見咎也！』以是因緣",
    "T25n1509_017:0182c19": "故，受五百世三惡道罪，五百世常六年在母",
    "T25n1509_017:0182c20": "胎中。」以是證故，耶輸陀羅無有罪也。是時，",
    "T25n1509_017:0182c21": "世尊食已出去，耶輸陀羅心生悔恨：「如此",
    "T25n1509_017:0182c22": "好人，世所希有，我得遭遇，而今永失！」世尊",
    "T25n1509_017:0182c23": "坐時，諦視不眴；世尊出時，尋後觀之，遠沒乃",
    "T25n1509_017:0182c24": "止。心大懊恨，每一思至，躄地氣絕；傍人以",
    "T25n1509_017:0182c25": "水灑之，乃得蘇息。常獨思惟：「天下誰能善",
    "T25n1509_017:0182c26": "為呪術，能轉其心令復本意，歡樂如初？」",
    "T25n1509_017:0182c27": "即以七寶名珠，著金槃上，以持募人。有",
    "T25n1509_017:0182c28": "一梵志應之，言：「我能呪之，令其意轉；當作",
    "T25n1509_017:0182c29": "百味歡喜丸，以藥草和之，以呪語禁之，",
    "T25n1509_017:0183a01": "其心便轉，必來無疑！」耶輸陀羅受其教法，遣",
    "T25n1509_017:0183a02": "人請佛：「願與聖眾，俱屈威神！」佛入王宮，",
    "T25n1509_017:0183a03": "耶輸陀羅即遣百味歡喜丸，著佛鉢中。佛",
    "T25n1509_017:0183a04": "既食之，耶輸陀羅冀想如願，歡娛如初。佛",
    "T25n1509_017:0183a05": "食無異，心目澄靜。耶輸陀羅言：「今不動者，",
    "T25n1509_017:0183a06": "藥力未行故耳；藥勢發時，必如我願！」佛飯食",
    "T25n1509_017:0183a07": "訖，而呪願已，從座起去。耶輸陀羅冀藥力晡",
    "T25n1509_017:0183a08": "時日入當發，必還宮中。佛食如常，身心無",
    "T25n1509_017:0183a09": "異。諸比丘明日食時，著衣持鉢，入城乞食，具",
    "T25n1509_017:0183a10": "聞此事，增益恭敬。佛力無量，神心難測，不可",
    "T25n1509_017:0183a11": "思議！耶輸陀羅藥歡喜丸，其力甚大，而世尊",
    "T25n1509_017:0183a12": "食之，身心無異。諸比丘食已出城，以是事",
    "T25n1509_017:0183a13": "具白世尊。佛告諸比丘：「此耶輸陀羅，非但",
    "T25n1509_017:0183a14": "今世以歡喜丸惑我，乃往過去世時，亦以",
    "T25n1509_017:0183a15": "歡喜丸惑我！」爾時，世尊為諸比丘說本生",
    "T25n1509_017:0183a16": "因緣：過去久遠世時，婆羅㮈國山中有仙",
    "T25n1509_017:0183a17": "人。以仲春之月，於澡槃中小便，見鹿麚",
    "T25n1509_017:0183a18": "麀合會，婬心即動，精流槃中。麀鹿飲之，即",
    "T25n1509_017:0183a19": "時有娠。滿月生子，形類如人，唯頭有一",
    "T25n1509_017:0183a20": "角，其足似鹿。鹿當產時，至仙人菴邊而產。",
    "T25n1509_017:0183a21": "見子是人，以付仙人而去。仙人出時，見此",
    "T25n1509_017:0183a22": "鹿子，自念本緣，知是己兒，取已養育。及其",
    "T25n1509_017:0183a23": "年大，懃教學問，通十八種大經。又學坐禪，",
    "T25n1509_017:0183a24": "行四無量心，即得五神通。一時上山，值大",
    "T25n1509_017:0183a25": "雨泥滑，其足不便躄地，破其鍕持，又傷",
    "T25n1509_017:0183a26": "其足；便大瞋恚，以鍕持盛水，呪令不雨。",
    "T25n1509_017:0183a27": "仙人福德，諸龍鬼神皆為不雨。不雨故，五穀、",
    "T25n1509_017:0183a28": "五果盡皆不生，人民窮乏，無復生路。婆羅",
    "T25n1509_017:0183a29": "㮈國王憂愁懊惱，命諸大官集議雨事。",
    "T25n1509_017:0183b01": "明者議言：「我曾傳聞仙人山中，有一角仙",
    "T25n1509_017:0183b02": "人，以足不便故，上山躄地傷足，瞋呪此",
    "T25n1509_017:0183b03": "雨令十二年不墮」。王思惟言：「若十二年不",
    "T25n1509_017:0183b04": "雨，我國了矣，無復人民！」王即開募，「其有",
    "T25n1509_017:0183b05": "能令仙人失五通，屬我為民者，當與分",
    "T25n1509_017:0183b06": "國半治。」是婆羅㮈國有婬女，名曰扇陀，端",
    "T25n1509_017:0183b07": "正無雙，來應王募，問諸人言：「此是人？非",
    "T25n1509_017:0183b08": "人？」眾人言：「是人耳！仙人所生。」婬女言：「若是",
    "T25n1509_017:0183b09": "人者，我能壞之。」作是語已，取金槃盛好",
    "T25n1509_017:0183b10": "寶物，語國王言：「我當騎此仙人項來！」婬",
    "T25n1509_017:0183b11": "女即時求五百乘車，載五百美女。五百鹿",
    "T25n1509_017:0183b12": "車，載種種歡喜丸，皆以眾藥和之，以眾",
    "T25n1509_017:0183b13": "彩畫之令似雜果；及持種種大力美酒，色",
    "T25n1509_017:0183b14": "味如水。服樹皮，衣草衣，行林樹間，以像",
    "T25n1509_017:0183b15": "仙人；於仙人菴邊，作草庵而住。一角仙人",
    "T25n1509_017:0183b16": "遊行見之，諸女皆出迎逆，好華好香供養",
    "T25n1509_017:0183b17": "仙人，仙人大喜。諸女皆以美言敬辭問訊",
    "T25n1509_017:0183b18": "仙人，將入房中，坐好床蓐，與好淨酒以",
    "T25n1509_017:0183b19": "為淨水，與歡喜丸以為果蓏。食飲飽已，語",
    "T25n1509_017:0183b20": "諸女言：「我從生已來，初未得如此好果、好",
    "T25n1509_017:0183b21": "水！」諸女言：「我以一心行善故，天與我願，",
    "T25n1509_017:0183b22": "得此好果、好水。」仙人問諸女：「汝何以故膚",
    "T25n1509_017:0183b23": "色肥盛？」答言：「我曹食此好果，飲此美水，故",
    "T25n1509_017:0183b24": "肥盛如此！」女白仙人言：「汝何以不在此",
    "T25n1509_017:0183b25": "間住？」答曰：「亦可住耳！」女言：「可共澡洗！」即亦",
    "T25n1509_017:0183b26": "可之。女手柔軟，觸之心動；便復與諸美女",
    "T25n1509_017:0183b27": "更互相洗，欲心轉生，遂成婬事，即失神通，",
    "T25n1509_017:0183b28": "天為大雨。七日七夜令得歡喜飲食。七",
    "T25n1509_017:0183b29": "日已後酒果皆盡，繼以山水木果，其味不",
    "T25n1509_017:0183c01": "美，更索前者。答言：「已盡！今當共行，去此不",
    "T25n1509_017:0183c02": "遠，有可得處。」仙人言：「隨意！」即便共出。媱",
    "T25n1509_017:0183c03": "女知去城不遠，女便在道中臥，言：「我極，不",
    "T25n1509_017:0183c04": "能復行！」仙人言：「汝不能行者，騎我項上，",
    "T25n1509_017:0183c05": "當項汝去！」女先遣信白王：「王可觀我智",
    "T25n1509_017:0183c06": "能。」王勅嚴駕，出而觀之。問言：「何由得爾？」女",
    "T25n1509_017:0183c07": "白王言：「我以方便力故，今已如此，無所復",
    "T25n1509_017:0183c08": "能。」令住城中，好供養恭敬之，足五所欲，",
    "T25n1509_017:0183c09": "拜為大臣。住城少日，身轉羸瘦；念禪定心",
    "T25n1509_017:0183c10": "樂，厭此世欲。王問仙人：「汝何不樂？身轉羸",
    "T25n1509_017:0183c11": "瘦？」仙人答王：「我雖得五欲，常自憶念林間",
    "T25n1509_017:0183c12": "閑靜，諸仙遊處，不能去心。」王自思惟：「若我",
    "T25n1509_017:0183c13": "強違其志，違志為苦，苦極則死。本以求除",
    "T25n1509_017:0183c14": "旱患，今已得之，當復何緣強奪其志？」即發",
    "T25n1509_017:0183c15": "遣之。既還山中，精進不久，還得五通。佛告",
    "T25n1509_017:0183c16": "諸比丘：「一角仙人，我身是也；婬女者，耶輸陀",
    "T25n1509_017:0183c17": "羅是。爾時以歡喜丸惑我，我未斷結，為之",
    "T25n1509_017:0183c18": "所惑；今復欲以藥歡喜丸惑我，不可得",
    "T25n1509_017:0183c19": "也！」以是事故，知細軟觸法，能動仙人，何況",
    "T25n1509_017:0183c20": "愚夫？如是種種因緣，是名呵細滑欲。如是",
    "T25n1509_017:0183c21": "呵五欲。除五蓋者。復次，貪欲之人，去道",
    "T25n1509_017:0183c22": "甚遠。所以者何？欲為種種惱亂住處，若心著",
    "T25n1509_017:0183c23": "貪欲，無由近道。如除欲蓋偈所說：",
    "T25n1509_017:0183c24": "「入道慚愧人，　　持鉢福眾生；",
    "T25n1509_017:0183c25": "云何縱塵欲？　　沈沒於五情！",
    "T25n1509_017:0183c26": "著鎧持刀杖，　　見敵而退走；",
    "T25n1509_017:0183c27": "如是怯弱人，　　舉世所輕笑。",
    "T25n1509_017:0183c28": "比丘為乞士，　　除髮著袈裟；",
    "T25n1509_017:0183c29": "五情馬所制，　　取笑亦如是。",
    "T25n1509_017:0184a01": "又如豪貴人，　　盛服以嚴身；",
    "T25n1509_017:0184a02": "而行乞衣食，　　取笑於眾人。",
    "T25n1509_017:0184a03": "比丘除飾好，　　毀形以攝心；",
    "T25n1509_017:0184a04": "而更求欲樂，　　取笑亦如是！",
    "T25n1509_017:0184a05": "已捨五欲樂，　　棄之而不顧；",
    "T25n1509_017:0184a06": "如何還欲得？　　如愚自食吐！",
    "T25n1509_017:0184a07": "如是貪欲人，　　不知觀本願，",
    "T25n1509_017:0184a08": "亦不識好醜，　　狂醉於渴愛。",
    "T25n1509_017:0184a09": "慚愧尊重法，　　一切皆已棄，",
    "T25n1509_017:0184a10": "賢智所不親，　　愚騃所愛近。",
    "T25n1509_017:0184a11": "諸欲求時苦，　　得之多怖畏，",
    "T25n1509_017:0184a12": "失時懷熱惱，　　一切無樂時。",
    "T25n1509_017:0184a13": "諸欲患如是，　　以何當捨之？",
    "T25n1509_017:0184a14": "得諸禪定樂，　　則不為所欺。",
    "T25n1509_017:0184a15": "欲樂著無厭，　　以何能滅除？",
    "T25n1509_017:0184a16": "若得不淨觀，　　此心自然無。",
    "T25n1509_017:0184a17": "著欲不自覺，　　以何悟其心？",
    "T25n1509_017:0184a18": "當觀老病死，　　爾乃出四淵。",
    "T25n1509_017:0184a19": "諸欲難放捨，　　何以能遠之？",
    "T25n1509_017:0184a20": "若能樂善法，　　此欲自然息。",
    "T25n1509_017:0184a21": "諸欲難可解，　　何以能釋之？",
    "T25n1509_017:0184a22": "觀身得實相，　　則不為所縛。",
    "T25n1509_017:0184a23": "如是諸觀法，　　能滅諸欲火；",
    "T25n1509_017:0184a24": "譬如大澍雨，　　野火無在者！」",
    "T25n1509_017:0184a25": "如是等種種因緣，滅除欲蓋。瞋恚蓋者，失",
    "T25n1509_017:0184a26": "諸善法之本，墮諸惡道之因，諸樂之怨家，",
    "T25n1509_017:0184a27": "善心之大賊，種種惡口之府藏。如佛教瞋弟",
    "T25n1509_017:0184a28": "子偈言：",
    "T25n1509_017:0184a29": "「汝當知思惟，　　受身及處胎，",
    "T25n1509_017:0184b01": "穢惡之幽苦，　　既生之艱難！",
    "T25n1509_017:0184b02": "既思得此意，　　而復不滅瞋，",
    "T25n1509_017:0184b03": "則當知此輩，　　則是無心人！",
    "T25n1509_017:0184b04": "若無罪報果，　　亦無諸呵責，",
    "T25n1509_017:0184b05": "猶當應慈忍，　　何況苦果劇！",
    "T25n1509_017:0184b06": "當觀老病死，　　一切無免者；",
    "T25n1509_017:0184b07": "當起慈悲心，　　云何惡加物？",
    "T25n1509_017:0184b08": "眾生相怨賊，　　斫刺受苦毒；",
    "T25n1509_017:0184b09": "云何修善人，　　而復加惱害？",
    "T25n1509_017:0184b10": "常當行慈悲，　　定心修諸善；",
    "T25n1509_017:0184b11": "不當懷惡意，　　侵害於一切！",
    "T25n1509_017:0184b12": "若勤修道法，　　惱害則不行，",
    "T25n1509_017:0184b13": "善惡勢不竝，　　如水火相背。",
    "T25n1509_017:0184b14": "瞋恚來覆心，　　不知別好醜，",
    "T25n1509_017:0184b15": "亦不識利害，　　不知畏惡道。",
    "T25n1509_017:0184b16": "不計他苦惱，　　不覺身心疲，",
    "T25n1509_017:0184b17": "先自受苦因，　　然後及他人。",
    "T25n1509_017:0184b18": "若欲滅瞋恚，　　當思惟慈心，",
    "T25n1509_017:0184b19": "獨處自清閑，　　息事滅因緣。",
    "T25n1509_017:0184b20": "當畏老病死，　　九種瞋惱除，",
    "T25n1509_017:0184b21": "如是思惟慈，　　則得滅瞋毒！」",
    "T25n1509_017:0184b22": "如是等種種因緣，除瞋恚蓋。睡眠蓋者，能",
    "T25n1509_017:0184b23": "破今世三事：欲樂、利樂、福德。能破今世、後世、",
    "T25n1509_017:0184b24": "究竟樂，與死無異，唯有氣息。如一菩薩以",
    "T25n1509_017:0184b25": "偈呵眠睡弟子言：",
    "T25n1509_017:0184b26": "「汝起勿抱臭身臥，　　種種不淨假名人！",
    "T25n1509_017:0184b27": "如得重病箭入體，　　諸苦痛集安可眠！",
    "T25n1509_017:0184b28": "一切世間死火燒，　　汝當求出安可眠！",
    "T25n1509_017:0184b29": "如人被縛將去殺，　　災害垂至安可眠！",
    "T25n1509_017:0184c01": "結賊不滅害未除，　　如共毒蛇同室宿，",
    "T25n1509_017:0184c02": "亦如臨陣白刃間，　　爾時安可而睡眠！",
    "T25n1509_017:0184c03": "眠為大闇無所見，　　日日侵誑奪人明，",
    "T25n1509_017:0184c04": "以眠覆心無所識，　　如是大失安可眠！」",
    "T25n1509_017:0184c05": "如是等種種因緣，呵睡眠蓋。掉、悔蓋者，",
    "T25n1509_017:0184c06": "掉之為法，破出家心。如人攝心，猶不能",
    "T25n1509_017:0184c07": "住，何況掉散？掉散之人，如無鉤醉象，決",
    "T25n1509_017:0184c08": "鼻駱駝，不可禁制。如偈說：",
    "T25n1509_017:0184c09": "「汝已剃頭著染衣，　　執持瓦鉢行乞食，",
    "T25n1509_017:0184c10": "云何樂著戲掉法？　　既無法利失世樂！」",
    "T25n1509_017:0184c11": "悔法者，如犯大罪人，常懷畏怖，悔箭入",
    "T25n1509_017:0184c12": "心，堅不可拔。如偈說：",
    "T25n1509_017:0184c13": "「不應作而作，　　應作而不作；",
    "T25n1509_017:0184c14": "悔惱火所燒，　　後世墮惡道。",
    "T25n1509_017:0184c15": "若人罪能悔，　　已悔則放捨，",
    "T25n1509_017:0184c16": "如是心安樂，　　不應常念著！",
    "T25n1509_017:0184c17": "若有二種悔，　　不作若已作，",
    "T25n1509_017:0184c18": "以是悔著心，　　是則愚人相！",
    "T25n1509_017:0184c19": "不以心悔故，　　不作而能作；",
    "T25n1509_017:0184c20": "諸惡事已作，　　不能令不作。」",
    "T25n1509_017:0184c21": "如是等種種因緣，呵掉、悔蓋。疑蓋者，以",
    "T25n1509_017:0184c22": "疑覆心故，於諸法中不得定心；定心無",
    "T25n1509_017:0184c23": "故，於佛法中空無所得。譬如人入寶山，若",
    "T25n1509_017:0184c24": "無手者，無所能取。如說疑義偈言：",
    "T25n1509_017:0184c25": "「如人在岐道，　　疑惑無所趣；",
    "T25n1509_017:0184c26": "諸法實相中，　　疑亦復如是。",
    "T25n1509_017:0184c27": "疑故不懃求，　　諸法之實相，",
    "T25n1509_017:0184c28": "是疑從癡生，　　惡中之弊惡！",
    "T25n1509_017:0184c29": "善不善法中，　　生死及涅槃，",
    "T25n1509_017:0185a01": "定實真有法，　　於中莫生疑！",
    "T25n1509_017:0185a02": "汝若生疑心，　　死王獄吏縛；",
    "T25n1509_017:0185a03": "如師子搏鹿，　　不能得解脫！",
    "T25n1509_017:0185a04": "在世雖有疑，　　當隨妙善法，",
    "T25n1509_017:0185a05": "譬如觀岐道，　　利好者應逐！」",
    "T25n1509_017:0185a06": "如是等種種因緣故，應捨疑蓋。棄是五",
    "T25n1509_017:0185a07": "蓋，譬如負債得脫，重病得差，飢餓之地",
    "T25n1509_017:0185a08": "得至豐國，如從獄得出，如於惡賊中得",
    "T25n1509_017:0185a09": "自免濟，安隱無患；行者亦如是，除却五蓋，",
    "T25n1509_017:0185a10": "其心安隱，清淨快樂。譬如日月，以五事覆",
    "T25n1509_017:0185a11": "曀：煙、雲、塵、霧、羅睺阿修羅手障，則不能明",
    "T25n1509_017:0185a12": "照；人心亦如是，為五蓋所覆，自不能利，",
    "T25n1509_017:0185a13": "亦不能益人。若能呵五欲，除五蓋，行五",
    "T25n1509_017:0185a14": "法：欲、精進、念、巧慧、一心。行此五法，得五支，",
    "T25n1509_017:0185a15": "成就初禪。「欲」名欲於欲界中出，欲得初禪。",
    "T25n1509_017:0185a16": "「精進」名離家持戒，初夜後夜，專精不懈，節",
    "T25n1509_017:0185a17": "食，攝心，不令馳散。「念」名念初禪樂，知欲",
    "T25n1509_017:0185a18": "界不淨，狂惑可賤，初禪為尊重可貴。「巧慧」",
    "T25n1509_017:0185a19": "名觀察籌量欲界樂、初禪樂輕重得失。「一心」",
    "T25n1509_017:0185a20": "名常繫心緣中，不令分散。復次，專求初禪，",
    "T25n1509_017:0185a21": "放捨欲樂；譬如患怨，常欲滅除，則不為怨",
    "T25n1509_017:0185a22": "之所害也。如佛為著欲婆羅門說：「我本觀",
    "T25n1509_017:0185a23": "欲：欲為怖畏、憂苦因緣，欲為少樂，其苦甚",
    "T25n1509_017:0185a24": "多。」欲為魔網，纏綿難出；欲為燒熱，乾竭諸",
    "T25n1509_017:0185a25": "樂，譬如樹林四邊火起；欲為如臨火坑，",
    "T25n1509_017:0185a26": "甚可怖畏；如逼毒蛇；如怨賊拔刀；如惡",
    "T25n1509_017:0185a27": "羅剎；如惡毒入口；如吞銷銅；如三流狂",
    "T25n1509_017:0185a28": "象；如臨大深坑；如師子斷道；如摩竭魚",
    "T25n1509_017:0185a29": "開口。諸欲亦如是，甚可怖畏！若著諸欲，令",
    "T25n1509_017:0185b01": "人惱苦。著欲之人，亦如獄囚，如鹿在圍，如",
    "T25n1509_017:0185b02": "鳥入網，如魚吞鉤，如豺搏狗，如烏在",
    "T25n1509_017:0185b03": "鵄群，如蛇值野猪，如鼠在猫中，如群盲",
    "T25n1509_017:0185b04": "人臨坑，如蠅著熱油，如𤻝人在陣，如",
    "T25n1509_017:0185b05": "躄人遭火，如入沸醎河，如舐蜜塗刀，如",
    "T25n1509_017:0185b06": "四衢臠肉，如薄覆刀林，如華覆不淨，如蜜",
    "T25n1509_017:0185b07": "塗毒甕，如毒蛇篋，如夢虛誑，如假借當歸，",
    "T25n1509_017:0185b08": "如幻誑小兒，如焰無實，如沒大水，如船",
    "T25n1509_017:0185b09": "入摩竭魚口，如雹害穀，如礔礰臨人。諸",
    "T25n1509_017:0185b10": "欲亦如是，虛誑無實，無牢無強，樂少苦多。欲",
    "T25n1509_017:0185b11": "為魔軍，破諸善功德，常為劫害眾生故",
    "T25n1509_017:0185b12": "出。如是等種種諸喻，呵五欲，除五蓋，行五",
    "T25n1509_017:0185b13": "法，得至初禪。問曰：八背捨、八勝處、十一切",
    "T25n1509_017:0185b14": "入、四無量心、諸定三昧，如是等種種定，不名",
    "T25n1509_017:0185b15": "波羅蜜，何以但言禪波羅蜜？答曰：此諸定功",
    "T25n1509_017:0185b16": "德，都是思惟修。禪，秦言思惟修。言禪波羅",
    "T25n1509_017:0185b17": "蜜，一切皆攝。復次，禪最大如王，說禪則攝",
    "T25n1509_017:0185b18": "一切，說餘定則不攝。何以故？是四禪中智、",
    "T25n1509_017:0185b19": "定等而樂；未到地、中間地，智多而定少；無色",
    "T25n1509_017:0185b20": "界定多而智少，是處非樂。譬如車，一輪強，一",
    "T25n1509_017:0185b21": "輪弱，則不安隱；智、定不等，亦如是。復次，是四",
    "T25n1509_017:0185b22": "禪處有四等心、五神通、背捨、勝處、一切處、無",
    "T25n1509_017:0185b23": "諍三昧、願智、頂禪、自在定、練禪、十四變化心、",
    "T25n1509_017:0185b24": "般舟般、諸菩薩三昧：首楞嚴等——略說則百二",
    "T25n1509_017:0185b25": "十，諸佛三昧：不動等——略說則百八，及佛得道、",
    "T25n1509_017:0185b26": "捨壽。如是等種種功德、妙定，皆在禪中。以是",
    "T25n1509_017:0185b27": "故，禪名波羅蜜，餘定不名波羅蜜。問曰：汝",
    "T25n1509_017:0185b28": "先言呵五欲，除五蓋，行五法，得初禪。修",
    "T25n1509_017:0185b29": "何事、依何道，能得初禪？答曰：依不淨觀、安",
    "T25n1509_017:0185c01": "那般那念等諸定門。如《禪經》禪義偈中說：",
    "T25n1509_017:0185c02": "「離欲及惡法，　　有覺并有觀，",
    "T25n1509_017:0185c03": "離生得喜樂，　　是人入初禪。",
    "T25n1509_017:0185c04": "已得離婬火，　　則獲清涼定；",
    "T25n1509_017:0185c05": "如人大熱悶，　　入冷池則樂。",
    "T25n1509_017:0185c06": "如貧得寶藏，　　大喜覺動心；",
    "T25n1509_017:0185c07": "分別則為觀，　　入初禪亦然。",
    "T25n1509_017:0185c08": "知二法亂心，　　雖善而應離，",
    "T25n1509_017:0185c09": "如大水澄靜，　　波蕩亦無見。",
    "T25n1509_017:0185c10": "譬如人大極，　　安隱睡臥時，",
    "T25n1509_017:0185c11": "若有喚呼聲，　　其心大惱亂。",
    "T25n1509_017:0185c12": "攝心入禪時，　　以覺觀為惱；",
    "T25n1509_017:0185c13": "是故除覺觀，　　得入一識處。",
    "T25n1509_017:0185c14": "內心清淨故，　　定生得喜樂，",
    "T25n1509_017:0185c15": "得入此二禪，　　喜勇心大悅！",
    "T25n1509_017:0185c16": "攝心第一定，　　寂然無所念，",
    "T25n1509_017:0185c17": "患喜欲棄之，　　亦如捨覺觀。",
    "T25n1509_017:0185c18": "由受故有喜，　　失喜則生憂，",
    "T25n1509_017:0185c19": "離喜，樂身受，　　捨念及方便。",
    "T25n1509_017:0185c20": "聖人得能捨，　　餘人捨為難。",
    "T25n1509_017:0185c21": "若能知樂患，　　見不動大安，",
    "T25n1509_017:0185c22": "憂喜先已除，　　苦樂今亦斷。",
    "T25n1509_017:0185c23": "捨念清淨心，　　入第四禪中。",
    "T25n1509_017:0185c24": "第三禪中樂，　　無常動故苦，",
    "T25n1509_017:0185c25": "欲界中斷憂，　　初二禪除喜，",
    "T25n1509_017:0185c26": "是故佛世尊，　　第四禪中說，",
    "T25n1509_017:0185c27": "先已斷憂喜，　　今則除苦樂。」",
    "T25n1509_017:0185c28": "復次，持戒清淨，閑居獨處，守攝諸根，初夜後",
    "T25n1509_017:0185c29": "夜，專精思惟，棄捨外樂，以禪自娛。離諸欲",
    "T25n1509_017:0186a01": "不善法，依未到地，得初禪。初禪，如《阿毘曇》",
    "T25n1509_017:0186a02": "說：「禪有四種：一、味相應，二、淨，三、無漏，四、初",
    "T25n1509_017:0186a03": "禪所攝報得五眾。」是中行者入淨、無漏。二禪、",
    "T25n1509_017:0186a04": "三禪、四禪亦如是。如佛所說：「若有比丘離",
    "T25n1509_017:0186a05": "諸欲及惡不善法，有覺、有觀，離生喜樂，入初",
    "T25n1509_017:0186a06": "禪。」「諸欲」者，所愛著色等五欲，思惟分別；呵欲，",
    "T25n1509_017:0186a07": "如先說。「惡不善法」者，貪欲等五蓋。離此內",
    "T25n1509_017:0186a08": "外二事故，得初禪。初禪相：有覺、有觀、喜、樂、一",
    "T25n1509_017:0186a09": "心。「有覺、有觀」者，得初禪中未曾所得善法功",
    "T25n1509_017:0186a10": "德故，心大驚悟。常為欲火所燒，得初禪時",
    "T25n1509_017:0186a11": "如入清涼池；又如貧人卒得寶藏。行者思",
    "T25n1509_017:0186a12": "惟，分別欲界過罪，知初禪利益功德甚多，心",
    "T25n1509_017:0186a13": "大歡喜，是名「有覺、有觀」。問曰：有覺、有觀，為",
    "T25n1509_017:0186a14": "一法？是二法耶？答曰：二法。麁心初念，是名",
    "T25n1509_017:0186a15": "為覺；細心分別，是名為觀。譬如撞鐘，初聲",
    "T25n1509_017:0186a16": "大時名為覺，後聲微細名為觀。問曰：如《阿",
    "T25n1509_017:0186a17": "毘曇》說「欲界乃至初禪，一心中覺、觀相應」，今",
    "T25n1509_017:0186a18": "云何言「麁心初念名為覺，細心分別名為觀」？",
    "T25n1509_017:0186a19": "答曰：二法雖在一心，二相不俱；覺時，觀不",
    "T25n1509_017:0186a20": "明了；觀時，覺不明了。譬如日出，眾星不現；",
    "T25n1509_017:0186a21": "一切心心數法，隨時受名，亦復如是。如佛",
    "T25n1509_017:0186a22": "說：「若斷一法，我證汝得阿那含。一法者，所",
    "T25n1509_017:0186a23": "謂慳貪。」實應說五下分結盡得阿那含，云",
    "T25n1509_017:0186a24": "何言「但斷一法」？以是人慳貪偏多，諸餘結",
    "T25n1509_017:0186a25": "使皆從而生；是故慳盡，餘結亦斷。覺、觀隨時",
    "T25n1509_017:0186a26": "受名，亦復如是。行者知是覺觀雖是善法，",
    "T25n1509_017:0186a27": "而嬈亂定心。心欲離故，呵是覺觀，作是念：",
    "T25n1509_017:0186a28": "「覺觀嬈動禪心，譬如清水，波盪則無所見；",
    "T25n1509_017:0186a29": "又如疲極之人，得息欲睡，傍人喚呼，種種惱",
    "T25n1509_017:0186b01": "亂。攝心內定，覺觀嬈動，亦復如是。」如是等",
    "T25n1509_017:0186b02": "種種因緣呵覺觀。「覺觀滅，內清淨，繫心一處，",
    "T25n1509_017:0186b03": "無覺無觀，定生喜樂，入二禪。」既得二禪，得",
    "T25n1509_017:0186b04": "二禪中未曾所得無比喜樂。「覺觀滅」者，知覺",
    "T25n1509_017:0186b05": "觀過罪故滅。「內清淨」者，入深禪定，信捨初",
    "T25n1509_017:0186b06": "禪覺觀所得利重，所失甚少，所獲大多，繫心",
    "T25n1509_017:0186b07": "一緣，故名內清淨。行者觀喜之過，亦如覺",
    "T25n1509_017:0186b08": "觀；隨所喜處，多喜多憂。所以者何？如貧人",
    "T25n1509_017:0186b09": "得寶，歡喜無量；一旦失之，其憂亦深，喜即",
    "T25n1509_017:0186b10": "轉而成憂，是故當捨。「離此喜故，行捨、念、智，",
    "T25n1509_017:0186b11": "受身樂。是樂聖人能得能捨，一心在樂，入",
    "T25n1509_017:0186b12": "第三禪。」「捨」者，捨喜心，不復悔。「念、智」者，既得",
    "T25n1509_017:0186b13": "三禪中樂，不令於樂生患。「受身樂」者，是三",
    "T25n1509_017:0186b14": "禪樂，遍身皆受。「聖人能得能捨」者，此樂世間",
    "T25n1509_017:0186b15": "第一，能生心著，凡夫少能捨者。以是故，佛",
    "T25n1509_017:0186b16": "說行慈果報，遍淨地中第一。行者觀樂之",
    "T25n1509_017:0186b17": "失，亦如觀喜，知心不動處，最為第一。若有",
    "T25n1509_017:0186b18": "動處，是則有苦；行者以第三禪樂動故，求",
    "T25n1509_017:0186b19": "不動處。「以斷苦樂，先滅憂喜故，不苦不樂，",
    "T25n1509_017:0186b20": "捨念清淨，入第四禪。」是四禪中無苦無樂，但",
    "T25n1509_017:0186b21": "有不動智慧。以是故，說第四禪「捨念清淨」。",
    "T25n1509_017:0186b22": "第三禪樂動故說苦，是故第四禪中說「斷苦",
    "T25n1509_017:0186b23": "樂」。如佛說：「過一切色相，不念別相，滅有",
    "T25n1509_017:0186b24": "對相，得入無邊虛空處。」行者作是念：「若無",
    "T25n1509_017:0186b25": "色，則無飢、渴、寒、熱之苦。是身色麁重弊惡，虛",
    "T25n1509_017:0186b26": "誑非實，先世因緣和合，報得此身，種種苦惱",
    "T25n1509_017:0186b27": "之所住處，云何當得免此身患？當觀此",
    "T25n1509_017:0186b28": "身中虛空。」常觀身空，如籠、如甑，常念不",
    "T25n1509_017:0186b29": "捨，則得度色，不復見身。如內身空，外色",
    "T25n1509_017:0186c01": "亦爾，是時能觀無量無邊空；得此觀已，無",
    "T25n1509_017:0186c02": "苦無樂，其心轉增。如鳥閉著瓶中，瓶破得",
    "T25n1509_017:0186c03": "出，是名空處定。是空無量無邊，以識緣",
    "T25n1509_017:0186c04": "之，緣多則散，能破於定。行者觀虛空緣受、",
    "T25n1509_017:0186c05": "想、行、識，如病、如癰、如瘡、如刺，無常、苦、空、無",
    "T25n1509_017:0186c06": "我，欺誑和合則有，非是實也。如是念已，捨",
    "T25n1509_017:0186c07": "虛空緣，但緣識。云何而緣？現前識，緣過去、",
    "T25n1509_017:0186c08": "未來無量無邊識。是識無量無邊，如虛空無",
    "T25n1509_017:0186c09": "量無邊，是名識處定。是識無量無邊，以識",
    "T25n1509_017:0186c10": "緣之，識多則散，能破於定。行者觀是緣識",
    "T25n1509_017:0186c11": "受、想、行、識，如病、如癰、如瘡、如刺，無常、苦、空、",
    "T25n1509_017:0186c12": "無我，欺誑和合而有，非實有也。如是觀已，",
    "T25n1509_017:0186c13": "則破識相。是呵識處，讚無所有處，破諸識",
    "T25n1509_017:0186c14": "相，繫心在無所有中，是名無所有處定。無",
    "T25n1509_017:0186c15": "所有處緣受、想、行、識，如病、如癰、如瘡、如刺，",
    "T25n1509_017:0186c16": "無常、苦、空、無我，欺誑和合而有，非實有也。如",
    "T25n1509_017:0186c17": "是思惟，無想處如癰，有想處如病、如癰、如",
    "T25n1509_017:0186c18": "瘡、如刺；第一妙處，是非有想非無想處。問",
    "T25n1509_017:0186c19": "曰：非有想非無想處，有受、想、行、識，云何言非",
    "T25n1509_017:0186c20": "有想非無想？答曰：是中有想微細難覺故，謂",
    "T25n1509_017:0186c21": "為「非有想」；有想故「非無想」。凡夫心謂得諸法",
    "T25n1509_017:0186c22": "實相，是為涅槃；佛法中雖知有想，因其本",
    "T25n1509_017:0186c23": "名，名為「非有想非無想處」。問曰：云何是無",
    "T25n1509_017:0186c24": "想？答曰：無想有三種：一、無想定，二、滅受定，",
    "T25n1509_017:0186c25": "三、無想天。凡夫人欲滅心，入無想定；佛弟",
    "T25n1509_017:0186c26": "子欲滅心，入滅受定。是諸禪定有二種：若",
    "T25n1509_017:0186c27": "有漏，若無漏。有漏，即是凡夫所行，如上說；無",
    "T25n1509_017:0186c28": "漏，是十六聖行。若有漏道，依上地邊離下",
    "T25n1509_017:0186c29": "地欲；若無漏道，離自地欲及上地。以是故，",
    "T25n1509_017:0187a01": "凡夫於有頂處不得離欲，更無上地邊故。",
    "T25n1509_017:0187a02": "若佛弟子欲離欲界欲，欲界煩惱思惟斷九",
    "T25n1509_017:0187a03": "種：上、中、下——上上、上中、上下，中上、中中、中下，",
    "T25n1509_017:0187a04": "下上、下中、下下。斷此九種故，佛弟子若依",
    "T25n1509_017:0187a05": "有漏道欲得初禪，是時於未到地九無礙",
    "T25n1509_017:0187a06": "道、八解脫道中，現在修有漏道，未來修有漏、",
    "T25n1509_017:0187a07": "無漏道。第九解脫道中，於未到地現在修",
    "T25n1509_017:0187a08": "有漏道，未來修未到地有漏、無漏道，及初禪",
    "T25n1509_017:0187a09": "邊地有漏。若無漏道欲得初禪，亦如是。若",
    "T25n1509_017:0187a10": "依有漏道離初禪欲，於第二禪邊地九無",
    "T25n1509_017:0187a11": "礙道、八解脫道中，現在修二禪邊地有漏，",
    "T25n1509_017:0187a12": "未來修二禪邊地有漏道，亦修無漏初禪",
    "T25n1509_017:0187a13": "及眷屬。第九解脫道中，於第二禪邊地，現",
    "T25n1509_017:0187a14": "在修二禪邊地有漏道，未來修二禪邊地，初",
    "T25n1509_017:0187a15": "禪無漏及眷屬，二禪淨、無漏。若無漏道離初",
    "T25n1509_017:0187a16": "禪欲，九無礙道、八解脫道中，現在修自地",
    "T25n1509_017:0187a17": "無漏道，未來修初禪及眷屬有漏、無漏道。第",
    "T25n1509_017:0187a18": "九解脫道中，現在修自地無漏道，未來修初",
    "T25n1509_017:0187a19": "禪及眷屬有漏、無漏道，及修二禪淨、無漏。乃",
    "T25n1509_017:0187a20": "至無所有處離欲時，亦如是。非有想非無想",
    "T25n1509_017:0187a21": "處離欲時，九無礙道、八解脫道中，但修一",
    "T25n1509_017:0187a22": "切無漏道。第九解脫道中，修三界善根及無",
    "T25n1509_017:0187a23": "漏道；除無心定。修有二種：一、得修，二、行修。",
    "T25n1509_017:0187a24": "得修，名本所不得而今得；未來世修自事，",
    "T25n1509_017:0187a25": "亦修餘事。行修，名曾得，於現前修；未來亦",
    "T25n1509_017:0187a26": "爾，不修餘。如是等種種諸禪定中修。復次，",
    "T25n1509_017:0187a27": "禪定相，略說有二十三種：八味、八淨、七無漏。",
    "T25n1509_017:0187a28": "復有六因：相應因、共因、相似因、遍因、報因、",
    "T25n1509_017:0187a29": "名因。一一無漏，七無漏因是相似因；自地中",
    "T25n1509_017:0187b01": "增相應因、共有因。初味定初味定因，乃至後",
    "T25n1509_017:0187b02": "味定後味定因。淨亦如是。四緣：因緣、次第緣、",
    "T25n1509_017:0187b03": "緣緣、增上緣。因緣者，如上說。初禪無漏定，",
    "T25n1509_017:0187b04": "次第生六種定：一、初禪淨，二、無漏；二禪、三禪",
    "T25n1509_017:0187b05": "亦如是。二禪無漏定，次第生八種定：自地淨、",
    "T25n1509_017:0187b06": "無漏；初禪淨、無漏；三禪、四禪亦如是。三禪無",
    "T25n1509_017:0187b07": "漏定，次第生十種：自地二，下地四，上地四。",
    "T25n1509_017:0187b08": "第四禪、空處亦如是。識處無漏定，次第生九",
    "T25n1509_017:0187b09": "種：自地二，下地四，上地三。無所有處無漏定，",
    "T25n1509_017:0187b10": "次第生七種：自地二，下地四，上地一。非有想",
    "T25n1509_017:0187b11": "非無想處淨次第生六心：自地二，下地四。",
    "T25n1509_017:0187b12": "諸淨地亦如是，又皆益自地味。初禪味，次第",
    "T25n1509_017:0187b13": "二種：味、淨。乃至非想非非想處味，亦如是。淨、",
    "T25n1509_017:0187b14": "無漏禪，一切處緣。味禪緣自地中味，亦緣",
    "T25n1509_017:0187b15": "淨；愛無無漏緣故，不緣無漏。淨、無漏根",
    "T25n1509_017:0187b16": "本無色定，不緣下地有漏。名因、增上緣，通",
    "T25n1509_017:0187b17": "一切。四無量心、三背捨、八勝處、八一切處，皆",
    "T25n1509_017:0187b18": "緣欲界。五神通緣欲、色界；餘各隨所緣。滅",
    "T25n1509_017:0187b19": "受想定無所緣。一切四禪中有練法，以無",
    "T25n1509_017:0187b20": "漏練有漏故，得四禪心自在。能以無漏第",
    "T25n1509_017:0187b21": "四禪練有漏第四禪，然後第三、第二、第一禪，",
    "T25n1509_017:0187b22": "皆以自地無漏練自地有漏。問曰：何以名",
    "T25n1509_017:0187b23": "「練禪」？答曰：諸聖人樂無漏定，不樂有漏；離",
    "T25n1509_017:0187b24": "欲時，淨有漏不樂而自得；今欲除其滓穢",
    "T25n1509_017:0187b25": "故，以無漏練之。譬如煉金去其穢，無",
    "T25n1509_017:0187b26": "漏練有漏亦復如是，從無漏禪起入淨禪，",
    "T25n1509_017:0187b27": "如是數數，是名為「煉」。復次，諸禪中有頂禪，何",
    "T25n1509_017:0187b28": "以故名「頂」？有二種阿羅漢：壞法、不壞法。不壞",
    "T25n1509_017:0187b29": "法阿羅漢，於一切深禪定得自在，能起頂",
    "T25n1509_017:0187c01": "禪。得是頂禪，能轉壽為富，轉富為壽。復",
    "T25n1509_017:0187c02": "有願智、四辯、無諍三昧。願智者，願欲知三",
    "T25n1509_017:0187c03": "世事，隨所願則知。此願智二處攝：欲界、第",
    "T25n1509_017:0187c04": "四禪。四辯者，法辯、辭辯，二處攝：欲界、初禪；",
    "T25n1509_017:0187c05": "餘二辯，九地攝：欲界、四禪、四無色定。無諍三",
    "T25n1509_017:0187c06": "昧者，令他心不起諍，五處攝：欲界及四禪。",
    "T25n1509_017:0187c07": "問曰：得諸禪更有餘法耶？答曰：味定生亦",
    "T25n1509_017:0187c08": "得，退亦得。淨禪生時得，離欲時得。無漏離",
    "T25n1509_017:0187c09": "欲時得，退時得。九地無漏定：四禪、三無色定、",
    "T25n1509_017:0187c10": "未到地、禪中間，能斷結使。未到地、禪中間，捨",
    "T25n1509_017:0187c11": "根相應。若人成就禪，下地變化心亦成就。如",
    "T25n1509_017:0187c12": "初禪成就，有二種變化心：一者、初禪，二者、",
    "T25n1509_017:0187c13": "欲界。二禪：三種。三禪：四種。四禪：五種。若二禪、",
    "T25n1509_017:0187c14": "三禪、四禪中欲聞、見、觸時，皆用梵世識，識",
    "T25n1509_017:0187c15": "滅時則止。四無量意、五神通、八背捨、八勝處、",
    "T25n1509_017:0187c16": "十一切入，九次第定、九相、十想、三三昧、三解",
    "T25n1509_017:0187c17": "脫門、三無漏根、三十七品，如是等諸功德，皆",
    "T25n1509_017:0187c18": "禪波羅蜜中生，是中應廣說。問曰：應說禪",
    "T25n1509_017:0187c19": "波羅蜜，何以但說禪？答曰：禪是波羅蜜之",
    "T25n1509_017:0187c20": "本。得是禪已，憐愍眾生，內心中有種種禪",
    "T25n1509_017:0187c21": "定妙樂而不知求，乃在外法不淨苦中求",
    "T25n1509_017:0187c22": "樂。如是觀已，生大悲心，立弘誓願：「我當",
    "T25n1509_017:0187c23": "令眾生皆得禪定內樂，離不淨樂；依此禪",
    "T25n1509_017:0187c24": "樂已，次令得佛道樂。」是時禪定得名波",
    "T25n1509_017:0187c25": "羅蜜。復次，於此禪中不受味，不求報，不",
    "T25n1509_017:0187c26": "隨報生，為調心故入禪；以智慧方便，還",
    "T25n1509_017:0187c27": "生欲界，度脫一切眾生，是時禪名為波羅",
    "T25n1509_017:0187c28": "蜜。復次，菩薩入深禪定，一切天人不能知",
    "T25n1509_017:0187c29": "其心所依、所緣，見、聞、覺、知法中心不動。如《毘",
    "T25n1509_017:0188a01": "摩羅鞊經》中，為舍利弗說宴坐法：「不依",
    "T25n1509_017:0188a02": "身，不依心，不依三界，於三界中不得身、",
    "T25n1509_017:0188a03": "心，是為宴坐。」復次，若人聞禪定樂勝於人",
    "T25n1509_017:0188a04": "天樂，便捨欲樂求禪定，是為自求樂利，不",
    "T25n1509_017:0188a05": "足奇也。菩薩則不然，但為眾生，欲令",
    "T25n1509_017:0188a06": "慈悲心淨，不捨眾生。菩薩禪，禪中皆發大",
    "T25n1509_017:0188a07": "悲心。禪有極妙內樂，而眾生捨之而求外",
    "T25n1509_017:0188a08": "樂。譬如大富盲人，多有伏藏，不知不見而",
    "T25n1509_017:0188a09": "行乞求。智者愍其自有妙物，不能知見",
    "T25n1509_017:0188a10": "而從他乞。眾生亦如是，心中自有種種禪",
    "T25n1509_017:0188a11": "定樂而不知發，反求外樂。復次，菩薩知諸",
    "T25n1509_017:0188a12": "法實相故，入禪中心安隱，不著味；諸餘外",
    "T25n1509_017:0188a13": "道，雖入禪定，心不安隱，不知諸法實故，",
    "T25n1509_017:0188a14": "著禪味。問曰：阿羅漢、辟支佛俱不著味，何",
    "T25n1509_017:0188a15": "以不得禪波羅蜜？答曰：阿羅漢、辟支佛雖",
    "T25n1509_017:0188a16": "不著味，無大悲心故，不名禪波羅蜜，又",
    "T25n1509_017:0188a17": "復不能盡行諸禪。菩薩盡行諸禪，麁細、大",
    "T25n1509_017:0188a18": "小、深淺、內緣、外緣，一切盡行。以是故，菩薩心",
    "T25n1509_017:0188a19": "中名禪波羅蜜，餘人但名禪。復次，外道、聲聞、",
    "T25n1509_017:0188a20": "菩薩皆得禪定。而外道禪中有三種患：或味",
    "T25n1509_017:0188a21": "著，或邪見，或憍慢；聲聞禪中慈悲薄，於諸法",
    "T25n1509_017:0188a22": "中，不以利智貫達諸法實相，獨善其身，",
    "T25n1509_017:0188a23": "斷諸佛種；菩薩禪中無此事，欲集一切諸",
    "T25n1509_017:0188a24": "佛法故，於諸禪中不忘眾生，乃至昆虫",
    "T25n1509_017:0188a25": "常加慈念。如釋迦文尼佛，本為螺髻仙人，",
    "T25n1509_017:0188a26": "名尚闍利。常行第四禪，出入息斷，在一樹",
    "T25n1509_017:0188a27": "下坐，兀然不動。鳥見如此，謂之為木，即",
    "T25n1509_017:0188a28": "於髻中生卵。是菩薩從禪覺，知頭上有",
    "T25n1509_017:0188a29": "鳥卵，即自思惟：「若我起動，鳥母必不復來；鳥",
    "T25n1509_017:0188b01": "母不來，鳥卵必壞。」即還入禪，至鳥子飛去，",
    "T25n1509_017:0188b02": "爾乃起。復次，除菩薩，餘人欲界心不得次",
    "T25n1509_017:0188b03": "第入禪。菩薩行禪波羅蜜，於欲界心次第",
    "T25n1509_017:0188b04": "入禪。何以故？菩薩世世修諸功德，結使心",
    "T25n1509_017:0188b05": "薄，心柔軟故。復次，餘人得總相智慧能離欲，",
    "T25n1509_017:0188b06": "如無常觀、苦觀、不淨觀；菩薩於一切法中，能",
    "T25n1509_017:0188b07": "別相分別離欲。如五百仙人飛行時，聞甄",
    "T25n1509_017:0188b08": "陀羅女歌聲，心著狂醉，皆失神足，一時墮地。",
    "T25n1509_017:0188b09": "如聲聞聞緊陀羅王屯崙摩彈琴歌聲，以",
    "T25n1509_017:0188b10": "諸法實相讚佛。是時，須彌山及諸樹木皆動；",
    "T25n1509_017:0188b11": "大迦葉等諸大弟子，皆於座上不能自安。",
    "T25n1509_017:0188b12": "天須菩薩問大迦葉：「汝最耆年，行頭陀第",
    "T25n1509_017:0188b13": "一，今何故不能制心自安？」大迦葉答曰：「我",
    "T25n1509_017:0188b14": "於人天諸欲，心不傾動，是菩薩無量功德報",
    "T25n1509_017:0188b15": "聲，又復以智慧變化作聲，所不能忍。若八",
    "T25n1509_017:0188b16": "方風起，不能令須彌山動；劫盡時毘藍風",
    "T25n1509_017:0188b17": "至，吹須彌山令如腐草。」以是故，知菩薩",
    "T25n1509_017:0188b18": "於一切法中，別相觀得離諸欲。諸餘人等",
    "T25n1509_017:0188b19": "但得禪之名字，不得波羅蜜。復次，餘人知",
    "T25n1509_017:0188b20": "菩薩入出禪心，不能知住禪心所緣所到、",
    "T25n1509_017:0188b21": "知諸法深淺。阿羅漢、辟支佛尚不能知，何",
    "T25n1509_017:0188b22": "況餘人？譬如象王渡水，入時出時，足跡可",
    "T25n1509_017:0188b23": "見；在水中時，不可得知。若得初禪，同得",
    "T25n1509_017:0188b24": "初禪人能知，而不能知菩薩入初禪。有人",
    "T25n1509_017:0188b25": "得二禪，觀知得初禪心，了了知，不能知菩",
    "T25n1509_017:0188b26": "薩入初禪心；乃至非有想非無想處亦如",
    "T25n1509_017:0188b27": "是。復次，超越三昧中，從初禪起入第三禪，",
    "T25n1509_017:0188b28": "第三禪中起入虛空處，虛空處起入無所",
    "T25n1509_017:0188b29": "有處。二乘唯能超一，不能超二；菩薩自",
    "T25n1509_017:0188c01": "在超，從初禪起，或入三禪如常法，或時入",
    "T25n1509_017:0188c02": "第四禪，或入空處、識處、無所有處，或非有想",
    "T25n1509_017:0188c03": "非無想處，或入滅受想定；滅受想定起，或",
    "T25n1509_017:0188c04": "入無所有處，或識處、空處，四禪乃至初禪；或",
    "T25n1509_017:0188c05": "時超一，或時超二，乃至超九。聲聞不能",
    "T25n1509_017:0188c06": "超二，何以故？智慧、功德、禪定力薄故。譬如二",
    "T25n1509_017:0188c07": "種師子：一、黃師子，二、白髮師子。黃師子雖",
    "T25n1509_017:0188c08": "亦能超，不如白髮師子王。如是等種種",
    "T25n1509_017:0188c09": "因緣，分別禪波羅蜜。復次，爾時菩薩常入禪",
    "T25n1509_017:0188c10": "定，攝心不動，不生覺觀，亦能為十方一切",
    "T25n1509_017:0188c11": "眾生，以無量音聲說法而度脫之，是名禪",
    "T25n1509_017:0188c12": "波羅蜜。問曰：如《經》中說：「先有覺觀思惟，然",
    "T25n1509_017:0188c13": "後能說法。」入禪定中，無語、覺觀，不應得",
    "T25n1509_017:0188c14": "說法；汝今云何言「常在禪定中，不生覺觀",
    "T25n1509_017:0188c15": "而為眾生說法」？答曰：生死人法，入禪定，先",
    "T25n1509_017:0188c16": "以語、覺觀，然後說法。法身菩薩離生死身，",
    "T25n1509_017:0188c17": "知一切諸法常住，如禪定相，不見有亂；",
    "T25n1509_017:0188c18": "法身菩薩變化無量身為眾生說法，而菩",
    "T25n1509_017:0188c19": "薩心無所分別。如阿修羅琴，常自出聲，隨",
    "T25n1509_017:0188c20": "意而作，無人彈者；此亦無散心、亦無攝心，",
    "T25n1509_017:0188c21": "是福德報生故，隨人意出聲。法身菩薩亦",
    "T25n1509_017:0188c22": "如是，無所分別，亦無散心，亦無說法相。",
    "T25n1509_017:0188c23": "是無量福德、禪定、智慧因緣故，是法身菩薩，",
    "T25n1509_017:0188c24": "種種法音隨應而出。慳貪心多，聞說布施之",
    "T25n1509_017:0188c25": "聲；破戒、瞋恚、懈怠、亂心、愚癡之人，各各聞說",
    "T25n1509_017:0188c26": "持戒、忍辱、禪定、智慧之聲。聞是法已，各各思",
    "T25n1509_017:0188c27": "惟，漸以三乘而得度脫。復次，菩薩觀一切",
    "T25n1509_017:0188c28": "法，若亂、若定，皆是不二相。餘人除亂求定。",
    "T25n1509_017:0188c29": "何以故？以亂法中起瞋想，於定法中生著",
    "T25n1509_017:0189a01": "想。如欝陀羅伽仙人得五通，日日飛到國",
    "T25n1509_017:0189a02": "王宮中食。王大夫人如其國法，捉足而禮。",
    "T25n1509_017:0189a03": "夫人手觸，即失神通。從王求車，乘駕而出，",
    "T25n1509_017:0189a04": "還其本處。入林樹間，更求五通，一心專至；",
    "T25n1509_017:0189a05": "垂當得時，有鳥在樹上急鳴，以亂其意。捨",
    "T25n1509_017:0189a06": "樹至水邊求定，復聞魚鬪動水之聲。此人",
    "T25n1509_017:0189a07": "求禪不得，即生瞋恚：「我當盡殺魚、鳥！」此人",
    "T25n1509_017:0189a08": "久後思惟得定，生非有想非無想處；於彼",
    "T25n1509_017:0189a09": "壽盡，下生作飛狸，殺諸魚、鳥，作無量罪，墮",
    "T25n1509_017:0189a10": "三惡道。是為禪定中著心因緣。外道如此，",
    "T25n1509_017:0189a11": "佛弟子中亦有。一比丘得四禪，生增上慢",
    "T25n1509_017:0189a12": "謂得四道。得初禪時，謂是須陀洹；第二禪",
    "T25n1509_017:0189a13": "時，謂是斯陀含；第三禪時，謂是阿那含；第四",
    "T25n1509_017:0189a14": "禪時，謂得阿羅漢。恃是而止，不復求進。命",
    "T25n1509_017:0189a15": "欲盡時，見有四禪中陰相來，便生邪見，謂：",
    "T25n1509_017:0189a16": "「無涅槃，佛為欺我。」惡邪生故，失四禪中陰，",
    "T25n1509_017:0189a17": "便見阿鼻泥犁中陰相，命終即生阿鼻地",
    "T25n1509_017:0189a18": "獄。諸比丘問佛：「某甲比丘阿蘭若，命終生何",
    "T25n1509_017:0189a19": "處？」佛言：「是人生阿鼻泥犁中！」諸比丘皆大",
    "T25n1509_017:0189a20": "驚怪：「此人坐禪、持戒，所由爾耶？」佛言：「此人增",
    "T25n1509_017:0189a21": "上慢，得四禪時，謂得四道故。臨命終時，見",
    "T25n1509_017:0189a22": "四禪中陰相，便生邪見，謂無涅槃；我是阿",
    "T25n1509_017:0189a23": "羅漢，今還復生，佛為虛誑。是時即見阿鼻泥",
    "T25n1509_017:0189a24": "犁中陰相，命終即生阿鼻地獄中。」是時，佛",
    "T25n1509_017:0189a25": "說偈言：",
    "T25n1509_017:0189a26": "「多聞持戒禪，　　未得無漏法；",
    "T25n1509_017:0189a27": "雖有此功德，　　此事不可信！」",
    "T25n1509_017:0189a28": "是比丘受是惡道苦。是故知取亂相，能生",
    "T25n1509_017:0189a29": "瞋等煩惱；取定相，能生著。菩薩不取亂相，",
    "T25n1509_017:0189b01": "亦不取禪定相，亂、定相一故，是名禪波羅",
    "T25n1509_017:0189b02": "蜜。如初禪相，離欲除蓋，攝心一處。是菩薩",
    "T25n1509_017:0189b03": "利根智慧觀故，於五蓋無所捨，於禪定相",
    "T25n1509_017:0189b04": "無所取，諸法相空故。云何於五蓋無所",
    "T25n1509_017:0189b05": "捨？貪欲蓋非內非外，亦不兩中間。何以故？",
    "T25n1509_017:0189b06": "若內法有，不應待外生。若外法有，於我亦",
    "T25n1509_017:0189b07": "無患。若兩中間有，兩間則無處。亦不從先",
    "T25n1509_017:0189b08": "世來，何以故？一切法無來故。如童子無有",
    "T25n1509_017:0189b09": "欲，若先世有者，小亦應有。以是故，知先世",
    "T25n1509_017:0189b10": "不來，亦不至後世；不從諸方來，亦不常自",
    "T25n1509_017:0189b11": "有；不一分中，非遍身中；亦不從五塵",
    "T25n1509_017:0189b12": "來，亦不從五情出。無所從生，無所從滅。",
    "T25n1509_017:0189b13": "是貪欲，若先生，若後生，若一時生，是事不然。",
    "T25n1509_017:0189b14": "何以故？若先有生，後有貪欲，是中不應貪",
    "T25n1509_017:0189b15": "欲生，未有貪欲故。若後有生，先有貪欲，則",
    "T25n1509_017:0189b16": "生無所生。若一時生，則無生者、無生處，生",
    "T25n1509_017:0189b17": "者、生處無分別故。復次，是貪欲、貪欲者，不一",
    "T25n1509_017:0189b18": "不異。何以故？離貪欲，貪欲者不可得；離貪",
    "T25n1509_017:0189b19": "欲者，貪欲不可得，是但從和合因緣生。和",
    "T25n1509_017:0189b20": "合因緣生法，即是自性空。如是貪欲、貪欲者",
    "T25n1509_017:0189b21": "異不可得。若一，貪欲、貪欲者，則無分別。如是",
    "T25n1509_017:0189b22": "等種種因緣，貪欲生不可得。若法無生，是法",
    "T25n1509_017:0189b23": "亦無滅；不生、不滅故，則無定、無亂。如是觀",
    "T25n1509_017:0189b24": "貪欲蓋，則與禪為一；餘蓋亦如是。若得諸",
    "T25n1509_017:0189b25": "法實相，觀五蓋則無所有，是時便知五蓋",
    "T25n1509_017:0189b26": "實相即是禪實相，禪實相即是五蓋。菩薩",
    "T25n1509_017:0189b27": "如是能知五欲及五蓋，禪定及支一相，無",
    "T25n1509_017:0189b28": "所依入禪定，是為禪波羅蜜。復次，若菩薩行",
    "T25n1509_017:0189b29": "禪波羅蜜時，五波羅蜜和合助成，是名禪波",
    "T25n1509_017:0189c01": "羅蜜。復次，菩薩以禪波羅蜜力得神通，一",
    "T25n1509_017:0189c02": "念之頃，不起於定，能供養十方諸佛華香、",
    "T25n1509_017:0189c03": "珍寶種種供養。復次，菩薩以禪波羅蜜力，變",
    "T25n1509_017:0189c04": "身無數，遍入五道，以三乘法教化眾生。復",
    "T25n1509_017:0189c05": "次，菩薩入禪波羅蜜中，除諸惡不善法入",
    "T25n1509_017:0189c06": "初禪，乃至非有想非無想定。其心調柔，一一禪",
    "T25n1509_017:0189c07": "中行大慈大悲；以慈悲因緣，拔無量劫中",
    "T25n1509_017:0189c08": "罪；得諸法實相智故，為十方諸佛及大菩",
    "T25n1509_017:0189c09": "薩所念。復次，菩薩入禪波羅蜜中，以天眼",
    "T25n1509_017:0189c10": "觀十方五道中眾生：見生色界中者，受禪定",
    "T25n1509_017:0189c11": "樂味，還墮禽獸中受種種苦。復見欲界諸",
    "T25n1509_017:0189c12": "天，七寶池中華香自娛，後墮醎沸屎地獄中。",
    "T25n1509_017:0189c13": "見人中多聞、世智辯聰，不得道故，還墮",
    "T25n1509_017:0189c14": "猪羊畜獸中，無所別知。如是等種種失",
    "T25n1509_017:0189c15": "大樂、得大苦，失大利、得大衰，失尊貴、得",
    "T25n1509_017:0189c16": "卑賤。於此眾生生悲心，漸漸增廣，得成大",
    "T25n1509_017:0189c17": "悲；不惜身命，為眾生故，懃行精進，以求佛",
    "T25n1509_017:0189c18": "道。復次，不亂、不味故，名禪波羅蜜。如佛告",
    "T25n1509_017:0189c19": "舍利弗：「菩薩般若波羅蜜中住，具足禪波羅",
    "T25n1509_017:0189c20": "蜜，不亂、不味故。」問曰：云何名亂？答曰：亂有二",
    "T25n1509_017:0189c21": "種：一者、微，二者、麁。微者，有三種：一、愛多，二、",
    "T25n1509_017:0189c22": "慢多，三、見多。云何愛多？得禪定樂，其心樂著",
    "T25n1509_017:0189c23": "愛味。云何慢多？得禪定時，自謂難事已",
    "T25n1509_017:0189c24": "得，而以自高。云何見多？以我見等入禪定，",
    "T25n1509_017:0189c25": "分別取相，是實餘妄語。是三，名為微細亂。",
    "T25n1509_017:0189c26": "從是因緣，於禪定退，起三毒，是為麁亂。味",
    "T25n1509_017:0189c27": "者，初得禪定，一心愛著，是為味。問曰：一切",
    "T25n1509_017:0189c28": "煩惱皆能染著，何以故但名愛為味？答曰：",
    "T25n1509_017:0189c29": "愛與禪相似。何以故？禪則攝心堅住，愛亦專",
    "T25n1509_017:0190a01": "著難捨。又初求禪時，心專欲得，愛之為性，",
    "T25n1509_017:0190a02": "欲樂專求，欲與禪定不相違故。既得禪",
    "T25n1509_017:0190a03": "定，深著不捨，則壞禪定。譬如施人物，必",
    "T25n1509_017:0190a04": "望現報，則無福德；於禪受味，愛著於禪，",
    "T25n1509_017:0190a05": "亦復如是。是故但以愛名味，不以餘結為",
    "T25n1509_017:0190a06": "味。",
    "T25n1509_017:0190a07": "大智度論卷第十七"
}