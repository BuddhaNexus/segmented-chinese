{
    "X62n1185_002:0377b16": "徑中徑又徑卷二",
    "X62n1185_002:0377b18": "　　起信法",
    "X62n1185_002:0377b19": "疑誤門",
    "X62n1185_002:0377b20": "人聞易行之說。往往疑而不修。即修行已久者。亦",
    "X62n1185_002:0377b21": "有中道游移。疑情日起。或墮前功。或趨外道。因疑",
    "X62n1185_002:0377b22": "而誤。流弊無窮。失往生淨土。原非即能成佛。所恃",
    "X62n1185_002:0377b23": "者常不離佛。永無退轉。必能成佛而後已。為把穩",
    "X62n1185_002:0377b24": "生涯耳。智者十疑論。天如或問。雲棲四十八問答。",
    "X62n1185_002:0377c01": "不憚往復辯論。至明至切。此三種現擬專刻。間有",
    "X62n1185_002:0377c02": "節取數條。載入他門者。此門惟採昔賢問難雜說",
    "X62n1185_002:0377c03": "著於篇。以斷其疑。以正其誤。輯疑誤門。",
    "X62n1185_002:0377c04": "五代永明壽禪師。戒無證誤人。勿輕淨土。設問曰。但",
    "X62n1185_002:0377c05": "見性悟道。便超生死。何用繫念彼佛。求生他方。答曰。",
    "X62n1185_002:0377c06": "真修行人。應自審察。如人飲水。冷暖自知。今存龜鑑。",
    "X62n1185_002:0377c07": "以破多惑。諸仁者當觀自己行解。見性悟道。受如來",
    "X62n1185_002:0377c08": "記。紹祖師位。能如馬鳴龍樹否。得無礙辯才。證法華",
    "X62n1185_002:0377c09": "三昧。能如天台智者否。宗說皆通。行解兼修。能如忠",
    "X62n1185_002:0377c10": "國師否。此諸大士。皆明垂言教。深勸往生。蓋是自利",
    "X62n1185_002:0377c11": "利他。豈肯誤人自誤。況大雄讚嘆。金口丁甯。希從昔",
    "X62n1185_002:0377c12": "賢。恭稟佛敕。定不謬誤也。往生傳所載古今高士事",
    "X62n1185_002:0377c13": "蹟。顯著非一。宜勤勸覽。及自照知。又當自度。臨命終",
    "X62n1185_002:0377c14": "時。生死去住。定得自在否。自無始來惡業重障。定不",
    "X62n1185_002:0377c15": "現前此一報身定脫輪迴否。三塗惡道異類中行。出",
    "X62n1185_002:0377c16": "沒自由。定無苦惱否。天上人間。十方世界。隨意寄託。",
    "X62n1185_002:0377c17": "定無滯礙否。若也了了自信得及。何善如之。若其未",
    "X62n1185_002:0377c18": "也。莫以一時貢高。卻致永劫沉淪。自失善利。將復尤",
    "X62n1185_002:0377c19": "誰。嗚呼哀哉。何嗟及矣。",
    "X62n1185_002:0377c20": "慈昭宗主淨土十門告誡云。念佛人臨終三疑不生",
    "X62n1185_002:0377c21": "土淨。一者疑我生來作業極重。修行日淺。恐不得生。",
    "X62n1185_002:0377c22": "二者疑我雖念彌陀。或有心願未了。及貪瞋癡未息。",
    "X62n1185_002:0377c23": "恐不得生。三者疑我雖念彌陀。臨命終時。恐佛不來",
    "X62n1185_002:0377c24": "迎接。有此三疑。因疑成障。失其正念。不得往生。故念",
    "X62n1185_002:0378a01": "佛之人。切要諦信佛經明旨。勿生疑心。經云。念阿彌",
    "X62n1185_002:0378a02": "陀佛一聲。滅八十億劫生死重罪。上至一心不亂。下",
    "X62n1185_002:0378a03": "至十念成功。接向九蓮。令辭五濁。苟能心心不昧。念",
    "X62n1185_002:0378a04": "念無差。則情疑永斷。決定往生矣。",
    "X62n1185_002:0378a05": "龍舒淨土文曰。人驟聞淨土之景象。多不信之。無足",
    "X62n1185_002:0378a06": "怪也。蓋拘於目前所見。遂謂目前所不見者亦如此",
    "X62n1185_002:0378a07": "而已。且如陋巷糞壤之居者。安知有廣廈之清淨。小",
    "X62n1185_002:0378a08": "器藜藿之食者。安知有食前之方丈。敝篋錙銖之蓄",
    "X62n1185_002:0378a09": "者。安知有天府之充溢。故處此娑婆濁世。不信有清",
    "X62n1185_002:0378a10": "淨佛土。所以生長於胞胎。不知彼有蓮華之化生。壽",
    "X62n1185_002:0378a11": "不過百年。不知彼有河沙之壽數。衣食必由於營作。",
    "X62n1185_002:0378a12": "不知彼有自然之衣食。快樂常雜於憂惱。不知彼有",
    "X62n1185_002:0378a13": "純一之快樂。然則佛之所言。不可以目前所不見而",
    "X62n1185_002:0378a14": "不信也。況佛切戒人以妄語。必不自妄語以誑人。世",
    "X62n1185_002:0378a15": "人妄語者。非以規利。則以避害。佛無求於世。何規利",
    "X62n1185_002:0378a16": "之有。佛視死生如刀斫虗空。何避害之有。是佛無所",
    "X62n1185_002:0378a17": "用其妄語也。世間中人以上者。猶不肯妄語以喪其",
    "X62n1185_002:0378a18": "行止。況佛乎。其言可信。無足疑者。故先賢云。佛言不",
    "X62n1185_002:0378a19": "信。何言可信。昔有以忠臣為奸黨者。刻之於石。天雷",
    "X62n1185_002:0378a20": "擊之。今以金寶綵色鐫刻裝繪以為輪藏。貯佛之言。",
    "X62n1185_002:0378a21": "供以香華。嚴以神龍。使其言之妄。則又甚於奸黨之",
    "X62n1185_002:0378a22": "碑。何為歷千百歲而天雷不擊之哉。以其言之誠也。",
    "X62n1185_002:0378a23": "言之誠而不信。將何俟哉。是故淨土之說。更無可疑",
    "X62n1185_002:0378a24": "者。況自古及今。修此者感應甚多。尤不可不信也。",
    "X62n1185_002:0378b01": "又曰。儒者或以釋氏之徒無戒行。故輕其教。而因以",
    "X62n1185_002:0378b02": "不信淨土。是不然。豈可以道士不肖而輕老子。士人",
    "X62n1185_002:0378b03": "不肖而輕孔子。智者尚不以人廢言。況可以其徒而",
    "X62n1185_002:0378b04": "輕其教乎。釋氏之教。有世間法。有出世間法。其世間",
    "X62n1185_002:0378b05": "法與吾儒同者。不可以縷數。姑舉其大者言之。釋氏",
    "X62n1185_002:0378b06": "之所以孳孳訓世人者。無非戒惡勸善。而吾儒何嘗",
    "X62n1185_002:0378b07": "不戒惡勸善哉。且以目前言之。佛以殺生偷盜邪淫",
    "X62n1185_002:0378b08": "為身三業。而孔子言勝殘去殺。詩人言文王德及鳥",
    "X62n1185_002:0378b09": "獸昆蟲。是豈不戒殺哉。盜固不在所言矣。孔子言吾",
    "X62n1185_002:0378b10": "未見好德如好色者。詩人刺不好德而悅美色。是豈",
    "X62n1185_002:0378b11": "不戒邪淫哉。佛以妄言綺語兩舌惡口為口四業。孔",
    "X62n1185_002:0378b12": "子謂人而無信。不知其可。豈不戒妄言也。謂巧言令",
    "X62n1185_002:0378b13": "色鮮矣仁。豈不戒綺語也。書稱爾無面從。退有後言。",
    "X62n1185_002:0378b14": "豈不戒兩舌也。惡口謂之惡怒之聲。尚未至於穢語。",
    "X62n1185_002:0378b15": "荀子謂傷人之言。深於矛戟。是未嘗不戒惡怒之口",
    "X62n1185_002:0378b16": "也。佛又以貪瞋癡為意三業。孔子謂見得思議。是則",
    "X62n1185_002:0378b17": "戒貪矣。謂伯夷叔齊不念舊惡。是則戒瞋矣。謂困而",
    "X62n1185_002:0378b18": "不學。民斯為下。是則戒癡矣。由此言之。儒釋未嘗不",
    "X62n1185_002:0378b19": "同也。其不同者。唯儒家止於世間法。釋氏又有出世",
    "X62n1185_002:0378b20": "間法。儒家止於世間法。故獨言一世而歸之於天。釋",
    "X62n1185_002:0378b21": "氏又有出世間法。故知累世而見眾生業緣之本末。",
    "X62n1185_002:0378b22": "此其所不同耳。欲知釋氏之所長。須看楞嚴。楞伽。圓",
    "X62n1185_002:0378b23": "覺。與無蓋障菩薩所問經。及曉金剛經之理。未能如",
    "X62n1185_002:0378b24": "是而遂非之。則孔子所謂。不知而作之者。可不戒哉。",
    "X62n1185_002:0378c01": "誠如是。則釋氏為可信矣。其言淨土。烏可以不信哉。",
    "X62n1185_002:0378c02": "所謂出世間法。淨土尤其要者。不可以不勉也。",
    "X62n1185_002:0378c03": "又曰。世有專於參禪者云。惟心淨土。豈復更有淨土。",
    "X62n1185_002:0378c04": "自性阿彌。不必更見阿彌。此言似是而非也。何則。西",
    "X62n1185_002:0378c05": "方淨土。有理有蹟。論其理。則能淨其心。故一切皆淨。",
    "X62n1185_002:0378c06": "誠為唯心淨土矣。論其蹟。則實有極樂世界。佛丁甯",
    "X62n1185_002:0378c07": "詳復言之。豈妄語哉。人人可以成佛。所謂自性阿彌",
    "X62n1185_002:0378c08": "者。固不妄矣。然猝未能至此。譬如良材可以雕刻佛",
    "X62n1185_002:0378c09": "像。而極其華麗。必加以雕刻之功。然後能成。不可遽",
    "X62n1185_002:0378c10": "指良材而遂謂極物象之華麗也。是所謂唯心淨土。",
    "X62n1185_002:0378c11": "而無復更有淨土。自性阿彌。不必更見阿彌者非也。",
    "X62n1185_002:0378c12": "又或信有淨土。而泥唯心之說。乃謂西方不足生者。",
    "X62n1185_002:0378c13": "謂參禪悟性。超佛越祖。阿彌不足見者。皆失之矣。何",
    "X62n1185_002:0378c14": "則。此言甚高。竊恐不易到。彼西方淨土。無貪無戀。無",
    "X62n1185_002:0378c15": "瞋無癡。吾心能無貪無戀無瞋無癡乎。彼西方淨土。",
    "X62n1185_002:0378c16": "思衣得衣。思食得食。欲靜則靜。欲去則去。吾思衣而",
    "X62n1185_002:0378c17": "無衣。則寒惱其心。思食而無食。則譏惱其心。欲靜而",
    "X62n1185_002:0378c18": "不得靜。則羣動惱其心。欲去而不得去。則繫累惱其",
    "X62n1185_002:0378c19": "心。是所謂唯心淨土者。誠不易到也。彼阿彌阿佛。福",
    "X62n1185_002:0378c20": "重山海。力挈天地。變地獄為蓮華。易於反掌。觀無盡",
    "X62n1185_002:0378c21": "之世界。如在目前。吾之福力。尚不能自為。常恐宿業",
    "X62n1185_002:0378c22": "深重。墜於地獄。況乃變作蓮華乎。隔壁之事。猶不能",
    "X62n1185_002:0378c23": "知。況乃見無盡世界乎。是所謂自性阿彌者。誠不易",
    "X62n1185_002:0378c24": "到也。然則吾心可以為淨土。而猝未能為淨土。吾性",
    "X62n1185_002:0379a01": "可以為阿彌。而猝未能為阿彌。烏得忽淨土而不修。",
    "X62n1185_002:0379a02": "捨阿彌而不欲見乎故修西方。見佛而得道則甚易。",
    "X62n1185_002:0379a03": "若止在此世界。欲參禪悟性。超佛越祖為甚難。況修",
    "X62n1185_002:0379a04": "淨土者。不礙於參禪。何參禪者必薄淨土而不修也。",
    "X62n1185_002:0379a05": "大阿彌陀經云。十方有無量菩薩。往生阿彌陀佛國。",
    "X62n1185_002:0379a06": "彼菩薩尚俗往生。我何人哉。不欲生彼。是果勝於諸",
    "X62n1185_002:0379a07": "菩薩乎。由此言之。唯心淨土自性彌陀者。大而不要。",
    "X62n1185_002:0379a08": "高而不切。修未到者。誤人多矣。不若脚踏實地。持誦",
    "X62n1185_002:0379a09": "修行。則人人必生淨土。徑脫輪迴。與虗言無實者。天",
    "X62n1185_002:0379a10": "地相遠矣。",
    "X62n1185_002:0379a11": "又曰。佛眼見無量劫事。故自古及今。無所不見。又戒",
    "X62n1185_002:0379a12": "人妄語。必不自妄語以誑人。又戒人有我。必不自有",
    "X62n1185_002:0379a13": "我以誇人。故其言誠可師法。按楞嚴經云。有十種仙。",
    "X62n1185_002:0379a14": "皆壽千萬載。數盡復入輪迴。為不曾了得真性。故與",
    "X62n1185_002:0379a15": "六道眾生。同名七趣。是皆輪迴中人也。世人學仙者。",
    "X62n1185_002:0379a16": "萬不得一。縱使得之。亦不免輪迴。為著於形神而不",
    "X62n1185_002:0379a17": "能捨去也。且形神者。乃真性中所現之妄想。非為真",
    "X62n1185_002:0379a18": "實。故寒山詩云。饒汝得仙人。恰似守屍鬼。非若佛家",
    "X62n1185_002:0379a19": "之生死自如。而無所拘也。近自數百年來。得仙者唯",
    "X62n1185_002:0379a20": "鍾離呂公。而學鍾離呂公者。豈止千萬。自予親知間。",
    "X62n1185_002:0379a21": "數亦不少。終皆死亡。埋於下土。是平生空費心力。終",
    "X62n1185_002:0379a22": "無所益也。欲求長生。莫如淨土。生淨土者。壽數無量。",
    "X62n1185_002:0379a23": "其為長生也大矣。不知修此法門。而學神仙。是捨目",
    "X62n1185_002:0379a24": "前之美玉。而求不可必得之碔砆。豈不惑哉。或云淨",
    "X62n1185_002:0379b01": "土乃閉眼後事。有何證驗。答云。淨土傳備載感應。豈",
    "X62n1185_002:0379b02": "無證驗哉。況神仙者。有所得。則甚祕而不傳。以謂泄",
    "X62n1185_002:0379b03": "天機而有罪。佛法門唯恐傳之不廣。直欲度盡眾生",
    "X62n1185_002:0379b04": "而後已。是其慈悲廣大不易測量。非神仙可比也。",
    "X62n1185_002:0379b05": "又曰。人有不信因果。從而不信淨土者。夫因果烏可",
    "X62n1185_002:0379b06": "以不信乎。經云。要知前世因。今生受者是。要知後世",
    "X62n1185_002:0379b07": "果。今生作者是。若不信此語。何不以目前之事觀之。",
    "X62n1185_002:0379b08": "人生所以有貧富。有貴賤。有苦樂勞逸。有榮辱壽夭。",
    "X62n1185_002:0379b09": "其禍福種種不同。雖曰天命。天豈私於人哉。葢以人",
    "X62n1185_002:0379b10": "前生所為不同。故今生受報亦不同。而天特主之耳。",
    "X62n1185_002:0379b11": "是以此身謂之報身。報身者。報我前世所為。故生此",
    "X62n1185_002:0379b12": "身也。天何容心哉。譬如人有功罪。當受賞罰於官府。",
    "X62n1185_002:0379b13": "官府豈私於人哉。特以有功當賞。有罪當罰。而主之",
    "X62n1185_002:0379b14": "耳。豈以賞罰。無故而加於人。世間官府。猶不以賞罰",
    "X62n1185_002:0379b15": "無故加人。況天地造化。豈以禍福而無故加於人乎。",
    "X62n1185_002:0379b16": "是知以前世所為有善惡。故以禍福而報之也。以其",
    "X62n1185_002:0379b17": "不能純乎善。故不得純受其福報。乃有富貴而苦夭",
    "X62n1185_002:0379b18": "者。有貧賤而受樂者。有榮寵而悴辱者。其為果報各",
    "X62n1185_002:0379b19": "隨其所為。如影從形。如響應聲。纖毫不差。故云種桃",
    "X62n1185_002:0379b20": "得桃。種李得李。未有種麻而得豆。種黍而得稷者。唯",
    "X62n1185_002:0379b21": "種時少。收穫時多。故作善惡時甚小。受禍福之報甚",
    "X62n1185_002:0379b22": "大。故云春種一粒粟。秋收萬顆子。人生為善惡。果報",
    "X62n1185_002:0379b23": "還如此。葢造化自然之理也。此理可信。則淨土之說",
    "X62n1185_002:0379b24": "必可信。何則。二者皆佛言也。佛誠言於因果。必不妄",
    "X62n1185_002:0379c01": "言於淨土。故因不信因果。從而不信淨土者。此可以",
    "X62n1185_002:0379c02": "解其惑矣。",
    "X62n1185_002:0379c03": "又曰。人有見目前善惡未有報者。遂不信因果。而因",
    "X62n1185_002:0379c04": "以不信淨土。殊不知善惡未有報者。非無報也。但遲",
    "X62n1185_002:0379c05": "速耳。佛嘗謂阿難云。人有今世為善死墮地獄者。今",
    "X62n1185_002:0379c06": "世為惡死生天堂者。阿難問何故。佛言今世為善死",
    "X62n1185_002:0379c07": "墮地獄者。今世之善未熟。前世之惡已熟也。今世為",
    "X62n1185_002:0379c08": "惡死生天堂者。今世之惡未熟。前世之善已熟也。熟",
    "X62n1185_002:0379c09": "處先受報。譬如欠債。急處先還。左氏謂欒武子有德",
    "X62n1185_002:0379c10": "可以庇其子。故其子黶雖為惡而可以免禍。黶之子",
    "X62n1185_002:0379c11": "盈為善。而黶之惡乃累之。故盈雖善而及於難。止於",
    "X62n1185_002:0379c12": "世間目前可見者言之。善惡之報。尚有如此者。況隔",
    "X62n1185_002:0379c13": "世乎。書曰。天道福善禍淫。老子曰。天網恢恢。疏而不",
    "X62n1185_002:0379c14": "漏。是三教皆言此理。但有遲速耳。豈可以目前未見",
    "X62n1185_002:0379c15": "果報。而遂不信因果。因以不信淨土乎。",
    "X62n1185_002:0379c16": "又曰。或者疑之云。人此間念佛。西方七寶池中。如何",
    "X62n1185_002:0379c17": "便生蓮華一朵。予告曰。此不難知也。譬如大明鏡。凡",
    "X62n1185_002:0379c18": "有物來。便現其影。鏡何嘗容心哉。以其明而自然耳。",
    "X62n1185_002:0379c19": "阿彌陀佛國中。清淨明潔。自然照見十方世界。猶如",
    "X62n1185_002:0379c20": "明鏡覩其面像。是故此間念佛。西方七寶池。自然生",
    "X62n1185_002:0379c21": "蓮華一朵。無足疑也。或者又疑之云。念往生真言者。",
    "X62n1185_002:0379c22": "阿彌陀佛常住其頂。衛護其人。若無量世界。有無量",
    "X62n1185_002:0379c23": "眾生念此真言。阿彌陀佛豈能一一徧往其頂乎。曰。",
    "X62n1185_002:0379c24": "亦自然耳。譬如天上一月。普現一切水中。豈不自然",
    "X62n1185_002:0380a01": "哉。或者修行精進。疑之云。又有臨終之時。佛與菩薩",
    "X62n1185_002:0380a02": "來迎。且如十方世界。有無量眾生精進。烏能皆知其",
    "X62n1185_002:0380a03": "期而往迎乎。曰。亦自然耳。譬如天上一日。普照無量",
    "X62n1185_002:0380a04": "境界。豈不自然哉。況佛之威神。不止如日月乎。則徧",
    "X62n1185_002:0380a05": "住其頂。徧知其期。何足疑哉。",
    "X62n1185_002:0380a06": "慧覺玉禪師曰。或謂淨土乃聖人之權方。所以接鈍",
    "X62n1185_002:0380a07": "根。化凡器也。苟能一超直入如來地。何藉於他力乎。",
    "X62n1185_002:0380a08": "答曰。佛世文殊普賢。滅後馬鳴龍樹。此土智者智覺。",
    "X62n1185_002:0380a09": "皆發願往生。應盡是鈍根乎。釋迦於大寶積經。勸父",
    "X62n1185_002:0380a10": "王淨飯并六萬釋種。皆生淨土。應盡是凡器乎。此等",
    "X62n1185_002:0380a11": "聖賢。應皆不逮今之利根勝器乎。況若以此為權。將",
    "X62n1185_002:0380a12": "何為實。權實之判。非止一途。自非教眼瞭焉。何以甄",
    "X62n1185_002:0380a13": "別。資爾有識。當信佛言。招報非輕。切勿容易。昔孫莘",
    "X62n1185_002:0380a14": "老學士始以此疑之。因會楊次公主客王敏仲侍郎。",
    "X62n1185_002:0380a15": "論道契合。遂釋其疑。次公敏仲。皆儒之學禪者。方且",
    "X62n1185_002:0380a16": "汲汲於淨土為歸依。則知淨土非聖人之權設。真禪",
    "X62n1185_002:0380a17": "侶之棲止也。",
    "X62n1185_002:0380a18": "柏庭法師曰。修淨業者常多。得其門而徑造者無幾。",
    "X62n1185_002:0380a19": "談淨土者常多。得其要而直指者或寡矣。未聞有以",
    "X62n1185_002:0380a20": "自障自蔽為說者。自障者莫若愛。自蔽者莫若疑。但",
    "X62n1185_002:0380a21": "使疑愛二心了無障礙。則淨土一門。未始間隔。無為",
    "X62n1185_002:0380a22": "子十疑論序曰。愛不重不生娑婆。念不一不生極樂。",
    "X62n1185_002:0380a23": "晉遠法師結社廬山。於淵明則招之。貴其能達而斷",
    "X62n1185_002:0380a24": "愛也。於靈運則拒之。為其心雜而念不能專也。豈非",
    "X62n1185_002:0380b01": "政以二者。為淨土之津要乎。",
    "X62n1185_002:0380b02": "無為楊次公曰。世有善士。發三種不信心不求生者。",
    "X62n1185_002:0380b03": "尤可嗟惜。一曰吾當超佛越祖。淨土不足生也。二曰",
    "X62n1185_002:0380b04": "處處皆淨土。西方不必生也。三曰極樂聖域。我輩凡",
    "X62n1185_002:0380b05": "夫不能生也。夫行海無盡。普賢願見彌陀。佛國雖空。",
    "X62n1185_002:0380b06": "維摩常修淨土。十方如來有廣舌之讚。十方菩薩有",
    "X62n1185_002:0380b07": "同往之心。試自忖量。孰與諸聖謂不足生者。何其自",
    "X62n1185_002:0380b08": "欺哉。至如龍猛。祖師也。楞伽經有預記之文。天親教",
    "X62n1185_002:0380b09": "宗也。無量論有求生之偈。慈恩通讚。首稱十勝。智者",
    "X62n1185_002:0380b10": "析理。明辨十疑。彼皆上哲。精進往生。謂不必生者。何",
    "X62n1185_002:0380b11": "其自慢哉。火車可滅。舟石不沉。現華報者。莫甚於張",
    "X62n1185_002:0380b12": "馗。十念而超勝。處入地獄者。莫速於雄俊。再甦而證",
    "X62n1185_002:0380b13": "妙因。世人愆尤未必若此。謂不能生者。何其自棄哉。",
    "X62n1185_002:0380b14": "自欺自慢。自棄己靈。流入輪迴。是誰之咎。",
    "X62n1185_002:0380b15": "天如法師淨土或問。問曰。人心易進易退。一聞警策。",
    "X62n1185_002:0380b16": "勇猛精勤。忽于目前逢一障難。便轉念頭。別求方便。",
    "X62n1185_002:0380b17": "都道淨業只是身後之事。於今目前無所利濟。從此",
    "X62n1185_002:0380b18": "身心一時放退。是亦無怪其然耶。答曰。汝之所見未",
    "X62n1185_002:0380b19": "廣也。豈不見經中道。受持佛名者。現世當獲十種勝",
    "X62n1185_002:0380b20": "利。一者晝夜常得一切諸天大力神將河沙眷屬。隱",
    "X62n1185_002:0380b21": "形守護。二者常得二十五大菩薩如觀世音等及一",
    "X62n1185_002:0380b22": "切菩薩。常隨守護。三者常得諸佛晝夜護念。阿彌陀",
    "X62n1185_002:0380b23": "佛常放光明。攝受此人。四者一切惡鬼。若夜叉。若羅",
    "X62n1185_002:0380b24": "剎。皆不能害。一切毒蛇毒龍毒藥。悉不能中。五者火",
    "X62n1185_002:0380c01": "難水難冤賊刀箭。牢獄枷鎖橫死枉生。悉皆不受。六",
    "X62n1185_002:0380c02": "者先所作業。悉皆消滅。所殺冤命。彼蒙解脫。更無執",
    "X62n1185_002:0380c03": "對。七者夜夢正直。或復夢見阿彌陀佛勝妙色像。八",
    "X62n1185_002:0380c04": "者心常歡喜。顏色光澤。氣力充盛。所作吉利。九者常",
    "X62n1185_002:0380c05": "為一切世間人民恭敬供養。歡喜禮拜。猶如敬佛。十",
    "X62n1185_002:0380c06": "者命終之時。心無怖畏。正念現前。得見阿彌陀佛及",
    "X62n1185_002:0380c07": "諸聖眾。持金蓮華。接引往生西方淨土。盡未來際。受",
    "X62n1185_002:0380c08": "勝妙樂。如上十種利益。經文具載。乃佛口之所宣也。",
    "X62n1185_002:0380c09": "既是現生來世。皆有利益。然則世出世間要緊法門。",
    "X62n1185_002:0380c10": "無如念佛者矣。但當精進。不用懷疑。",
    "X62n1185_002:0380c11": "長蘆賾禪師曰。夫如來世尊。雖分折攝二門。現居淨",
    "X62n1185_002:0380c12": "穢兩土。然本聖之意。非以娑婆國土。邱陵坑坎。五趣",
    "X62n1185_002:0380c13": "雜居。土石諸山。穢惡充滿。直為可厭。又非以極樂世",
    "X62n1185_002:0380c14": "界。黃金為地。行樹參空。樓聳七珍。華敷四色。直為可",
    "X62n1185_002:0380c15": "忻。蓋以初心入道。忍力未淳。須託淨緣以為增上。何",
    "X62n1185_002:0380c16": "則。娑婆國土。釋迦已滅。彌勒未生。極樂世界。阿彌陀",
    "X62n1185_002:0380c17": "佛現在說法。娑婆國土。觀音勢至。徒仰嘉名。極樂世",
    "X62n1185_002:0380c18": "界。彼二上人。親為勝友。娑婆國土。諸魔競作。惱亂行",
    "X62n1185_002:0380c19": "人。極樂世界。大光明中。決無魔事。娑婆國土。邪聲雜",
    "X62n1185_002:0380c20": "亂。女色妖淫。極樂世界。水鳥樹林。咸宣妙法。正報清",
    "X62n1185_002:0380c21": "清。實無女人。然則修行緣具。無若西方。淺信之人。橫",
    "X62n1185_002:0380c22": "生疑謗。切嘗論之。此方之人。無不厭俗舍之煩喧。慕",
    "X62n1185_002:0380c23": "蘭若之寂靜。故有捨家出家。則殷勤讚歎。而娑婆眾",
    "X62n1185_002:0380c24": "苦。何止俗舍之煩喧。極樂優遊。豈止蘭若之寂靜。知",
    "X62n1185_002:0381a01": "出家為美。而不願往生。其惑一也。萬里辛勤。遠求知",
    "X62n1185_002:0381a02": "識者。蓋以發明大事。決擇生死。而彌陀世尊。色心業",
    "X62n1185_002:0381a03": "勝。願力宏深。一演圓音。無不明契。願參知識而不欲",
    "X62n1185_002:0381a04": "見佛。其惑二也。叢林廣眾。皆樂棲遲。少眾道場。不欲",
    "X62n1185_002:0381a05": "依附。而極樂世界。一生補處。其數甚多。諸上善人。俱",
    "X62n1185_002:0381a06": "會一處。既欲親近叢林。而不慕清淨海眾。其惑三也。",
    "X62n1185_002:0381a07": "此方之人。上壽不過百歲。而童癡老耄。疾病相仍。昏",
    "X62n1185_002:0381a08": "沉睡眼。常居大半。菩薩猶昏隔陰。聲聞尚昧出胎。則",
    "X62n1185_002:0381a09": "尺璧寸陰。十喪其九。而未登不退。可謂寒心。西方之",
    "X62n1185_002:0381a10": "人壽命無量。一托蓮苞。更無死苦。相續無間。直至菩",
    "X62n1185_002:0381a11": "提。所以便獲阿唯越致。佛階決定可期。流轉娑婆促",
    "X62n1185_002:0381a12": "景。而不知淨土長年。其惑四也。若乃位居不退。果證",
    "X62n1185_002:0381a13": "無生。在欲無欲。居塵不塵。方能興無緣慈。運同體悲。",
    "X62n1185_002:0381a14": "迴入塵勞。和光五濁。其有淺聞單慧。或與少善相應。",
    "X62n1185_002:0381a15": "便謂永出四流。高超十地。詆訶淨土。耽戀娑婆。掩目",
    "X62n1185_002:0381a16": "空歸。宛然流浪。並肩牛馬。接武泥犂。不知自是何人。",
    "X62n1185_002:0381a17": "擬此大權菩薩。其惑五也。故經云。應當發願。願生彼",
    "X62n1185_002:0381a18": "國。則不信諸佛誠言。不願往生淨土。豈不甚迷哉。若",
    "X62n1185_002:0381a19": "夫信佛言而生淨土。則累繫之所不能拘。劫波之所",
    "X62n1185_002:0381a20": "不能害。謝人間之八苦。無天上之五衰。尚無惡道之",
    "X62n1185_002:0381a21": "名。何況有實。唯顯一乘之法。決定無三。歸依一體三",
    "X62n1185_002:0381a22": "寶。奉事十方如來。佛光照體。萬惑潛消。法味資神。六",
    "X62n1185_002:0381a23": "通具足。三十七品助道法。應念圓成。三十二應隨類",
    "X62n1185_002:0381a24": "身。徧周塵剎。周旋五趣。普被諸根。不動一心。徧行三",
    "X62n1185_002:0381b01": "昧。灑定水於三千。出眾生於火宅。自利利他。皆悉圓",
    "X62n1185_002:0381b02": "滿。然則唯心淨土。自性阿彌。蓋解脫之要門。修行之",
    "X62n1185_002:0381b03": "捷徑。是以了義大乘。無不指歸淨土。前賢後聖。自他",
    "X62n1185_002:0381b04": "皆願往生。凡以欲得度人。先須自度故也。嗚呼。人無",
    "X62n1185_002:0381b05": "遠慮。必有近憂。一失人身。萬劫深悔。故率大海眾。各",
    "X62n1185_002:0381b06": "念彌陀佛。百聲千聲。乃至萬聲。回向同緣。願生彼國。",
    "X62n1185_002:0381b07": "切冀蓮池勝會。金地法明。綺互相資。必諧斯願。操舟",
    "X62n1185_002:0381b08": "順水。更加櫓棹之功。則十萬遙程。不勞而至矣。",
    "X62n1185_002:0381b09": "蓮池大師示吳大峻曰。莫管悟與不悟。莫管有無內",
    "X62n1185_002:0381b10": "外中間。莫管止觀。莫管與他法門同與不同。既疑情",
    "X62n1185_002:0381b11": "不起。亦莫管是誰不是誰。但執持名號。一心一意無",
    "X62n1185_002:0381b12": "間斷。純一不雜做去。",
    "X62n1185_002:0381b13": "又曰。今人多好說參悟。好說了生死。不知此土了悟",
    "X62n1185_002:0381b14": "甚難。謂之竪超三界。斯陀含猶一往一來。況凡人乎。",
    "X62n1185_002:0381b15": "此土眾生多是先生西方。然後了悟。生西方一門。謂",
    "X62n1185_002:0381b16": "之橫超三界。萬無一失。",
    "X62n1185_002:0381b17": "又答吳季立曰。不必憂罪業深。不必疑根性鈍。經云。",
    "X62n1185_002:0381b18": "至心念阿彌陀佛一聲。滅八十億劫生死重罪。何",
    "X62n1185_002:0381b19": "疑乎業深。又古聖云。惟有徑路修行。但念阿彌陀佛。",
    "X62n1185_002:0381b20": "何憂乎根鈍。見方友即以此告之。",
    "X62n1185_002:0381b21": "又曰。有謂唯心淨土。無復十萬億剎外。更有極樂淨",
    "X62n1185_002:0381b22": "土。此唯心之說。原出經語。真實非謬。但引而據之者。",
    "X62n1185_002:0381b23": "錯會其旨。夫即心即境。終無心外之境。即境即心。亦",
    "X62n1185_002:0381b24": "無境外之心。既境全是心。何須定執心而斥境。撥境",
    "X62n1185_002:0381c01": "言心。未為達心者矣。或又曰。臨終所見淨土。皆是自",
    "X62n1185_002:0381c02": "心。故無淨土。不思古今念佛往生者。其臨終聖眾來",
    "X62n1185_002:0381c03": "迎。與天樂異香。幢幡樓閣等。惟彼一人獨見。可云自",
    "X62n1185_002:0381c04": "心。而一時大眾悉皆見之。有聞天樂隱隱向西而去",
    "X62n1185_002:0381c05": "者。有異香在室多日不散者。夫天樂不向他方。而西",
    "X62n1185_002:0381c06": "向以去。彼人已故。此香猶在。是得謂無淨土乎。圓照",
    "X62n1185_002:0381c07": "本禪師。人見其標名蓮品。豈得他人之心。作圓照之",
    "X62n1185_002:0381c08": "心乎。又試問汝臨終地獄相現者。非心乎。曰心也。其",
    "X62n1185_002:0381c09": "人墮地獄乎。曰墮也。夫既墮地獄。則地獄之有明矣。",
    "X62n1185_002:0381c10": "淨土獨無乎。心現地獄者。墮實有之地獄。心現淨土",
    "X62n1185_002:0381c11": "者。不生實有之淨土乎。",
    "X62n1185_002:0381c12": "又曰。士人有薄淨土而不修者曰。譬如吾輩。當以科",
    "X62n1185_002:0381c13": "名入仕。奈何作歲貢授官耶。一士人云。此喻大謬。蓮",
    "X62n1185_002:0381c14": "臺自分九品。公何不取其最上。而甘作下品乎。今進",
    "X62n1185_002:0381c15": "士科三百。亦可分上中下而九品之也。公何不取彼",
    "X62n1185_002:0381c16": "魁元。而甘作榜尾乎。上品上生。即蓮科之榜首也。故",
    "X62n1185_002:0381c17": "頌之者曰。三心圓發。諦理深明。金臺隨往。即證無生。",
    "X62n1185_002:0381c18": "其在宗門。則大徹大悟。而所謂心空及第歸者此也。",
    "X62n1185_002:0381c19": "向士人憮然曰。吾疑於是冰泮。",
    "X62n1185_002:0381c20": "又曰。一人問。釋迦如來以足指按地。即成金色世界。",
    "X62n1185_002:0381c21": "佛具如是神力。何不即變此娑婆土石諸山穢惡充",
    "X62n1185_002:0381c22": "滿之處。便成七寶莊嚴之極樂國。乃必令眾生馳驅",
    "X62n1185_002:0381c23": "於十萬億佛土之迢迢也。噫。佛不能度無緣。子知之",
    "X62n1185_002:0381c24": "乎。淨緣感淨土。眾生心不淨。雖有淨土。何繇得生。喻",
    "X62n1185_002:0382a01": "如十善生天。即變地獄為天堂。而彼十惡眾生。如來",
    "X62n1185_002:0382a02": "垂金色臂牽之。彼終不能一登其閾也。是故剎那金",
    "X62n1185_002:0382a03": "色世界。佛攝神力。而依然娑婆矣。又一人問。經言至",
    "X62n1185_002:0382a04": "心念阿彌陀佛一聲。滅八十億劫生死重罪。斯言論",
    "X62n1185_002:0382a05": "事乎。論理乎。噫。經云一稱南無佛。皆已成佛道。又云",
    "X62n1185_002:0382a06": "禮佛一拜。從其足跟至金剛際。一塵一轉輪王位。今",
    "X62n1185_002:0382a07": "正不必論其事之與理。但於至心二字上著倒。惟患",
    "X62n1185_002:0382a08": "心之不至。勿患罪之不滅。事如是。理亦如是。理如是",
    "X62n1185_002:0382a09": "事亦如是。何足疑也。",
    "X62n1185_002:0382a10": "又曰。或問妙喜云。愚人終日掐數珠。求淨業。念佛果",
    "X62n1185_002:0382a11": "愚人所為乎。噫。予昔曾辯之矣。妙喜但言愚人終日",
    "X62n1185_002:0382a12": "掐數珠。求淨業。不言愚人終日一心不亂求淨業也。",
    "X62n1185_002:0382a13": "又問。古德偈云。成佛人希念佛多。念來歲久却成魔。",
    "X62n1185_002:0382a14": "君今欲得易成佛。無念之心不較多。無念念佛。奈何",
    "X62n1185_002:0382a15": "以有念念佛。曰。此為散心念佛而不觀心者勸發語",
    "X62n1185_002:0382a16": "也。不曰歲久而一心不亂者成魔也。未曾念佛。先憂",
    "X62n1185_002:0382a17": "有念。是猶饑人欲飯。先憂胞脹而不食者矣。又問。六",
    "X62n1185_002:0382a18": "祖云。東方人造惡。念佛求生西方。意旨如何。曰。六祖",
    "X62n1185_002:0382a19": "言惡人念佛求生。不曰善人念佛一心不亂者。求生",
    "X62n1185_002:0382a20": "也。且惡人必不念佛。其有念佛者偽也。非真念也。喻",
    "X62n1185_002:0382a21": "如惡人修十善。求天堂。惡人必不修十善。其有修十",
    "X62n1185_002:0382a22": "善者偽也。非真修也。曾未有善人一心念佛而不生",
    "X62n1185_002:0382a23": "西方者也。又問。古德云。捨穢取淨是生死業。奈何捨",
    "X62n1185_002:0382a24": "娑婆求極樂。曰。彼言捨穢取淨者。為生死業。不言一",
    "X62n1185_002:0382b01": "心不亂取淨土者為生死業也。子未捨穢。先憂取淨。",
    "X62n1185_002:0382b02": "與前之憂有念同矣。又問。禪宗云。佛之一字。吾不喜",
    "X62n1185_002:0382b03": "聞。又云佛來也殺。魔來也殺。則何為念佛。噫。彼言佛",
    "X62n1185_002:0382b04": "之一字。吾不喜聞。不言一心不亂四字吾不喜聞也。",
    "X62n1185_002:0382b05": "彼言佛來也殺。魔來也殺。不言一心不亂來亦殺也。",
    "X62n1185_002:0382b06": "夫歸元無二。方便多門。是故歸家是一。舟車各行。以",
    "X62n1185_002:0382b07": "舟笑車。以車笑舟。俱成戲論。此理自明。無煩贅語矣。",
    "X62n1185_002:0382b08": "又問。近有人言。吾不念佛。良繇內有能念之心。外有",
    "X62n1185_002:0382b09": "所念之佛。能所未忘。焉得名道。噫。彼蓋以獨守空靜",
    "X62n1185_002:0382b10": "為道乎。內有能靜之心。外有所靜之境。不亦能所宛",
    "X62n1185_002:0382b11": "然乎。曷不曰一心不亂。則誰能誰所。何內何外也。吾",
    "X62n1185_002:0382b12": "與爾既修淨土。止愁不到一心不亂田地。若一心不",
    "X62n1185_002:0382b13": "亂。任他千種譏。萬種謗。當巍巍不動如泰山耳。更何",
    "X62n1185_002:0382b14": "疑哉。",
    "X62n1185_002:0382b15": "又阿彌陀經疏鈔曰。問堯處茆茨。箕諫象玉。世間王",
    "X62n1185_002:0382b16": "臣。且崇素樸。淨土菩薩。何貴寶嚴。答。此有二義。一者",
    "X62n1185_002:0382b17": "上智之士。知心淨則土自淨。正勝則依必強。理固有",
    "X62n1185_002:0382b18": "然。心實無著。喻如舜在畎畝。躬荷犂鋤。一承堯禪。警",
    "X62n1185_002:0382b19": "蹕冕旒。不期自辦。舜何樂焉。故曰有天下而不與也。",
    "X62n1185_002:0382b20": "二者曲為鈍根凡夫。須示苦樂。令生忻厭。先以欲鉤",
    "X62n1185_002:0382b21": "率。後令入佛智。喻如正厄饑寒之國。怱聞飽暖之望。",
    "X62n1185_002:0382b22": "方沉幽暗之崖。乍覩光明之境。豈不身心踴躍。舍故",
    "X62n1185_002:0382b23": "即新。但得往生。終成解脫。方便接引。當如是耳。",
    "X62n1185_002:0382b24": "又曰。今人聞佛不肯執持者。約有四障。四障者。一謂",
    "X62n1185_002:0382c01": "即心是佛。何必捨己念彼。不知即佛是心。不妨念佛",
    "X62n1185_002:0382c02": "故。良由即心是佛。豈不即佛是心。但執念心。不許念",
    "X62n1185_002:0382c03": "佛。則心佛是二。即義不成。是以念佛念心。兩不礙故。",
    "X62n1185_002:0382c04": "二謂何不徧念諸佛而唯念一佛。不知心專志一。乃",
    "X62n1185_002:0382c05": "成三昧故。良由眾生智淺。繁則不勝故。凡智不分者",
    "X62n1185_002:0382c06": "神凝。役心多岐者功喪。如普廣大士問佛。十方俱有",
    "X62n1185_002:0382c07": "佛土。何以獨讚西方。佛言閻浮提人。心多雜亂。令其",
    "X62n1185_002:0382c08": "專心一境。乃得往生。以諸佛同一法性身。念一佛即",
    "X62n1185_002:0382c09": "念一切佛故。三謂佛佛可念。何不隨念一佛。而必念",
    "X62n1185_002:0382c10": "阿彌陀佛。不知彼佛與諸眾生偏有因緣故。良由彼",
    "X62n1185_002:0382c11": "佛名號。人所樂稱。就令惡人。有時不覺失聲念佛。乃",
    "X62n1185_002:0382c12": "至人逢善事。不覺念佛。歡喜讚歎。人逢惡事。及與苦",
    "X62n1185_002:0382c13": "難。不覺念佛。傷悲痛切。機感因緣。莫或使之而自然",
    "X62n1185_002:0382c14": "故。四謂何不念佛功德智慧相好光明。而但念名號。",
    "X62n1185_002:0382c15": "不知持名於末法中最逗機故。不思議故。逗機者文",
    "X62n1185_002:0382c16": "殊般若經云。眾生愚鈍。觀不能解。但令念聲相續。自",
    "X62n1185_002:0382c17": "得往生。",
    "X62n1185_002:0382c18": "又曰。淨土法門。一切世間之所難信。言難信者。略舉",
    "X62n1185_002:0382c19": "有十。今居穢土。習久心安。乍聞彼國清淨莊嚴。疑無",
    "X62n1185_002:0382c20": "此事。難信一也。縱信彼國。又疑十方佛剎皆可往生。",
    "X62n1185_002:0382c21": "何必定生極樂。難信二也。縱信當生。又疑娑婆之去",
    "X62n1185_002:0382c22": "極樂十萬億剎。云何極遠而得往彼。難信三也。縱信",
    "X62n1185_002:0382c23": "不遠。又疑博地凡夫罪障深重。云何遽得往生彼國。",
    "X62n1185_002:0382c24": "難信四也。縱信得生。又疑生此淨土。必有奇妙法門。",
    "X62n1185_002:0383a01": "多種功行。云何但持名號。遂得往生難信五也。縱信",
    "X62n1185_002:0383a02": "持名。又疑持此名號。必須多歷年劫。乃克成就。云何",
    "X62n1185_002:0383a03": "一日七日。便得生彼。難信六也。縱信七日得生。又疑",
    "X62n1185_002:0383a04": "七趣受生。不離胎卵濕化。云何彼國悉是蓮華化生。",
    "X62n1185_002:0383a05": "難信七也。縱信蓮生。又疑初心入道。多涉退緣。云何",
    "X62n1185_002:0383a06": "一生彼國。便得不退。難信八也。縱信不退。又疑此是",
    "X62n1185_002:0383a07": "接引鈍機眾生。上智利根。不必生彼。難信九也。縱信",
    "X62n1185_002:0383a08": "利根亦生。有疑他經或說有佛。或說無佛。或有淨土。",
    "X62n1185_002:0383a09": "或無淨土。狐疑不決。難信十也。故難信而曰一切世",
    "X62n1185_002:0383a10": "間。是不但惡道難信。而人天猶或疑之。不但愚迷難",
    "X62n1185_002:0383a11": "信。而賢智猶或疑之。不特初機難信。而久修猶或疑",
    "X62n1185_002:0383a12": "之。不特凡夫難信。而二乘猶或疑之。故曰一切世間",
    "X62n1185_002:0383a13": "難信之法。今於此世演說此法。是猶入躶形之國。宣",
    "X62n1185_002:0383a14": "示威儀。對生盲之人。指陳黑白。此之謂難。此之謂利",
    "X62n1185_002:0383a15": "他功德不可思議也。",
    "X62n1185_002:0383a16": "又四十八問答序曰。淨土之教。因地於法藏。肇端於",
    "X62n1185_002:0383a17": "韋提。開陳於靈鷲教主之金言。流衍於匡廬大士之",
    "X62n1185_002:0383a18": "蓮社。專一心而向往。歷三界以橫超。誠哉末法之要",
    "X62n1185_002:0383a19": "津矣。然上根即事契理。固諦信不回。下士有聞斯從。",
    "X62n1185_002:0383a20": "亦無因起惑。惟不上不下位屆中流。乃欲從欲違。志",
    "X62n1185_002:0383a21": "無定向。由是十疑通於智者。或問啟於則公。天鼓諄",
    "X62n1185_002:0383a22": "諄。婆心戀戀。豈曰多言。言所不容己也。",
    "X62n1185_002:0383a23": "明蕅益大師曰。夫念佛法門。別無奇特。只是深信力",
    "X62n1185_002:0383a24": "行為要耳。佛云若人但念彌陀佛。是名無上深妙禪。",
    "X62n1185_002:0383b01": "天台云。四種三昧。同名念佛。念佛三昧。名為三昧中",
    "X62n1185_002:0383b02": "王。雲棲云。一句阿彌陀佛。該羅八教。圓攝五宗。可惜",
    "X62n1185_002:0383b03": "如今人。將念佛看做淺近勾當。謂愚夫愚婦工夫。所",
    "X62n1185_002:0383b04": "以信既不深。行亦不力。終日悠悠。淨功莫尅。或有巧",
    "X62n1185_002:0383b05": "設方便。欲深明此念佛三昧者。動以參究誰字為向",
    "X62n1185_002:0383b06": "上。殊不知一念現前之心。本自離句絕非。不消作意",
    "X62n1185_002:0383b07": "離絕。即現前一句所念之佛。亦本超情離計。何勞說",
    "X62n1185_002:0383b08": "妙說元。只貴信得及。守得穩。直下念去。或晝夜十萬。",
    "X62n1185_002:0383b09": "或五萬三萬。以決定不缺為準。畢此一生。誓無變改。",
    "X62n1185_002:0383b10": "而不得往生者。三世諸佛。便為誑語。一得往生。則永",
    "X62n1185_002:0383b11": "無退轉。種種法門。悉得現前。切忌今日張三。明日李",
    "X62n1185_002:0383b12": "四。遇著教下人。又思尋章摘句。遇著宗門人。又思參",
    "X62n1185_002:0383b13": "究問答。遇著持律人。又思搭衣用鉢。此則頭頭不了。",
    "X62n1185_002:0383b14": "帳帳不清。豈知念得阿彌陀佛熟。三藏十二部極則",
    "X62n1185_002:0383b15": "教理。都在裏許。千七百公案。向上機關。亦在裏許。三",
    "X62n1185_002:0383b16": "千威儀。八萬細行。三聚淨戒。亦在裏許。真能念佛。放",
    "X62n1185_002:0383b17": "下身心世界。即大布施。真能念佛。不復起貪嗔癡。即",
    "X62n1185_002:0383b18": "大持戒。真能念佛。不計是非人我。即大忍辱真能念",
    "X62n1185_002:0383b19": "佛。不稍間斷夾雜。即大精進真能念佛。不妄想馳逐。",
    "X62n1185_002:0383b20": "即大禪定。真能念佛。不為他岐所惑。即大智慧。試自",
    "X62n1185_002:0383b21": "簡點。若於身心世界。猶未放下。貪嗔癡念。猶自現起。",
    "X62n1185_002:0383b22": "是非人我。猶自挂懷。間斷夾雜。猶未除盡。妄想馳逐",
    "X62n1185_002:0383b23": "猶未永滅。種種他岐。猶能惑志。便不名為真念佛也。",
    "X62n1185_002:0383b24": "要道一心不亂境界。亦無他術。最初下手。須用數珠",
    "X62n1185_002:0383c01": "記得分明。刻定課程。決定無缺。久久純熟。不念自念。",
    "X62n1185_002:0383c02": "然後記數亦得。不記數亦得。若初心便要說好看話。",
    "X62n1185_002:0383c03": "要不著相。要學圓融自在。總是信不深。行不力。饒你",
    "X62n1185_002:0383c04": "講得十二分教。下得千七百公案。皆是生死岸邊事。",
    "X62n1185_002:0383c05": "臨命終時。決然用不著。",
    "X62n1185_002:0383c06": "彭紹升淨土聖賢錄　本朝皇甫士坊。字子儀。錢塘",
    "X62n1185_002:0383c07": "人。世業醫。士坊少讀龍舒居士淨土文。惕然深省。與",
    "X62n1185_002:0383c08": "思齊大師為方外交。篤修淨業。平居作淨土詩。積百",
    "X62n1185_002:0383c09": "餘首。今錄其尤切要者。一云。大哉淨土門。至簡亦至",
    "X62n1185_002:0383c10": "易。持名願往生。無人不果遂。凡夫根器薄。輾轉生疑",
    "X62n1185_002:0383c11": "貳。自疑積習深。宿業難捐棄。復慮念力微。勝境莫能",
    "X62n1185_002:0383c12": "致。不知無始來。罪性本虗偽。但能持佛名。速滅生死",
    "X62n1185_002:0383c13": "罪。如風掃雲霧。如燈除暗昧。雲暗本非真。心空滌陳",
    "X62n1185_002:0383c14": "穢。況此萬德名。感應難思議。如石性本沉。得舟終不",
    "X62n1185_002:0383c15": "墮。如人犯官刑。皇恩能赦庇。佛力妙難思。自力亦奇",
    "X62n1185_002:0383c16": "異。勿謂念力微。念力必如意。念比金石堅。念比鋒刃",
    "X62n1185_002:0383c17": "利。念西決生西。念佛佛必至。先聖有格言。匹夫難奪",
    "X62n1185_002:0383c18": "志。一云。三乘見偏空。執理而廢事。遂謂無淨土。心淨",
    "X62n1185_002:0383c19": "即土義。不知心與土。非一亦非二。諸土唯心生。一心",
    "X62n1185_002:0383c20": "眾土備。極樂心之淨。娑婆心之穢。極樂是虗名。娑婆",
    "X62n1185_002:0383c21": "亦應偽。愛重生娑婆。念專自西去。淨穢既生心。土亦",
    "X62n1185_002:0383c22": "隨所與。譬如一輪月。映入諸水內。水清月自明。水濁",
    "X62n1185_002:0383c23": "月晦昧。月比本來心。水比諸世界。一心含萬剎。莫作",
    "X62n1185_002:0383c24": "有無解。無實亦無虗。事理兩無詿。",
    "X62n1185_002:0384a01": "周克復淨土晨鐘曰。周子辨不信佛論竟。有友人進",
    "X62n1185_002:0384a02": "而告曰。儒有闢佛。由孟子詎楊墨。孟子詎楊墨。由孔",
    "X62n1185_002:0384a03": "子攻異端。子亦儒家者流。奚為而指其僻且謬耶。余",
    "X62n1185_002:0384a04": "曰否否。孟子詎楊墨。謂楊墨之道不熄。孔子之道不",
    "X62n1185_002:0384a05": "著。是孟子詎楊墨。非詎佛也。孔子攻異端。非攻佛也。",
    "X62n1185_002:0384a06": "楊氏為我。㧞一毛而利天下不為。墨子兼愛。摩頂放",
    "X62n1185_002:0384a07": "踵利天下為之。抑思萬物皆備於我。舍成己何由成",
    "X62n1185_002:0384a08": "物。舍成物何以成己。楊墨執一不通。非孟子深惡而",
    "X62n1185_002:0384a09": "力辨之。斥為邪說誣民。罪以無父無君。其釀禍古今。",
    "X62n1185_002:0384a10": "甯直害己害人而已。斯誠大道之異端。孟子烏得不",
    "X62n1185_002:0384a11": "詎之也哉。今取釋道自利利他之言。參儒道成己成",
    "X62n1185_002:0384a12": "物之旨。有異乎。無異乎。但儒道主經世。釋道主出世。",
    "X62n1185_002:0384a13": "古今治平天下之大法。非儒道不可。凡人解悟生死",
    "X62n1185_002:0384a14": "之大事。非釋道不可。方從事乎經濟。而盡謀出世固",
    "X62n1185_002:0384a15": "不可。終淪胥乎業緣。而竟忘出世亦不可。經世而力",
    "X62n1185_002:0384a16": "排從佛者。懼人世惟苦空是尚。而不修治平之大法。",
    "X62n1185_002:0384a17": "不得不如是。出世而力辨毀佛者。憂凡人為情欲所",
    "X62n1185_002:0384a18": "汩。而不了生死之大事。亦不得不如是。友聞余言已。",
    "X62n1185_002:0384a19": "憬然從坐起曰。予豈好辨哉。今而後不特儒教釋教。",
    "X62n1185_002:0384a20": "不必分為異同。并可作三教合一論矣。",
    "X62n1185_002:0384a21": "辨魔門",
    "X62n1185_002:0384a22": "疑既析矣。誤亦明矣。間有念佛而入魔。所言所見。",
    "X62n1185_002:0384a23": "似近於邪。遂使毀謗者藉為口實。殊不知著魔之",
    "X62n1185_002:0384a24": "輩。究由正信未篤。正念未堅。雜亂慞惶。非幾。得乘",
    "X62n1185_002:0384b01": "間而入。果能真實持名。一心不亂。大光明中。必無",
    "X62n1185_002:0384b02": "魔事。古德辨之詳矣。輯辨魔門。",
    "X62n1185_002:0384b03": "大佑指歸集曰。禪師念佛正信決云。或謂臨終見佛。",
    "X62n1185_002:0384b04": "放光接引。並是魔境。此說如何。答。首楞嚴經。修習三",
    "X62n1185_002:0384b05": "昧。或發動陰魔。摩訶衍論及止觀等。修習三昧。發動",
    "X62n1185_002:0384b06": "外魔。此等並是自力修禪之人。先有魔種被定擊發。",
    "X62n1185_002:0384b07": "儻能明達對治。則成聖法。若任性無知。則被障礙矣。",
    "X62n1185_002:0384b08": "今所修念佛三昧者。託彼佛力。如近帝王。誰敢干犯。",
    "X62n1185_002:0384b09": "蓋彌陀有大慈悲誓願威神三昧等力。有大摧邪力。",
    "X62n1185_002:0384b10": "有大降魔力。天眼遠見。天耳遙聞。他心徹鑑。光明遍",
    "X62n1185_002:0384b11": "照。攝取眾生。有如是等功德之力。豈不能護持念佛",
    "X62n1185_002:0384b12": "之人。臨終令無障礙耶。且金臺來迎等事。出自觀經。",
    "X62n1185_002:0384b13": "金口所說。若認為魔。亦無知之甚矣。",
    "X62n1185_002:0384b14": "又載摣菴法師引大集經云。斷集諦是降煩惱魔。知",
    "X62n1185_002:0384b15": "苦諦是降陰魔。修道諦是降天魔。證滅諦是降死魔。",
    "X62n1185_002:0384b16": "涅槃經云。佛去世後。五百歲中。魔道漸興。壞亂佛法。",
    "X62n1185_002:0384b17": "然火就燥。水就濕。邪不干正。一生之中。以淳淨心。堅",
    "X62n1185_002:0384b18": "固諦信。至誠禮誦。悔過發願。吾知此人若身若心。則",
    "X62n1185_002:0384b19": "與彌陀氣類交接。智論云。如風吹樹。勢向西傾。及其",
    "X62n1185_002:0384b20": "倒時。必從西偃。設使願力微薄。罪業深重。臨終相現。",
    "X62n1185_002:0384b21": "稱佛求救。以佛力故。魔無能為。若彼行人多雜魔業。",
    "X62n1185_002:0384b22": "倚恃佛法。邀名射利。外現清白。內唯臭腐。詐偽欺罔。",
    "X62n1185_002:0384b23": "吾我自高。截他人千尺之長為半分。揚自己一勺之",
    "X62n1185_002:0384b24": "水為萬斛。此人氣分。與魔交接。命終之日。不墮惡道。",
    "X62n1185_002:0384c01": "得生魔宮。斯亦幸矣。當知萬法唯心。心淨佛迎。心垢",
    "X62n1185_002:0384c02": "魔接。於理易曉。何須致疑。",
    "X62n1185_002:0384c03": "周克復淨土晨鐘曰。如來出世。大法總是利生。菩薩",
    "X62n1185_002:0384c04": "修行。纖毫不為自己。後人以佛之心為心。切宜究淨",
    "X62n1185_002:0384c05": "業本源。傳宗正印。一一理會明白。顧有正則有邪。正",
    "X62n1185_002:0384c06": "能覺世。而邪能惑世。正法難行。邪風易染。楞嚴十種",
    "X62n1185_002:0384c07": "魔民。皆因錯解。華嚴十類魔業。悉昧正歸。如近世白",
    "X62n1185_002:0384c08": "蓮。無為。圓頓。涅槃。長生。受持等教。無非竊佛祖經論",
    "X62n1185_002:0384c09": "緒餘。創野狐之禪。播窮奇之惡。誑諸無識。婪財倡亂。",
    "X62n1185_002:0384c10": "始猶附佛而揚其波。繼之角佛而標其幟。末運法弱",
    "X62n1185_002:0384c11": "魔強。釋教至是而怪亂極矣。約略言之。有謬解南無",
    "X62n1185_002:0384c12": "者。有謬解般若何以故者。有謬解念佛是誰誰字者。",
    "X62n1185_002:0384c13": "有妄分男普女妙者。有妄分三字四字六字佛者。有",
    "X62n1185_002:0384c14": "妄分在家為彌陀教。出家為釋迦教者。有揑稱釋迦",
    "X62n1185_002:0384c15": "去世彌勒治世者。有揑稱燭光見鬼神者。有揑稱香",
    "X62n1185_002:0384c16": "煙斷吉凶者。有揑稱杖罪抽丁收法眷轉男身者。有",
    "X62n1185_002:0384c17": "揑稱天堂挂榜。地府除名。長生超劫者。有以鏡照人",
    "X62n1185_002:0384c18": "自見王侯冠服者。有呪水洗眼具現空中佛像龍鳳",
    "X62n1185_002:0384c19": "幡幢者。有錯認夫婦為一合相。男女為雙修者。有錯",
    "X62n1185_002:0384c20": "認不產後嗣為不生。不絕慾心為不滅者。有錯認三",
    "X62n1185_002:0384c21": "車。性為牛車。心為羊車。意為鹿車者。更有種種奸人。",
    "X62n1185_002:0384c22": "動將道門修養法。玷冒蓮宗。如妄執四大脈絡。以當",
    "X62n1185_002:0384c23": "寶網交羅。指方寸色心。以況彌陀安住。肺屬西名為",
    "X62n1185_002:0384c24": "金地。舌生津而號華池者。如妄立三十六關。七十二",
    "X62n1185_002:0385a01": "信。扭合怪事。謂之六門見信者。如偽作十六字經。攝",
    "X62n1185_002:0385a02": "氣歸臍。盡力奔送直至丹田者。如偽作達磨胎息論。",
    "X62n1185_002:0385a03": "趙州十二時別歌。龐居士轉河車頌。密授在持者。如",
    "X62n1185_002:0385a04": "妄指口為諸惡門。鼻為涅槃路。教人臨終緊閉其口。",
    "X62n1185_002:0385a05": "著力忍氣。使從鼻出。扭[囗@力]字為案。透出此關。名為出",
    "X62n1185_002:0385a06": "門一步者。又[囗@力]字四圍。或云酒色財氣。或云地火水",
    "X62n1185_002:0385a07": "風。或云生老病死。不知此字呼作阿字去聲。宗門取",
    "X62n1185_002:0385a08": "以狀其忽有所悟。突地發此一聲。安得如許曲說也。",
    "X62n1185_002:0385a09": "如妄更十號俱彰。為十號歸程。有鵲巢灌項。蘆芽穿",
    "X62n1185_002:0385a10": "膝。玉柱麤裩。蛇入裩襠。波斯獻寶。天鼓不鳴。蓮花池",
    "X62n1185_002:0385a11": "乾。二祖斷臂。立雪齊腰。神光不理等目者。如佛光照",
    "X62n1185_002:0385a12": "徹幽明。因名超日月光。乃妄人指日月出時。教人吸",
    "X62n1185_002:0385a13": "吞其光入腹。自然成寶者。如法華贊如來最後方說",
    "X62n1185_002:0385a14": "此經。取譬轉輪王賞戰士。最後方出髻中珠。乃妄人",
    "X62n1185_002:0385a15": "指運氣入頂。教人學佛頂上有肉髻珠者。如法華經",
    "X62n1185_002:0385a16": "曰。諸漏已盡。言不為聲色香味觸法所惑。乃妄人指",
    "X62n1185_002:0385a17": "人身七寶可成舍利。將眼眵鼻涕津溺等盡取食之。",
    "X62n1185_002:0385a18": "謂修無漏果者。如兜率悅禪師示眾三關。一見性。二",
    "X62n1185_002:0385a19": "了生死。三知去向。乃妄人指人身丹田作內三關。自",
    "X62n1185_002:0385a20": "足至腰為外三關者。如永嘉大師往曹溪禮六祖述",
    "X62n1185_002:0385a21": "正道歌云。自從認得曹溪路。了知生死不相干。乃妄",
    "X62n1185_002:0385a22": "人指人身夾脊雙關作曹溪一派者。又揑稱六祖云。",
    "X62n1185_002:0385a23": "甯度白衣千萬。不度空門半箇僧。今日無為長生。聳",
    "X62n1185_002:0385a24": "動俗家。輒云未來彌勒佛現在持世。專度居士不度",
    "X62n1185_002:0385b01": "空門。任善知識輩。必再生有髮。方得成佛作祖。余親",
    "X62n1185_002:0385b02": "聞其說。謾應之曰。然則主世之彌勒佛。亦應頂上出",
    "X62n1185_002:0385b03": "髮矣。一座大笑。不聞永嘉云。第一迦葉首傳燈。二十",
    "X62n1185_002:0385b04": "八代西天記。又云。東土達磨為初祖。六代傳衣天下",
    "X62n1185_002:0385b05": "聞。豈有度白衣不度空門之理乎。如趙州和尚見僧",
    "X62n1185_002:0385b06": "必問。到與未到。只曰吃茶去。院主問故。和尚呼院主。",
    "X62n1185_002:0385b07": "院主應之。亦曰吃茶去。因是有趙州茶案。乃妄人指",
    "X62n1185_002:0385b08": "潄津三十六次。為吃趙州茶。又教人臨終點辰砂茶",
    "X62n1185_002:0385b09": "服之。為了悟趙州機關。更有以飲小便為喫趙州茶",
    "X62n1185_002:0385b10": "者。一切如鬼如魅。醉夢顛狂。變亂是非。互相排斥。所",
    "X62n1185_002:0385b11": "謂一盲引眾盲。攜手八坑塹。邪見既深。惡報靡極矣。",
    "X62n1185_002:0385b12": "古德云。修淨土者。既定正宗。須破邪說。現生願常遇",
    "X62n1185_002:0385b13": "明師。不值邪見。無惑我心而生懈怠。甚矣邪正分途。",
    "X62n1185_002:0385b14": "非細故也。十方佛子。幸毋為魔軍所陷。趨棘叢而墜",
    "X62n1185_002:0385b15": "地獄。慎之勗之。",
    "X62n1185_002:0385b16": "徵驗門",
    "X62n1185_002:0385b17": "事無徵驗。宜其不信。念佛往生之人。昔賢採集成",
    "X62n1185_002:0385b18": "編。莫不事蹟昭著。確有明徵。蓮池大師往生集。與",
    "X62n1185_002:0385b19": "　本朝彭尺木居士所輯淨土聖賢錄。尤為大備。",
    "X62n1185_002:0385b20": "倘僅一己見之。猶謂魔事。而凡有天樂來迎。佛光",
    "X62n1185_002:0385b21": "顯現。每多共見共聞。豈尚未足深信耶。此二編甚",
    "X62n1185_002:0385b22": "夥。各有專書。均當置之座右。時時披覧。集隘不能",
    "X62n1185_002:0385b23": "概登。今推採龍舒淨土文所載親聞親見各條。及",
    "X62n1185_002:0385b24": "往生集序著於篇。輯徵驗門。",
    "X62n1185_002:0385c01": "龍舒淨土文曰。極樂世界。雖去此百萬世界。論其迹",
    "X62n1185_002:0385c02": "則不勝其遠。然佛之慧性。含虗空世界。故無所不在。",
    "X62n1185_002:0385c03": "是以一切眾生。舉意動步。皆在佛之性中。至心懇切",
    "X62n1185_002:0385c04": "無不應驗故敘現世感應。",
    "X62n1185_002:0385c05": "見殺生念佛得福　觀音感應記云。饒州軍典鄭鄰。",
    "X62n1185_002:0385c06": "死至陰府。以誤追來放還。閻羅王告云。汝還人間。勉",
    "X62n1185_002:0385c07": "力為善。汝見人殺生。但念阿彌陀佛。與觀世音菩薩。",
    "X62n1185_002:0385c08": "彼得受生。汝亦得福。由此推之。足以見念阿彌陀佛",
    "X62n1185_002:0385c09": "誠可薦拔亡者。可增延福壽。不特身後生西方而已。",
    "X62n1185_002:0385c10": "蓮池大師贊曰。負命之鬼。云何念佛而得却之。良以",
    "X62n1185_002:0385c11": "阿彌陀佛功德威神。不可思議。一稱其名。鬼獲超濟。",
    "X62n1185_002:0385c12": "故不現耳。豈尋常禁呪驅逐比耶。",
    "X62n1185_002:0385c13": "鄒賓王念佛夢覺　予嘗勸鎮江士人。鄒賓王以西",
    "X62n1185_002:0385c14": "方說。且言若無閒暇。但早晨合掌向西。念南謨阿彌",
    "X62n1185_002:0385c15": "陀佛十徧亦得。賓王信之。其夜遂夢與一上人同赴",
    "X62n1185_002:0385c16": "法。正恐懼間。遂念阿彌陀佛至十聲乃覺。豈非佛以",
    "X62n1185_002:0385c17": "此堅其信心乎。",
    "X62n1185_002:0385c18": "蓮池大師贊曰。古人喻睡眠為小死。此語最善。蓋夢",
    "X62n1185_002:0385c19": "寐之顛倒。較生死之昏迷幾何。而寢息神安。命盡之",
    "X62n1185_002:0385c20": "時。庶稍稍有自由分。善導大師教人臨睡入觀。良有",
    "X62n1185_002:0385c21": "以哉。",
    "X62n1185_002:0385c22": "阮嫂念佛眼明　予同郡懷甯縣營田莊有阮念三",
    "X62n1185_002:0385c23": "嫂。患兩目將盲。常念阿彌陀佛。遂得開明。此予親見",
    "X62n1185_002:0385c24": "之。",
    "X62n1185_002:0386a01": "蓮池大師贊曰。彌陀光明無量。照十方國。苟至心憶",
    "X62n1185_002:0386a02": "念。就使肉睛不朗。當必心目洞開。而今時瞽者。往往",
    "X62n1185_002:0386a03": "作師巫。造殺業。是為從冥入冥。終無時得覩天日矣。",
    "X62n1185_002:0386a04": "嗟乎。吾安能以此普告盡世之盲人乎。",
    "X62n1185_002:0386a05": "閻羅王勸婆念佛　鎮江金壇縣株林村蔣婆。年七",
    "X62n1185_002:0386a06": "十許。死至陰府。命未盡當還。閻羅王問云。汝能念經",
    "X62n1185_002:0386a07": "否。對云不能。王云。汝不能念經。但念阿彌陀佛。既放",
    "X62n1185_002:0386a08": "還。蔣婆謂閻羅王教我念佛。更無可疑。故常念此佛",
    "X62n1185_002:0386a09": "名。近百二十歲方終。其生淨土必矣。豈非以其念佛",
    "X62n1185_002:0386a10": "而又延壽乎。何其壽之多也。金壇士人張延芝為予",
    "X62n1185_002:0386a11": "言之。",
    "X62n1185_002:0386a12": "邵安撫念佛脫難　晉江邵彪字希文。為士人時。夢",
    "X62n1185_002:0386a13": "至一官府。人皆稱安撫。彪自喜曰。豈非予及第後作",
    "X62n1185_002:0386a14": "安撫乎。行至前。見一官員問云。汝知汝未及第因否。",
    "X62n1185_002:0386a15": "對云不知。令引彪去看。見一大鑊煑蛤蜊。見彪乃作",
    "X62n1185_002:0386a16": "人聲。呌彪姓名。彪遂念阿彌陀佛。方念一聲。蛤蜊皆",
    "X62n1185_002:0386a17": "變黃雀飛去。彪後果及第。至安撫使。以此見殺生阻",
    "X62n1185_002:0386a18": "人前程。不可不戒。又見佛力廣大。不可不敬。官職自",
    "X62n1185_002:0386a19": "有定分。不可苟求。",
    "X62n1185_002:0386a20": "蓮池大師贊曰。殺生遲其得祿。念佛解其殺冤。今士",
    "X62n1185_002:0386a21": "人以牲牢乞祐於鬼神。而不知持萬德之洪名。其為",
    "X62n1185_002:0386a22": "計亦左矣。願三獻連城者。識此於鐵硯之側。",
    "X62n1185_002:0386a23": "念佛風疾不作　予近附舟至鎮江。閘中闕水不能",
    "X62n1185_002:0386a24": "行。乃於金山借四經。即阿彌陀經也。欲校勘刊板廣",
    "X62n1185_002:0386b01": "傳。舉筆之時。右手有風。其指自掉。寫字不便。予乃舉",
    "X62n1185_002:0386b02": "指念阿彌陀佛與觀世音菩薩數聲。禱告乞除風疾。",
    "X62n1185_002:0386b03": "以成就寫此經。禱畢。指遂不掉。以至終帙無恙。以此",
    "X62n1185_002:0386b04": "見佛與菩薩。只在目前。但人信心不至耳。",
    "X62n1185_002:0386b05": "宋李彥弼記文曰。彥弼乾道癸巳。家染疫疾。四月五",
    "X62n1185_002:0386b06": "日。彥弼亦病。粥藥不進。至十九日早。夢一人褐衣。神",
    "X62n1185_002:0386b07": "貌清癯。以手撫摩彥弼肢體。而呼彥弼令速起。彥弼",
    "X62n1185_002:0386b08": "惕然問曰。公何人耶。答曰。予即龍舒也。彥弼因告以",
    "X62n1185_002:0386b09": "疾病。雖欲支持莫能。將何以愈其疾乎。公曰。記省闕",
    "X62n1185_002:0386b10": "仲雅教汝捷徑否。彥弼曰然。每日持誦阿彌陀佛不",
    "X62n1185_002:0386b11": "輟。公曰。汝起食白粥即可。既寤索粥食之。病隨愈。後",
    "X62n1185_002:0386b12": "見龍舒畫像。儼然如夢中見者。彥弼稔聞居士潛通",
    "X62n1185_002:0386b13": "六藝。尤精於易。誨人不倦。所至學者輻凑。謝君以靜",
    "X62n1185_002:0386b14": "逸堂待之。戶外之屨常滿。正月十一日。令子姪往承",
    "X62n1185_002:0386b15": "其教。不久回去。云居士夜來講書罷。如常持誦禮佛。",
    "X62n1185_002:0386b16": "至三鼓忽厲聲念阿彌陀佛數聲。云佛來接我。言訖",
    "X62n1185_002:0386b17": "立化。是夕邦人有夢二青衣引公向西而行。傳為勝",
    "X62n1185_002:0386b18": "異。識與不識。咸來瞻敬。恨不[款-士+止]奉談麈而重惜焉。居",
    "X62n1185_002:0386b19": "士未示寂滅前三日。徧囑諸人。勉進道業。有此後不",
    "X62n1185_002:0386b20": "復再見之語。初十日訪趙公省幹。借浮室云。道業辦。",
    "X62n1185_002:0386b21": "去時好。乃書日課。積計九百十二萬五百。貼於壁。噫。",
    "X62n1185_002:0386b22": "自非根性融明。達乎生死之理。未易臻此。彥弼一病",
    "X62n1185_002:0386b23": "垂死。棺椁衣衾。已陳於前。荷居士陰賜拯接。遂獲平",
    "X62n1185_002:0386b24": "愈。可謂生死骨肉者矣。或曰。夢因想成。然食白粥之",
    "X62n1185_002:0386c01": "效。安可誣也。抑知居士悲願甚深。功欲及人。雖在常",
    "X62n1185_002:0386c02": "寂光中。不忘念力。其勸修淨土成佛之緣。可不勉勵",
    "X62n1185_002:0386c03": "而進哉。謹刻公像。并著感應事跡。用廣其傳。非敢飾",
    "X62n1185_002:0386c04": "辭以惑耳目。故此直述而具載之。伏冀見聞敬信。同",
    "X62n1185_002:0386c05": "霑利益。王神昭著。實證斯言。公姓王。名日休。字虗中。",
    "X62n1185_002:0386c06": "號龍舒居士云。是歲下元廬陵李彥弼謹記。",
    "X62n1185_002:0386c07": "湛然居士集曰。元祖朗將示寂。口占偈曰。咄這皮袋。",
    "X62n1185_002:0386c08": "常為患害。繼祖無能。念佛有賴。來亦無來。去亦無礙。",
    "X62n1185_002:0386c09": "四大五陰。一時敗壞。且道還有不敗壞者麼。良久云。",
    "X62n1185_002:0386c10": "浮雲散盡月昇空。極樂光中常自在。遂跏趺而卒。",
    "X62n1185_002:0386c11": "佛祖統紀曰。塋珂受業瑤山。酒炙無所擇。一日忽自",
    "X62n1185_002:0386c12": "念梵行虧缺。且墮惡道。向同住僧取戒珠禪師所編",
    "X62n1185_002:0386c13": "往生傳讀之。大有感發。擇一室面西設坐。絕食念佛。",
    "X62n1185_002:0386c14": "越三日。夢佛及大士告曰。汝壽尚有十年。且當自勉。",
    "X62n1185_002:0386c15": "珂白佛言。閻浮濁惡。易失正念。所願早生安養。承事",
    "X62n1185_002:0386c16": "眾聖。佛言。汝志如是。後三日當迎汝。至期命眾誦彌",
    "X62n1185_002:0386c17": "陀經。曰。佛及聖眾俱至。寂然而化。",
    "X62n1185_002:0386c18": "明高僧傳曰。性澄住上天竺。後歸佛果寺。篤志淨土。",
    "X62n1185_002:0386c19": "臨寂。眾為稱佛名。止之曰。佛須自念。明晨當來一別。",
    "X62n1185_002:0386c20": "黎明眾集。端坐而化。",
    "X62n1185_002:0386c21": "蓮池大師往生集序曰。世尊始成正覺。為諸有情。普",
    "X62n1185_002:0386c22": "演佛乘。既而機難盡投。由是於一乘中示三乘法。而",
    "X62n1185_002:0386c23": "復於三乘中。出淨土一門。今去佛日遠。情塵日滋。進",
    "X62n1185_002:0386c24": "之不能發神解。超聖階。退之倀倀乎有淪墜之險。而",
    "X62n1185_002:0387a01": "匪仗此門。其何從疾脫生死。大矣哉。可謂起末世沉",
    "X62n1185_002:0387a02": "疴。必效之靈藥也。顧古之效多。今之效尠。其咎安在。",
    "X62n1185_002:0387a03": "則亦口淨土。心娑婆。而堅勇明悟不及前輩云爾。聞",
    "X62n1185_002:0387a04": "昔有傳往生者。歲久滅沒。不可復覩。而斷章遺跡。班",
    "X62n1185_002:0387a05": "班互載於內外百家之書。予隨所見。輙附筆劄。仍摘",
    "X62n1185_002:0387a06": "其因果昭灼者。日積之成編。殆存十一於千百而已。",
    "X62n1185_002:0387a07": "今甲申。竊比中峯廛居。掩關於上方。乃取而從其類",
    "X62n1185_002:0387a08": "後先之。又證之以諸聖同歸。足之以生存感應。計百",
    "X62n1185_002:0387a09": "六十有六條。而間為之贊。以發其隱義。題曰。往生集。",
    "X62n1185_002:0387a10": "俾緇素之流。觀於是書。將指而曰。某也以如是解脫",
    "X62n1185_002:0387a11": "而生。某也以如是純一而生。某也以如是精誠之極",
    "X62n1185_002:0387a12": "感格而生。某也以如是大悲大願而生。某也以如是",
    "X62n1185_002:0387a13": "改過不吝轉業於將墮也而生。某如是上生。某如是",
    "X62n1185_002:0387a14": "中生下生。庶幾乎考古驗今。為淨業者左券。而客有",
    "X62n1185_002:0387a15": "過我者。閱未數轉。勃然曰。淨土唯心。心外無土。往生",
    "X62n1185_002:0387a16": "淨土。寓言也。子以為真生乎哉。甯不乖於無生之旨。",
    "X62n1185_002:0387a17": "予俟其色定。徐而謂曰。談何容易。如以無生而已矣。",
    "X62n1185_002:0387a18": "一切斷滅。不應尚有唯心。果悟無生。則生亦奚礙。生",
    "X62n1185_002:0387a19": "既本無。故終日生而未嘗生也。且爾已盡漏心否乎。",
    "X62n1185_002:0387a20": "對曰不能。噫。漏心未盡。則生緣未休。生緣未休。則托",
    "X62n1185_002:0387a21": "質有所。茫茫三界大苦海中。不生淨土。而生何土。六",
    "X62n1185_002:0387a22": "道之匍匐。九品之逍遙。利與害天淵矣。抑未之思歟。",
    "X62n1185_002:0387a23": "飾虗論而爭高。吾亦能之。所以弗為者。夫亦懼生於",
    "X62n1185_002:0387a24": "識法耳。行矣。爾誠不以予言為非。即淨土而之佛乘。",
    "X62n1185_002:0387b01": "蓋未嘗間壁絲毫。而奚乖之有。客悚然從坐而作。惘",
    "X62n1185_002:0387b02": "然而自失。不覺其汪然泣下。而悲且咽也。整衣莊誦",
    "X62n1185_002:0387b03": "之終卷。亟拜亟請梓焉。梓既成。道其始末如此。",
    "X62n1185_002:0387b05": "正月初一日彌勒尊佛聖誕初九日玉皇上帝聖誕",
    "X62n1185_002:0387b06": "二月十九日觀音菩薩聖誕廿一日普賢菩薩聖誕",
    "X62n1185_002:0387b07": "四月初四日文殊菩薩聖誕初八日釋迦文佛聖誕",
    "X62n1185_002:0387b08": "六月初三日韋馱菩薩聖誕十九日觀音菩薩成道",
    "X62n1185_002:0387b09": "七月十三大勢至菩薩聖誕三十地藏王菩薩聖誕",
    "X62n1185_002:0387b10": "十一月十七阿彌陀佛聖誕",
    "X62n1185_002:0387b11": "臘月初八日釋迦文佛成道",
    "X62n1185_002:0387b13": "徑中徑又徑卷二"
}