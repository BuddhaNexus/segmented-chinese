{
    "X10n0253_006:0303c14": "大方廣圓覺修多羅了義經夾頌集解講義",
    "X10n0253_006:0303c16": "起清淨慧菩薩章。",
    "X10n0253_006:0303c17": "西蜀復菴暉禪師曰。先倫貫文意之來者。初從文",
    "X10n0253_006:0303c18": "殊章。至普眼章。乃是教示。行人以悟解之力。破所",
    "X10n0253_006:0303c19": "知障。得慧解脫。雖得慧解脫。猶有無量劫來習氣",
    "X10n0253_006:0303c20": "業障。未除心。未清淨。於是剛藏知幾為發三疑。佛",
    "X10n0253_006:0303c21": "責分別流轉之見。及未斷輪迴之過。使令覺了。又",
    "X10n0253_006:0303c22": "乃勸云。是故我說永斷無始輪迴根本。至彌勒。問",
    "X10n0253_006:0303c23": "斷輪迴根本。佛令斷貪欲。及除愛渴。愛欲斷盡。方",
    "X10n0253_006:0303c24": "是清淨之門。行人到此二章經文。方破煩惱障。得",
    "X10n0253_006:0304a01": "心解脫。然慧淨心淨。方可從凡人聖故。有清淨慧",
    "X10n0253_006:0304a02": "菩薩一章。經文安排凡賢聖果無位之位也。",
    "X10n0253_006:0304a03": "四明聰講師曰。長安肇法師。稱摩訶衍論云。諸法",
    "X10n0253_006:0304a04": "不動去來處。是以言常而不住。稱其去而不遷也。",
    "X10n0253_006:0304a05": "不遷故雖往而常靜。不住故雖靜而常往。故往而",
    "X10n0253_006:0304a06": "弗遷。雖往而常靜故。靜而弗留矣。然莊生之所以",
    "X10n0253_006:0304a07": "藏山。仲尼之所以臨川。斯皆感往者難留。豈曰排",
    "X10n0253_006:0304a08": "今而可往。清淨慧問。覺性圓滿。本來不動。云何修",
    "X10n0253_006:0304a09": "證者。所得差別。而有位次淺深之殊。肇云。不動者",
    "X10n0253_006:0304a10": "即諸法實相也。而動者。法華三草二木也。又云雖",
    "X10n0253_006:0304a11": "動而不動。言照而寂也。又言雖靜而常往者。即寂",
    "X10n0253_006:0304a12": "而常照也。此章大意論靜中動。故有位次階降。",
    "X10n0253_006:0304a13": "於是清淨慧菩薩。在大眾中。即從座起。頂禮佛足。右",
    "X10n0253_006:0304a14": "繞三匝。長跪叉手。而白佛言。",
    "X10n0253_006:0304a15": "西蜀復菴暉禪師曰。此表修證地位中因果之相。",
    "X10n0253_006:0304a16": "而智慧不為行相之所染著。又前己智圓覺淨性",
    "X10n0253_006:0304a17": "軆上。凡聖無殊縛脫不二。但未辯隨順圓覺之心。",
    "X10n0253_006:0304a18": "從凡入聖之差別故。當此菩薩請問。",
    "X10n0253_006:0304a19": "大悲世尊。為我等輩。廣說如是不思議事。",
    "X10n0253_006:0304a20": "菩薩為佛前章所言。皆是不可思惟。不可擬議之",
    "X10n0253_006:0304a21": "事。",
    "X10n0253_006:0304a22": "本所不見。本所不聞。",
    "X10n0253_006:0304a23": "佛所說不思議事。菩薩等。本來不曾得見。本來不",
    "X10n0253_006:0304a24": "曾得聞。",
    "X10n0253_006:0304b01": "我等今者。蒙佛善誘。身心泰然。得大饒益。",
    "X10n0253_006:0304b02": "承佛誘誨。無諸疑惑。善誘者。即論語。循循然善誘",
    "X10n0253_006:0304b03": "人之說。",
    "X10n0253_006:0304b04": "西蜀復菴暉禪師曰。此發文者也。廣說如是不思",
    "X10n0253_006:0304b05": "議事。此指彌勒章說。輪迴及五性。不可以心思言",
    "X10n0253_006:0304b06": "議之事也。謂名是言語道路。法本無名故。言議不",
    "X10n0253_006:0304b07": "及。相是心之行處。法本無相故。心思不及。所以云。",
    "X10n0253_006:0304b08": "理圓言遍。言生理。喪法無相。想思則亂生尋常。佛",
    "X10n0253_006:0304b09": "說諸相法門有染有淨。破相法門。染淨俱絕。此已",
    "X10n0253_006:0304b10": "親覩已親聞畢。獨未曾見。未曾聞宣說。如是頓教",
    "X10n0253_006:0304b11": "大乘。染淨二法。融通法門也。小乘破我空。曰小饒",
    "X10n0253_006:0304b12": "益。菩薩破二空。曰大饒益也。",
    "X10n0253_006:0304b13": "四明聰講師曰。其間本所不見眼也。本所不聞耳",
    "X10n0253_006:0304b14": "也。菩薩慧眼。不及佛眼。故云本所不見等。請法儀",
    "X10n0253_006:0304b15": "式具釋前章。",
    "X10n0253_006:0304b16": "願為諸來一切法眾。重宣法王圓滿覺性。",
    "X10n0253_006:0304b17": "菩薩請佛。重說圓覺法門也。佛為萬法之主。故曰",
    "X10n0253_006:0304b18": "法王。圓覺妙性廣大圓滿。故曰圓滿覺性。",
    "X10n0253_006:0304b19": "一切眾生。及諸菩薩。如來世尊。所證所得。云何差別。",
    "X10n0253_006:0304b20": "菩薩。又請佛說眾生菩薩佛。所證悟處。差別不同",
    "X10n0253_006:0304b21": "之理。",
    "X10n0253_006:0304b22": "令末世眾生。聞此聖教。隨順開悟。漸次能入。",
    "X10n0253_006:0304b23": "欲令眾生聞佛說此聖妙之教。順而不違。開悟本",
    "X10n0253_006:0304b24": "性。漸次修行。入於圓覺。",
    "X10n0253_006:0304c01": "作是語已。五體投地。如是三請。終而復始。",
    "X10n0253_006:0304c02": "西蜀復菴暉禪師曰。此請問也。重宣法王者。前文",
    "X10n0253_006:0304c03": "殊章已說無上法王等。今重說也。一切眾生者。即",
    "X10n0253_006:0304c04": "凡位也。諸菩薩者。即三賢及十聖二位也。如來世",
    "X10n0253_006:0304c05": "尊者。即果位也。此乃請問世尊。凡賢聖果。所證之",
    "X10n0253_006:0304c06": "法。及所得涅槃中。云何得有差別次第。",
    "X10n0253_006:0304c07": "四明聰講師曰。清淨慧本意。問圓覺性。性自圓滿。",
    "X10n0253_006:0304c08": "不流不動。不生不滅。可謂滿而不溢及。令末世修",
    "X10n0253_006:0304c09": "圓覺者。亦依如來妙奢摩他妙觀修之。本合一超",
    "X10n0253_006:0304c10": "直入如來地。與佛相似。何故證得之時。有佛菩薩",
    "X10n0253_006:0304c11": "聲聞緣覺之殊。大凡在迷者。亦具圓覺性。有天人",
    "X10n0253_006:0304c12": "阿修羅鬼畜地獄之異。欲佛開顯迷悟生佛。三乘",
    "X10n0253_006:0304c13": "五性。所證所得。階位高下淺深。使諸末世。至不疑",
    "X10n0253_006:0304c14": "之地。",
    "X10n0253_006:0304c15": "爾時世尊。告清淨慧菩薩言。善哉善哉。善男子。汝等",
    "X10n0253_006:0304c16": "乃能為末世眾生。請問如來漸次差別。汝今諦聽。當",
    "X10n0253_006:0304c17": "為汝說。時清淨慧菩薩。奉教歡喜。及諸大眾。默然而",
    "X10n0253_006:0304c18": "聽。善男子。圓覺自性。",
    "X10n0253_006:0304c19": "佛謂圓滿覺性。乃本來自性。非從緣而有也。",
    "X10n0253_006:0304c20": "非性性有。",
    "X10n0253_006:0304c21": "前說五性。皆非圓覺自性。故曰非性。諸非性中圓",
    "X10n0253_006:0304c22": "覺自性一一具足。故曰非性性有。",
    "X10n0253_006:0304c23": "循諸性起。",
    "X10n0253_006:0304c24": "圓覺自性。隨順諸緣故。五性起時覺性亦起。圓覺",
    "X10n0253_006:0305a01": "疏亦曰。圓覺隨緣。遍諸差別之性。諸性起時覺性",
    "X10n0253_006:0305a02": "亦起。",
    "X10n0253_006:0305a03": "無取無證。",
    "X10n0253_006:0305a04": "圓覺妙性。廓然清淨。無可取者。無可證者。",
    "X10n0253_006:0305a05": "於實相中。實無菩薩及諸眾生。",
    "X10n0253_006:0305a06": "圓覺空性無一切相。故曰實相。此實相中一切無",
    "X10n0253_006:0305a07": "有。豈有菩薩眾生之相。",
    "X10n0253_006:0305a08": "西蜀復菴暉禪師曰。此明圓覺體上無修無證之",
    "X10n0253_006:0305a09": "理。圓覺自性非性者。謂十方諸佛圓覺自性本體",
    "X10n0253_006:0305a10": "上。本無五性。及貪愛輪迴差別之性也。性有循諸",
    "X10n0253_006:0305a11": "性起者。則前差別之性。皆有圓覺。既有圓覺。然圓",
    "X10n0253_006:0305a12": "覺之性。有隨緣義。而圓覺不守自性。能隨諸差別",
    "X10n0253_006:0305a13": "性起。遇聲聞人。則成聲聞性。遇緣覺人。則成緣覺",
    "X10n0253_006:0305a14": "性。遇菩薩人。則成菩薩性。遇不定性人。則成不定",
    "X10n0253_006:0305a15": "性。遇外道。則成外道性。然此圓覺性中。本無取輪",
    "X10n0253_006:0305a16": "迴。本無證涅槃。又於圓覺真實相中。亦本無四聖",
    "X10n0253_006:0305a17": "及六凡。所以永嘉云。了了見無一物。亦無人亦無",
    "X10n0253_006:0305a18": "佛。大千世界海中漚。一切聖賢如電拂。",
    "X10n0253_006:0305a19": "四明聰講師曰。圓覺之性。人所難知。有二種性。一",
    "X10n0253_006:0305a20": "者真性。清淨真如是也。此乃離無明外三教果。佛",
    "X10n0253_006:0305a21": "所證。如雲外月。如水上油。二者即染之性。此性染",
    "X10n0253_006:0305a22": "時十界俱染。淨時十界俱淨。此性與無明同體。無",
    "X10n0253_006:0305a23": "明即法性。法性即無明。雖分二名。體即是一。亦謂",
    "X10n0253_006:0305a24": "之理毒害。亦謂之性惡法門。此性顯時從凡夫。地",
    "X10n0253_006:0305b01": "上修圓覺妙觀。觀五陰境空。達本性空寂。到境觀",
    "X10n0253_006:0305b02": "双絕處。病去藥亡。能所双絕。於双絕之處。融妙三",
    "X10n0253_006:0305b03": "千一時顯現。豁然同皆真淨。法法皆實故曰真。皆",
    "X10n0253_006:0305b04": "非染礙故曰淨。如是則一切眾生皆毗盧體。一切",
    "X10n0253_006:0305b05": "國土悉常寂光。又須知此圓覺之性非獨佛有。凡",
    "X10n0253_006:0305b06": "法界眾生共之。蓋性無定一之性。乃三千之性也。",
    "X10n0253_006:0305b07": "以佛具三千。方攝心生。眾生具三千故。方融心佛。",
    "X10n0253_006:0305b08": "我心具三千故。豈隔生佛。若心無佛性。豈能攝佛。",
    "X10n0253_006:0305b09": "佛無生性。何能攝生。故知性體無殊。一切咸徧。華",
    "X10n0253_006:0305b10": "嚴云。心佛及眾生。是三無差別。今之覺性。乃即染",
    "X10n0253_006:0305b11": "之性。乃曰非性。亦可云凡所有性皆是非性。若見",
    "X10n0253_006:0305b12": "諸性非性。非性乃真圓覺性。此性既以九界為性。",
    "X10n0253_006:0305b13": "驗知不是定一之性。故曰非性。性有者乃真性隨",
    "X10n0253_006:0305b14": "緣。變為一切諸性。故曰循諸性起。此圓覺若寂然",
    "X10n0253_006:0305b15": "不動。則無取無證。於實相中。無菩薩眾生差別。亦",
    "X10n0253_006:0305b16": "由菩薩眾生。未證實相。未破無明。但幻生幻滅非",
    "X10n0253_006:0305b17": "實性。相即非圓覺境界故。曰無取證者。若真圓覺",
    "X10n0253_006:0305b18": "性即染。是圓覺之性。則能隨染淨。緣染則十界俱",
    "X10n0253_006:0305b19": "染。則無佛惟眾生。若淨則十界俱淨。即獨尊於佛。",
    "X10n0253_006:0305b20": "此佛性隨淨緣。則四聖起。若隨染緣。則六凡起。雖",
    "X10n0253_006:0305b21": "隨染淨性。不曾變。故曰寂而常照。感而遂通。諸家",
    "X10n0253_006:0305b22": "不知性具染惡故。惡時便作惡會。淨時便作淨會。",
    "X10n0253_006:0305b23": "先輩多把真如。分為兩派。錯會佛性也。",
    "X10n0253_006:0305b24": "何以故。菩薩眾生。皆是幻化。幻化滅故。無取證者。",
    "X10n0253_006:0305c01": "菩薩眾生所有身心。非有真實不滅之相。故曰皆",
    "X10n0253_006:0305c02": "是幻化。幻化身心既已寂滅。則一切取證之相悉",
    "X10n0253_006:0305c03": "皆無有。",
    "X10n0253_006:0305c04": "西蜀復菴暉禪師曰。此徵釋所以。謂以何義故。前",
    "X10n0253_006:0305c05": "文說無菩薩及諸眾生耶。良由菩薩與眾生。皆是",
    "X10n0253_006:0305c06": "對待之法得有其名。亦名幻化不實之相。但是約",
    "X10n0253_006:0305c07": "有垢故曰眾生。約雖垢故曰菩薩。到此菩薩與眾",
    "X10n0253_006:0305c08": "生一道拂去故。曰幻化滅故。既然幻化滅盡。於中",
    "X10n0253_006:0305c09": "非唯無取輪迴之眾生。亦無取修證之菩薩。所以",
    "X10n0253_006:0305c10": "道諸佛眾生。其猶影像。涅槃生死俱是強名。又云",
    "X10n0253_006:0305c11": "凡名聖號皆是假稱。殊相劣形並為幻化。又云世",
    "X10n0253_006:0305c12": "間名字假稱呼。隨順缾盤與釵釧。是知不用憎凡。",
    "X10n0253_006:0305c13": "凡是妄立。不用愛聖。聖是假名。若得聖凡情盡。自",
    "X10n0253_006:0305c14": "然體露真常。",
    "X10n0253_006:0305c15": "譬如眼根不自見眼。",
    "X10n0253_006:0305c16": "眾生不見自性。如人之眼根。不自見其眼也。",
    "X10n0253_006:0305c17": "性自平等無平等者。",
    "X10n0253_006:0305c18": "一切法性本自平等。初無凡聖之異。亦無能平等",
    "X10n0253_006:0305c19": "之者。",
    "X10n0253_006:0305c20": "西蜀復菴暉禪師曰。此恐未曉前文。法說故。此舉",
    "X10n0253_006:0305c21": "喻。前文說幻化滅故無取證者。有似人之眼根。而",
    "X10n0253_006:0305c22": "眼只能照見前種種差別之境。不能照自家之眼。",
    "X10n0253_006:0305c23": "如刀不自斫。指不自觸。鏡不自照也。更將自家之",
    "X10n0253_006:0305c24": "眼見。有一眼之時。却成兩眼。然而圓覺性上本來",
    "X10n0253_006:0306a01": "平等無二。不可以加矣。如缾已滿更不再添。佛佛",
    "X10n0253_006:0306a02": "道齊。法法平等。裏許全超獨脫離相絕名。無四聖",
    "X10n0253_006:0306a03": "之高。亦無六凡之下。所謂是法平等。無有高下。若",
    "X10n0253_006:0306a04": "於平等性上。別生分別之心。更覔平等之性。便是",
    "X10n0253_006:0306a05": "頭上安頭。屋下架屋。所以道。親從宣德門前過。更",
    "X10n0253_006:0306a06": "問行人覔汴州是也。大凡儒釋道三教之書。皆有",
    "X10n0253_006:0306a07": "舉法舉喻。於舉喻中。不過如周易中說近取諸身",
    "X10n0253_006:0306a08": "遠取諸物二義。只如彼云。近取諸身者。以乾為首。",
    "X10n0253_006:0306a09": "坤為腹。以震為足。以巽為股。以坎為耳。离為目。艮",
    "X10n0253_006:0306a10": "為手。以兌為口也。遠取諸物者。以乾為天。坤為地。",
    "X10n0253_006:0306a11": "以震為雷。以巽為木。坎為水。離為火。艮為山。以兌",
    "X10n0253_006:0306a12": "為澤也。又如道經云。近取諸身者。為腹不為目也。",
    "X10n0253_006:0306a13": "遠取諸物者。三十輻共一轂也。又如莊子云。天地",
    "X10n0253_006:0306a14": "一指此即近取諸身。萬物一馬此即遠取諸物。今",
    "X10n0253_006:0306a15": "釋書亦然。只如第二。普賢章云。譬如鑽火。兩木相",
    "X10n0253_006:0306a16": "因火出。木盡灰飛烟滅者。此遠取諸物為喻。此譬",
    "X10n0253_006:0306a17": "如眼根不自見。眼者此近取諸身為喻。凡學聖人",
    "X10n0253_006:0306a18": "之書者。不可不通此理也。",
    "X10n0253_006:0306a19": "四明聰講師曰。圭峰云。眼能見一切物。唯不能見",
    "X10n0253_006:0306a20": "自眼根。又如眼光照矚物。時境自萬差。見只是一。",
    "X10n0253_006:0306a21": "故云平等。慈室亦云。眼只是一。誰為能觀。誰為所",
    "X10n0253_006:0306a22": "見。南岳止觀云。眼不自見。水不自濕。刀不自傷。今",
    "X10n0253_006:0306a23": "言本來自平等。鵠白烏黑。天然之理。鶴長鳧短亦",
    "X10n0253_006:0306a24": "天然理。性自平等天然也。非造作而有白黑長短",
    "X10n0253_006:0306b01": "也。今言無平等者。無人能平之然後等也。鵠白非",
    "X10n0253_006:0306b02": "染。就烏黑豈作成。皆自而然。豈可截鶴之長續鳧",
    "X10n0253_006:0306b03": "之短。假使得成亦屬造作。且人將物帛染為五色",
    "X10n0253_006:0306b04": "乃造作也。今為圓覺之性。性自天然非人能為之",
    "X10n0253_006:0306b05": "也。故云無平等者。",
    "X10n0253_006:0306b06": "眾生迷倒。未能除滅一切幻化。",
    "X10n0253_006:0306b07": "眾生迷惑顛倒。未能除滅諸幻。",
    "X10n0253_006:0306b08": "於滅未滅。妄功用中。便顯差別。",
    "X10n0253_006:0306b09": "一切幻化。欲滅未滅之間。凡所修為皆是虗妄。於",
    "X10n0253_006:0306b10": "此等功用中。有頓有漸。即顯出五種差別性也。",
    "X10n0253_006:0306b11": "西蜀復菴暉禪師曰。此明對機說證。眾生若無迷",
    "X10n0253_006:0306b12": "惑。自己顛倒逐物。則無有差別之義。此迷倒即三",
    "X10n0253_006:0306b13": "細六麤。既迷倒之甚。不知五蘊十二處十八界。一",
    "X10n0253_006:0306b14": "切之法。皆是幻化不實。執為實有。但覺前念為非",
    "X10n0253_006:0306b15": "不覺後念。此是凡賢聖三位之人也。妄功用中者。",
    "X10n0253_006:0306b16": "此是聖位中第七地已前菩薩。皆是夢中修道。謂",
    "X10n0253_006:0306b17": "到此地之後。方純作無相觀。蓋圓明證悟。始知煩",
    "X10n0253_006:0306b18": "惱本無。則見能斷智慧功用已是虗幻。譬如夢中",
    "X10n0253_006:0306b19": "以藥治病得差。寤後病藥俱無。故言妄功用中也。",
    "X10n0253_006:0306b20": "若得如來寂滅隨順。實無寂滅及寂滅者。",
    "X10n0253_006:0306b21": "妄功用中。若悟寂滅隨順之理。寂然無念滅而無",
    "X10n0253_006:0306b22": "相隨順一切不執我見。則實無寂滅之法。亦無寂",
    "X10n0253_006:0306b23": "滅之人。可謂人法兩忘也。",
    "X10n0253_006:0306b24": "西蜀復菴暉禪師曰。此果位。若證得十方諸佛一",
    "X10n0253_006:0306c01": "心寂滅。相應無乖之理。非獨是不見有所證寂滅",
    "X10n0253_006:0306c02": "之法。亦無能證寂滅之人。到此謂之二邊不滯。能",
    "X10n0253_006:0306c03": "所俱絕。一切處瀟瀟洒洒。一切處密密堂堂。彌綸",
    "X10n0253_006:0306c04": "八極。崢嶸大千。無處不周。無剎不現。所以道。出頭",
    "X10n0253_006:0306c05": "天外看。誰是箇般人。此上皆是總標。凡賢聖果四",
    "X10n0253_006:0306c06": "位不異。下文方是開四位。一信位息滅相。二賢位",
    "X10n0253_006:0306c07": "息異相。三聖位息住相。四果位息生相。大分與起",
    "X10n0253_006:0306c08": "信四位同也。",
    "X10n0253_006:0306c09": "四明聰講師曰。眾生迷倒。至及寂滅者。未能除滅",
    "X10n0253_006:0306c10": "一切幻化者。此言聲聞緣覺。兩教二乘。三教菩薩。",
    "X10n0253_006:0306c11": "不獨五性差別。亦聲聞緣覺等。此等皆於滅未滅",
    "X10n0253_006:0306c12": "人也。今依天台宗。明小衍。小者。明四大實從無明",
    "X10n0253_006:0306c13": "生。實從無明滅。衍教。明四大有三教不同。通教四",
    "X10n0253_006:0306c14": "大體本自空。故本不生滅。由無明故。見有生滅。如",
    "X10n0253_006:0306c15": "幻化生。如幻化滅。別教四大體是佛性。由無明故。",
    "X10n0253_006:0306c16": "四大生滅。性無生滅。相有生滅。圓教四大體亦佛",
    "X10n0253_006:0306c17": "性。而往本具九界。四大故九。四大若生若滅皆是",
    "X10n0253_006:0306c18": "法界。是故性相俱不生滅。乃不思議論生滅也。與",
    "X10n0253_006:0306c19": "法華經世間相常住。其義宛然。(出四明法師之文)於滅未",
    "X10n0253_006:0306c20": "滅。正二乘聲聞。雖斷見思。觀四大五蘊空。證不生",
    "X10n0253_006:0306c21": "滅。止是三界裡。分段之身不生滅。故云於滅。三界",
    "X10n0253_006:0306c22": "外無明塵沙。有變易生滅。故云未滅。中間三教果",
    "X10n0253_006:0306c23": "頭佛。三教菩薩。都是妄功用。但止化城。未到寶所。",
    "X10n0253_006:0306c24": "今有一種不師聖教人。自立己見。硬把身心制縛。",
    "X10n0253_006:0307a01": "縱得一知半見。皆是邪法。如持鷄大戒。教人坐禪。",
    "X10n0253_006:0307a02": "不識法度。從朝至暮。坐得焦枯。轉加瞪夢。梁氏云。",
    "X10n0253_006:0307a03": "如破塊落空谷。如飛蛾赴明燭。斯言不謬。令大覺",
    "X10n0253_006:0307a04": "預鑒末俗云。眾生迷倒。未能除滅。一切幻化除圓。",
    "X10n0253_006:0307a05": "佛修證極。自覺聖智如圓鏡。虗豁靈通真證不生",
    "X10n0253_006:0307a06": "不滅地。此之生滅既歸性中。即無生滅與不生滅。",
    "X10n0253_006:0307a07": "如世間人鎖了自己屋宅失却匙鑰。經多歲月。遠",
    "X10n0253_006:0307a08": "遊他國。在彼亦別造舍宅居止。終非究竟。後還歸",
    "X10n0253_006:0307a09": "本鄉。拾得元來匙鑰。開本己舍宅。先所用物。不動",
    "X10n0253_006:0307a10": "纖毫。更不他求。復本家業。大聖修極。復其本性元",
    "X10n0253_006:0307a11": "物不動。無明即是明。四諦十二緣本來不動。謂之",
    "X10n0253_006:0307a12": "本來面目也。人自不了自取生滅縱證小聖仍非",
    "X10n0253_006:0307a13": "家業故得妄功用中自生自滅吾佛斥非皆非正",
    "X10n0253_006:0307a14": "路寂滅隨順者。則始本一合。修性同源。無修無性。",
    "X10n0253_006:0307a15": "行法云。觀心無心。法不住法。滅諦寂靜。如上經意。",
    "X10n0253_006:0307a16": "迷圓覺者。有五性差別。并聲聞緣覺諸小菩薩。於",
    "X10n0253_006:0307a17": "妄功用中。隨力所證不同。故有淺深。不明其麤。豈",
    "X10n0253_006:0307a18": "辨其細。以後明圓教純圓獨妙。但圓頓本無位次。",
    "X10n0253_006:0307a19": "借別教位次以明淺深。今依台宗立六即位次隔",
    "X10n0253_006:0307a20": "量。不爾恐凡夫以濫極聖。此節經文。唯四明慈室",
    "X10n0253_006:0307a21": "真解。以明斯義。但其間明義未圓。今依經依祖。分",
    "X10n0253_006:0307a22": "為六段。一理即佛。二名字即佛。三觀行即佛。四相",
    "X10n0253_006:0307a23": "似即佛。五分真即佛。從初住菩薩。至等覺菩薩。名",
    "X10n0253_006:0307a24": "分真即佛。六究竟即佛。妙覺佛即者是也。亦云六",
    "X10n0253_006:0307b01": "是。曰理即是也。眾生即是佛故云六是。",
    "X10n0253_006:0307b02": "善男子。一切眾生。從無始來。由妄想我。",
    "X10n0253_006:0307b03": "我體元無。妄想為有。",
    "X10n0253_006:0307b04": "及愛我者。",
    "X10n0253_006:0307b05": "愛我者。執着我相之心也。",
    "X10n0253_006:0307b06": "曾不自知念念生滅。",
    "X10n0253_006:0307b07": "眾生妄心。執著我相不知。此心念念之間。旋生旋",
    "X10n0253_006:0307b08": "滅。本無堅固不壞之相。維摩詰經曰。是身如電。念",
    "X10n0253_006:0307b09": "念不住者是也。",
    "X10n0253_006:0307b10": "故起憎愛。耽著五欲。",
    "X10n0253_006:0307b11": "圓覺疏曰。由執我故。順我則愛。違我則憎。故著五",
    "X10n0253_006:0307b12": "欲也。五欲者。一財。二色。三食。四名。五睡也。",
    "X10n0253_006:0307b13": "西蜀復菴暉禪師曰。此十信位。於中有二。初具足",
    "X10n0253_006:0307b14": "貪嗔癡凡夫。後十信凡夫。今初此一段文。乃是未",
    "X10n0253_006:0307b15": "入信位。所以有此文者。若不約凡迷。即無信位故",
    "X10n0253_006:0307b16": "先標。云眾生者。指四生九類也。由妄想我者。此是",
    "X10n0253_006:0307b17": "所執之體。及愛我者。此是能執之是。謂一切眾生",
    "X10n0253_006:0307b18": "九類。自從無始曠大劫來。因一念不覺妄想。錯入",
    "X10n0253_006:0307b19": "父母胞胎。被父精母血包。裏自己一靈之性。三緣",
    "X10n0253_006:0307b20": "和合遂生得此身。這箇是所執著底我。而今又不",
    "X10n0253_006:0307b21": "知因起所由。又於妄想一身之上。又生起愛著之",
    "X10n0253_006:0307b22": "見。謂這箇是我眼我耳我鼻。謂此是我手我足我",
    "X10n0253_006:0307b23": "身我性我名。一切處不得動著我。爭人爭我。並不",
    "X10n0253_006:0307b24": "曾有一箇。於此自覺。知十二時中。前念續後念。後",
    "X10n0253_006:0307c01": "念續前念。念念生滅。如燈之炎炎。如水之涓涓。塵",
    "X10n0253_006:0307c02": "勞妄想情狀萬態。順我則愛。違我則憎。於一切處",
    "X10n0253_006:0307c03": "耽著色聲香味觸法之五欲也。",
    "X10n0253_006:0307c04": "四明聰講師曰。天台云。若佛不出世。眾生不知自",
    "X10n0253_006:0307c05": "有佛性。若佛不說無能知者。一理即佛者。言圓覺",
    "X10n0253_006:0307c06": "遍一切處。諸法無不明了。雖五無間皆解脫相。雖",
    "X10n0253_006:0307c07": "昏盲倒惑其理存為。斯理灼然。世間常住。有佛不",
    "X10n0253_006:0307c08": "能益。無佛不能損。得之不高。失之不下。故言眾生。",
    "X10n0253_006:0307c09": "理即佛也。四明云。然若不知性染性惡。所有染惡",
    "X10n0253_006:0307c10": "定須斷破。如何可論全體即是邪。全體是故免於",
    "X10n0253_006:0307c11": "退屈。六分別故免於上慢。六不離即。即不妨六。六",
    "X10n0253_006:0307c12": "即義成。圓位可辨。良由眾生性具染惡。不可變異。",
    "X10n0253_006:0307c13": "其性圓明名之為佛。性染性惡全體起作。修染修",
    "X10n0253_006:0307c14": "惡更無別體。全修是性故。得迷事無非理佛。即以",
    "X10n0253_006:0307c15": "此理起惑造業。輪迴生死。而全不知事全是理。長",
    "X10n0253_006:0307c16": "劫用理。長劫不知。與今經同。從無始來。由妄想我",
    "X10n0253_006:0307c17": "及愛我者。念念生滅。故起憎愛。耽著五欲。妄受生",
    "X10n0253_006:0307c18": "死。不知自己有佛。失本妙明。此謂之理即佛也。",
    "X10n0253_006:0307c19": "若遇善友教令開悟淨圓覺性。發明起滅。即知此生。",
    "X10n0253_006:0307c20": "性自勞慮。",
    "X10n0253_006:0307c21": "眾生因教悟性。發明妄念起滅之理。方知此生本",
    "X10n0253_006:0307c22": "有之性空。自勞役思慮也。",
    "X10n0253_006:0307c23": "若復有人。勞慮永斷。得法界淨。",
    "X10n0253_006:0307c24": "永息思慮。則一切處皆得清淨。故曰得法界淨。",
    "X10n0253_006:0308a01": "即彼淨解。為自障礙。",
    "X10n0253_006:0308a02": "以淨為淨。是名淨解。為彼解心障礙自性。",
    "X10n0253_006:0308a03": "故於圓覺。而不自在。",
    "X10n0253_006:0308a04": "作意於覺。故不自知。",
    "X10n0253_006:0308a05": "此名凡夫隨順覺性。",
    "X10n0253_006:0308a06": "眾生謂覺性本來清淨故。起淨心。隨順修習。不知",
    "X10n0253_006:0308a07": "此心亦為障礙。此乃凡夫之見。非菩薩見也。",
    "X10n0253_006:0308a08": "西蜀復菴暉禪師曰。既知生滅之念有害於道。遂",
    "X10n0253_006:0308a09": "上絕馳求造作之心。因息妄心。妄心不起處。故得",
    "X10n0253_006:0308a10": "法界淨。法界有二。一理法界。二事法界。若理法界",
    "X10n0253_006:0308a11": "淨者。於本性之上。本來離相絕名。無可分別。并勞",
    "X10n0253_006:0308a12": "慮六塵之境。並皆不生。若事法界淨者。於五蘊十",
    "X10n0253_006:0308a13": "二處十八界外及山河大地草木叢林諸法。當體",
    "X10n0253_006:0308a14": "即空。良由心淨則淨。心穢則穢。古云。心虗境寂。念",
    "X10n0253_006:0308a15": "起法生。水濁波渾。潭清月朗然。麤念既除得少安",
    "X10n0253_006:0308a16": "淨。於淨時心生愛著。作淨見解。便被淨解之相。自",
    "X10n0253_006:0308a17": "穿了鼻孔。非干外有塵境而來撓之。故曰自。所以",
    "X10n0253_006:0308a18": "於大圓覺無為寂照之中。不得縱橫自在。古云。莫",
    "X10n0253_006:0308a19": "向白雲深處坐。切忌寒灰煨殺人。此乃是十信凡",
    "X10n0253_006:0308a20": "夫。常與本覺之性相應不背之者也。",
    "X10n0253_006:0308a21": "四明聰講師曰。若遇善友。至性自勞慮者。此名字",
    "X10n0253_006:0308a22": "即佛。無明長夜生死巨關。無佛長鎻。故佛出世開",
    "X10n0253_006:0308a23": "甘露門。照世光明。令知三寶十號是常住味。此光",
    "X10n0253_006:0308a24": "此味乃從眾生心性流出。還使眾生解此光味。即",
    "X10n0253_006:0308b01": "本性佛。須達聞名。身毛皆竪。昏夜大朗。巨關自闢。",
    "X10n0253_006:0308b02": "名字即佛也。與今文同。若遇善友即善知識教授",
    "X10n0253_006:0308b03": "之師。從此起修開悟領解也。亦由力熏知本具圓",
    "X10n0253_006:0308b04": "覺性發明起滅。但未曾修。未曾證。猶如世人知有",
    "X10n0253_006:0308b05": "玉質。木具火性。不假雕琢擊發之也。知而不為。法",
    "X10n0253_006:0308b06": "體仍迷。縱然求師。真明未發。徒自勞慮。又如世人",
    "X10n0253_006:0308b07": "臨河羨魚。百千計較。若闕筌網。終無獲理。此名字",
    "X10n0253_006:0308b08": "即佛。",
    "X10n0253_006:0308b09": "若復有人勞慮永斷至隨順覺性者。此明觀行即",
    "X10n0253_006:0308b10": "佛。此位已修圓觀。觀三諦境。境觀融融。雖具煩惱",
    "X10n0253_006:0308b11": "性。能知如來秘密藏。理慧相應。心觀明朗。天台智",
    "X10n0253_006:0308b12": "者。正居此位。法華五品位也。今云。勞慮永斷者。即",
    "X10n0253_006:0308b13": "永伏煩惱之性不起。此人解心虗通。故云得法界",
    "X10n0253_006:0308b14": "淨。即彼淨解此之淨解。如虫蝕木偶為成字。不知",
    "X10n0253_006:0308b15": "是字非字。故云為自障礙。但用圓覺之觀圓於自",
    "X10n0253_006:0308b16": "心未圓十界。心未遍圓。故云而不自在。既未斷見",
    "X10n0253_006:0308b17": "愛無明。貶之為凡夫。到此覺性永無退失故。云隨",
    "X10n0253_006:0308b18": "順覺性。",
    "X10n0253_006:0308b19": "善男子。一切菩薩。見解為礙。",
    "X10n0253_006:0308b20": "見前淨解。為障礙故。",
    "X10n0253_006:0308b21": "雖斷解礙。猶住見覺。",
    "X10n0253_006:0308b22": "淨解雖除。不作障礙。正在覺位。復為覺礙。",
    "X10n0253_006:0308b23": "覺礙為礙。而不自在。",
    "X10n0253_006:0308b24": "圓覺大疏曰。所覺是礙故。能覺亦礙。由存此跡。還",
    "X10n0253_006:0308c01": "礙覺心。故不自在。",
    "X10n0253_006:0308c02": "此名菩薩未入地者。隨順覺性。",
    "X10n0253_006:0308c03": "如此隨順本性。乃菩薩未入佛地者之見也。",
    "X10n0253_006:0308c04": "西蜀復菴暉禪師曰。此十住十行十回向三十位。",
    "X10n0253_006:0308c05": "三賢之人。此謂之資粮位。然三賢之人見解。又高",
    "X10n0253_006:0308c06": "於十信之人。遂覺十信之人。所見之解。是障礙之",
    "X10n0253_006:0308c07": "境。於是便斷除著淨之解。雖除得淨解。猶有能見",
    "X10n0253_006:0308c08": "能覺之心。遂住著能覺不知放捨。只此能覺之心。",
    "X10n0253_006:0308c09": "又是障礙故。於圓覺無為寂照之中。不得自在。此",
    "X10n0253_006:0308c10": "謂之地前菩薩未入初地之人。與覺性相應者也。",
    "X10n0253_006:0308c11": "四明聰講師曰。四相似即佛。天台云。似者二物相",
    "X10n0253_006:0308c12": "類。如鍮似金。若瓜比瓠。猶見火先煖。涉海初平。水",
    "X10n0253_006:0308c13": "性至冷。飲者可知。渴不掘井。聽說何為。如法華六",
    "X10n0253_006:0308c14": "根清淨。即是其相。此位未入分真位。如真金今居",
    "X10n0253_006:0308c15": "十信。後心相似位。如鍮比金。令且是鍮。更入一步。",
    "X10n0253_006:0308c16": "鍮變為金。本覺清涼。其猶冷水。似覺飲之。知消煩",
    "X10n0253_006:0308c17": "熱。見解為礙者。此菩薩已斷見愛。初信斷見。二信",
    "X10n0253_006:0308c18": "至七信斷思。八九十信斷塵沙。雖用圓解斷見思。",
    "X10n0253_006:0308c19": "仍住解慧。故云見解為礙。此解為智。智反為障。亦",
    "X10n0253_006:0308c20": "云為礙。解礙解斷。猶住見覺。解礙未斷。復用覺觀。",
    "X10n0253_006:0308c21": "觀力既強。解礙自破。雖藥治病。病去本藥隨亡。猶",
    "X10n0253_006:0308c22": "執其藥。藥反為病。雖以空覺。覺其解。礙此覺。復為",
    "X10n0253_006:0308c23": "礙故。到此將登圓。住踞涅槃山頂。住虗湛覺觀之",
    "X10n0253_006:0308c24": "中。未肯前進。十六觀經佛現六十萬億之身。似位",
    "X10n0253_006:0309a01": "見此殊相速進無生。謂之增長。念佛三昧住觀覺",
    "X10n0253_006:0309a02": "中。謂之而不自在。故結云。此名菩薩未入地者。隨",
    "X10n0253_006:0309a03": "順覺性。未入地地。借別十地。名為圓十住。此是別",
    "X10n0253_006:0309a04": "初地圓。初住佛未究竟。故云隨順也。",
    "X10n0253_006:0309a05": "善男子。有照有覺。俱名障礙。",
    "X10n0253_006:0309a06": "有照者。即前之淨解心也。有覺者。即前之覺礙心",
    "X10n0253_006:0309a07": "也。圓覺性中。皆名障礙。",
    "X10n0253_006:0309a08": "西蜀復菴暉禪師曰。此十聖位也。上菩薩有照者。",
    "X10n0253_006:0309a09": "指前信位之人淨解。有覺者指前賢位之人能見",
    "X10n0253_006:0309a10": "之覺。是二皆是障礙之境。此謂之悟前二位之人。",
    "X10n0253_006:0309a11": "所見皆非。只如達磨欲西反之際。命弟子各呈己",
    "X10n0253_006:0309a12": "見。時有道副。出曰。如我所見。不執文字。不離文字。",
    "X10n0253_006:0309a13": "而為道用。達磨曰。汝得吾皮。尼總持曰。我今所解。",
    "X10n0253_006:0309a14": "如慶喜見。阿閦佛國一見。更不再見。達磨曰。汝得",
    "X10n0253_006:0309a15": "吾肉。道育曰。四大本空。五陰非有。而我見處。無一",
    "X10n0253_006:0309a16": "法可得。達磨曰。汝得吾骨。此三大士。皆是有照有",
    "X10n0253_006:0309a17": "覺。法執未除者也。",
    "X10n0253_006:0309a18": "是故菩薩。常覺不住。",
    "X10n0253_006:0309a19": "湛然常覺。不住於相。金剛經所謂。菩薩應生無所",
    "X10n0253_006:0309a20": "住心者也。",
    "X10n0253_006:0309a21": "照與照者。同時寂滅。",
    "X10n0253_006:0309a22": "謂所照之境。與能照之智。悉皆寂滅。此乃已入佛",
    "X10n0253_006:0309a23": "地者也。",
    "X10n0253_006:0309a24": "西蜀復菴暉禪師曰。常覺者。常則常常不變之稱。",
    "X10n0253_006:0309b01": "即無分別之智。照者即能照之智。與照者。即所照",
    "X10n0253_006:0309b02": "之境。寂滅者。即空義。謂此入地菩薩無分別智。不",
    "X10n0253_006:0309b03": "住著能照之智。及所照之境。能所俱空。二執並離。",
    "X10n0253_006:0309b04": "所謂從本已來。離心緣相。離文字相。離分別相。離。",
    "X10n0253_006:0309b05": "能所相。此謂之以無緣智緣無緣境。以無緣境起",
    "X10n0253_006:0309b06": "無緣智。如水投水。似空合空。了無痕跡。何以知之。",
    "X10n0253_006:0309b07": "唯識云。若時於所緣智都無所得。爾時住唯識。離",
    "X10n0253_006:0309b08": "二取相故。所以盤山云。光非照境。境亦非存。光境",
    "X10n0253_006:0309b09": "俱忘。復是何物。到此境界。風吹不入。水洒不著。清",
    "X10n0253_006:0309b10": "寥寥白滴滴。脫於是非之表。本仁和尚謂清鏡云。",
    "X10n0253_006:0309b11": "高山頂上無可與道者啗啄。如二祖出禮拜了依",
    "X10n0253_006:0309b12": "位而立。達磨曰汝得吾髓。唯二祖是照與照者。同",
    "X10n0253_006:0309b13": "時寂滅者也。",
    "X10n0253_006:0309b14": "四明聰講師曰。善男子。有照有覺。至同時寂滅。五",
    "X10n0253_006:0309b15": "分真即佛。四明依起信并華嚴。明初住位。此菩薩",
    "X10n0253_006:0309b16": "破一品無明。證一分三德。分身百世界作佛。大千",
    "X10n0253_006:0309b17": "火起一唾能滅。大千一空一吹便成。頓修頓證。初",
    "X10n0253_006:0309b18": "發心發本覺心也。常用寂照。寂而常照故。云寂照",
    "X10n0253_006:0309b19": "双融。破一品惑證初住。破十品證十住。今論初住",
    "X10n0253_006:0309b20": "功用。入此住。心法双亡。境智俱泯。寂照同源。無能",
    "X10n0253_006:0309b21": "無所。有照者觀也。有覺者境也。上文云清淨覺。相",
    "X10n0253_006:0309b22": "覺相即境也。若立境觀。俱為障礙。此人常覺不住",
    "X10n0253_006:0309b23": "覺。常照也亦不住照。照覺俱不住。境智双亡。如日",
    "X10n0253_006:0309b24": "依空不住空。常境無相。常智無緣。謂之同時寂滅。",
    "X10n0253_006:0309c01": "雖百界度生。無生可度。金剛經云。實無眾生可度。",
    "X10n0253_006:0309c02": "真是菩薩。",
    "X10n0253_006:0309c03": "譬如有人自斷其首。首已斷故。無能斷者。則以礙心。",
    "X10n0253_006:0309c04": "自滅諸礙。礙已斷滅。無滅礙者。",
    "X10n0253_006:0309c05": "以淨覺心。滅除諸礙。諸礙已除。覺心亦泯。如彼世",
    "X10n0253_006:0309c06": "人自斷其首。首已斷絕。別無能斷之人也。",
    "X10n0253_006:0309c07": "西蜀復菴暉禪師曰。譬如有人自斷其首。首已斷",
    "X10n0253_006:0309c08": "故。無能斷者。此舉喻。喻如世人頭未斷之時。頭為",
    "X10n0253_006:0309c09": "所也。手為能也。既自將劍。斬斷之時。頭為所斷。手",
    "X10n0253_006:0309c10": "為能斷。自家之頭。既已斷了。豈更分能斷之手。所",
    "X10n0253_006:0309c11": "斷之頭乎。決無是理。故東坡先生云。首斷故無能",
    "X10n0253_006:0309c12": "斷者。冰消那復更知冰。則以礙心自滅諸礙。礙已",
    "X10n0253_006:0309c13": "斷滅。無滅礙者。此合也。礙心者。即能覺礙之覺。諸",
    "X10n0253_006:0309c14": "礙者即所覺之礙。謂既用能覺之礙心。覺去所覺",
    "X10n0253_006:0309c15": "礙之覺心。更將能覺之心一時拂去。即無能滅礙",
    "X10n0253_006:0309c16": "之心。亦是能所俱忘。經文從常覺不住。至此。皆明",
    "X10n0253_006:0309c17": "地上菩薩。不住著能證所證也。",
    "X10n0253_006:0309c18": "四明聰講師曰。此譬境智寂照。不二而二。二而不",
    "X10n0253_006:0309c19": "二。境屬所斷。智屬能斷。境智一合。無復分張。誰為",
    "X10n0253_006:0309c20": "能斷。誰為所斷。以如如智。照如如境。境智。既融。色",
    "X10n0253_006:0309c21": "心依正同一覺體。八相成道百界度生。雖是藥病。",
    "X10n0253_006:0309c22": "仍以藥治故。云則以礙心自滅諸礙。境智亡了。唯",
    "X10n0253_006:0309c23": "有真智獨存。故云無滅礙者。",
    "X10n0253_006:0309c24": "修多羅教。如標月指。若復見月。了知所標畢竟非月。",
    "X10n0253_006:0310a01": "因指見月。見月忘指。因教詮心。悟心忘教。",
    "X10n0253_006:0310a02": "西蜀復菴暉禪師曰。此下明不住教也。今初標喻。",
    "X10n0253_006:0310a03": "梵語修多羅此云契經。總目一代時教也。疏云。夫",
    "X10n0253_006:0310a04": "設言象在於得意。無言象而倒惑。執言象而迷真",
    "X10n0253_006:0310a05": "故。以標月之指。喻於言教。謂見月須藉指端。悟心",
    "X10n0253_006:0310a06": "須依佛教。因指見月。見月忘指。因教筌心。悟心忘",
    "X10n0253_006:0310a07": "教。存指則失真月。執教則失本心。肇云。善言言者。",
    "X10n0253_006:0310a08": "求言所不能言。善迹迹者。尋迹所不能迹。祖云。如",
    "X10n0253_006:0310a09": "來一切法。除我一切心。我無一切心。何須一切法。",
    "X10n0253_006:0310a10": "佛言。我說三乘十二分教。如空拳誑小兒。如黃葉",
    "X10n0253_006:0310a11": "止啼相似。何以知之。龐居士云。孩兒正啼哭。母言",
    "X10n0253_006:0310a12": "來與金捻他。黃葉把便是止啼音。禪云。見人須棄",
    "X10n0253_006:0310a13": "敲門物。得路仍忘堠子名。大凡未入地之人。須假",
    "X10n0253_006:0310a14": "教法修行。纔入地見道之後。登地證理。更不假教",
    "X10n0253_006:0310a15": "也。",
    "X10n0253_006:0310a16": "一切如來。種種言說。開示菩薩。亦復如是。",
    "X10n0253_006:0310a17": "諸佛開說法性。正如以指標月。",
    "X10n0253_006:0310a18": "西蜀復菴暉禪師曰。此法合也。謂十方諸佛。種種",
    "X10n0253_006:0310a19": "方便。種種言說。種種譬喻。開發教示一切菩薩一",
    "X10n0253_006:0310a20": "切眾生。亦如標月之指。良由一代時教。皆是不得",
    "X10n0253_006:0310a21": "已。為眾生方便之故。演說詮顯本性。若復見性之",
    "X10n0253_006:0310a22": "人。了知一切言說畢竟非性。自然不復執著文字",
    "X10n0253_006:0310a23": "語言。泥著文言。經云。了法不在言。又云。拈得鼻孔",
    "X10n0253_006:0310a24": "失却口。晦堂云。五千文字唯標指。用指因觀月在",
    "X10n0253_006:0310b01": "天。月落指忘無別事。醉眠醒坐但隨緣。莊子云。筌",
    "X10n0253_006:0310b02": "之所以在魚。得魚忘筌。罤之所以在兔。得兔忘罤。",
    "X10n0253_006:0310b03": "言之所以在意。得意忘言。經云。但有言說。都無實",
    "X10n0253_006:0310b04": "義。不然則載空言。以求道則去道之遠矣。若將佛",
    "X10n0253_006:0310b05": "祖言教。而為奇特者。大似猛虎入檻。靈鳳投籠有",
    "X10n0253_006:0310b06": "甚快活。豈不見。洞山云。若是上流。應不將祖。佛言",
    "X10n0253_006:0310b07": "教貼在額頭。若貼在額上者。如龜負圖自取喪身",
    "X10n0253_006:0310b08": "之兆。",
    "X10n0253_006:0310b09": "此名菩薩。已入地者。隨順覺性。",
    "X10n0253_006:0310b10": "如此隨順本性。乃菩薩已入佛地者之見也。入地",
    "X10n0253_006:0310b11": "者。入佛之地位者也。",
    "X10n0253_006:0310b12": "西蜀復菴聰禪師曰。此結前不住證。及不住教。此",
    "X10n0253_006:0310b13": "是入地菩薩。與覺性相應如此。",
    "X10n0253_006:0310b14": "四明聰講師曰。修多羅。至隨順覺性。修多羅此翻",
    "X10n0253_006:0310b15": "契經。詮理辨性。莫不由茲。法華云。一百八十劫空",
    "X10n0253_006:0310b16": "過無有佛。如何有經可以發明。世雄垂慈設教。",
    "X10n0253_006:0310b17": "模範眾生然後成佛。且如孔子不立五經治世。今",
    "X10n0253_006:0310b18": "時如何取士教。如筌蹄可取魚兔也。但不可執教。",
    "X10n0253_006:0310b19": "教仍是病。故云標月指。未識月時。假指指之。因指",
    "X10n0253_006:0310b20": "見月。見了月須忘指。若執指為月。尚猶不可。何況",
    "X10n0253_006:0310b21": "月非指乎。一大藏教皆是假施設。金剛經云。如我",
    "X10n0253_006:0310b22": "說法。猶如筏喻。法尚應捨。何況非法。古云。一兔橫",
    "X10n0253_006:0310b23": "身當古路。蒼鷹纔見便來擒。近來獵犬無靈性。却",
    "X10n0253_006:0310b24": "向枯椿舊處尋。蓋如來種種言說。亦復如是。已入",
    "X10n0253_006:0310c01": "地者通順覺性。初住聖人入流亡所。所入既寂。動",
    "X10n0253_006:0310c02": "靜二相了然不生。何止於隨順覺性。",
    "X10n0253_006:0310c03": "善男子。一切障礙。即究竟覺。",
    "X10n0253_006:0310c04": "菩薩初發心時。名本始覺。圓覺成就名究竟覺。今",
    "X10n0253_006:0310c05": "見諸障礙即究竟覺者。蓋已入佛地。無一切差別",
    "X10n0253_006:0310c06": "心也。",
    "X10n0253_006:0310c07": "得念失念。無非解脫。",
    "X10n0253_006:0310c08": "得念是無念。失念是有念。佛知諸念本空。了無得",
    "X10n0253_006:0310c09": "失故。皆得解脫。",
    "X10n0253_006:0310c10": "成法破法。皆名涅槃。",
    "X10n0253_006:0310c11": "進修曰成。毀謗為破。佛知諸法本空。了無成壞故。",
    "X10n0253_006:0310c12": "皆名涅槃。",
    "X10n0253_006:0310c13": "智慧愚癡。通為般若。",
    "X10n0253_006:0310c14": "智慧者。已悟之性。愚癡者。未悟之性。究其本源同",
    "X10n0253_006:0310c15": "一佛性。故曰通為般若。",
    "X10n0253_006:0310c16": "菩薩外道。所成就法。同是菩提。",
    "X10n0253_006:0310c17": "菩薩外道所立之法。雖有邪正之殊。皆是菩提覺",
    "X10n0253_006:0310c18": "性。",
    "X10n0253_006:0310c19": "無明真如。無異境界。",
    "X10n0253_006:0310c20": "真妄一體。性本解脫。",
    "X10n0253_006:0310c21": "諸戒定慧。及淫怒癡。俱是梵行。",
    "X10n0253_006:0310c22": "戒定慧是淨。淫怒癡是染。佛於染淨無分別心故。",
    "X10n0253_006:0310c23": "曰俱是梵行。",
    "X10n0253_006:0310c24": "眾生國土。同一法性。",
    "X10n0253_006:0311a01": "涅槃經云。我以佛眼。遍觀三界有情無情一切人",
    "X10n0253_006:0311a02": "法。悉皆究竟。究竟者即法性也。",
    "X10n0253_006:0311a03": "地獄天宮。皆為淨土。",
    "X10n0253_006:0311a04": "佛知善惡二報。皆如空華故。謂苦樂二境。皆為淨",
    "X10n0253_006:0311a05": "土。",
    "X10n0253_006:0311a06": "有性無性。齊成佛道。",
    "X10n0253_006:0311a07": "有性三乘也。無性闡提也。佛眼觀之。悉皆是佛。",
    "X10n0253_006:0311a08": "一切煩惱。畢竟解脫。",
    "X10n0253_006:0311a09": "佛謂煩惱本空故。云畢竟解脫。",
    "X10n0253_006:0311a10": "西蜀復菴暉禪師曰。此當等覺妙覺果位也。前則",
    "X10n0253_006:0311a11": "十聖之人。但只換骨洗膓。純清絕點。一向與麼去。",
    "X10n0253_006:0311a12": "不解與麼來。所謂出得魔界。入魔界不得。喚作離",
    "X10n0253_006:0311a13": "物遺人頹。然吉凶之外。打淨潔毬子。抱得不哭孩",
    "X10n0253_006:0311a14": "兒。纔到果位。非唯解與麼去。亦解與麼來。非唯出",
    "X10n0253_006:0311a15": "得魔界。抑亦入得魔界。到此天堂地獄虎穴魔宮。",
    "X10n0253_006:0311a16": "月下風前婬坊酒肆。刀山劒樹。盡是安身立命之",
    "X10n0253_006:0311a17": "處。所以禪宗云。翻身魔界轉脚邪途。又淨名云。不",
    "X10n0253_006:0311a18": "離煩惱而得涅槃。天女云。不出魔界而入佛界。此",
    "X10n0253_006:0311a19": "一段經文。共有十對。一識智對。二成破對。三愚智",
    "X10n0253_006:0311a20": "對。四邪正對。五真妄對。六染淨對。七依正對。八苦",
    "X10n0253_006:0311a21": "樂對。九有無對。十縛脫對。一切障礙即究竟覺者。",
    "X10n0253_006:0311a22": "此二句是總標。下十對之別。謂到佛位智冥圓覺。",
    "X10n0253_006:0311a23": "血無勝劣分別之心。所以下十對之法。皆同真實",
    "X10n0253_006:0311a24": "一性。又若見有障可斷。斷已名為覺者。此覺非究",
    "X10n0253_006:0311b01": "竟。不見有障可斷障礙。即覺方名究竟矣。得念者",
    "X10n0253_006:0311b02": "即智也。謂十二時中。正念現前之時。則前五識遂",
    "X10n0253_006:0311b03": "成成所作智。第六意識成妙觀察智。第七識成平",
    "X10n0253_006:0311b04": "等性智。第八阿賴耶識成大圓鏡智。失念者。若失",
    "X10n0253_006:0311b05": "正念。則四智番成八識。今明念本自空。非是無念",
    "X10n0253_006:0311b06": "故皆解脫。此謂識智一對也。成法者。即修行精進",
    "X10n0253_006:0311b07": "也。破法者。即不修進毀於律儀也。又曰眾生緣會",
    "X10n0253_006:0311b08": "曰成。緣離曰破。緣無自性。成破一如。此謂之成破",
    "X10n0253_006:0311b09": "一對也。智慧者即智也。愚癡者即愚也。大寶積云。",
    "X10n0253_006:0311b10": "癡猶分別生分別亦非有。癡性與佛性平等無差",
    "X10n0253_006:0311b11": "別。此謂之愚智一對也。外道即邪也。菩薩即正也。",
    "X10n0253_006:0311b12": "思益經云。住正道者。不分別是邪是正。古云。一念",
    "X10n0253_006:0311b13": "心不生。六根總無過。此謂之邪正一對也。無明即",
    "X10n0253_006:0311b14": "妄法也。真如即真法也。古云。迷則真如是妄想。悟",
    "X10n0253_006:0311b15": "則妄想是真如。此謂之真妄一對也。戒定慧無漏",
    "X10n0253_006:0311b16": "三學即淨法也。婬怒癡三妄即染法也。謂三毒本",
    "X10n0253_006:0311b17": "空。俱是淨行。諸法無行經云。貪慾即是道。恚癡亦",
    "X10n0253_006:0311b18": "復然。如是三事中。有無量佛法。此謂之染淨一對",
    "X10n0253_006:0311b19": "也。眾生即正報也。國土即依報也。涅槃經云。我以",
    "X10n0253_006:0311b20": "佛眼遍觀三界有情一切人法。悉皆究竟。究竟者",
    "X10n0253_006:0311b21": "即法性也此謂之以性融相。融相皆性。即依正一",
    "X10n0253_006:0311b22": "對也。地獄即苦也。天宮即樂也。若造極惡業就之",
    "X10n0253_006:0311b23": "時。身雖處天宮。即是地獄也。若造極善業就之時。",
    "X10n0253_006:0311b24": "身雖處地獄。即是天宮也。二業之念由心。地獄天",
    "X10n0253_006:0311c01": "宮豈實。故云心能作諸佛。心能作眾生。心能作天",
    "X10n0253_006:0311c02": "堂。心能作地獄。心異則千差競起。心平則法界坦",
    "X10n0253_006:0311c03": "然。心凡則三毒縈纏。心聖則六通自在。如谷應聲",
    "X10n0253_006:0311c04": "語雄而響厲。似鏡鑒像形曲而影凹。故知萬行由",
    "X10n0253_006:0311c05": "心。一切在我。善因終感善緣。惡行難迯惡境使。一",
    "X10n0253_006:0311c06": "心不生萬法無咎。此謂苦樂一對也。有性即有三",
    "X10n0253_006:0311c07": "乘性也。無性即未曾聞熏教法闡提性也。以正眼",
    "X10n0253_006:0311c08": "觀來。非唯他日回心。現今已齊成佛道。此謂有無",
    "X10n0253_006:0311c09": "一對也。煩惱即縛法也。解脫即脫法也。然煩惱但",
    "X10n0253_006:0311c10": "是依識性上起。識性既當體即空。煩惱何縛之有。",
    "X10n0253_006:0311c11": "智度論云。若有人。言我當得一切種智。是為戲論。",
    "X10n0253_006:0311c12": "我當斷一切煩惱。是為戲論。亦可縛之一字屬六",
    "X10n0253_006:0311c13": "凡。脫之一字屬四聖故。楞嚴經云。根塵同源。縛脫",
    "X10n0253_006:0311c14": "無二。識性虗妄猶如空華。與此同意。此縛脫一對",
    "X10n0253_006:0311c15": "也。已上十對名相之境。雖異其意不殊何也。但以",
    "X10n0253_006:0311c16": "佛證圓覺之心。此心更無勝劣取捨。由此之故。故",
    "X10n0253_006:0311c17": "得一切諸法普同圓妙。一一稱性。普融無礙。所以",
    "X10n0253_006:0311c18": "華嚴到此說事事無礙法界。清涼云。諸佛與眾生",
    "X10n0253_006:0311c19": "交徹。淨土與穢土融通。法法皆彼此該収。塵塵悉",
    "X10n0253_006:0311c20": "包含世界。相即相入。無礙圓融。具十玄門。重重無",
    "X10n0253_006:0311c21": "盡。",
    "X10n0253_006:0311c22": "四明聰講師曰。善男子一切障礙即究竟覺者。即",
    "X10n0253_006:0311c23": "究竟覺即者是也。要見究竟佛。但於一切障礙處",
    "X10n0253_006:0311c24": "見之。障礙即無明業識煩惱重障。是要見得。用佛",
    "X10n0253_006:0312a01": "眼見。用佛智知。佛頂云。如我按指海印發光。汝暫",
    "X10n0253_006:0312a02": "舉心塵勞先起。此明究竟佛。亦云妙覺。天台云。道",
    "X10n0253_006:0312a03": "窮妙覺。位極於茶(音乍)唯佛與佛。乃能究盡諸法實",
    "X10n0253_006:0312a04": "相。四明云。始覺道窮。本覺理極。本始既泯。無以名",
    "X10n0253_006:0312a05": "焉強稱妙覺。妙明既乃極證。證一切諸法。盡十法",
    "X10n0253_006:0312a06": "界依正色心。因果善惡。淨穢生佛。地獄天堂。魔界",
    "X10n0253_006:0312a07": "佛界。盡入圓覺性海。亦謂之融通諸法。亦謂之入",
    "X10n0253_006:0312a08": "惡入魔一如無二如也。得念失念無非解脫者。大",
    "X10n0253_006:0312a09": "抵世間事。凡在乎有念則為病。若無念者。當時無",
    "X10n0253_006:0312a10": "念而得。今亦無念中。失既無念而得。得之何喜。既",
    "X10n0253_006:0312a11": "無念而失。失之何憂。既乃無念。何喜何憂。既無其",
    "X10n0253_006:0312a12": "念。得失何有哉。但解脫者。即絕思慮之心。既絕思",
    "X10n0253_006:0312a13": "慮。得失豈非解脫乎。成法破法皆名涅槃者。成法",
    "X10n0253_006:0312a14": "生也。破法滅也。涅言不生。槃言不滅。一切諸法皆",
    "X10n0253_006:0312a15": "因緣而生。亦因緣而滅。非有緣則不生。非有因則",
    "X10n0253_006:0312a16": "不滅。緣生而生。緣滅而滅。須到寂滅為樂處。則不",
    "X10n0253_006:0312a17": "生不滅矣。智慧愚癡通為般若者。通為者。愚癡濁",
    "X10n0253_006:0312a18": "水也。般若清水也。清濁雖異。濕性元同。般若之濕",
    "X10n0253_006:0312a19": "性。通愚癡之濕性。老子亦云。大辯若訥。大巧若拙。",
    "X10n0253_006:0312a20": "菩薩外道所成就法同是。菩提者菩薩翻道。外亦",
    "X10n0253_006:0312a21": "云道。此二道字。但邪正之異。菩薩之道正。正即是",
    "X10n0253_006:0312a22": "邪。外道之道雖是邪。邪即是正。佛之與魔相去幾",
    "X10n0253_006:0312a23": "何。邪之與正有何欠剩。同是者邪正歸一也。無明",
    "X10n0253_006:0312a24": "真。如無異境界者。演若達多。晨朝以鏡照面。若放",
    "X10n0253_006:0312b01": "下鏡不見其面。問一切人覔頭云。你見我頭在處。",
    "X10n0253_006:0312b02": "問人人謂此人狂矣。佛云此狂纔歇。歇則菩提。無",
    "X10n0253_006:0312b03": "明者狂性也。真如者菩提也。無明若歇。歇即真如",
    "X10n0253_006:0312b04": "境界。即指目前境界。無非真如。無非無明。無異境",
    "X10n0253_006:0312b05": "界也。諸戒定慧及婬怒癡俱是梵行者。戒定慧淨",
    "X10n0253_006:0312b06": "也。婬怒癡穢也文殊云我是貪欲師利。以理用事。",
    "X10n0253_006:0312b07": "無非梵行。以情用事。善惡不可同日而語。眾生國",
    "X10n0253_006:0312b08": "土同一法性者。依正也。眾生正報人之身也。國土",
    "X10n0253_006:0312b09": "人之所依山河屋宅等也。究竟到家。依即是正。正",
    "X10n0253_006:0312b10": "即是依。依正不相妨。色心無罣礙。華嚴破一微塵。",
    "X10n0253_006:0312b11": "出大千經卷。又云。於一毫端現寶王剎。坐微塵裡",
    "X10n0253_006:0312b12": "轉大法輪。斯之謂也。地獄天宮皆為淨土者。天宮",
    "X10n0253_006:0312b13": "地獄。以事相論之。霄壤之殊。究理言之。不出人一",
    "X10n0253_006:0312b14": "念造。古云。天堂地獄門相對。只在人心一念中。淨",
    "X10n0253_006:0312b15": "土亦只人一念心也。心淨則佛土淨。荊溪云。阿鼻",
    "X10n0253_006:0312b16": "依正全處極聖之自心。毗盧身土不逾下凡之一",
    "X10n0253_006:0312b17": "念。有性無性齊成佛道者。有性者。有情應蠢動之",
    "X10n0253_006:0312b18": "物。皆有情性。無性者無情。如草木瓦礫之類皆無",
    "X10n0253_006:0312b19": "情也。成佛了有情無情總名為佛。一切煩惱畢竟",
    "X10n0253_006:0312b20": "解脫者。煩惱即是菩提。在因地時煩惱。成佛後變",
    "X10n0253_006:0312b21": "為菩提。眾生將煩惱作煩惱用。佛將煩惱作菩提",
    "X10n0253_006:0312b22": "用。有時亦將煩惱只作煩惱用。若能轉物即同如",
    "X10n0253_006:0312b23": "來也。",
    "X10n0253_006:0312b24": "法界海慧。照了諸相。猶如虗空。此名如來隨順覺性。",
    "X10n0253_006:0312c01": "法界海慧者。佛之智慧。如法界之廣。如大海之深",
    "X10n0253_006:0312c02": "故也。其慧光照了諸相。如太虗空廓然無礙。方為",
    "X10n0253_006:0312c03": "佛之隨順覺性。此之隨順。如孔子之無可無不可。",
    "X10n0253_006:0312c04": "是也。",
    "X10n0253_006:0312c05": "西蜀復菴暉禪師曰。上文十對。皆明所證之境。即",
    "X10n0253_006:0312c06": "無差別之理。此則明能觀之心。即無分別之智。法",
    "X10n0253_006:0312c07": "界即妙覺之用。其體用深廣如海故稱海。此法喻",
    "X10n0253_006:0312c08": "双舉。問。十對境上。何故得事事無礙。今答云。良由",
    "X10n0253_006:0312c09": "用離念深廣法界海慧照徹了達。前之十對諸境",
    "X10n0253_006:0312c10": "之相。皆如夢如幻。如泡如影。如鏡像。如水月。如龜",
    "X10n0253_006:0312c11": "毛。如兔角。如乾城。如陰晴。如黑白。脫體皆空。所以",
    "X10n0253_006:0312c12": "心不礙心。心境融通。理事一致。豈不見。壽禪師云。",
    "X10n0253_006:0312c13": "截瓊枝而寸寸是玉。折栴檀而片片皆香。又云。末",
    "X10n0253_006:0312c14": "後一句始到牢關也。此明十方如來入妙覺果位。",
    "X10n0253_006:0312c15": "常與覺性相應也。上來凡賢聖果四位。深淺各各",
    "X10n0253_006:0312c16": "不同。對文可見。禪教同歸。今時學者。彼此迷源。修",
    "X10n0253_006:0312c17": "心者以經論為別宗。稱說者以禪門為別法。聞談",
    "X10n0253_006:0312c18": "因果修證。便推屬經論之家。不知修證正是禪門",
    "X10n0253_006:0312c19": "之本事。聞說即心即佛。便推屬胸臆之禪。不知心",
    "X10n0253_006:0312c20": "佛正是經論之本意。以參學為戶牖。各自開張。以",
    "X10n0253_006:0312c21": "禪教為干戈。互相攻擊。情隨[金*函]矢而遷變。法逐人",
    "X10n0253_006:0312c22": "我以高低。是非紛拏莫之能辨。譬如一父(而生)兩子。",
    "X10n0253_006:0312c23": "其一子愛其父右足。若左足之子出。則其右足之",
    "X10n0253_006:0312c24": "子。遂以利刃刺其父左足。若右足之子出。則其左",
    "X10n0253_006:0313a01": "足之子亦然。是二子不知左右之足皆其父之一",
    "X10n0253_006:0313a02": "體也。今佛之弟子亦然。不知禪是佛心。教是佛語。",
    "X10n0253_006:0313a03": "然諸佛心語必不相違。脫會參禪者。必不謗佛。會",
    "X10n0253_006:0313a04": "學教者。必不毀禪。豈不見蘇子由撰。龍并記云。禪",
    "X10n0253_006:0313a05": "而不知教。是杜所入之門。斆而不知禪。是不識家",
    "X10n0253_006:0313a06": "也。辨才法師於教得禪。口說如瀾翻。而不失道根。",
    "X10n0253_006:0313a07": "心湛如止水。德風輙燦然何也。只如禪家云。禪和",
    "X10n0253_006:0313a08": "子汝未出行脚之時。見山只是山。見水只是水。見",
    "X10n0253_006:0313a09": "柱杖只是柱杖。洎乎擺脫塵緣擔簦負笈撥草瞻",
    "X10n0253_006:0313a10": "風見善知識行脚之後。忽然得箇悟門。是時見山",
    "X10n0253_006:0313a11": "不是山。見水不是水。見柱杖不是柱杖。盍饒到這",
    "X10n0253_006:0313a12": "般田地。方是小歇場。打淨潔毬子。花不哭孩兒。頹",
    "X10n0253_006:0313a13": "然於吉凶之外。未解竿頭放步。懸崖撒手。要得依",
    "X10n0253_006:0313a14": "前似未行脚時相似見山依前是山。見水依前是",
    "X10n0253_006:0313a15": "水。見柱杖依前是柱杖。是法位住其相常住。不得",
    "X10n0253_006:0313a16": "移易一絲毫許。方是七縱八橫得大自在。無障無",
    "X10n0253_006:0313a17": "礙安樂解脫大歇場也。所以禪宗云。莫謂胡鬚赤。",
    "X10n0253_006:0313a18": "更有赤鬚胡。今此經亦有這箇消息。只如第一文",
    "X10n0253_006:0313a19": "殊章文。云妄認四大為自身相。六塵緣影為自心",
    "X10n0253_006:0313a20": "相者。此正是禪和子。未行脚之時。見山是山。見水",
    "X10n0253_006:0313a21": "是水。見柱杖是柱杖也。其次普眼章文。云宴坐靜",
    "X10n0253_006:0313a22": "室恒作是念。我今此身四大和合。所謂髮毛爪齒。",
    "X10n0253_006:0313a23": "皮肉筋骨。髓腦垢色。皆歸於地。乃至幻身滅故。幻",
    "X10n0253_006:0313a24": "心亦滅。幻心滅故。幻塵亦滅。幻塵滅故。幻滅亦滅。",
    "X10n0253_006:0313b01": "幻滅滅故。非幻不滅者。此是行脚之後。悟道捉敗。",
    "X10n0253_006:0313b02": "內之一身外之萬物。一時百襍碎都盧。是自己本",
    "X10n0253_006:0313b03": "來面目。恁時見山不是山。見水不是水。見柱杖不",
    "X10n0253_006:0313b04": "是柱杖也。最後經文到此云。一切障礙即究竟覺",
    "X10n0253_006:0313b05": "等。乃是依前見山是山。見水是水。見柱杖是柱杖",
    "X10n0253_006:0313b06": "也。又如佛印四牛圖表。行住坐臥者。亦與此經之",
    "X10n0253_006:0313b07": "意符合。且第一牛全黑。第二牛半白半黑。第三牛",
    "X10n0253_006:0313b08": "全白。第四牛又成黑。頌第一牛曰。初學看牛曰。牛",
    "X10n0253_006:0313b09": "兒盡力爭。愛從荒草去。不向坥途行。轉鼻繩難拽。",
    "X10n0253_006:0313b10": "加鞭眼轉生。勿教犯苗稼。由要及時畊。頌第二牛",
    "X10n0253_006:0313b11": "曰。驀地轉頭來。胸腰黑漸開。出欄羗笛引。歸晚野",
    "X10n0253_006:0313b12": "歌催。見鬪情猶憤。逢群目尚擡。良由鞭索在。心地",
    "X10n0253_006:0313b13": "漸成灰。頌第三牛曰。且喜全軀白。安眠露地中。身",
    "X10n0253_006:0313b14": "心如土木。聞見若盲聾。一朵雲生谷。成團雪墮空。",
    "X10n0253_006:0313b15": "皓然無異色。不與眾牛同。頌第四牛曰。已白仍回",
    "X10n0253_006:0313b16": "黑。還君舊曰牛。亂山閑放縱。千古更無憂。渴飲逢",
    "X10n0253_006:0313b17": "飢噉。和光亦混流。迢迢凡聖外。誰敢向前収。然此",
    "X10n0253_006:0313b18": "四牛。只如妄認四大為自身相等。此即黑牛。其次",
    "X10n0253_006:0313b19": "普眼章。初入我空觀者。即半白半黑牛。其次證得",
    "X10n0253_006:0313b20": "二空之理。見六根清淨。六塵清淨。乃至四大依報",
    "X10n0253_006:0313b21": "正報。世出世間法。八萬四千陀羅尼門。悉皆清淨。",
    "X10n0253_006:0313b22": "此露地白牛。到此十對之境。混融一致。此即最後",
    "X10n0253_006:0313b23": "黑牛。是知一心之法窮本極末。禪教無異。始終一",
    "X10n0253_006:0313b24": "同。但以闇證禪人徇文學士。自以為肝膽楚越爾。",
    "X10n0253_006:0313c01": "嗚呼。是說足以息爭。不然則轉增後人之病。何利",
    "X10n0253_006:0313c02": "益之有哉。足宜察焉。",
    "X10n0253_006:0313c03": "四明聰講師曰。法界海慧。照了諸相。猶如虗空者。",
    "X10n0253_006:0313c04": "佛惠如海無涯。能映照一切森羅萬象。雖照了諸",
    "X10n0253_006:0313c05": "相皆為色相。如水底樹影故。云猶如虗空。此名如",
    "X10n0253_006:0313c06": "來隨順覺性者。如上明六即佛。至究竟即妙覺極",
    "X10n0253_006:0313c07": "聖無過之者。但圓覺寂照之性。隨六即轉。在凡在",
    "X10n0253_006:0313c08": "聖。並皆具之覺性。無淺深。隨證有淺深耳。今至極",
    "X10n0253_006:0313c09": "證。亦云隨順者。此且約六而言之。若論即字則是",
    "X10n0253_006:0313c10": "也。一切諸法。無非是者。有甚隨與不隨。",
    "X10n0253_006:0313c11": "善男子。但諸菩薩。及末世眾生。居一切時。不起妄念。",
    "X10n0253_006:0313c12": "不起妄念者。不起一切念也。",
    "X10n0253_006:0313c13": "於諸妄心。亦不息滅。",
    "X10n0253_006:0313c14": "妄心即是真心。不必求其息滅。",
    "X10n0253_006:0313c15": "住妄想境。不加了知。",
    "X10n0253_006:0313c16": "於此妄想境界。不起了知之心。",
    "X10n0253_006:0313c17": "於無了知。不辨真實。",
    "X10n0253_006:0313c18": "知心既寂。即是真實。何必更起辨別之念。",
    "X10n0253_006:0313c19": "西蜀復菴暉禪師曰。此忘心頓證也。謂前說凡賢",
    "X10n0253_006:0313c20": "聖果地位階降漸次。乃就機說有淺深不同。又恐",
    "X10n0253_006:0313c21": "後人隨語生執。執實有地位。定存漸次。若如此者。",
    "X10n0253_006:0313c22": "則悟入無期故。又示之。以安心隨順也。令人速證",
    "X10n0253_006:0313c23": "圓覺。所以永嘉云。直截根源佛所印。摘葉尋枝我",
    "X10n0253_006:0313c24": "不能也。文三。初妄心入覺內。一指示妄心。文有四",
    "X10n0253_006:0314a01": "節。言居一切時。不起妄念。此第一節。於諸妄心。亦",
    "X10n0253_006:0314a02": "不息滅。此第二節。住妄想境。不加了知。此第三節。",
    "X10n0253_006:0314a03": "於無了知。不辨真實。此第四節。世尊到此。復告清",
    "X10n0253_006:0314a04": "淨惠菩薩云。善男子。但諸菩薩。及末世眾生。居處",
    "X10n0253_006:0314a05": "一切行住坐臥之時。不得起妄想之念。行時不得",
    "X10n0253_006:0314a06": "起行時念。住時不得起住時念。坐時不得起坐時",
    "X10n0253_006:0314a07": "念。臥時不得起臥時念。一念不生。前後際斷。然後",
    "X10n0253_006:0314a08": "於諸妄心。亦不得息滅。何也。既知是妄。即全妄為",
    "X10n0253_006:0314a09": "真。以至舉足下足鳥道無殊。坐臥經行莫非玄路。",
    "X10n0253_006:0314a10": "譬如波外無水。前若不止息無量劫來顛倒攀緣",
    "X10n0253_006:0314a11": "分別妄想生死之心者。即是著常見。此則若更止",
    "X10n0253_006:0314a12": "息真心者。又落斷見。所以云。我師說法。常依二諦。",
    "X10n0253_006:0314a13": "定有著常。定無著斷。是故智者。不著斷常。所以禪",
    "X10n0253_006:0314a14": "宗云。死虵拈得作獰龍。糞土握來成至寶也。住妄",
    "X10n0253_006:0314a15": "想境。不加了知者。謂此行住坐臥。著衣喫飯。妄想",
    "X10n0253_006:0314a16": "境界。全是圓覺妙境。更不可分別。此是生滅畜生",
    "X10n0253_006:0314a17": "餓鬼地獄人天生死凡夫之境界也。於無了知。不",
    "X10n0253_006:0314a18": "辨真實者。謂於無分別了知境界之中。亦不辨別",
    "X10n0253_006:0314a19": "此是真實涅槃。是諸聖人境界。所以道。衲僧行履",
    "X10n0253_006:0314a20": "要周旋。坐臥經行觸處圓。舉步直教千聖外。擡眸",
    "X10n0253_006:0314a21": "常在月明前也。蓋一則不起妄。第二不滅真。第三",
    "X10n0253_006:0314a22": "不作凡見。第四不作聖解。凡聖俱盡。一念不生。即",
    "X10n0253_006:0314a23": "是圓明妙覺之心。此謂之忘心頓證也。亦可一忘",
    "X10n0253_006:0314a24": "妄。二忘滅。三忘知。四妄辨也。問。此忘心頓證。未審",
    "X10n0253_006:0314b01": "就何處耶。答。只就前凡賢聖果四位之中忘矣。若",
    "X10n0253_006:0314b02": "於地位中。能忘其差別之相。名頓證也。亦可行人",
    "X10n0253_006:0314b03": "以此安心。於一切法。悉得般若現前也。",
    "X10n0253_006:0314b04": "彼諸眾生。聞是法門。信解受持。不生驚畏。是則名為",
    "X10n0253_006:0314b05": "隨順覺性。",
    "X10n0253_006:0314b06": "眾生。修此無念法門。不驚不畏者。乃順其本來無",
    "X10n0253_006:0314b07": "念之性。無所迷執故也。",
    "X10n0253_006:0314b08": "西蜀復菴暉禪師曰。二依法頓入也。是法門即忘",
    "X10n0253_006:0314b09": "心頓證法門。驚則初心。怖則續心。畏則決定心。聞",
    "X10n0253_006:0314b10": "則聞惠。信解則思惠。受持則修惠。以謂彼當根之",
    "X10n0253_006:0314b11": "眾。若聞此方便法門。心無疑惑。體達領受任持。則",
    "X10n0253_006:0314b12": "坦然合道。與本覺相應也。",
    "X10n0253_006:0314b13": "四明聰講師曰。善男子。但諸菩薩。至隨順覺性。但",
    "X10n0253_006:0314b14": "諸且言十二大士。及末世眾生。佛滅後後五百歲。",
    "X10n0253_006:0314b15": "亦有修圓覺者。常以寂照照此妄念。但是覺性。任",
    "X10n0253_006:0314b16": "運不起。又此妄心本是圓覺。不須息滅。若息滅者。",
    "X10n0253_006:0314b17": "即無圓覺。去氷求水無益於求。雖住此妄想。此妄",
    "X10n0253_006:0314b18": "既是圓覺。不屬思惟。不屬造化。不假修證。本性具",
    "X10n0253_006:0314b19": "故。若向思惟處見。則是了知。今云不加了知。不在",
    "X10n0253_006:0314b20": "修之。乃爾要須知。妄想多則覺性大也。水長船高",
    "X10n0253_006:0314b21": "故也。上雖真妄同體。又須於無了知中。不辨真實。",
    "X10n0253_006:0314b22": "若辨真實。則存了知。到此不存。真如方見。本來無",
    "X10n0253_006:0314b23": "也。彼諸眾生。末世之人。佛在世時。為真正導師。則",
    "X10n0253_006:0314b24": "無疑誨。去聖逾遠。邪法熾盛。龍虵混襍。恐聞此圓",
    "X10n0253_006:0314c01": "覺即成佛道之語。或生驚畏。所以叮嚀。若是正信",
    "X10n0253_006:0314c02": "受持。必不生驚畏。何以故。知本性具本不改變踏",
    "X10n0253_006:0314c03": "著故。鄉田地穩。更無南北與東西。覺遍虗空。覺遍",
    "X10n0253_006:0314c04": "法界。自覺覺他覺行圓滿故。云隨順覺性。",
    "X10n0253_006:0314c05": "善男子。汝等當知。如是眾生。已曾供養百千萬億恒",
    "X10n0253_006:0314c06": "河沙諸佛。及大菩薩。植眾德本。",
    "X10n0253_006:0314c07": "眾生於過去劫中。曾供養無數諸佛菩薩。種諸善",
    "X10n0253_006:0314c08": "根。方得聞此法門。",
    "X10n0253_006:0314c09": "西蜀復菴暉禪師曰。此驗果知因也。如金剛經云。",
    "X10n0253_006:0314c10": "非於一佛二佛三四五佛而種善根已。於無量千。",
    "X10n0253_006:0314c11": "萬億佛所。種諸善根此謂。以今生得聞得信得解",
    "X10n0253_006:0314c12": "之果。驗過去。曩劫種植善根之所以也。",
    "X10n0253_006:0314c13": "佛說是人。名為成就一切種智。",
    "X10n0253_006:0314c14": "名為成就者。性本圓成。假名成就。爾種者種性。智",
    "X10n0253_006:0314c15": "者智慧。",
    "X10n0253_006:0314c16": "西蜀復菴暉禪師曰。此印成佛智。然此智有三種。",
    "X10n0253_006:0314c17": "一切智。道種智。一切種智。且一切智者。即自覺。道",
    "X10n0253_006:0314c18": "種智。覺他。一切種智。即覺滿。然初即小乘。次即菩",
    "X10n0253_006:0314c19": "薩。後即佛也。",
    "X10n0253_006:0314c20": "四明聰講師曰。善男子。汝等當知。如是眾生。至一",
    "X10n0253_006:0314c21": "切種智。時人多有不知。今生富貴前世種得。一飲",
    "X10n0253_006:0314c22": "一啄根椽片瓦莫非修因。況乎聞大乘圓覺。又聞",
    "X10n0253_006:0314c23": "而修。修而證者也。此非供養諸佛。今復親近耶。阿",
    "X10n0253_006:0314c24": "難與佛。同於空王佛時。發心修行。阿難樂多聞故。",
    "X10n0253_006:0315a01": "未成聖證。釋迦精進。今先成佛。如莊嚴王邪見。五",
    "X10n0253_006:0315a02": "逆調達皆有緣種。遇靈山得受記。",
    "X10n0253_006:0315a03": "爾時世尊。欲重宣此義。而說偈言。",
    "X10n0253_006:0315a04": "　清淨惠當知　　圓覺菩提性　　無取亦無證",
    "X10n0253_006:0315a05": "　無菩薩眾生　　覺與未覺時　　漸次有差別",
    "X10n0253_006:0315a06": "　眾生為解礙　　菩薩未離覺　　入地永寂滅",
    "X10n0253_006:0315a07": "　不住一切相　　大覺悉圓滿　　名為遍隨順",
    "X10n0253_006:0315a08": "　末世諸眾生　　心不生虗妄　　佛說如是人",
    "X10n0253_006:0315a09": "　現世即菩薩　　供養恒沙佛　　功德已圓滿",
    "X10n0253_006:0315a10": "　雖有多方便　　皆名隨順智",
    "X10n0253_006:0315a11": "西蜀復菴暉禪師曰。偈中初一偈。圓覺無證。次二",
    "X10n0253_006:0315a12": "偈。就機說證。後二偈。頓悟圓滿。貫前後章意者。",
    "X10n0253_006:0315a13": "唐圭峯定惠禪師(宗密)頌清淨惠菩薩章曰。",
    "X10n0253_006:0315a14": "　淨惠倫排證悟人　　強分四位順天真",
    "X10n0253_006:0315a15": "　凡賢聖果雖然異　　悟迷染淨與誰親",
    "X10n0253_006:0315a16": "　先明依位循諸性　　次辨忘心頓證因",
    "X10n0253_006:0315a17": "　一智了然超脫處　　有無情盡覺芽春",
    "X10n0253_006:0315a19": "清淨慧菩薩章終六"
}