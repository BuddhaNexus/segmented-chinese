{
    "T53n2122_001:0269b17": "法苑珠林卷第一",
    "T53n2122_001:0269b19": "西明寺沙門釋道世撰",
    "T53n2122_001:0269b20": "劫量三界日月六道千佛敬佛",
    "T53n2122_001:0269b21": "敬法敬僧致拜福田歸信士女",
    "T53n2122_001:0269b22": "入道慚愧獎道說聽見解宿命",
    "T53n2122_001:0269b23": "至誠神異感通住持潛遁妖怪",
    "T53n2122_001:0269b24": "變化眠夢興福攝念發願法服",
    "T53n2122_001:0269b25": "燃燈懸幡香華唄讚敬塔伽藍",
    "T53n2122_001:0269b26": "舍利供養受請輪王君臣納諫",
    "T53n2122_001:0269b27": "審察思慎儉約懲過和順誡勗",
    "T53n2122_001:0269b28": "忠孝不孝報恩背恩善友惡友",
    "T53n2122_001:0269b29": "擇交眷屬校量機辯愚戇詐偽",
    "T53n2122_001:0269c01": "墮慢破邪富貴貧賤債負諍訟",
    "T53n2122_001:0269c02": "誣謗祝術祭祀占相祈雨園菓",
    "T53n2122_001:0269c03": "漁獵慈悲放生救厄怨苦業因",
    "T53n2122_001:0269c04": "受報罪福欲蓋四生十使十惡",
    "T53n2122_001:0269c05": "六度懺悔受戒破戒受齋破齋",
    "T53n2122_001:0269c06": "賞罰利害酒肉穢濁病苦捨身",
    "T53n2122_001:0269c07": "送終法滅雜要傳記",
    "T53n2122_001:0269c08": "1 劫量篇(一)劫量篇第一劫災有二一小二大",
    "T53n2122_001:0269c09": "1 小三災(一)初明小三災此有六部",
    "T53n2122_001:0269c10": "述意部疫病部刀兵部飢饉部相",
    "T53n2122_001:0269c11": "生部對除部",
    "T53n2122_001:0269c12": "1 述意部述意部第一",
    "T53n2122_001:0269c13": "夫劫者。蓋是紀時之名。猶年號耳。然則時無",
    "T53n2122_001:0269c14": "別體。約法而明。所以聖教弘宣多所攸載者。",
    "T53n2122_001:0269c15": "雖非理觀之沖規。亦懲勸之幽旨也。若迺涉",
    "T53n2122_001:0269c16": "迷津於曩識。微塵之數易窮。返覺路於初心。",
    "T53n2122_001:0269c17": "僧祇之期難滿。此迷悟之異也。自有無間獄",
    "T53n2122_001:0269c18": "中等芥城。而限命先行。天上儔衣石。以受",
    "T53n2122_001:0269c19": "形。此善惡之殊也。至若娑婆世界。謂俄傾",
    "T53n2122_001:0269c20": "為百齡。袈裟剎土將永劫以浹日。斯染淨之",
    "T53n2122_001:0269c21": "別也。統而言之。不過大小。大小之內各有三",
    "T53n2122_001:0269c22": "焉。大則水火風而為災。小則刀饉疫以成害。",
    "T53n2122_001:0269c23": "是知六年華觀。終焚煬於沈灰。千梵瓊臺。",
    "T53n2122_001:0269c24": "卒漂淪於驟雨。加復診候無徵。雩祈失効。霜",
    "T53n2122_001:0269c25": "戈接刃。星劍交鋒。酷毒生人崩亡殆盡。恐三",
    "T53n2122_001:0269c26": "界而未悟。嗟六道而悲夫。",
    "T53n2122_001:0269c27": "2 疫病部疫病部第二",
    "T53n2122_001:0269c28": "依智度論。云何名為劫。答曰。依西梵正音名",
    "T53n2122_001:0269c29": "為劫簸颰陀。劫簸者亦名劫波。秦言分別時節颰陀者秦言善有",
    "T53n2122_001:0270a01": "亦名為賢以多賢人出世故名賢劫也。又立世阿毘曇論云。佛世",
    "T53n2122_001:0270a02": "尊說。一小劫者。名為一劫。二十小劫亦名",
    "T53n2122_001:0270a03": "一劫。四十小劫者亦名一劫。六十小劫亦名",
    "T53n2122_001:0270a04": "一劫。八十小劫名一大劫。云何一小劫名為",
    "T53n2122_001:0270a05": "一劫。是時提婆達多比丘住地獄中。受異熟",
    "T53n2122_001:0270a06": "業報。佛說住壽一劫。云何二十小劫亦名一",
    "T53n2122_001:0270a07": "劫。如梵先行天。二十小劫是其壽量。佛說",
    "T53n2122_001:0270a08": "住壽一劫。云何四十小劫亦名一劫。如梵眾",
    "T53n2122_001:0270a09": "天壽量。四十小劫。佛說住壽一劫。云何六十",
    "T53n2122_001:0270a10": "小劫亦名一劫。如大梵天壽量。六十小劫。佛",
    "T53n2122_001:0270a11": "說住壽一劫。云何八十小劫名一大劫。佛說",
    "T53n2122_001:0270a12": "劫中世界經云。二十小劫壞。次經二十小劫",
    "T53n2122_001:0270a13": "壞已空。次經二十小劫起成。次經二十小劫",
    "T53n2122_001:0270a14": "起成已住。是二十小劫起成已住者。幾多",
    "T53n2122_001:0270a15": "已過幾多未過。八小劫已過。十一小劫未",
    "T53n2122_001:0270a16": "來。第九一劫現在未盡。此第九一劫。幾",
    "T53n2122_001:0270a17": "多已過幾多未來。未來定餘六百九十年在",
    "T53n2122_001:0270a18": "至梁末己卯年翻此經為斷是二十小劫中間。有三小災次",
    "T53n2122_001:0270a19": "第輪轉。一疾疫災。二刀兵災。三饑饉災此三小災",
    "T53n2122_001:0270a20": "諸經論列名前後不同。若依長阿含中阿含起世等。初列刀兵次列饑饉後列疫病。若依俱舍毘曇婆沙論",
    "T53n2122_001:0270a21": "等。初列刀兵次列疫病後列饑饉。若依瑜伽對法論等。初列饑饉後列刀兵。若據年月長短次第依瑜伽對法論",
    "T53n2122_001:0270a22": "者是也今且依立世阿毘曇論云。此即第九中。",
    "T53n2122_001:0270a23": "即當第三災。此劫由饑饉故盡。佛言。是二",
    "T53n2122_001:0270a24": "十小劫世界起成。得住中第一劫。小災起時",
    "T53n2122_001:0270a25": "有大疾疫。種種諸病一切皆起。剡浮提中一",
    "T53n2122_001:0270a26": "切國土。所有人民等遭大疾疫。一切鬼神起",
    "T53n2122_001:0270a27": "瞋惡心。損害世人。壽命短促唯住十歲。身",
    "T53n2122_001:0270a28": "形矬小。或二搩手。或三搩手。於其自量則八",
    "T53n2122_001:0270b01": "搩手。所可資食稊稗為上。人髮衣服以為第",
    "T53n2122_001:0270b02": "一。唯有刀仗以自莊嚴。是時諸人不行正法。",
    "T53n2122_001:0270b03": "非法貪著邪見等業日夜生長。諸惡鬼神處",
    "T53n2122_001:0270b04": "處損人。是時大國王種悉皆崩亡。所有國土",
    "T53n2122_001:0270b05": "次第空廢。唯有小郡縣是其所餘。相去遼遠",
    "T53n2122_001:0270b06": "各在一處。如是人者疾病困苦。無人布施湯",
    "T53n2122_001:0270b07": "藥飲食。以是因緣壽命未應盡橫死無數。一",
    "T53n2122_001:0270b08": "日一夜無量眾生疾病死。由行惡法。得是果",
    "T53n2122_001:0270b09": "報。於此中生。劫濁而起。捨命已後墮三惡",
    "T53n2122_001:0270b10": "道。時一郡縣次復荒蕪。唯少家在。相去轉遠",
    "T53n2122_001:0270b11": "各在一處。疾疫死者無人送埋。是時土地白",
    "T53n2122_001:0270b12": "骨所覆。乃至居家次第空盡。是時劫末唯七",
    "T53n2122_001:0270b13": "日在。於七日中無量眾生遭疫死盡。設有在",
    "T53n2122_001:0270b14": "者各散別處。時有一人合集剡浮提內男女。",
    "T53n2122_001:0270b15": "唯餘一萬留為當來人種。唯此萬人能持善",
    "T53n2122_001:0270b16": "行。諸善鬼神欲令人種不斷絕故。擁護是人",
    "T53n2122_001:0270b17": "以好滋味令入毛孔。以業力故人種不斷。過",
    "T53n2122_001:0270b18": "七日後。是大疫病一時息滅。一切惡鬼皆悉",
    "T53n2122_001:0270b19": "捨去。隨諸眾生飲食衣服。應念所須天即雨",
    "T53n2122_001:0270b20": "下。陰陽調和美味出生。身形可愛安樂無病。",
    "T53n2122_001:0270b21": "譬如親愛久不相見。忽得聚集生喜樂心。共",
    "T53n2122_001:0270b22": "相携持不相捨離。是前劫人壽命十歲。後劫",
    "T53n2122_001:0270b23": "人民從其而生。壽命最長二十千歲。如此功",
    "T53n2122_001:0270b24": "德自然得成。與善法相應。身口意善。捨壽命",
    "T53n2122_001:0270b25": "後。生善道中。後天捨命還生人道。自然賢",
    "T53n2122_001:0270b26": "善戒品具足。捨壽已後更生天道。久久如是。",
    "T53n2122_001:0270b27": "初劫中間疫病窮盡。次第二劫來續二十千",
    "T53n2122_001:0270b28": "歲。是劫中間第一壽量。是人從前二十千歲",
    "T53n2122_001:0270b29": "人所生。神力自在資生具足。壽命四十千歲。",
    "T53n2122_001:0270c01": "人天道生久久如是。說名第二劫。中間第二",
    "T53n2122_001:0270c02": "壽量四十千歲。資生具足。壽命六十千歲。久",
    "T53n2122_001:0270c03": "久如是。說名第三劫。中間第三壽量六十千",
    "T53n2122_001:0270c04": "歲。從六十千歲至八十千歲。是時女年五",
    "T53n2122_001:0270c05": "百歲爾乃行嫁。是時諸人唯有七病。謂大小",
    "T53n2122_001:0270c06": "便利寒熱淫慾飢老等。如是時中。一切國土",
    "T53n2122_001:0270c07": "富貴豐樂。無有怨賊反逆盜竊。村落次比雞",
    "T53n2122_001:0270c08": "鳴相聞。耕種雖少收實巨多。衣服財寶稱",
    "T53n2122_001:0270c09": "意具足。安坐受樂無所馳求。壽命八十千歲",
    "T53n2122_001:0270c10": "時住阿僧祇年。乃至眾生未起十惡從起十",
    "T53n2122_001:0270c11": "惡。因此百年則減十歲。次復百年復減十",
    "T53n2122_001:0270c12": "歲。次第漸減至餘十歲。最後十歲住不復減。",
    "T53n2122_001:0270c13": "長極八萬短至十年。若佛不出世次第如此。",
    "T53n2122_001:0270c14": "若佛出世如正法住。眾生壽命暫住不減。隨",
    "T53n2122_001:0270c15": "正法稍減壽命漸減。",
    "T53n2122_001:0270c16": "3 刀兵部刀兵部第三",
    "T53n2122_001:0270c17": "依立世阿毘曇論云。佛說一小劫者。名為一",
    "T53n2122_001:0270c18": "劫。如是同前。乃至八十小劫名大劫。中至",
    "T53n2122_001:0270c19": "二十小劫起成。住中第二小災起由大刀兵。",
    "T53n2122_001:0270c20": "人壽十歲時三毒邪見日夜生長。父母兒子",
    "T53n2122_001:0270c21": "兄弟眷屬互相鬪諍。何況他人。是時諸人起",
    "T53n2122_001:0270c22": "鬪諍已仍相手舞。或以瓦石刀仗互相怖畏。",
    "T53n2122_001:0270c23": "四方諸國互相伐討。一日一夜害死無量。如",
    "T53n2122_001:0270c24": "是過失自然而生。人行不善得是果報。於此",
    "T53n2122_001:0270c25": "中生劫濁而起。是時人家一時沒盡。縱有餘",
    "T53n2122_001:0270c26": "殘各各分散。是時劫末餘七日在。於七日",
    "T53n2122_001:0270c27": "中手執草木即成刀仗。由此器仗互相殘害",
    "T53n2122_001:0270c28": "怖畏困死。是時諸人怖懼刀仗逃竄林藪。或",
    "T53n2122_001:0270c29": "度江水隱蔽孤洲。或入坑窟以避災難。或時",
    "T53n2122_001:0271a01": "相見仍各驚走恐怖失心。或時仆地。譬如麞",
    "T53n2122_001:0271a02": "鹿遭逢獵師。如是七日刀兵橫死其數無量。",
    "T53n2122_001:0271a03": "設有在者各散別處。時有一人合集剡浮提",
    "T53n2122_001:0271a04": "男女。唯餘一萬。留為當來人種。於是時中",
    "T53n2122_001:0271a05": "皆行非法。唯此萬人能行善法。諸善鬼神。欲",
    "T53n2122_001:0271a06": "令人種不斷絕故。擁護是人以好滋味令入",
    "T53n2122_001:0271a07": "毛孔。以業力故。於劫中間留人種子自然不",
    "T53n2122_001:0271a08": "斷。過七日後。是大刀兵一時息滅。一切惡鬼",
    "T53n2122_001:0271a09": "皆悉捨去。隨諸眾生所須衣食。應念所須天",
    "T53n2122_001:0271a10": "即雨下。陰陽調和。美味出生。身形可愛相好",
    "T53n2122_001:0271a11": "還復。一切善法自然而起。清涼寂靜安樂無",
    "T53n2122_001:0271a12": "病。慈悲心起無惱害意。互得相見生喜樂心。",
    "T53n2122_001:0271a13": "譬如親愛久不相見。忽得聚集生喜樂心。共",
    "T53n2122_001:0271a14": "相携持不相捨離。從其十歲展轉行善。生人",
    "T53n2122_001:0271a15": "天中至二十千歲。乃至壽命八十千歲。住阿",
    "T53n2122_001:0271a16": "僧祇年。自外同前不煩重述。",
    "T53n2122_001:0271a17": "4 饑饉部饑饉部第四",
    "T53n2122_001:0271a18": "依立世阿毘曇論云。從一小劫乃至八十小",
    "T53n2122_001:0271a19": "劫。住劫中第三劫小災起時。由大飢餓災欲",
    "T53n2122_001:0271a20": "起時。由天亢旱一切人民遭大疾疫。一切鬼",
    "T53n2122_001:0271a21": "神起瞋惡心。損害世人。壽命短促。唯住十歲。",
    "T53n2122_001:0271a22": "身形短小。或二三搩手。所食稊稗。人髮為衣",
    "T53n2122_001:0271a23": "猶為上服。刀仗自嚴不相恭敬。貧窮困苦愚",
    "T53n2122_001:0271a24": "癡邪見日夜生長。穀貴飢饉。舍羅柯行。見他",
    "T53n2122_001:0271a25": "資糧便往奪食。以此因緣餓死無數。一切眾",
    "T53n2122_001:0271a26": "生生劫濁中。自然而起。造作惡業。天不降雨",
    "T53n2122_001:0271a27": "四五年中。由大旱故覓生草菜尚不可得。何",
    "T53n2122_001:0271a28": "況米穀。一切禽獸悉取食之。於一日一夜飢",
    "T53n2122_001:0271a29": "餓死者其數無量。郡縣空盡。唯少家在。相去",
    "T53n2122_001:0271b01": "轉遠。不行正法三毒轉盛。貧窮困苦口夜相",
    "T53n2122_001:0271b02": "應是時六七年間。天不降雨。由大旱故思欲",
    "T53n2122_001:0271b03": "見水尚不可得。何況飯食。是劫中間唯七日",
    "T53n2122_001:0271b04": "在。一日一夜餓死無數。縱有在者各散別處。",
    "T53n2122_001:0271b05": "時有一人合數剡浮提內男女大小共一萬",
    "T53n2122_001:0271b06": "人。留為當來人種。人能行善。諸善鬼神。欲令",
    "T53n2122_001:0271b07": "人種不斷絕故。擁護是人。以好滋味令入毛",
    "T53n2122_001:0271b08": "孔。以業力故。人種不斷。過七日後。是飢餓一",
    "T53n2122_001:0271b09": "時息滅。一切惡鬼皆悉捨去。所須衣食。天",
    "T53n2122_001:0271b10": "即雨下。陰陽調和。美味出生。身形可愛相好",
    "T53n2122_001:0271b11": "遂復。一切善法自然而起。清涼寂靜安樂無",
    "T53n2122_001:0271b12": "病。慈悲入心無惱害意。譬如親愛久不相見。",
    "T53n2122_001:0271b13": "忽得聚集生喜。樂心。共相携持不相捨離。從",
    "T53n2122_001:0271b14": "於十歲展轉行善。生人天中。壽命長遠。至二",
    "T53n2122_001:0271b15": "十千歲乃至八十千歲。自外法因並同初述",
    "T53n2122_001:0271b16": "依立世中。三災各經七日。若依餘經論說飢饉七年七月七日疫病七月七日刀兵極經七日故瑜伽",
    "T53n2122_001:0271b17": "論云。謂人壽三十歲時。方始建立。當爾之",
    "T53n2122_001:0271b18": "時。精妙飲食不可復得。唯煎煮朽骨共為讌",
    "T53n2122_001:0271b19": "會。若遇得一粒稻麥粟稗等子。重若末尼珠。",
    "T53n2122_001:0271b20": "藏置箱篋而守護之。彼諸有情多無氣勢。蹎",
    "T53n2122_001:0271b21": "僵在地不復能起。由飢儉故。有情之類亡沒",
    "T53n2122_001:0271b22": "殆盡。如此儉災經七年七月七日七夜方乃得",
    "T53n2122_001:0271b23": "過。彼諸有情復共聚集起下厭離。由此因緣。",
    "T53n2122_001:0271b24": "壽不退減儉災遂息。又若人壽二十歲時。本",
    "T53n2122_001:0271b25": "起厭患今乃退捨。爾時多有疫氣瘴厲。災橫",
    "T53n2122_001:0271b26": "熱惱相續而生。彼諸有情遇此諸病。多悉殞",
    "T53n2122_001:0271b27": "沒。如是病災七月七日七夜方乃得過。彼諸",
    "T53n2122_001:0271b28": "有情復共聚集起中厭離。由此因緣。壽量無",
    "T53n2122_001:0271b29": "減病災乃息。又人壽十歲時。本起厭患今還",
    "T53n2122_001:0271c01": "退捨。爾時有情展轉相見。各起猛利殺害之",
    "T53n2122_001:0271c02": "心。由此因緣。隨執草木及以瓦石。皆成最極",
    "T53n2122_001:0271c03": "銳利刀劍。更相殘害死喪終盡。如是刀災極",
    "T53n2122_001:0271c04": "經七日方乃得過。",
    "T53n2122_001:0271c05": "5 相生部相生部第五",
    "T53n2122_001:0271c06": "依中阿含經云。過去有輪王出世。名曰頂生。",
    "T53n2122_001:0271c07": "奉持齋法修行布施。國中貧者出財用給。後",
    "T53n2122_001:0271c08": "經多時。然國中有貧窮者。不能出物用給恤",
    "T53n2122_001:0271c09": "乏。人轉窮困。因窮便盜他物。其主捕伺收縛。",
    "T53n2122_001:0271c10": "送詣剎利頂生王所。白曰。天王。此人盜我物。",
    "T53n2122_001:0271c11": "願天王治。王問彼人曰。汝實盜耶。彼曰。實",
    "T53n2122_001:0271c12": "盜。所以者何。以貧困故。若不盜者便無自濟。",
    "T53n2122_001:0271c13": "王即出財而給與之。語盜者曰。汝等還去後",
    "T53n2122_001:0271c14": "莫復作。由斯之故人作是念。我等亦應盜取",
    "T53n2122_001:0271c15": "他物。於是各競行盜。是謂因貧無物不能給",
    "T53n2122_001:0271c16": "恤。故人轉窮困因盜滋甚。故彼人壽轉減形",
    "T53n2122_001:0271c17": "色轉惡。父壽八萬歲。子壽四萬歲。彼人壽",
    "T53n2122_001:0271c18": "四萬歲。時有人復盜送王。王聞已便作是念。",
    "T53n2122_001:0271c19": "若我國中有盜他物。更出財物盡給與者如",
    "T53n2122_001:0271c20": "是竭藏盜遂滋甚。我今寧可作極利刀。若我",
    "T53n2122_001:0271c21": "國中有偷盜者。便收捕取坐高標下斬截其",
    "T53n2122_001:0271c22": "頭。作此念已便勅行之。於後彼人効此利刀。",
    "T53n2122_001:0271c23": "持行劫物。捉彼物主截斷其頭。因貧盜甚刀",
    "T53n2122_001:0271c24": "殺轉增。故彼人壽轉減形色轉惡。父壽四萬",
    "T53n2122_001:0271c25": "歲。子壽二萬歲。人壽二萬歲時。時彼盜者便",
    "T53n2122_001:0271c26": "作是念。王若知實。或縛鞭我。或擯罰錢。或",
    "T53n2122_001:0271c27": "貫標上。我寧妄言欺誑王耶。念已白王。我不",
    "T53n2122_001:0271c28": "偷盜。是為因貧無物。不能給恤盜殺轉增。便",
    "T53n2122_001:0271c29": "妄言兩舌。故彼人壽轉減形色轉惡。父壽二",
    "T53n2122_001:0272a01": "萬歲。子壽一萬歲。人壽一萬歲時。人便嫉妬",
    "T53n2122_001:0272a02": "邪婬轉增。故彼人壽轉減形色轉惡。父壽一",
    "T53n2122_001:0272a03": "萬歲。子壽五千歲。人壽五千歲時。三法轉增。",
    "T53n2122_001:0272a04": "非法欲惡貪邪法。故父壽五千歲。子壽二千",
    "T53n2122_001:0272a05": "五百歲。人壽二千五百歲時。復三法轉增。兩",
    "T53n2122_001:0272a06": "舌麁言綺語。故彼壽轉減形色轉惡。故父壽",
    "T53n2122_001:0272a07": "二千五百歲。子壽千歲。人壽千歲時。一法轉",
    "T53n2122_001:0272a08": "增。邪見是也。因一法增故。彼人壽轉減形色",
    "T53n2122_001:0272a09": "轉惡。父壽千歲。子壽五百歲。人壽五百歲時。",
    "T53n2122_001:0272a10": "彼人不孝父母。不能尊敬沙門梵志。不行順",
    "T53n2122_001:0272a11": "事。不作福業。不見後世罪。故父壽五百歲。子",
    "T53n2122_001:0272a12": "壽二百五十歲。或二百歲。今若長壽。或壽",
    "T53n2122_001:0272a13": "百歲。或不啻者。佛復告比丘曰。未來久時。人",
    "T53n2122_001:0272a14": "壽十歲。女生五月即便出嫁。人壽十歲時。有",
    "T53n2122_001:0272a15": "穀名稗子。為第一美食。如今糠糧以為上饌。",
    "T53n2122_001:0272a16": "所有蘇油鹽蜜甘蔗一切盡沒。唯行十惡業",
    "T53n2122_001:0272a17": "道者為人所敬。都未有善。母於其子極有害",
    "T53n2122_001:0272a18": "心。子亦於母極有害心。父子兄弟姊妹親屬。",
    "T53n2122_001:0272a19": "展轉相向有賊害心。猶如獵師見彼鹿已極",
    "T53n2122_001:0272a20": "有害心。人壽十歲時。乃有七日刀兵劫盛。",
    "T53n2122_001:0272a21": "彼若捉草即化成刀。若捉樵木亦化成刀。以",
    "T53n2122_001:0272a22": "此刀兵各各相殺。彼於七日刀兵劫過七日",
    "T53n2122_001:0272a23": "便止。爾時亦有人。生慚恥羞愧厭惡不愛。彼",
    "T53n2122_001:0272a24": "人七日刀兵劫時。便入山野在隱處藏。過七",
    "T53n2122_001:0272a25": "日已則從山野於隱處出。更互相見生慈愍",
    "T53n2122_001:0272a26": "心極相愛念。猶如慈母唯有一子。與久離別",
    "T53n2122_001:0272a27": "遠來相見。極相愛念便作是語。諸賢我今相",
    "T53n2122_001:0272a28": "見令得安隱。我等由坐生不善心令親族",
    "T53n2122_001:0272a29": "死盡。我等寧可共行善法離斷殺業。行善法",
    "T53n2122_001:0272b01": "已壽便轉增形色轉好。壽十歲人生子壽二",
    "T53n2122_001:0272b02": "十。壽二十人復作是念。若求善者壽色轉",
    "T53n2122_001:0272b03": "好。我等應可更增行善共離不與取。行是善",
    "T53n2122_001:0272b04": "已壽便轉增。人生子壽四十歲。復離邪婬。行",
    "T53n2122_001:0272b05": "是善已壽色轉好。人生子壽八十歲。復離妄",
    "T53n2122_001:0272b06": "言。行是善已壽色轉好。人生子壽百六十歲。",
    "T53n2122_001:0272b07": "壽百六十已。復離兩舌。行是善已壽色轉好。",
    "T53n2122_001:0272b08": "人生子壽三百二十歲。復離麁言。行是善已",
    "T53n2122_001:0272b09": "壽色轉好。人生子壽六百四十歲。復離綺語。",
    "T53n2122_001:0272b10": "行是善已壽色轉好。人生子壽二千五百歲。",
    "T53n2122_001:0272b11": "復離貪疾。行是善已壽色轉好。人生子壽",
    "T53n2122_001:0272b12": "五千歲。復離瞋恚。行是善已壽色轉好。人生",
    "T53n2122_001:0272b13": "子壽一萬歲。復離邪見。行是善已壽色轉好。",
    "T53n2122_001:0272b14": "人生子壽二萬歲。復離非法欲惡貪行邪法。",
    "T53n2122_001:0272b15": "我等寧可離此三惡不善法。行是善已壽色轉",
    "T53n2122_001:0272b16": "好。人生子壽四萬歲。壽四萬歲時。孝順父母。",
    "T53n2122_001:0272b17": "尊重恭敬沙門梵志。奉行順事。修習福業。見",
    "T53n2122_001:0272b18": "後世罪。行是善已。人生子壽八萬歲。人壽八",
    "T53n2122_001:0272b19": "萬歲時。此閻浮洲極大豐樂多有人民。村邑",
    "T53n2122_001:0272b20": "相近如雞一飛。女年五百歲乃當出嫁。唯有",
    "T53n2122_001:0272b21": "七病。寒熱大小便利婬欲飢渴老等。更無餘",
    "T53n2122_001:0272b22": "患。時有王名螺。為轉輪王。聰明智慧。有四種",
    "T53n2122_001:0272b23": "軍整御四天下。七寶千子具足。端正勇猛無",
    "T53n2122_001:0272b24": "畏能伏他眾。統領大地乃至大海。不以刀",
    "T53n2122_001:0272b25": "仗。以法教令令得安樂餘有疾病飢饉作法延促並皆同前。",
    "T53n2122_001:0272b26": "6 對除部對除部第六",
    "T53n2122_001:0272b27": "依新婆沙論云。然有聖言說彼對治。謂若有",
    "T53n2122_001:0272b28": "能一日一夜持不殺戒。於未來生決定不逢",
    "T53n2122_001:0272b29": "刀兵災起。若能以一訶梨怛雞菓。起殷淨心",
    "T53n2122_001:0272c01": "奉施僧眾。於當來世決定不逢疫病災起。若",
    "T53n2122_001:0272c02": "能以一團食施諸有情。於未來世決定不逢",
    "T53n2122_001:0272c03": "飢饉災時。問如是三災餘洲有不。答無根本",
    "T53n2122_001:0272c04": "災而有相似。謂瞋增盛身力羸劣數加飢渴。",
    "T53n2122_001:0272c05": "此說二洲。北拘盧洲亦無罪業而生彼故。又",
    "T53n2122_001:0272c06": "彼無有瞋增盛故。",
    "T53n2122_001:0272c07": "述曰。眾生固執無思悛革。慳貪嫉妬惡業逾",
    "T53n2122_001:0272c08": "盛。所以人情嶮阻凶毒㳂流。令入末法人",
    "T53n2122_001:0272c09": "物俱惡。所有依正兩報致令日夜衰耗。故付",
    "T53n2122_001:0272c10": "法藏經云。阿恕伽王自為僧行食。時賓頭",
    "T53n2122_001:0272c11": "盧用蘇澆飯。阿恕伽王白言。大聖。蘇性難",
    "T53n2122_001:0272c12": "消能不為疾。尊者答曰。不為患也。何以故。佛",
    "T53n2122_001:0272c13": "在時水與今蘇等。是故食之終不成病。爾時",
    "T53n2122_001:0272c14": "尊者。欲驗斯事使手入地下至四萬二千餘",
    "T53n2122_001:0272c15": "里。即取地肥而示於王。王今當知。眾生薄福。",
    "T53n2122_001:0272c16": "肥膩之味皆流入地。是故世間福轉衰滅。王",
    "T53n2122_001:0272c17": "供養已歡喜而退。良由世尊鞱光未盈百年",
    "T53n2122_001:0272c18": "尚有斯徵。況今向有二千。豈有精味。故瑜伽",
    "T53n2122_001:0272c19": "論云。三災起時。爾時有情復有三種最極衰",
    "T53n2122_001:0272c20": "損。壽量衰損。依止衰損。資具衰損。壽量衰損",
    "T53n2122_001:0272c21": "者。所謂壽量極至十歲。依止衰損者。謂其身",
    "T53n2122_001:0272c22": "量極至一搩手。或復一握。資具衰損者。爾時",
    "T53n2122_001:0272c23": "有情唯以粟稗為食中第一。以髮為衣中第",
    "T53n2122_001:0272c24": "一。以鐵為莊嚴中第一。五種上味悉皆隱沒。",
    "T53n2122_001:0272c25": "所謂蘇蜜油鹽等味及甘蔗變味。",
    "T53n2122_001:0272c26": "2 大三災(一)第二大三災此有四部",
    "T53n2122_001:0272c27": "時量部時節部壞劫部成劫部",
    "T53n2122_001:0272c28": "1 時量部時量部第一",
    "T53n2122_001:0272c29": "依新婆沙論云。劫有三種。一中間劫。二成壞",
    "T53n2122_001:0273a01": "劫。三大劫。中間劫復有三種。一減劫。二增",
    "T53n2122_001:0273a02": "劫。三增減劫。減者從人壽無量歲減至十歲。",
    "T53n2122_001:0273a03": "增者從人壽十歲增至八萬歲。增減者從人",
    "T53n2122_001:0273a04": "壽十歲增至八萬歲。復從八萬歲減至十歲。",
    "T53n2122_001:0273a05": "此中一減一增。十八增減。合二十中劫世間",
    "T53n2122_001:0273a06": "成。二十中劫成已住此合名成劫。經二十中",
    "T53n2122_001:0273a07": "劫世間壞。二十中劫壞已空。此合名壞劫。總",
    "T53n2122_001:0273a08": "八十中劫合名大劫。成已住中二十中劫。初",
    "T53n2122_001:0273a09": "一唯減。後一唯增。中間十八亦增亦減。故對",
    "T53n2122_001:0273a10": "法論云。由此劫數。顯色無色界諸天壽量也。",
    "T53n2122_001:0273a11": "2 時節部時節部第二",
    "T53n2122_001:0273a12": "依奘法師西國傳云。陰陽歷運日月旋璣。稱",
    "T53n2122_001:0273a13": "謂雖殊。時候無異。隨其星建以標月名。時極",
    "T53n2122_001:0273a14": "短者謂之剎那也。如新婆沙論云。彼剎那量。",
    "T53n2122_001:0273a15": "云何可知。有作是言。依施設論說。如中年女",
    "T53n2122_001:0273a16": "緝績毳時。抖擻細毛不長不短。齊此說為",
    "T53n2122_001:0273a17": "怛剎那量。彼不欲說毛縷短長。但說毳毛從",
    "T53n2122_001:0273a18": "指開出。隨所出量是怛剎那。問前問剎那。何",
    "T53n2122_001:0273a19": "緣乃引施。設說怛剎那量。答此中舉麁以",
    "T53n2122_001:0273a20": "顯於細。以細難知不可顯故。謂百二十剎那",
    "T53n2122_001:0273a21": "成一怛剎那。六十怛剎那成一臘縛。此有七",
    "T53n2122_001:0273a22": "千二百剎那。三十臘縛成一牟呼栗多。此有",
    "T53n2122_001:0273a23": "二百一十六千剎那。三十牟呼栗多成一晝",
    "T53n2122_001:0273a24": "夜。此有少二十不滿。六十五百千剎那。此五",
    "T53n2122_001:0273a25": "蘊一晝一夜。經於爾所生滅無常。有說。此麁",
    "T53n2122_001:0273a26": "非剎那量。如我義者如壯士彈指頃。經六十",
    "T53n2122_001:0273a27": "四剎那有說不然。如我義者如二壯夫掣斷",
    "T53n2122_001:0273a28": "眾多迦尸細縷。隨爾所縷斷。經爾所剎那。有",
    "T53n2122_001:0273a29": "說不然。如我義者。如二壯夫執挽眾多迦尸",
    "T53n2122_001:0273b01": "細縷。有一壯夫以至那國百練剛刀捷疾而",
    "T53n2122_001:0273b02": "斷。隨爾所縷斷。經爾所剎那。有說。猶麁非剎",
    "T53n2122_001:0273b03": "那量。實剎那量世尊不說。如世尊說。譬如四",
    "T53n2122_001:0273b04": "善射夫。各執弓箭相背攢立欲射四方。有一",
    "T53n2122_001:0273b05": "捷夫。來語之曰。汝等今可一時放箭。我能",
    "T53n2122_001:0273b06": "遍接俱令不墮。於意云何。此捷疾不。苾芻白",
    "T53n2122_001:0273b07": "佛。甚疾世尊。佛言。彼人不及地行藥叉。地行",
    "T53n2122_001:0273b08": "捷疾不及空行藥叉。空行捷疾不及四大王",
    "T53n2122_001:0273b09": "眾天。彼天捷疾不及日月二輪。二輪捷疾不",
    "T53n2122_001:0273b10": "及堅行天子。此薄日月輪車者。此等諸天展",
    "T53n2122_001:0273b11": "轉捷疾。壽行生滅捷疾於彼。剎那流轉無有",
    "T53n2122_001:0273b12": "暫停。由此故知。世尊不說實剎那量。問何",
    "T53n2122_001:0273b13": "故世尊不為他說實剎那量。答無有有情堪",
    "T53n2122_001:0273b14": "能知故。又依安般經云。於一彈指頃心有九",
    "T53n2122_001:0273b15": "百六十。又仁王經云。一念有九十剎那。一",
    "T53n2122_001:0273b16": "一剎那中復有九百生滅。又菩薩處胎經云。",
    "T53n2122_001:0273b17": "一彈指頃有三十二億百千念。念念成形形",
    "T53n2122_001:0273b18": "形皆有識。佛之威神入微識中皆令得度。又",
    "T53n2122_001:0273b19": "毘曇論。合有十二重。一名剎那。二名怛剎",
    "T53n2122_001:0273b20": "那。三名羅婆。四名摩睺羅。五名日夜。六名",
    "T53n2122_001:0273b21": "半月。七名一月。八名時。九名行。十名年。十",
    "T53n2122_001:0273b22": "一名雙。十二名劫。一剎那者翻為一念。百二",
    "T53n2122_001:0273b23": "十剎那為一怛剎那翻為一瞬。六十怛剎那",
    "T53n2122_001:0273b24": "為一息。一息為一羅婆。三十羅婆為一摩睺",
    "T53n2122_001:0273b25": "羅。翻為一須臾。三十摩睺羅為一日夜。計",
    "T53n2122_001:0273b26": "有六百三十八萬剎那。僧祇律云。二十念為",
    "T53n2122_001:0273b27": "一瞬。二十瞬名一彈指。二十彈指名一羅預。",
    "T53n2122_001:0273b28": "二十羅預名一須臾。一日一夜有三十須臾。",
    "T53n2122_001:0273b29": "日極長時晝有十八夜有十二。極短時晝有",
    "T53n2122_001:0273c01": "十二夜有十八春秋分便等。又智度論云。晝",
    "T53n2122_001:0273c02": "夜六分有三十時。春秋分時晝夜各十五時。",
    "T53n2122_001:0273c03": "餘時增減。五月晝時有十八夜有十二。十",
    "T53n2122_001:0273c04": "月夜時有十八晝有十二。依奘法師西國傳",
    "T53n2122_001:0273c05": "云。居俗日夜分為八時晝四夜四於一一時各有四分月盈至",
    "T53n2122_001:0273c06": "滿謂之白分。月虧至晦謂之黑分。或十四日",
    "T53n2122_001:0273c07": "十五日。月有大小故也。白前黑後合為一月。",
    "T53n2122_001:0273c08": "六月合為一行。日游在內北行也。日游在外",
    "T53n2122_001:0273c09": "南行也。總此二行合為一歲。又分一歲以為",
    "T53n2122_001:0273c10": "六時。正月十五日至三月十五日漸熱也。三",
    "T53n2122_001:0273c11": "月十六日至五月十五日盛熱也。五月十六",
    "T53n2122_001:0273c12": "日至七月十五日雨時也。七月十六日至九",
    "T53n2122_001:0273c13": "月十五日茂時也。九月十六日至十一月十",
    "T53n2122_001:0273c14": "五日漸寒也。十一月十六日至正月十五",
    "T53n2122_001:0273c15": "日盛寒也。如來聖教。歲為三時。正月十六",
    "T53n2122_001:0273c16": "日至五月十五日熱時。五月十六日至九月",
    "T53n2122_001:0273c17": "十五日雨時也。九月十六日至正月十五日",
    "T53n2122_001:0273c18": "寒時也。或為四時。春夏秋冬也。依論計之。十",
    "T53n2122_001:0273c19": "五夜為半月。兩半月為一月。三月為一時。兩",
    "T53n2122_001:0273c20": "時為一行。一行即半年六月也。兩行為一年。",
    "T53n2122_001:0273c21": "二年半為一雙。此由閏故。以閏月兼本月。此",
    "T53n2122_001:0273c22": "謂月雙非閏雙也。若以五年兩閏雙者。二年",
    "T53n2122_001:0273c23": "半有一閏。豈立隻乎。積此時數明劫有四",
    "T53n2122_001:0273c24": "種。一別劫。二成劫。三壞劫。四大劫。從人壽",
    "T53n2122_001:0273c25": "十歲漸至八萬歲。經多時八萬歲。又漸減至",
    "T53n2122_001:0273c26": "十歲。為一別劫。對餘總故名為別也。若以事",
    "T53n2122_001:0273c27": "格量。依雜阿含經云。一由旬城高下亦爾。",
    "T53n2122_001:0273c28": "滿中芥子百年取一。芥盡劫猶不盡。案此即",
    "T53n2122_001:0273c29": "為別劫也。若據大劫。即以八十由旬城為量",
    "T53n2122_001:0274a01": "也。樓炭經云。以二事論劫。一云有一大城東",
    "T53n2122_001:0274a02": "西千里南北四千里。滿中芥子百歲諸天來",
    "T53n2122_001:0274a03": "下。取一芥子盡劫猶未盡。二云有一大石方",
    "T53n2122_001:0274a04": "四十里。百歲諸天來下。取羅縠衣拂石盡劫",
    "T53n2122_001:0274a05": "猶未窮。此亦應是別劫也。第二有成劫四十",
    "T53n2122_001:0274a06": "壞劫亦爾。所以然者。世間成時二十別劫。住",
    "T53n2122_001:0274a07": "時二十別劫。壞時二十別劫。空時二十別劫。",
    "T53n2122_001:0274a08": "此中以住合成以空合壞。故各四十別劫。總",
    "T53n2122_001:0274a09": "此成壞合有八十別劫。為一大劫。若更舒之",
    "T53n2122_001:0274a10": "別有六劫。一別。二成。三住。四壞。五空。六大。",
    "T53n2122_001:0274a11": "若更來之則有三劫。一小劫。二中劫。三大",
    "T53n2122_001:0274a12": "劫。小則別劫。中則成壞隨一。大則總成與壞。",
    "T53n2122_001:0274a13": "欲界中壽一劫是小劫。初禪三天壽劫是中",
    "T53n2122_001:0274a14": "劫。二禪已去壽劫是大劫。外國俗算有六十",
    "T53n2122_001:0274a15": "位。過此已後不可數故。名阿僧祇。此數年為",
    "T53n2122_001:0274a16": "劫數。一至六十位名阿僧祇劫。此是大劫量",
    "T53n2122_001:0274a17": "也。故智度論經云。以百由旬城為量。百年",
    "T53n2122_001:0274a18": "取一芥。故喻以迦尸羅天衣。百年一拂。百",
    "T53n2122_001:0274a19": "由旬石為量者。此並格量大劫也。即案索訶",
    "T53n2122_001:0274a20": "世界舊云娑婆世界一大劫中千佛出世。尋夫劫波",
    "T53n2122_001:0274a21": "之號。不可以時數之。故以假石芥城等。准為",
    "T53n2122_001:0274a22": "一期之候。即約前中具含成住壞空等四劫",
    "T53n2122_001:0274a23": "也。如前從十歲增至八萬。復從八萬復至十",
    "T53n2122_001:0274a24": "歲。經二十返一小劫。二十小劫為一成劫。以",
    "T53n2122_001:0274a25": "年算之則經八千萬萬億百千八百萬歲也。",
    "T53n2122_001:0274a26": "止一為小劫矣。今成劫已過入住劫來。復經",
    "T53n2122_001:0274a27": "八小劫。釋迦牟尼如來於住劫中當第四佛。",
    "T53n2122_001:0274a28": "尚餘九百九十六佛。於後續次而出。",
    "T53n2122_001:0274a29": "依奘法師西國傳云。夫數量之稱謂踰繕那",
    "T53n2122_001:0274b01": "舊云由旬。又曰踰闍那。又曰由延。皆訛略踰繕那者。自古聖王一",
    "T53n2122_001:0274b02": "日運行也。舊傳一踰繕那四十里矣。印度國",
    "T53n2122_001:0274b03": "俗乃三十里。聖教所裁唯十六里。故毘曇",
    "T53n2122_001:0274b04": "論。四肘為一弓。五百弓為一拘盧舍。八拘盧",
    "T53n2122_001:0274b05": "舍為一由旬。一弓長八尺。五百弓長四百丈。",
    "T53n2122_001:0274b06": "四百丈為一拘盧舍。一里有三百六十步。一",
    "T53n2122_001:0274b07": "步有六尺。合有二百一十六丈為一里。二里",
    "T53n2122_001:0274b08": "有四百三十二丈。計前五百弓有四百丈為",
    "T53n2122_001:0274b09": "一拘盧舍。猶欠三十二丈不滿二里。計一拘",
    "T53n2122_001:0274b10": "盧舍減有二里。計八拘盧舍減十六里為一",
    "T53n2122_001:0274b11": "由旬。若依雜寶藏經。一拘盧舍有五里。計毘",
    "T53n2122_001:0274b12": "曇八拘盧舍為一由旬。合有四十里。",
    "T53n2122_001:0274b13": "3 壞劫部壞劫部第三",
    "T53n2122_001:0274b14": "依長阿含經云。三災上際云何。若火災起時。",
    "T53n2122_001:0274b15": "至光音天為際。若水災起時至。遍淨天為際。",
    "T53n2122_001:0274b16": "若風災起時。至果實天為際。三災欲起時。世",
    "T53n2122_001:0274b17": "間人皆行正法。正見不倒修十善行。行此法",
    "T53n2122_001:0274b18": "時有人得第二禪者。即勇身上昇於空中。住",
    "T53n2122_001:0274b19": "聖人道。天道梵道高聲唱言。諸賢當知無覺",
    "T53n2122_001:0274b20": "無觀第二禪樂人。聞此聲已即修無覺無觀。",
    "T53n2122_001:0274b21": "身壞命終生光音天。是時地獄眾生罪畢命",
    "T53n2122_001:0274b22": "終來生人間。復修無覺無觀。得生光音天。畜",
    "T53n2122_001:0274b23": "生餓鬼阿須倫乃至六欲。皆生光音天爾時",
    "T53n2122_001:0274b24": "先地獄盡。後畜生盡已。次餓鬼阿須倫乃",
    "T53n2122_001:0274b25": "至他化自在天盡已。然後人盡無有遺餘。此",
    "T53n2122_001:0274b26": "世敗壞乃成為災。又順正理論云。乃至地獄",
    "T53n2122_001:0274b27": "無一有情。爾時名為地獄已壞。諸有地獄定",
    "T53n2122_001:0274b28": "受業者。業力置他方獄中。由此準知傍生",
    "T53n2122_001:0274b29": "鬼趣。時人身內無有諸蟲與佛身同。若時人",
    "T53n2122_001:0274c01": "趣此洲一人無師法然得初靜慮。從靜慮起",
    "T53n2122_001:0274c02": "唱如是言。離生喜樂甚樂甚靜。餘人聞已皆",
    "T53n2122_001:0274c03": "入靜慮。命終並得生梵世中。乃至此洲有情",
    "T53n2122_001:0274c04": "都盡。是名已壞贍部洲人。東西二洲例此應",
    "T53n2122_001:0274c05": "說。北洲命盡生欲界天。由彼鈍根無離欲故。",
    "T53n2122_001:0274c06": "生欲界天已靜慮現前轉得勝依。方能離欲。",
    "T53n2122_001:0274c07": "乃至人趣無一有情。爾時名為人趣已壞。若",
    "T53n2122_001:0274c08": "諸天趣欲界六天隨一法然得初靜慮。乃至",
    "T53n2122_001:0274c09": "並得生梵世中。爾時名為欲天已壞。如是欲",
    "T53n2122_001:0274c10": "界無一有情。名欲界中有情已壞。若時梵世",
    "T53n2122_001:0274c11": "隨一有情無師法然得二靜慮。從彼定起唱",
    "T53n2122_001:0274c12": "如是言。定生喜樂甚樂甚靜。餘天聞已皆入",
    "T53n2122_001:0274c13": "彼靜慮。命終並得生極光淨。乃至梵世中有",
    "T53n2122_001:0274c14": "情都盡。如是名已壞有情世間。唯器世間空",
    "T53n2122_001:0274c15": "曠而住。餘方世界一切有情感此三千世界",
    "T53n2122_001:0274c16": "業盡。於此漸有七日輪現。諸海乾竭眾山洞",
    "T53n2122_001:0274c17": "然。洲渚三輪並從焚燎。風吹猛焰燒上天宮。",
    "T53n2122_001:0274c18": "乃至梵宮無遺灰爐。自地火焰燒自地宮。非",
    "T53n2122_001:0274c19": "他地災能壞他地。由相引起故作是說。下火",
    "T53n2122_001:0274c20": "風飄焚燒上地。謂欲界火猛焰上昇。為緣引",
    "T53n2122_001:0274c21": "生色界。火焰。餘災亦爾。如應當知。如是始從",
    "T53n2122_001:0274c22": "地獄漸減。乃至器世界盡總名壞劫。又觀佛",
    "T53n2122_001:0274c23": "三昧經云。天地始終謂之一劫。劫盡壞時火",
    "T53n2122_001:0274c24": "災將起。一切人民皆背正向邪競行十惡。天",
    "T53n2122_001:0274c25": "久不雨所種不生。依水泉原乃至四大駛河",
    "T53n2122_001:0274c26": "皆悉枯竭。久久之後風入海底。取日上大",
    "T53n2122_001:0274c27": "城郭。於須彌山邊置本道中長阿含經云。其後久久有大黑風暴起",
    "T53n2122_001:0274c28": "海水。深八萬四千由旬吹使兩披。取日宮殿置於須彌山半。去地四萬二千由旬安日道中。乃至七日次第取之法",
    "T53n2122_001:0274c29": "用並然。雜心論云。劫滅之時有七日輪住遊乾陀山從彼而去。又說云。分一日為七日。",
    "T53n2122_001:0275a01": "又說云。從阿鼻地獄下出日。眾生業力致一日出時百草樹木一時",
    "T53n2122_001:0275a02": "彫落。二日出時四大海水從百由旬乃至七百",
    "T53n2122_001:0275a03": "由旬內。其水自然枯涸。三日出時四大海水",
    "T53n2122_001:0275a04": "千由旬。乃至七千由旬內水展轉消盡。四日",
    "T53n2122_001:0275a05": "出時四大海水深千由旬。五日出時四大海水",
    "T53n2122_001:0275a06": "縱廣七千由旬乃至竭盡長阿含經云。五日出已其後海水轉深。猶如",
    "T53n2122_001:0275a07": "春雨後亦如牛跡中水。遂至涸盡不漬人軀也六日出時此地厚六萬八",
    "T53n2122_001:0275a08": "千由旬。皆悉煙出。從須彌山乃至三千大千",
    "T53n2122_001:0275a09": "剎土。及八大地獄靡不燒滅。煙盡無餘。人民",
    "T53n2122_001:0275a10": "命終。皆依須彌山及六欲諸天。皆悉命終",
    "T53n2122_001:0275a11": "宮殿皆空。一切無常不得久住。七日出時大",
    "T53n2122_001:0275a12": "地須彌山漸漸崩壞百千由旬。永無遺餘。山",
    "T53n2122_001:0275a13": "皆洞然。諸寶爆裂。煙焰震動至于梵天。一",
    "T53n2122_001:0275a14": "切惡道皆悉蕩盡。罪終福至。皆集第十五天",
    "T53n2122_001:0275a15": "上。十四天以下盡成灰墨。新生天子未曾見",
    "T53n2122_001:0275a16": "此。普懷恐懼。舊生天子各來慰勞。勿生恐怖。",
    "T53n2122_001:0275a17": "終不至此。人民命終生光音天。以念為食。光",
    "T53n2122_001:0275a18": "明自照神足飛行。或生他土。若生地獄。地獄",
    "T53n2122_001:0275a19": "罪畢亦生天上。若罪未畢復移他方。無日月",
    "T53n2122_001:0275a20": "星宿亦無晝夜。唯有大冥謂之火劫。火災果",
    "T53n2122_001:0275a21": "報致此壞敗。劫欲成時火乃自滅。更起大雲",
    "T53n2122_001:0275a22": "漸降大雨。滴如車軸。是時此三千大千剎土。",
    "T53n2122_001:0275a23": "水遍其中乃至梵天。故瑜伽論云。又諸有情",
    "T53n2122_001:0275a24": "能滅壞業增上力故。及依六種所燒事故。復",
    "T53n2122_001:0275a25": "有六日輪漸次而現。彼諸日輪望舊日輪。所",
    "T53n2122_001:0275a26": "有熱勢踰前四倍。既成七已熱遂增七。云何",
    "T53n2122_001:0275a27": "名為六所燒事。一小大溝坑。由第二日輪之",
    "T53n2122_001:0275a28": "所枯竭。二小河大河。由第三日輪之所枯竭。",
    "T53n2122_001:0275a29": "三無熱大池。由第四日輪之所枯竭。四大海。",
    "T53n2122_001:0275b01": "由第五日輪及第六一分之所枯竭。五蘇迷",
    "T53n2122_001:0275b02": "盧山及以大地體堅實故。由第六一分及第",
    "T53n2122_001:0275b03": "七日輪之所燒然。即此火焰為風所鼓。展轉",
    "T53n2122_001:0275b04": "熾盛極至梵世。如是世界皆悉燒已。乃至灰",
    "T53n2122_001:0275b05": "墨及與餘影皆不可得。從此名為器世間已",
    "T53n2122_001:0275b06": "壞。滿足二十中劫。如是壞已復二十中劫住。",
    "T53n2122_001:0275b07": "云何水災。謂過七火災已於第二靜慮中有",
    "T53n2122_001:0275b08": "俱生。水界起壞器世間猶水消鹽。此之水界",
    "T53n2122_001:0275b09": "與器世間一時俱沒。如是沒已復二十中劫",
    "T53n2122_001:0275b10": "住。云何風災。謂七水災過已復七火災。從此",
    "T53n2122_001:0275b11": "無間於第三靜慮中有俱生。風界起壞器世",
    "T53n2122_001:0275b12": "間如風乾支節。復能消盡。此之風界與器世",
    "T53n2122_001:0275b13": "間一時俱沒。從此壞已復二十中劫住。如是",
    "T53n2122_001:0275b14": "略說世間已壞。又依順正理論云。此水火風",
    "T53n2122_001:0275b15": "三大災起逼有情類。令捨下地集上天中。初",
    "T53n2122_001:0275b16": "火災興由七日現有說。如是七日輪行猶如",
    "T53n2122_001:0275b17": "雁行分路旋運。有說如是。七日輪行上下為",
    "T53n2122_001:0275b18": "行分路旋運。中間各相去五千踰繕那。次水",
    "T53n2122_001:0275b19": "災興由降瀑雨。有作是說。從三定邊空中歘",
    "T53n2122_001:0275b20": "然。雨熱灰水。有餘復說。從下水輪起湧沸",
    "T53n2122_001:0275b21": "水上騰漂浸。決定義者即此邊生。後風災興",
    "T53n2122_001:0275b22": "由風相擊。有作是說。從四定邊空中歘然飄",
    "T53n2122_001:0275b23": "擊風起。有餘復說。從下風輪起衝擊風上騰",
    "T53n2122_001:0275b24": "飄鼓。此決定義。準前應知。三災起時云何次",
    "T53n2122_001:0275b25": "第。要先有問起七火災。其次定應一水災",
    "T53n2122_001:0275b26": "起。此後無間復七火災。度七火災還有一水。",
    "T53n2122_001:0275b27": "如是乃至滿七水災。復有七火災後風災起。",
    "T53n2122_001:0275b28": "如是總有八七火災一七水災一風災起。水",
    "T53n2122_001:0275b29": "風災起皆次火災。自水風災必火災起。故災",
    "T53n2122_001:0275c01": "次第理必應然。何緣七火方一水災。極光靜",
    "T53n2122_001:0275c02": "天壽勢故。謂彼壽量極八大劫。故至第八方",
    "T53n2122_001:0275c03": "一水災。由此應知。要度七水八七火後乃一",
    "T53n2122_001:0275c04": "風災。由遍淨天壽勢力故。謂彼壽量六十四",
    "T53n2122_001:0275c05": "劫。故第八八方一風災。如諸有情修定漸",
    "T53n2122_001:0275c06": "勝。所感異熟身壽漸長。由是所居亦漸久住。",
    "T53n2122_001:0275c07": "故毘曇論偈云。",
    "T53n2122_001:0275c08": "七火次第過　　然後一水災",
    "T53n2122_001:0275c09": "七七火七水　　復七火後風",
    "T53n2122_001:0275c10": "又對法論云。如是東方無間無斷。無量世界。",
    "T53n2122_001:0275c11": "或有將壞。或有將成。或有正壞。或壞已住。或",
    "T53n2122_001:0275c12": "有正成。或成已住。如於東方。乃至一切十方",
    "T53n2122_001:0275c13": "亦爾。如是若有情世間若器世間。業煩惱力",
    "T53n2122_001:0275c14": "所生故。業煩惱增上所起故。總名苦諦。又雜",
    "T53n2122_001:0275c15": "心論。問何故壞劫不至第四禪。答淨居天故。",
    "T53n2122_001:0275c16": "彼無上地生即彼般涅槃故。亦不下生。下地",
    "T53n2122_001:0275c17": "非數滅故。若彼住經壞劫者亦不然。增上福",
    "T53n2122_001:0275c18": "力生彼處故。內擾亂非故。若彼地內有擾亂",
    "T53n2122_001:0275c19": "者則外有災患。彼初禪內有覺觀。火擾亂故。",
    "T53n2122_001:0275c20": "外為火災燒。第二禪內喜水擾亂故。外為水",
    "T53n2122_001:0275c21": "災所漂。第三禪內有出入息風擾亂故。外為",
    "T53n2122_001:0275c22": "風災所壞。問第四禪未曾有擾亂者。何得不",
    "T53n2122_001:0275c23": "常。答剎那無常所壞故。第四禪地不定相",
    "T53n2122_001:0275c24": "續。隨彼天生宮殿俱起。若天命終彼亦俱沒",
    "T53n2122_001:0275c25": "耳。",
    "T53n2122_001:0275c26": "4 成劫部成劫部第四",
    "T53n2122_001:0275c27": "依起世經云。爾時復經無量久遠不可計數",
    "T53n2122_001:0275c28": "日月。時起大重雲。乃至遍覆梵天世界。既遍",
    "T53n2122_001:0275c29": "覆已注大洪雨。其滴甚麁。或如車軸。或復如",
    "T53n2122_001:0276a01": "杵。經歷百千萬年彼雨水聚漸漸增長。乃至",
    "T53n2122_001:0276a02": "天所住世界其水遍滿。然彼水聚有四風輪",
    "T53n2122_001:0276a03": "之所住持。何等為四。一名為住。二名安住。",
    "T53n2122_001:0276a04": "三名不墮。四名牢主。彼雨斷已復還自退。",
    "T53n2122_001:0276a05": "下無量百千萬億由旬。當於爾時四方一時",
    "T53n2122_001:0276a06": "有大風起。其風名為阿那毘羅。吹彼水聚混",
    "T53n2122_001:0276a07": "亂不停。水中自然生大沫聚。大風吹沫擲置",
    "T53n2122_001:0276a08": "空中。從上造作梵天宮殿。微妙可愛七寶間",
    "T53n2122_001:0276a09": "成。所謂金銀琉璃玻𭺇赤珠硨磲碼碯。有",
    "T53n2122_001:0276a10": "斯梵天世間出生。彼大水聚復更退下無量",
    "T53n2122_001:0276a11": "百千萬億由旬。如前四方風起名阿那毘羅。",
    "T53n2122_001:0276a12": "由此大風吹擲水沫復成宮殿。魔身天牆壁",
    "T53n2122_001:0276a13": "住如梵身天無異。唯有寶色精麁異耳。如是",
    "T53n2122_001:0276a14": "次造他化自在天。展轉至夜摩天。六天次第",
    "T53n2122_001:0276a15": "具足如梵天無異精麁異耳。時彼水聚轉復",
    "T53n2122_001:0276a16": "減少。乃更退下無量百千億萬由旬。湛然渟",
    "T53n2122_001:0276a17": "住。彼水聚中四方浮沫水上厚六十八億由",
    "T53n2122_001:0276a18": "旬。周闊無量。大風吹沫復造須彌山四寶所",
    "T53n2122_001:0276a19": "成。復吹水上浮沫為三十三天七寶所成。又",
    "T53n2122_001:0276a20": "吹水沫。於須彌山半腹之間四萬二千由旬。",
    "T53n2122_001:0276a21": "為日月天子宮殿皆七寶成。以是因緣。世間",
    "T53n2122_001:0276a22": "便有七日宮殿安住現在。又吹水沫於海水",
    "T53n2122_001:0276a23": "上高萬由旬。為空居夜叉造玻𭺇宮殿城郭",
    "T53n2122_001:0276a24": "亦爾。又吹水沫於須彌山四面。各去山一千",
    "T53n2122_001:0276a25": "由旬。大海之下作四面阿脩羅城七寶莊嚴。",
    "T53n2122_001:0276a26": "又復大風吹水聚沫造作餘大寶山。如是展",
    "T53n2122_001:0276a27": "轉吹水沫過四大洲八萬小洲須彌山王。并",
    "T53n2122_001:0276a28": "餘一切大山之外周匝安置。名大輪圍山。高",
    "T53n2122_001:0276a29": "廣正等六百八十萬億由旬。牢固真實。金剛",
    "T53n2122_001:0276b01": "所成難可破壞。如是大風吹掘大地漸漸深",
    "T53n2122_001:0276b02": "入。乃於其中置大水聚湛然渟積。以此因緣",
    "T53n2122_001:0276b03": "便有大海。又起世經云。此大海水。何因緣故。",
    "T53n2122_001:0276b04": "如是鹹苦不堪飲食。此有三因緣。何等為三。",
    "T53n2122_001:0276b05": "一者從火災後經無量時。起大重雲彌覆凝",
    "T53n2122_001:0276b06": "住。後降雨滴注滿世界。彼大雨汁洗梵身天",
    "T53n2122_001:0276b07": "一切宮殿。次洗廣天宮殿。次洗他化自在天",
    "T53n2122_001:0276b08": "化樂天兜率天夜摩天宮殿洗已。洗彼宮時",
    "T53n2122_001:0276b09": "所有鹹辛苦味悉皆流下。次復洗須彌山及",
    "T53n2122_001:0276b10": "四大洲八萬小洲諸餘大山等。如是洗時浸",
    "T53n2122_001:0276b11": "漬流蕩其中。以是因緣令大海鹹不堪飲食。",
    "T53n2122_001:0276b12": "第二此大海水大神大身眾生在其中住。所",
    "T53n2122_001:0276b13": "有屎尿流出海中。以是因緣其水鹹苦不堪",
    "T53n2122_001:0276b14": "飲食。第三此大海水古昔諸仙曾所呪故。願",
    "T53n2122_001:0276b15": "海成其鹽味不堪飲食。以是因緣令大海鹹",
    "T53n2122_001:0276b16": "不堪飲食。又依順正理論云。所言成劫者。謂",
    "T53n2122_001:0276b17": "從風起。乃至地獄始有情生。謂此世間災所",
    "T53n2122_001:0276b18": "壞已。二十中劫唯有虛空。過此長時次應復",
    "T53n2122_001:0276b19": "有等住世。成劫便至一切有情業增上力。空",
    "T53n2122_001:0276b20": "中漸有微細風生。是器世間將成前相。風漸",
    "T53n2122_001:0276b21": "增盛成立如前所說風輪水輪金輪等。然初",
    "T53n2122_001:0276b22": "成立大梵天宮乃至夜摩天宮復起風輪等。",
    "T53n2122_001:0276b23": "是謂成立外器世間。由有情力。謂光淨久集",
    "T53n2122_001:0276b24": "有情。天眾既多。居處迫迮。諸福減者應散居",
    "T53n2122_001:0276b25": "下。此器世間初一有情。極光淨歿生大梵處",
    "T53n2122_001:0276b26": "空宮殿中。後諸有情亦從彼歿有生梵輔。有",
    "T53n2122_001:0276b27": "生梵天。有生他化自在天宮。漸漸下生乃",
    "T53n2122_001:0276b28": "至人趣。後生餓鬼傍生地獄。法爾後成壞必",
    "T53n2122_001:0276b29": "最初。若初一有情生無間獄。二十中成劫應",
    "T53n2122_001:0276c01": "知已滿。此後復有二十中劫。名成已住。次",
    "T53n2122_001:0276c02": "第而起。立世阿毘曇論云。一切器世界起作",
    "T53n2122_001:0276c03": "已成。時二種界起長。謂地火兩界。風界起",
    "T53n2122_001:0276c04": "吹火界蒸鍊地界。風界恒起吹一切物使成",
    "T53n2122_001:0276c05": "堅實。既堅實已一切諸寶種類皆得顯現。如",
    "T53n2122_001:0276c06": "是多時六十小劫究竟已度。",
    "T53n2122_001:0276c07": "又長阿含經云。此三及地為四災四劫。除地",
    "T53n2122_001:0276c08": "說三為大劫。唯未至第四禪。為淨居天故。無",
    "T53n2122_001:0276c09": "上地可生。即於彼處涅槃。亦不下生。非數滅",
    "T53n2122_001:0276c10": "故。變成天地。天地更始。了無所有亦無日月。",
    "T53n2122_001:0276c11": "地湧甘泉味如蘇蜜。時光音諸天。或有福盡",
    "T53n2122_001:0276c12": "來生。或樂觀新地。性多輕躁以指嘗之。如是",
    "T53n2122_001:0276c13": "三轉得其甜味。食之不已漸生麁肌。失天妙",
    "T53n2122_001:0276c14": "色神足光明。冥然大暗。後大黑風吹彼海水",
    "T53n2122_001:0276c15": "漂出日月。置須彌邊安日道中。遶須彌山照",
    "T53n2122_001:0276c16": "四天下。時諸人輩見出則歡見入則懼。自茲",
    "T53n2122_001:0276c17": "以後晝夜晦朔春秋歲數終而復始。劫初成",
    "T53n2122_001:0276c18": "時諸天來下為人皆悉化生。身光自在神足",
    "T53n2122_001:0276c19": "飛行。無有男女尊卑。眾共生世。故名眾生。有",
    "T53n2122_001:0276c20": "自然地味猶如醍醐亦如生蘇味甜如蜜。",
    "T53n2122_001:0276c21": "其後眾生以手試甞。遂生味著漸成摶食。光",
    "T53n2122_001:0276c22": "明轉減無復神通。食地味多者顏色麁悴。其",
    "T53n2122_001:0276c23": "食少者顏色光澤。遂生勝負。因緣勝負故便",
    "T53n2122_001:0276c24": "生是非。地味稍歇咸皆懊惱。咄哉為禍。無復",
    "T53n2122_001:0276c25": "地味。又生地皮狀如薄餅。地皮又滅又生地",
    "T53n2122_001:0276c26": "膚。地膚滅故。依增一經。又生自然地肥。味",
    "T53n2122_001:0276c27": "甘如蒲萄酒。",
    "T53n2122_001:0276c28": "又樓炭經云。地肥不生更生兩枝蒱萄。其",
    "T53n2122_001:0276c29": "味亦甘。久久食多共相形笑。兩枝蒱萄不",
    "T53n2122_001:0277a01": "生。更生糠米無有糠糩。不加調和備眾美味。",
    "T53n2122_001:0277a02": "眾生食之生男女形。又增一經云。時諸天子",
    "T53n2122_001:0277a03": "情欲意多者便成女人。故有夫妻之名。其後",
    "T53n2122_001:0277a04": "眾生婬慾轉增。遂夫妻共住。其餘眾生壽",
    "T53n2122_001:0277a05": "福行盡。後光音天來生此間在母胎中。因此",
    "T53n2122_001:0277a06": "世間有處胎生。爾時造瞻婆大城乃至一切",
    "T53n2122_001:0277a07": "城郭。自然糠米朝刈暮熟。暮刈朝熟。刈後隨",
    "T53n2122_001:0277a08": "生。",
    "T53n2122_001:0277a09": "又依中阿含經。米長四寸未有莖秆。時有眾",
    "T53n2122_001:0277a10": "生併取日糧。如是相學。乃至併取五日糠米。",
    "T53n2122_001:0277a11": "漸生糠糩。刈已不生遂有枯株。爾時眾生懊",
    "T53n2122_001:0277a12": "惱悲泣。各封田宅糠米以為疆畔。其眾自藏",
    "T53n2122_001:0277a13": "己米盜他田穀。無能決者。議立一平等主。善",
    "T53n2122_001:0277a14": "護人民賞善罰惡。便有刀杖等物考楚殺戮。",
    "T53n2122_001:0277a15": "此是生老病死之原。由有田地致此諍訟。故",
    "T53n2122_001:0277a16": "各共減割以供給之。故選一人形貌尊雅甚",
    "T53n2122_001:0277a17": "有財德。請以為主。於是始有民主之號。田",
    "T53n2122_001:0277a18": "宅舍屋之名。天下豐樂不可具述。奉行十善",
    "T53n2122_001:0277a19": "哀念人民。如父母愛子。人民敬主如子敬父。",
    "T53n2122_001:0277a20": "人壽大久豐樂無極。",
    "T53n2122_001:0277a21": "又依順正理論云。初受段食故。身漸堅重。光",
    "T53n2122_001:0277a22": "明隱沒黑暗便生。日月眾星從茲出現。由",
    "T53n2122_001:0277a23": "漸耽味地味便隱。從茲復有地皮餅生。競耽",
    "T53n2122_001:0277a24": "食之地餅復隱。爾時復有林藤出現。競耽食",
    "T53n2122_001:0277a25": "故林藤復隱。有非種香稻自生。眾共取之以",
    "T53n2122_001:0277a26": "充所食。此食麁故殘穢在身。為欲蠲除便生",
    "T53n2122_001:0277a27": "二道。因斯遂有男女根生。由二根殊形相亦",
    "T53n2122_001:0277a28": "異。宿習力故便相瞻視。因此遂生非理。乃至",
    "T53n2122_001:0277a29": "由有劫盜過起。詮量眾內一有德人。各以所",
    "T53n2122_001:0277b01": "收六分之一。雇令防護封為田主。因斯故立",
    "T53n2122_001:0277b02": "剎帝利名。大眾欽承恩流率土。故復名大王。",
    "T53n2122_001:0277b03": "未有多王。自後諸王此王為首。",
    "T53n2122_001:0277b04": "又長阿含經云。佛告比丘。有四事長久無量",
    "T53n2122_001:0277b05": "無限。不可以日月歲數而稱計也。云何為四。",
    "T53n2122_001:0277b06": "一時世間災漸起。壞此世時中間長久。不可",
    "T53n2122_001:0277b07": "以日月歲數而稱計也。二者此世間壞已中",
    "T53n2122_001:0277b08": "間空曠。無有世間長久逈遠。不可以日月歲",
    "T53n2122_001:0277b09": "數而稱計也。三者天地初起向欲成時中間",
    "T53n2122_001:0277b10": "長久。不可以日月歲數而稱計也。四者天地",
    "T53n2122_001:0277b11": "成已久住不壞。不可以日月歲數而稱計也。",
    "T53n2122_001:0277b12": "是為四事長久無量無限不可以日月歲數而",
    "T53n2122_001:0277b13": "計量也。",
    "T53n2122_001:0277b14": "頌曰。",
    "T53n2122_001:0277b15": "百旬芥易盡　　三災理自傾",
    "T53n2122_001:0277b16": "石火無恒焰　　電光非久停",
    "T53n2122_001:0277b17": "飢窘自相噉　　刀兵競相征",
    "T53n2122_001:0277b18": "疫病無醫効　　空勞怨苦聲",
    "T53n2122_001:0277b19": "親慼無相救　　殘害有餘情",
    "T53n2122_001:0277b20": "遺文虛滿笥　　徒欣富貴盈",
    "T53n2122_001:0277b21": "太息波川迅　　悲斯苦業縈",
    "T53n2122_001:0277b22": "生滅恒敦逼　　煎迫未安寧",
    "T53n2122_001:0277b23": "法苑珠林卷第一"
}