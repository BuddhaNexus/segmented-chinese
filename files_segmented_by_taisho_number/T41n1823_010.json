{
    "T41n1823_010:0873b18": "俱舍論頌疏論本第十",
    "T41n1823_010:0873b20": "從此大文第二別明。於中有二。一別明四",
    "T41n1823_010:0873b21": "法。二別指餘文。且別明四法者。一明無明。",
    "T41n1823_010:0873b22": "二明名色。三明觸。四明受。就第一明無",
    "T41n1823_010:0873b23": "明。復分為二。一明釋義。二引證。初釋義",
    "T41n1823_010:0873b24": "者。論云。無明何義(問也)。謂體非明(答非智明)。若爾",
    "T41n1823_010:0873b25": "無明。應是眼等(難也。眼等五根。亦非智明。以應是無明也)。既爾此",
    "T41n1823_010:0873b26": "義應謂明無(此更別釋明無之處名無明也)。若爾無明體應",
    "T41n1823_010:0873b27": "非有(難也。若明無之處名無明者。既是他無。體應非有也)。為顯有體。",
    "T41n1823_010:0873b28": "義不濫餘。頌曰(為顯有體者。不同第二釋。義不濫餘者。不同初釋也)。",
    "T41n1823_010:0873b29": "　明所治無明　　如非親實等",
    "T41n1823_010:0873c01": "釋曰。明所治無明者。明有實體。謂此無明",
    "T41n1823_010:0873c02": "不了四諦。明所對治名曰無明。與明相違",
    "T41n1823_010:0873c03": "方名無明。非是離明之外皆是無明。亦非",
    "T41n1823_010:0873c04": "明無之處名無明也　如非親實等者。舉喻",
    "T41n1823_010:0873c05": "釋成。論云。如諸親友所對怨敵親友相違。",
    "T41n1823_010:0873c06": "名非親友。非異親友。非親友無。解云。非",
    "T41n1823_010:0873c07": "異親友者。謂說怨家。名非親友。非異親",
    "T41n1823_010:0873c08": "友。外皆名非親友。此喻無明不濫眼等也。",
    "T41n1823_010:0873c09": "非親友無者。謂不是親友無處名非親友。",
    "T41n1823_010:0873c10": "此喻無明有體也。非實者。諦語名實。此所",
    "T41n1823_010:0873c11": "對治虛誑言語。名為非實。非異於實皆名",
    "T41n1823_010:0873c12": "非實。亦非實無名為非實。等者。等取非法",
    "T41n1823_010:0873c13": "非義非事也。如不善法名為非法。不善義",
    "T41n1823_010:0873c14": "名非義。不善事名非事。此與善法等相違。",
    "T41n1823_010:0873c15": "名非法等也。論云。如是無明。別有實體。是",
    "T41n1823_010:0873c16": "明所治非異非無。解云。非異者。非是異明。",
    "T41n1823_010:0873c17": "之外總是無明也。非無者。非是明無處名",
    "T41n1823_010:0873c18": "無明也　又契經說。無明緣行。故知有體。",
    "T41n1823_010:0873c19": "此則略證。",
    "T41n1823_010:0873c20": "從此第二。廣證。頌曰。",
    "T41n1823_010:0873c21": "　說為結等故　　非惡慧見故",
    "T41n1823_010:0873c22": "　與見相應故　　說能染慧故",
    "T41n1823_010:0873c23": "釋曰。初句引證。下三句破異說。說為結等",
    "T41n1823_010:0873c24": "故者。說謂經說。結是九結。等取三縛十隨眠",
    "T41n1823_010:0873c25": "三漏四瀑流經說結等。皆有無明。豈無實",
    "T41n1823_010:0873c26": "體。說為結等。非惡慧見故者。破有餘師說。",
    "T41n1823_010:0873c27": "有餘師說。無明以惡慧為體。故彼云。如惡",
    "T41n1823_010:0873c28": "妻子名無妻子。如是惡慧。應名無明。論主",
    "T41n1823_010:0873c29": "破此。故言非惡慧見故。謂染污慧名為惡",
    "T41n1823_010:0874a01": "慧。於中有見故非無明。如身見等。是惡見",
    "T41n1823_010:0874a02": "慧。慧既有見。寧是無明。與見相應故者。破",
    "T41n1823_010:0874a03": "彼轉救。謂餘師言。若爾非見。惡慧應許是",
    "T41n1823_010:0874a04": "無明。如貪等相應慧。是非見惡慧也。既非",
    "T41n1823_010:0874a05": "是見。應是無明。為破此救故。言與見相應",
    "T41n1823_010:0874a06": "故。謂此無明。與見相應故。知無明不可是",
    "T41n1823_010:0874a07": "慧。無明若慧。豈有二慧。共相應耶。既許無",
    "T41n1823_010:0874a08": "明與見相應。故知無明不是慧也。說能染",
    "T41n1823_010:0874a09": "慧故者。引教證也。如契經言。貪欲染心。令",
    "T41n1823_010:0874a10": "不解脫。無明染慧。令不清淨。此經既說",
    "T41n1823_010:0874a11": "無明染慧。故知慧體不是無明。無明若慧豈",
    "T41n1823_010:0874a12": "可慧體還能染慧。然無明體。謂不了知四",
    "T41n1823_010:0874a13": "諦三寶善惡業果。即是了知所治別法　大",
    "T41n1823_010:0874a14": "德法救。說無明體。是諸有情。恃我類性。解",
    "T41n1823_010:0874a15": "云。無明恃我而起。即我慢之類也。",
    "T41n1823_010:0874a16": "從此第二。明名色。論云。名色何義。色如先",
    "T41n1823_010:0874a17": "辨。今唯辨名。頌曰。",
    "T41n1823_010:0874a18": "　名無色四蘊",
    "T41n1823_010:0874a19": "釋曰。名謂非色四蘊。即受。想。行。識　問名於",
    "T41n1823_010:0874a20": "四蘊。是行蘊攝也。如何四蘊。總說為名。答",
    "T41n1823_010:0874a21": "論有四釋。一云隨所立名。根境勢力於義",
    "T41n1823_010:0874a22": "轉變。故說為名。問云何隨名勢力轉變。答",
    "T41n1823_010:0874a23": "謂隨種種世共立名。於彼彼義。轉變詮表。",
    "T41n1823_010:0874a24": "即如牛馬色味等名。問此復何緣。標以名",
    "T41n1823_010:0874a25": "稱。答於彼彼境。轉變而緣。解云。已上論文。",
    "T41n1823_010:0874a26": "此師意者。如今時名隨於古昔名之勢力。方",
    "T41n1823_010:0874a27": "得於義轉變詮表。或詮此境。或詮彼境。詮",
    "T41n1823_010:0874a28": "彼彼境。名為轉變。名既如此。四蘊亦然。謂",
    "T41n1823_010:0874a29": "受等蘊。隨根境勢力。於境轉變而緣。轉變",
    "T41n1823_010:0874b01": "如名。故標名稱。言轉變緣者。謂緣此緣",
    "T41n1823_010:0874b02": "彼。名轉變緣也。第二釋云。又類似名。此解",
    "T41n1823_010:0874b03": "意者。謂一切法。不過二類。一者色類。二非",
    "T41n1823_010:0874b04": "色類。四蘊與名。同非色類。類似名故。四蘊",
    "T41n1823_010:0874b05": "名名。第三解云。隨名顯故。此解意者。謂色",
    "T41n1823_010:0874b06": "法麁著。有不須名顯。如眼見也。四蘊微",
    "T41n1823_010:0874b07": "細。要須名顯必藉名故。故標名稱也。第四",
    "T41n1823_010:0874b08": "釋云。有餘師說。四無色蘊。捨此身已。轉趣",
    "T41n1823_010:0874b09": "餘生。轉變如名。故標名稱。解云。此師約捨",
    "T41n1823_010:0874b10": "身名轉變。初師據緣境。名轉變。轉變雖",
    "T41n1823_010:0874b11": "同。二釋別也。",
    "T41n1823_010:0874b12": "從此第三。明觸於中有三。一明六觸。二",
    "T41n1823_010:0874b13": "明二觸。三明八觸。且初明六觸者。論云。觸",
    "T41n1823_010:0874b14": "何為義。頌曰。",
    "T41n1823_010:0874b15": "　觸六三和生",
    "T41n1823_010:0874b16": "釋曰。觸六者。是眼等六識。相應觸也。謂眼識",
    "T41n1823_010:0874b17": "相應觸。乃至意識相應觸。觸體雖一據識分",
    "T41n1823_010:0874b18": "六。三和生者。釋觸義也。謂根境識。三和所",
    "T41n1823_010:0874b19": "生。能有觸對故名為觸。論云。且如五觸",
    "T41n1823_010:0874b20": "生。可三和合。許根境識俱時起故。意根過",
    "T41n1823_010:0874b21": "去法。或未來意識現在。如何和合。解云。此文",
    "T41n1823_010:0874b22": "難也。法或未來者。緣未來法也。言或者不",
    "T41n1823_010:0874b23": "定也。且據緣未來。亦通緣餘世。故言或也。",
    "T41n1823_010:0874b24": "此難意者。謂意法識三各居一世。豈名和",
    "T41n1823_010:0874b25": "合。論云。此即名和合。謂因果義成。或同一",
    "T41n1823_010:0874b26": "果。故名和合。謂根境識三。同順生觸故。解",
    "T41n1823_010:0874b27": "云。答(前問也)此有兩釋。初釋者。意法為因。",
    "T41n1823_010:0874b28": "意識為果。因果義成。即名和合。第二解者。",
    "T41n1823_010:0874b29": "根境識三同。一觸果。同一果故。故名和合。此",
    "T41n1823_010:0874c01": "上兩釋。不約同世名和合也　依薩婆多。",
    "T41n1823_010:0874c02": "離三和外。別有觸體。是心所法。若是經部。",
    "T41n1823_010:0874c03": "三和即觸。更無別體。論有相破。煩而不敘。",
    "T41n1823_010:0874c04": "從此第二。明二觸。論云。即前六觸。復合為",
    "T41n1823_010:0874c05": "二。所以者何。頌曰。",
    "T41n1823_010:0874c06": "　五相應有對　　第六俱增語",
    "T41n1823_010:0874c07": "釋曰。五相應有對者。眼等五觸。名有對觸。",
    "T41n1823_010:0874c08": "觸雖無對。謂依眼等是有對故。從所依為",
    "T41n1823_010:0874c09": "名。名有對觸。有對之觸依主釋也。第六俱",
    "T41n1823_010:0874c10": "增語者。第六意觸。名增語觸。所以然者。增",
    "T41n1823_010:0874c11": "語是名。名能詮表。增勝於語。故名增語。名",
    "T41n1823_010:0874c12": "是意觸所緣長境。故偏就此名名增語觸。",
    "T41n1823_010:0874c13": "問何故名是意識長境。答謂如眼識但能了",
    "T41n1823_010:0874c14": "青。不了青名。意識了青。亦了青名。故青",
    "T41n1823_010:0874c15": "上名稱之為長。長者餘長也。增語是境。觸",
    "T41n1823_010:0874c16": "是能緣。緣增語故。名增語觸。增語之觸。依",
    "T41n1823_010:0874c17": "主釋也。故論云。增語觸名就所緣立。有說",
    "T41n1823_010:0874c18": "意識名為增語。以此意識語為增上方於",
    "T41n1823_010:0874c19": "境轉。五識不然。是故意識獨名增語　觸",
    "T41n1823_010:0874c20": "與增語意識相應。名增語觸。故論云。增語",
    "T41n1823_010:0874c21": "觸名就相應立。",
    "T41n1823_010:0874c22": "從此第三。明八觸論云。即前六觸。隨別相",
    "T41n1823_010:0874c23": "應。復成八種。頌曰。",
    "T41n1823_010:0874c24": "　明無明非二　　無漏染污餘",
    "T41n1823_010:0874c25": "　愛恚二相應　　樂等順三受",
    "T41n1823_010:0874c26": "釋曰。明無明非二者。此有三觸。一明觸。二",
    "T41n1823_010:0874c27": "無明觸。三非明非無明觸。頌言非二者。是",
    "T41n1823_010:0874c28": "第三觸也。無漏染污餘者。釋上三觸也。餘",
    "T41n1823_010:0874c29": "者。謂無漏染污外餘有漏善無記也。無漏相",
    "T41n1823_010:0875a01": "應觸。名為明觸。染污相應觸。名無明觸。與",
    "T41n1823_010:0875a02": "有漏善無記。相應觸名非明非無明觸　愛",
    "T41n1823_010:0875a03": "恚二相應者。此有二觸。一愛觸與貪相應",
    "T41n1823_010:0875a04": "也。二恚觸。謂與瞋相應也。謂煩惱中。此二",
    "T41n1823_010:0875a05": "數起故。無明觸外。別立此二也。樂等順三",
    "T41n1823_010:0875a06": "受者。為約三受攝一切觸。總為三觸。一",
    "T41n1823_010:0875a07": "與樂受相應。名順樂受觸。二與苦受相應。",
    "T41n1823_010:0875a08": "名順苦受觸。三與捨受相應。名順不苦不",
    "T41n1823_010:0875a09": "樂受觸。問何故此觸。名為順受。答論有三",
    "T41n1823_010:0875a10": "釋。一云。此三能引樂等三受故。解云。此則",
    "T41n1823_010:0875a11": "能引順所引也。二云。或是樂等受所領故。",
    "T41n1823_010:0875a12": "解云。受領於觸。觸名順受。此約所領順能",
    "T41n1823_010:0875a13": "領也。三云。或能為受行相依故。解云。受之",
    "T41n1823_010:0875a14": "行相。依觸而生。名為順受。此據所依順",
    "T41n1823_010:0875a15": "能依也。又論云。如何觸為受所領行相依",
    "T41n1823_010:0875a16": "(問第二第三釋也)行相極似觸。依觸而生故(答也)解云。行",
    "T41n1823_010:0875a17": "相極似觸者。答觸是受所領也。如世子孫",
    "T41n1823_010:0875a18": "媚好似父。名能領父。受似觸相。說領觸",
    "T41n1823_010:0875a19": "也。依觸而生故者。明觸受所依也　如是",
    "T41n1823_010:0875a20": "合成十六種觸也。初明六觸。次明二觸。又",
    "T41n1823_010:0875a21": "說明等三觸。其次愛恚二觸。後說順樂等三",
    "T41n1823_010:0875a22": "觸。故成十六。",
    "T41n1823_010:0875a23": "從此大文第四。明受支。一總。二別。第一總",
    "T41n1823_010:0875a24": "者。論云。受何為義。頌曰。",
    "T41n1823_010:0875a25": "　從此生六受　　五屬身餘心",
    "T41n1823_010:0875a26": "釋曰。從此生六受者。從此六觸。能生六受。",
    "T41n1823_010:0875a27": "謂眼觸為緣。所生諸受。乃至意觸為緣所",
    "T41n1823_010:0875a28": "生諸受　五屬身餘心者。六中前五。為身",
    "T41n1823_010:0875a29": "受依色根故。色根名身。聚集義也。受依身",
    "T41n1823_010:0875b01": "起。名為身受。身之受故。是依主釋也。意觸",
    "T41n1823_010:0875b02": "所生受。說名心受。但依心故。名為心受。心",
    "T41n1823_010:0875b03": "之受故。亦依主釋。此上二受。俱從所依為",
    "T41n1823_010:0875b04": "名。思之可解。薩婆多宗。受之與觸俱時",
    "T41n1823_010:0875b05": "而起。觸生於受同時因果。若經部宗。觸既",
    "T41n1823_010:0875b06": "為因能生於受。故觸與受必不同時。彼宗",
    "T41n1823_010:0875b07": "不許同時因果。論有相破。煩而不敘。",
    "T41n1823_010:0875b08": "從此第二。別明於中有二。一開定數。二義",
    "T41n1823_010:0875b09": "分別。且初開定數者。頌曰。",
    "T41n1823_010:0875b10": "　此復成十八　　由意近行異",
    "T41n1823_010:0875b11": "釋曰。此復成十八由意近行異者。此前心受。",
    "T41n1823_010:0875b12": "由意近行異。復分成十八。應知此復聲。顯",
    "T41n1823_010:0875b13": "乘前起後。意近行異。有十八者。謂心受中。",
    "T41n1823_010:0875b14": "有喜憂捨緣六境起。各六近行。故成十八。",
    "T41n1823_010:0875b15": "且喜緣六境。有六喜近行。憂緣六境。有六",
    "T41n1823_010:0875b16": "憂近行。捨緣六境。有六捨近行。問若由自",
    "T41n1823_010:0875b17": "性。應但有三。喜憂捨三自性異故。若由相",
    "T41n1823_010:0875b18": "應應唯有一。一切皆與意相應故。若由所",
    "T41n1823_010:0875b19": "緣應但有六。色等六境。為所緣故　答此",
    "T41n1823_010:0875b20": "成十八。具足由三。由自性相應所緣三義。",
    "T41n1823_010:0875b21": "乃成十八也　於中十五名不雜緣。謂色",
    "T41n1823_010:0875b22": "等五。十五近行。境各別故。名不雜緣。三法",
    "T41n1823_010:0875b23": "近行。皆通二種。法且有二。一者別法。謂五",
    "T41n1823_010:0875b24": "境外。所餘法也。二者通法。所謂五境。或二二",
    "T41n1823_010:0875b25": "合緣。乃至五五合緣。以雜緣故。此之五境。",
    "T41n1823_010:0875b26": "亦名為法。喜憂捨三。若緣別法。名不雜緣。",
    "T41n1823_010:0875b27": "緣別法時。兼緣色等。或唯合緣色等五境。",
    "T41n1823_010:0875b28": "名為雜緣。故法近行。通二種也　問此意",
    "T41n1823_010:0875b29": "近行名。為因何義。答傳說喜等。意為近緣。",
    "T41n1823_010:0875c01": "於諸境中。數遊行故。有說。喜等能為近緣。",
    "T41n1823_010:0875c02": "令意於境數遊行故　身受不名意近行",
    "T41n1823_010:0875c03": "者。良謂身受。有二種依。一依五根。二依",
    "T41n1823_010:0875c04": "意根。非唯依意故不名近。由無分別故",
    "T41n1823_010:0875c05": "亦非行　第三禪樂唯依意根。亦有分別。",
    "T41n1823_010:0875c06": "非近行者。謂欲界意識無樂根故。緣初欲",
    "T41n1823_010:0875c07": "界無樂近行故。上界樂亦不立也。又於意",
    "T41n1823_010:0875c08": "地有喜有憂。以相對故。各立近行。第三靜",
    "T41n1823_010:0875c09": "慮雖有意樂。而無意苦無所對故。不立",
    "T41n1823_010:0875c10": "近行。",
    "T41n1823_010:0875c11": "從此第二義分別。一繫緣分別。二有漏無漏",
    "T41n1823_010:0875c12": "分別。初繫緣分別者。論云。諸意近行幾欲界",
    "T41n1823_010:0875c13": "繫。欲界意近行幾何所緣。色無色界為問亦",
    "T41n1823_010:0875c14": "爾。頌曰。",
    "T41n1823_010:0875c15": "　欲緣欲十八　　色十二上三",
    "T41n1823_010:0875c16": "　二緣欲十二　　八自二無色",
    "T41n1823_010:0875c17": "　後二緣欲六　　四自一上緣",
    "T41n1823_010:0875c18": "　初無色近分　　緣色四自一",
    "T41n1823_010:0875c19": "　四本及三邊　　唯一緣自境",
    "T41n1823_010:0875c20": "釋曰。初兩句明欲界。次四句明色界。後四",
    "T41n1823_010:0875c21": "句明無色界　欲緣欲十八者。上欲明繫十",
    "T41n1823_010:0875c22": "八。下欲明緣境十八。謂欲界繫具足十八。",
    "T41n1823_010:0875c23": "緣欲界境。其數亦然　色十二上三者。此明",
    "T41n1823_010:0875c24": "欲界近行緣上界境界數也。欲緣色界境。",
    "T41n1823_010:0875c25": "唯十二。謂喜憂捨各緣色四。三四十二。彼",
    "T41n1823_010:0875c26": "無香味。除香味六也。上三者。上謂無色。欲",
    "T41n1823_010:0875c27": "緣無色。唯得有三。謂喜憂捨。各緣彼法。彼",
    "T41n1823_010:0875c28": "無色等五所緣境。故有三法　二緣欲十二",
    "T41n1823_010:0875c29": "者。二謂初禪二禪。此初二禪唯繫十二。謂",
    "T41n1823_010:0876a01": "六喜六捨。但除六憂。彼無憂故。緣欲界境。",
    "T41n1823_010:0876a02": "共亦有十二。除六憂境也　八自二無色",
    "T41n1823_010:0876a03": "者。謂初二禪緣自界八。謂彼喜捨各緣四",
    "T41n1823_010:0876a04": "境。除香味四。二無色者。緣無色二。謂喜與",
    "T41n1823_010:0876a05": "捨各緣彼法。後二緣欲。六者第三四禪名",
    "T41n1823_010:0876a06": "為後二。三四靜慮唯繫六種。彼無六喜。但",
    "T41n1823_010:0876a07": "有六捨。緣欲界境。亦得有六。色等六也。四",
    "T41n1823_010:0876a08": "自一上緣者。三四靜慮緣自境四。謂捨緣",
    "T41n1823_010:0876a09": "四境。除香味二也。一上緣者。一緣無色。謂",
    "T41n1823_010:0876a10": "法近行　初無色近分緣色四自一者。謂空",
    "T41n1823_010:0876a11": "處近分唯繫四種。緣色界境亦有四種。謂",
    "T41n1823_010:0876a12": "空處近分起有漏道。能緣色界第四靜慮色",
    "T41n1823_010:0876a13": "等四境。既緣有四。繫亦四也。緣自界一。謂",
    "T41n1823_010:0876a14": "唯法境　四本及三邊唯一緣自境者。謂空",
    "T41n1823_010:0876a15": "處等四根本地及識處等三近分地。名為三",
    "T41n1823_010:0876a16": "邊。此七地中唯一。謂法。無色根本不緣色",
    "T41n1823_010:0876a17": "界。彼上三邊亦不緣色。故唯有法一近行",
    "T41n1823_010:0876a18": "也。不緣色義。定品當辨。",
    "T41n1823_010:0876a19": "從此第二有漏無漏分別者。論云。此意近行",
    "T41n1823_010:0876a20": "通無漏耶。頌曰。",
    "T41n1823_010:0876a21": "　十八唯有漏",
    "T41n1823_010:0876a22": "釋曰。此意近行三界所繫。故唯有漏。不通",
    "T41n1823_010:0876a23": "無漏。論云。誰成就幾意近行耶。謂生欲界。",
    "T41n1823_010:0876a24": "若未獲得色界善心。成欲一切初二定八三",
    "T41n1823_010:0876a25": "四定四無色界一。所成上界皆不緣下。唯",
    "T41n1823_010:0876a26": "染污故(解云。欲界有情成三界染故。雖未得上界善心。而成彼地染污近行也)　論",
    "T41n1823_010:0876a27": "云。若已獲得色界善心。未離欲貪。成欲一",
    "T41n1823_010:0876a28": "切初靜慮十。唯成四喜染。不緣下香味境",
    "T41n1823_010:0876a29": "故。捨具成六。未至定中善心得緣香味境",
    "T41n1823_010:0876b01": "故。餘隨此理。如應當知。解云。未離欲貪。",
    "T41n1823_010:0876b02": "顯未得根本也。言獲得彼善。唯近分也。",
    "T41n1823_010:0876b03": "然近分地唯捨無喜。既得善捨。故捨有六。",
    "T41n1823_010:0876b04": "善緣下也。未得根本。成彼染喜。故唯",
    "T41n1823_010:0876b05": "有四。染不緣下也。又論云。若生色界。唯",
    "T41n1823_010:0876b06": "成欲界一捨法近行。謂通果心俱。解云。以",
    "T41n1823_010:0876b07": "通果心唯捨相應也。此上所論十八近行皆",
    "T41n1823_010:0876b08": "通有漏。是婆娑宗　然依經部。於有漏中。",
    "T41n1823_010:0876b09": "唯取雜染。名為近行。於愛門立喜近行。",
    "T41n1823_010:0876b10": "或於憎門。立憂近行。或於不擇捨門。立捨",
    "T41n1823_010:0876b11": "近行。以雜染故。所以近行名耽嗜依。是染",
    "T41n1823_010:0876b12": "喜憂捨也。為治染故。立出離依。即善喜憂",
    "T41n1823_010:0876b13": "捨也。故論云。即喜等為三十六師句。謂",
    "T41n1823_010:0876b14": "為耽嗜依出離依別。此句差別大師說故。耽",
    "T41n1823_010:0876b15": "嗜依者。謂諸染受。出離依者。謂諸善受。解",
    "T41n1823_010:0876b16": "云。染善相對。各有十八。成三十六句。",
    "T41n1823_010:0876b17": "從此第二餘指別文。論云。何緣不說所餘",
    "T41n1823_010:0876b18": "有支。頌曰。",
    "T41n1823_010:0876b19": "　餘已說當說",
    "T41n1823_010:0876b20": "釋曰。上來所明無明等四所餘六支。已說當",
    "T41n1823_010:0876b21": "說故此不論。且識與六處。界品已說。前言",
    "T41n1823_010:0876b22": "識謂各了別。是識支也。名眼等五根。六處支",
    "T41n1823_010:0876b23": "也。行有二支。業品當說。愛取二支。隨眠品。",
    "T41n1823_010:0876b24": "說。生老死二是識等攝。故無指陳。",
    "T41n1823_010:0876b25": "從此大文第二略攝喻顯。論云。此諸緣起略",
    "T41n1823_010:0876b26": "立為三。謂煩惱業異熟果事也。應寄外喻",
    "T41n1823_010:0876b27": "顯別功能。頌曰。",
    "T41n1823_010:0876b28": "　此中說煩惱　　如種復如龍",
    "T41n1823_010:0876b29": "　如草根樹莖　　及如糠裹米",
    "T41n1823_010:0876c01": "　業如有糠米　　如草藥如華",
    "T41n1823_010:0876c02": "　諸異熟果事　　如成熟飲食",
    "T41n1823_010:0876c03": "釋曰。前四句喻顯煩惱。次兩句喻顯業因。",
    "T41n1823_010:0876c04": "後兩句喻顯果事。煩惱如種者。如從種子",
    "T41n1823_010:0876c05": "芽莖等生。從煩惱生煩惱業事。煩惱如龍",
    "T41n1823_010:0876c06": "者。如龍鎮池水恒不竭。煩惱鎮業。感果無",
    "T41n1823_010:0876c07": "窮。煩惱如草根者。如草根未拔。苗剪剪還",
    "T41n1823_010:0876c08": "生。未拔煩惱根。趣滅滅還起。如樹莖者。如",
    "T41n1823_010:0876c09": "樹莖頻生枝葉華菓。從諸煩惱。數起惑業",
    "T41n1823_010:0876c10": "事。及如糠裹米者。如糠裹米能生芽等。煩",
    "T41n1823_010:0876c11": "惱裹業能感餘生。業如有糠米者。如米有",
    "T41n1823_010:0876c12": "糠能生芽等。業有煩惱。能招異熟。業如草",
    "T41n1823_010:0876c13": "藥者。如諸草藥果熟為後邊。業果熟已。更",
    "T41n1823_010:0876c14": "不招異熟。業如華者。如華於果為生近因。",
    "T41n1823_010:0876c15": "業為近因。能生異熟。果如成熟飲食者。如",
    "T41n1823_010:0876c16": "熟飲食但應受用。不可復轉成餘飲食。異",
    "T41n1823_010:0876c17": "熟果事既成熟已。不能更招餘生異熟。",
    "T41n1823_010:0876c18": "從此大文第九明四有者。論云。如是緣起",
    "T41n1823_010:0876c19": "煩惱業事。生生相續。不過四有。中生本死。",
    "T41n1823_010:0876c20": "如前已釋。染不染義。三界有無。今當略辨。",
    "T41n1823_010:0876c21": "頌曰。",
    "T41n1823_010:0876c22": "　於四種有中　　生有唯染污",
    "T41n1823_010:0876c23": "　由自地煩惱　　餘三無色三",
    "T41n1823_010:0876c24": "釋曰。前三句及第四句餘三字三性分別門。",
    "T41n1823_010:0876c25": "最後三字三界分別。於四有中。生有唯染",
    "T41n1823_010:0876c26": "污。謂受生時。自地煩惱皆能潤生。故對法者",
    "T41n1823_010:0876c27": "咸作是言。諸煩惱中。無一煩惱於結生位",
    "T41n1823_010:0876c28": "無潤功能。然諸結生唯煩惱力。非由自力",
    "T41n1823_010:0876c29": "現起纏垢。解云。自力纏者。嫉慳忿覆悔眠也。",
    "T41n1823_010:0877a01": "垢謂六垢。此纏及垢起不籍他。故名自力。",
    "T41n1823_010:0877a02": "以自力故。要因思擇。方始現前。初受生時。",
    "T41n1823_010:0877a03": "身心昧劣。故不起也。無慚。無愧。昏沈。掉舉。",
    "T41n1823_010:0877a04": "是隨從纏。煩惱起時。必相應故。於受生位。",
    "T41n1823_010:0877a05": "亦得起也　又論云。雖此位中身心昧劣。而",
    "T41n1823_010:0877a06": "由數起或近現行引發力故。煩惱現起。解",
    "T41n1823_010:0877a07": "云。無始名數起。前生稱近行。初受中有。亦",
    "T41n1823_010:0877a08": "唯染污。猶如生有。餘三無色三者。除生有",
    "T41n1823_010:0877a09": "外所餘三有。皆通三性。名為餘三。善染無",
    "T41n1823_010:0877a10": "記也。無色三者。於無色界。唯有三有。但無",
    "T41n1823_010:0877a11": "中有。頌中不言欲色界者。故知於中具足",
    "T41n1823_010:0877a12": "四有。已上總是第一明有情生竟。",
    "T41n1823_010:0877a13": "從此大文第二明有情住。論云。有情緣起已",
    "T41n1823_010:0877a14": "廣分別。是諸有情由何而住。頌曰。",
    "T41n1823_010:0877a15": "　有情由食住　　段欲體唯三",
    "T41n1823_010:0877a16": "　非色不能益　　自根解脫故",
    "T41n1823_010:0877a17": "　觸思識三食　　有漏通三界",
    "T41n1823_010:0877a18": "　意成及求生　　食香中有起",
    "T41n1823_010:0877a19": "　前二益此世　　所依及能依",
    "T41n1823_010:0877a20": "　後二於當有　　引及起如次",
    "T41n1823_010:0877a21": "釋曰。有情由食住者。標也。經說。世尊自悟",
    "T41n1823_010:0877a22": "一切法。正覺正說。謂諸有情一切無非由",
    "T41n1823_010:0877a23": "食而住。食有四種。一段。二觸。三思。四識。段",
    "T41n1823_010:0877a24": "有二種。謂細及麁。細為欲界中有食香為",
    "T41n1823_010:0877a25": "食故。諸天中食及人劫初食。亦名為細。",
    "T41n1823_010:0877a26": "無便穢故。如油沃沙。散入支體故。或",
    "T41n1823_010:0877a27": "細汗蟲。嬰兒等食。亦名為細。謂身有細蟲。",
    "T41n1823_010:0877a28": "因汗而生。名細汗蟲也。段欲體唯三者。明",
    "T41n1823_010:0877a29": "段食體。如是段食唯欲界繫。體唯三塵。謂香",
    "T41n1823_010:0877b01": "味觸。言段食者。可成段別而飲噉故。謂",
    "T41n1823_010:0877b02": "以口鼻。分分受之。光影炎涼及塗洗等。雖",
    "T41n1823_010:0877b03": "無分段。有資益故。亦名為食。故段食言",
    "T41n1823_010:0877b04": "從多分說。光影炎涼名為食者。寒遇日光。",
    "T41n1823_010:0877b05": "及值炎火。熱逢樹影。并得風涼。有益於",
    "T41n1823_010:0877b06": "人。皆名食也。非色不能益自根解脫故者。",
    "T41n1823_010:0877b07": "明色非段食也。論云。色亦可成段別飲噉。",
    "T41n1823_010:0877b08": "何緣非食。以不能益自所對根解脫者故。",
    "T41n1823_010:0877b09": "解云。且色不益自根者。自根是眼。眼見色",
    "T41n1823_010:0877b10": "時。而無益也。自根大種尚無有益。況能益",
    "T41n1823_010:0877b11": "餘諸根大種。故色非食。不益解脫者。謂不",
    "T41n1823_010:0877b12": "還果。及阿羅漢。無段食貪。名為解脫。此",
    "T41n1823_010:0877b13": "不還等。色香味觸俱得離貪。雖見美食。而",
    "T41n1823_010:0877b14": "不能益飲噉香味等。便即有益。一種離貪。",
    "T41n1823_010:0877b15": "見色無益。以此故知。色非段食。觸思識三",
    "T41n1823_010:0877b16": "食者。觸謂三和生觸。思謂意業。識謂識蘊。",
    "T41n1823_010:0877b17": "皆能持身。并稱為食。有漏通三界者。觸思",
    "T41n1823_010:0877b18": "等三雖通無漏。而今食體唯取有漏。資益",
    "T41n1823_010:0877b19": "有故。若無漏法破壞諸有。故非食也。觸等",
    "T41n1823_010:0877b20": "三食通三界攝。意成及求生食香中有起者。",
    "T41n1823_010:0877b21": "此通經說中有名也。謂契經說。食有四種。",
    "T41n1823_010:0877b22": "能令部多有情安住。及能資益諸求生者。解",
    "T41n1823_010:0877b23": "云。言部多者。此云已生。五趣生已皆名已",
    "T41n1823_010:0877b24": "生。故部多言攝五趣也。言求生者。即是中",
    "T41n1823_010:0877b25": "有。以佛世尊以五種名說中有故。一名意",
    "T41n1823_010:0877b26": "成。從意所生。非精血等外緣成故。二名",
    "T41n1823_010:0877b27": "求生。常喜尋察當生處故。三名食香。香為",
    "T41n1823_010:0877b28": "食故。四名中有。二趣中間所有蘊故。五名",
    "T41n1823_010:0877b29": "為起。對向當生暫時起故。又契經言有壞",
    "T41n1823_010:0877c01": "自體起。有壞世間生。解云。起謂中有。生謂生",
    "T41n1823_010:0877c02": "有。此二無常可破壞故。名為有壞。中有非",
    "T41n1823_010:0877c03": "無標以自體。生有多過。稱曰世間。又契經",
    "T41n1823_010:0877c04": "言。有補特伽羅。已斷起結。未斷生結。於",
    "T41n1823_010:0877c05": "此經中。廣說四句。謂上流者。為第一句。謂",
    "T41n1823_010:0877c06": "無色上流也。於無色界。不受中有。已斷起",
    "T41n1823_010:0877c07": "結。更有受生。未斷生結也　中般涅槃為",
    "T41n1823_010:0877c08": "第二句。正居中有。未斷起結。更不受生。",
    "T41n1823_010:0877c09": "已斷生結　諸阿羅漢為第三句。更無生",
    "T41n1823_010:0877c10": "故。除前諸相為第四句。上來引經意。證中",
    "T41n1823_010:0877c11": "有名為起也　又部多者。是無生義。謂阿羅",
    "T41n1823_010:0877c12": "漢不受生也。諸有愛者。說名求生。更受生",
    "T41n1823_010:0877c13": "故　後四句頌者。明食廢立。問諸有漏法。皆",
    "T41n1823_010:0877c14": "資長有。如何世尊說食唯四。答雖爾。就勝",
    "T41n1823_010:0877c15": "說四。無失。問其勝者何。答頌言前二益此",
    "T41n1823_010:0877c16": "世所依及能依者。此明二食勝也。言此世",
    "T41n1823_010:0877c17": "者。現在世也。言所依者。謂有根身。段食於",
    "T41n1823_010:0877c18": "彼能為資益。言能依者。謂心心所。觸食於",
    "T41n1823_010:0877c19": "彼能為資益。如是二食。於已生身有資益",
    "T41n1823_010:0877c20": "功能。最為殊勝。後二於當有引及起如此",
    "T41n1823_010:0877c21": "者。明後二食勝也。言當有者。謂未來生。思",
    "T41n1823_010:0877c22": "食是業。能引當有。思食引已。識種子力能",
    "T41n1823_010:0877c23": "起當有。由業所熏識種子力。當有方起。故",
    "T41n1823_010:0877c24": "此二食能益當生。最為殊勝。故雖有漏皆",
    "T41n1823_010:0877c25": "資長有。而就勝說唯有四食。前二如養母。",
    "T41n1823_010:0877c26": "養已生故。後二如生母。生未生故。又論文",
    "T41n1823_010:0877c27": "明段食四句分別。第一句者。是段非食。謂",
    "T41n1823_010:0877c28": "所飲噉為緣。損壞諸根大種。第二句者。是",
    "T41n1823_010:0877c29": "食非段。謂觸等三食。第三句者。亦段亦食。",
    "T41n1823_010:0878a01": "謂所飲噉。為緣。資益諸根大種。第四句者。",
    "T41n1823_010:0878a02": "謂除前相　觸等三食皆有四句。於中是",
    "T41n1823_010:0878a03": "觸等而非食者。謂無漏觸及有漏觸為緣。",
    "T41n1823_010:0878a04": "損壞諸根大種。餘思可解。論云。五趣四生。",
    "T41n1823_010:0878a05": "皆具四食。問如何地獄有段食耶。答飲鐵",
    "T41n1823_010:0878a06": "丸等。雖於食已能為損壞。而能暫時解除",
    "T41n1823_010:0878a07": "飢渴。得食相故。亦名為食。又孤地獄飲食",
    "T41n1823_010:0878a08": "如人。故五趣中皆具四食。",
    "T41n1823_010:0878a09": "從此大文第三明有情沒。論云。今應正辨。",
    "T41n1823_010:0878a10": "何識現前。何受相應。有死生等。頌曰。",
    "T41n1823_010:0878a11": "　斷善根與續　　離染退死生",
    "T41n1823_010:0878a12": "　許唯意識中　　死生唯捨受",
    "T41n1823_010:0878a13": "　非定無心二　　二無記涅槃",
    "T41n1823_010:0878a14": "　漸死足臍心　　最後意識滅",
    "T41n1823_010:0878a15": "　下人天不生　　斷末摩水等",
    "T41n1823_010:0878a16": "釋曰。初兩句標六法也。一斷善根。二續善",
    "T41n1823_010:0878a17": "根。三離染位。四退惑時。五死。六生。許唯意",
    "T41n1823_010:0878a18": "識中者。於此六位。唯許第六意識相應也。",
    "T41n1823_010:0878a19": "死生唯捨受者。死生唯許捨受相應。苦樂明",
    "T41n1823_010:0878a20": "利不順死生。捨受中庸。故順死生。非定無",
    "T41n1823_010:0878a21": "心二者。二謂死生。定及無心無死生義。故",
    "T41n1823_010:0878a22": "言非也。言非定者。謂由三義。一身在下",
    "T41n1823_010:0878a23": "界。起上界定。必無死生。界地別故。二加行",
    "T41n1823_010:0878a24": "生故。然死生心任運而起。三能攝益故。生死",
    "T41n1823_010:0878a25": "有損。定既有益。故無死生。非無心者。在",
    "T41n1823_010:0878a26": "無心位。命必無損。若所依身。將欲變壞。心",
    "T41n1823_010:0878a27": "必定還。起屬所依心。然後命終。更無餘理。",
    "T41n1823_010:0878a28": "於無心位。亦無受生。以受生時煩惱為因。",
    "T41n1823_010:0878a29": "於無心位。無煩惱因。故無生也。二無記涅",
    "T41n1823_010:0878b01": "槃者。入涅槃心唯二無記。謂異熟生及威儀",
    "T41n1823_010:0878b02": "路。唯無記心入涅槃者。無記勢力微。順心",
    "T41n1823_010:0878b03": "斷滅故。工巧稍強。通果定發。雖是無記。不",
    "T41n1823_010:0878b04": "入涅槃。漸死足臍心最後意識滅下人天不",
    "T41n1823_010:0878b05": "生者。明死時識也。言下者。三惡趣也。不生",
    "T41n1823_010:0878b06": "謂阿羅漢也。若頓命終。意識身根忽然總滅。",
    "T41n1823_010:0878b07": "若漸死者。墮於惡趣。識滅於足。若往人中。",
    "T41n1823_010:0878b08": "識滅於臍。若得生天。識滅於心。若得羅",
    "T41n1823_010:0878b09": "漢。識滅亦於心。有言於頂。上來所明皆",
    "T41n1823_010:0878b10": "據最後意識滅也。斷末摩水等者。正明死",
    "T41n1823_010:0878b11": "義。末摩此云支節。然於身中。有百處異支",
    "T41n1823_010:0878b12": "節。其量甚小。觸便致死。是謂末摩。水等者。",
    "T41n1823_010:0878b13": "等取風火。於此三大隨一增盛。如利刀刃。",
    "T41n1823_010:0878b14": "觸彼末摩。因此命終。故名為斷　此言斷",
    "T41n1823_010:0878b15": "者。非如斬薪令成兩段。但由三大觸彼末",
    "T41n1823_010:0878b16": "摩。令身無覺。說名為斷。地界不名斷末摩",
    "T41n1823_010:0878b17": "者。謂無第四內災患故。內三災患。謂風熱",
    "T41n1823_010:0878b18": "痰。痰是水增。熱緣火起。風病風增。無第",
    "T41n1823_010:0878b19": "四災故。無地界斷末摩也。有說。此似外器",
    "T41n1823_010:0878b20": "三災。外有水火風。內還有水火風。既外無",
    "T41n1823_010:0878b21": "地界災故。內無地界患也。此斷末摩唯人",
    "T41n1823_010:0878b22": "間有。非於天上。然諸天子將欲死時。有五",
    "T41n1823_010:0878b23": "衰相。一衣染塵垢。二華鬘萎悴。三兩腋汗",
    "T41n1823_010:0878b24": "出。四臭氣入身。五不樂本座。此五相現必",
    "T41n1823_010:0878b25": "定當死。",
    "T41n1823_010:0878b26": "從此大文第二明三聚。論云。世尊於此有",
    "T41n1823_010:0878b27": "情世間生住沒中。建立三聚。何謂三聚。頌",
    "T41n1823_010:0878b28": "曰。",
    "T41n1823_010:0878b29": "　正邪不定聚　　聖造無間餘",
    "T41n1823_010:0878c01": "釋曰。上句標。下句釋。謂諸聖人。名正性定",
    "T41n1823_010:0878c02": "聚。造五無間者。名邪性定聚。自餘凡夫。名",
    "T41n1823_010:0878c03": "不定性聚。頌言餘者。正邪定餘即無間外",
    "T41n1823_010:0878c04": "餘凡夫也。言正性者。所謂涅槃。定者是聖。",
    "T41n1823_010:0878c05": "有無漏道。遠一切惡。故名為聖。獲得畢竟",
    "T41n1823_010:0878c06": "離繫得故。定盡煩惱。故名為定。聖於正性。",
    "T41n1823_010:0878c07": "得決定故。名正性定也　言邪性者。謂三",
    "T41n1823_010:0878c08": "惡趣。定謂造無間人也。造五無間。必墮惡",
    "T41n1823_010:0878c09": "趣。故名為定。造無間人於邪性中。得決",
    "T41n1823_010:0878c10": "定故。名邪性定也　不定性者。除正邪外",
    "T41n1823_010:0878c11": "所餘有情。遇聖入聖遇邪入邪。名不定性",
    "T41n1823_010:0878c12": "聚。",
    "T41n1823_010:0878c13": "俱舍論頌疏論本第十"
}