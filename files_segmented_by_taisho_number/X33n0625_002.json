{
    "X33n0625_002:0101b08": "妙法蓮華經演義卷第二之一",
    "X33n0625_002:0101b10": "姚秦三藏法師　鳩摩羅什奉　詔譯",
    "X33n0625_002:0101b11": "天台教觀　一松大師　講錄",
    "X33n0625_002:0101b12": "清　東甌釋氏　曉柔廣和　編定",
    "X33n0625_002:0101b13": "妙法蓮華經譬喻品第三",
    "X33n0625_002:0101b14": "所謂妙法者。若論其所自。即如今品中。三車一車。",
    "X33n0625_002:0101b15": "以譬三乘一乘之法。然在四十年前。說於三乘之",
    "X33n0625_002:0101b16": "權。曾不說是權。說於一乘之實。曾不說是實。此則",
    "X33n0625_002:0101b17": "三一相隔。權實亦別。到今法華。相待而論。則以昔",
    "X33n0625_002:0101b18": "日所說三乘之權而是麤。今日所說一乘之實而",
    "X33n0625_002:0101b19": "是妙。若絕待而論。則開昔三權。即是一實。而三一",
    "X33n0625_002:0101b20": "不二。權實相即。乃不可以心言思議者。故言妙法",
    "X33n0625_002:0101b21": "也。若不解妙法。則當觀蓮華。葢妙法之權實同體。",
    "X33n0625_002:0101b22": "若蓮華之華果同時。故觀於蓮華。則妙法可知矣。",
    "X33n0625_002:0101b23": "所以經者訓為常。過來今。三世不易故也。",
    "X33n0625_002:0101b24": "次釋品題。須明立題之意。此中猶是法說領解述",
    "X33n0625_002:0101c01": "成等文。云何即標名譬喻品。葢推其意無他。因經",
    "X33n0625_002:0101c02": "家欲調經卷。使其厚薄均等。故雖是法說方便品",
    "X33n0625_002:0101c03": "文。而分為第二卷中譬喻之首文也。言譬喻者。以",
    "X33n0625_002:0101c04": "類比況謂之譬。託言訓曉謂之喻。即是以淺況深。",
    "X33n0625_002:0101c05": "如月隱重山。舉扇類之。風息太虗。動樹訓之。此正",
    "X33n0625_002:0101c06": "譬喻之謂也。由如來上雖廣明開顯。言三乘即一",
    "X33n0625_002:0101c07": "乘。然但得上根領悟。中下猶然抱迷。故重以先許",
    "X33n0625_002:0101c08": "三車。以譬昔說三乘。後賜大車。以譬今說一乘。令",
    "X33n0625_002:0101c09": "其解於全三是一。唯一無三也。所謂以此三車一",
    "X33n0625_002:0101c10": "車之淺喻。況彼三乘一乘之深法也。故言譬喻品。",
    "X33n0625_002:0101c11": "此如來正說。則有三車一車之譬。領解則有窮子",
    "X33n0625_002:0101c12": "之譬。述成則有藥草之譬。請記則有王饍之譬。故",
    "X33n0625_002:0101c13": "從此去。為譬說一周也。△二當機陳領二。初長行。",
    "X33n0625_002:0101c14": "二偈頌。初又二。初經家敘相。",
    "X33n0625_002:0101c15": "爾時舍利弗。踴躍歡喜。即起合掌。瞻仰尊顏。而白佛",
    "X33n0625_002:0101c16": "言。",
    "X33n0625_002:0101c17": "此爾時者。即如來說偈。以頌長行。廣明五佛開顯。",
    "X33n0625_002:0101c18": "已畢之時也。踴躍歡喜者。有謂踴躍據外形。歡喜",
    "X33n0625_002:0101c19": "據內心。今言踴躍。亦秖就內心。如云心懷踴躍。是",
    "X33n0625_002:0101c20": "其證也。舍利弗。向謂三乘與一乘。兩相違隔。今聞",
    "X33n0625_002:0101c21": "開三顯一。則已知聲聞人。亦能破於無明。而入初",
    "X33n0625_002:0101c22": "歡喜住。於是心念勃勃。不能自已。故踴躍歡喜也。",
    "X33n0625_002:0101c23": "合掌者。向謂權實是二。如二掌不合。今解權實是",
    "X33n0625_002:0101c24": "一。如二掌合。故以合掌。表解權實不二也。瞻仰尊",
    "X33n0625_002:0102a01": "顏者。既解悟已。依解起行。因必尅果。故瞻佛顏以",
    "X33n0625_002:0102a02": "表也。初踴躍。是敘其意業。次合掌瞻仰。是敘其身",
    "X33n0625_002:0102a03": "業。而白佛言。是敘其口業。正謂三業陳領也。△二",
    "X33n0625_002:0102a04": "身子陳詞三。初標陳所領。",
    "X33n0625_002:0102a05": "今從世尊。聞此法音。心懷踴躍。得未曾有。",
    "X33n0625_002:0102a06": "言聞此法音者。即聞於十方三世一切諸佛。及我",
    "X33n0625_002:0102a07": "釋迦。各各開三顯一之法音也。聞已領解。故心懷",
    "X33n0625_002:0102a08": "踴躍。解已起行。行已能證。故得未曾有。又昔未有",
    "X33n0625_002:0102a09": "者。今有之。昔未得者。今得之。故言得未曾有也。△",
    "X33n0625_002:0102a10": "二釋明所解二。初正釋。二轉解。初二。初正敘昔迷。",
    "X33n0625_002:0102a11": "所以者何。我昔從佛聞如是法。見諸菩薩。受記作佛。",
    "X33n0625_002:0102a12": "而我等。不預斯事。甚自感傷。失於如來。無量知見。",
    "X33n0625_002:0102a13": "所以者何一句。此乃徵釋於上得未曾有之所以",
    "X33n0625_002:0102a14": "也。言聞如是法者。此身子悟後之言也。以身子於",
    "X33n0625_002:0102a15": "方等般若二時中。聞於如來。對半明滿。帶二明圓。",
    "X33n0625_002:0102a16": "尚不知半與偏權。復何知滿與圓實。又何知即半",
    "X33n0625_002:0102a17": "是滿。即偏是圓。安知即權是實矣。令既已聞開顯。",
    "X33n0625_002:0102a18": "則不唯知昔日所明之權實。與今是同。亦解昔日",
    "X33n0625_002:0102a19": "所說之偏權。又與今日無二。故言聞如是法也。謂",
    "X33n0625_002:0102a20": "我等不預斯事者。如來於方等中。彈斥二乘人。猶",
    "X33n0625_002:0102a21": "如焦芽。永無芽事。猶如敗種。永無種事。猶如破瓶。",
    "X33n0625_002:0102a22": "永無瓶事。如此彈斥。而猶止宿草菴。自念貧事。於",
    "X33n0625_002:0102a23": "般若中。雖復領知眾物。而無一念希取。故不能預",
    "X33n0625_002:0102a24": "得授記之事也。言甚自感傷者。感菩薩得記。傷自",
    "X33n0625_002:0102b01": "不預。不但為感傷。而且甚為感傷也。失於如來無",
    "X33n0625_002:0102b02": "量知見者。菩薩授記。則已得如來知見。我等不預。",
    "X33n0625_002:0102b03": "則已失於如來知見也。如來則一心中。具有三智。",
    "X33n0625_002:0102b04": "一眼中。具有五眼。故言無量知見也。△二重約處",
    "X33n0625_002:0102b05": "所。",
    "X33n0625_002:0102b06": "世尊。我常獨處。山林樹下。若坐若行。每作是念。我等",
    "X33n0625_002:0102b07": "同入法性。云何如來。以小乘法。而見濟度。是我等咎。",
    "X33n0625_002:0102b08": "非世尊也。",
    "X33n0625_002:0102b09": "言我自方等已後。時從山林中。或坐或行。思惟菩",
    "X33n0625_002:0102b10": "薩得記。我無得記之事。故曰世尊(云云)。我等下。出",
    "X33n0625_002:0102b11": "山林中意念也。言同入法性者。即三乘人。同一無",
    "X33n0625_002:0102b12": "言說道。而入空也。雖則同入。根器有殊。鈍根但見",
    "X33n0625_002:0102b13": "於空。利根兼見不空。見不空者。自應得授記。見空",
    "X33n0625_002:0102b14": "者。自不應記。所謂名同義異。身子未知所以。故但",
    "X33n0625_002:0102b15": "云同入也。云何等者。意謂所入既同。何故如來。不",
    "X33n0625_002:0102b16": "與我記。唯濟度小乘法耶。出其作念如此。是我等",
    "X33n0625_002:0102b17": "咎下。述今已悟。謂昔念我等。所入是同。云何如來。",
    "X33n0625_002:0102b18": "以大乘濟度菩薩。令其得記。以小乘濟度我等。不",
    "X33n0625_002:0102b19": "預得記。疑如來有偏頗之咎。今日聞佛所說。則知",
    "X33n0625_002:0102b20": "如來。曾無二心於其間也。故曰是我(云云)。△二轉",
    "X33n0625_002:0102b21": "解。",
    "X33n0625_002:0102b22": "所以者何。若我等。待說所因。成就阿耨多羅。三藐三",
    "X33n0625_002:0102b23": "菩提者。必以大乘。而得度脫。然我等。不解方便。隨宜",
    "X33n0625_002:0102b24": "所說。初聞佛法。遇便信受。思惟取證。",
    "X33n0625_002:0102c01": "意謂云何知我等咎。而非世尊。故云所以者何等",
    "X33n0625_002:0102c02": "也。若我等待說等者。待有對待停待二義。所因亦",
    "X33n0625_002:0102c03": "有二。一是華嚴。二是法華。最初華嚴。說圓滿修多",
    "X33n0625_002:0102c04": "羅。即是教所因。明四種法界。即是理所因。又今日",
    "X33n0625_002:0102c05": "法華。正直捨方便。但說無上道。此亦即教所因。明",
    "X33n0625_002:0102c06": "諸法實相。亦即理所因也。如來以華嚴所因。對待",
    "X33n0625_002:0102c07": "於我。可得大乘。而我已失之於前。如來以法華所",
    "X33n0625_002:0102c08": "因。停待於我。可得大乘。而我又失之於後。故曰若",
    "X33n0625_002:0102c09": "我(云云)。然我下。不解如來說小也。意謂我等前既",
    "X33n0625_002:0102c10": "失華嚴。後又失法華。所以如來以方便力。隨宜說",
    "X33n0625_002:0102c11": "小。我等不解。則便匇匇取證。故曰然我(云云)。是知",
    "X33n0625_002:0102c12": "如來。未嘗不以大乘濟度我等。但我等。自取乎小。",
    "X33n0625_002:0102c13": "故我前云。是我等咎。非世尊也。△三通共結歸。",
    "X33n0625_002:0102c14": "世尊。我從昔來。終日竟夜。每自剋責。而今從佛。聞所",
    "X33n0625_002:0102c15": "未聞。未曾有法。斷諸疑悔。身意泰然。快得安隱。今日",
    "X33n0625_002:0102c16": "乃知。真是佛子。從佛口生。從法化生。得佛法分。",
    "X33n0625_002:0102c17": "意謂昔迷今悟如此。在昔無非感傷。故云我從(云",
    "X33n0625_002:0102c18": "云)。在今則已得安隱。故云而今(云云)。此以今法華。",
    "X33n0625_002:0102c19": "對四十年前所說而言也。謂四十年前。所說三乘",
    "X33n0625_002:0102c20": "是三乘。一乘是一乘。此乃已聞已有者。今聞即三",
    "X33n0625_002:0102c21": "是一。乃昔未聞未有者。而今聞之。故曰聞所未聞",
    "X33n0625_002:0102c22": "(云云)。斷諸疑悔三句。此以廣開顯。對略開顯而言",
    "X33n0625_002:0102c23": "也。謂初聞如來略開三顯一。未免生疑起悔。所有",
    "X33n0625_002:0102c24": "外身與內心。茫然而不安隱。今聞廣開三顯一。則",
    "X33n0625_002:0103a01": "知即三是一。而疑悔斷。身意泰。快得安隱也。故曰",
    "X33n0625_002:0103a02": "斷諸(云云)。今日乃知等者。謂如來於阿含會上。說",
    "X33n0625_002:0103a03": "我等能出三界。能破見思。名之為子。今我乃知。昔",
    "X33n0625_002:0103a04": "是似子。今是真子也。故云今日(云云)。如來從金口。",
    "X33n0625_002:0103a05": "說此妙法。我等因此法乳。得生長法身。故言從佛",
    "X33n0625_002:0103a06": "口生。如來宣布法化。我等因之悟入。故言從法化",
    "X33n0625_002:0103a07": "生。昔謂三乘非即一乘。自思佛法絕分。今知即三",
    "X33n0625_002:0103a08": "是一。佛法寶藏之分。乃已得矣。故言得佛法分也。",
    "X33n0625_002:0103a09": "△二偈頌三。初頌標陳所領。",
    "X33n0625_002:0103a10": "爾時舍利弗。欲重宣此義。而說偈言。",
    "X33n0625_002:0103a11": "我聞是法音。得所未曾有。心懷大歡喜。疑網皆已除。",
    "X33n0625_002:0103a12": "昔來蒙佛教。不失於大乘。佛音甚希有。能除眾生惱。",
    "X33n0625_002:0103a13": "我已得漏盡。聞亦除憂惱。",
    "X33n0625_002:0103a14": "大歡喜者。以由所聞之法是大。故歡喜亦大也。疑",
    "X33n0625_002:0103a15": "網皆已除。義如前釋。昔來二句。謂昔三乘與一乘",
    "X33n0625_002:0103a16": "隔。故我等自思。失於如來知見之大乘。今聞即三",
    "X33n0625_002:0103a17": "是一。則知昔日。蒙佛小乘四諦之教。而全體不失",
    "X33n0625_002:0103a18": "於大乘也。佛音希有者。所說之法是希有。故能說",
    "X33n0625_002:0103a19": "法音。亦希有也。言能除者。九界同歸佛界。故眾生",
    "X33n0625_002:0103a20": "憂惱除。我已得漏盡者。不過破於見思。不漏落於",
    "X33n0625_002:0103a21": "三界耳。今聞三乘全即一乘。此我除惱。乃除無明",
    "X33n0625_002:0103a22": "惱也。故曰我已(云云)。△二頌釋明所解。初我處下。",
    "X33n0625_002:0103a23": "至疑悔悉已除。有十四行偈。以四十年前。對今法",
    "X33n0625_002:0103a24": "華。而論迷悟。次初聞下。至謂是魔所為。有六行半。",
    "X33n0625_002:0103b01": "以略開顯。對廣開顯。而論迷悟。又略廣中。各分為",
    "X33n0625_002:0103b02": "二。初八行。明迷中迷。次六行。明迷中悟。次一行。明",
    "X33n0625_002:0103b03": "悟中迷。次五行半。明悟中悟也。分文為四。初明迷",
    "X33n0625_002:0103b04": "中迷。",
    "X33n0625_002:0103b05": "我處於山谷。或在林樹下。若坐若經行。常思惟是事。",
    "X33n0625_002:0103b06": "嗚呼深自責。云何而自欺。我等亦佛子。同入無漏法。",
    "X33n0625_002:0103b07": "不能於未來。演說無上道。金色三十二。十力諸解脫。",
    "X33n0625_002:0103b08": "同共一法中。而不得此事。八十種妙好。十八不共法。",
    "X33n0625_002:0103b09": "如是等功德。而我皆已失。我獨經行時。見佛在大眾。",
    "X33n0625_002:0103b10": "名聞滿十方。廣饒益眾生。自惟失此利。我為自欺誑。",
    "X33n0625_002:0103b11": "我常於日夜。每思惟是事。欲以問世尊。為失為不失。",
    "X33n0625_002:0103b12": "我常見世尊。稱讚諸菩薩。以是於日夜。籌量如是事。",
    "X33n0625_002:0103b13": "我處山谷等者。凡行人欲修習止觀。若在市廛城",
    "X33n0625_002:0103b14": "郭之中。未免多諸擾亂。內心牽動。止觀難以現前。",
    "X33n0625_002:0103b15": "故須處山谷。以及樹下。則外境不侵。離於憒閙。心",
    "X33n0625_002:0103b16": "得證寂。而止觀易成。所以身子思惟。亦處於山谷",
    "X33n0625_002:0103b17": "林樹之間。若坐若經行者。若論修習。則四威儀中。",
    "X33n0625_002:0103b18": "無何不可。今言坐者。蓋四儀中。唯坐最為安隱。止",
    "X33n0625_002:0103b19": "觀易得成就故也。言經行者。如世經布。去已復來。",
    "X33n0625_002:0103b20": "來亦復去。今行人欲去煩惱。而來菩提。故須經行",
    "X33n0625_002:0103b21": "也。若其經行利益。自有多種。如輔行第二之一所",
    "X33n0625_002:0103b22": "明。思惟是事者。即思惟菩薩得記。而我不預也。既",
    "X33n0625_002:0103b23": "思惟已。還復自歎自責。故云嗚呼等也。我等下。正",
    "X33n0625_002:0103b24": "明思惟。初三行。對菩薩思惟。言亦佛子者。謂菩薩",
    "X33n0625_002:0103c01": "能紹如來家業。而是佛子。我等能出三界。能破見",
    "X33n0625_002:0103c02": "思。則亦是佛子。既亦佛子。同入無漏。為何而菩薩",
    "X33n0625_002:0103c03": "得記。能於來世。說無上道。具足諸相。種種功德。我",
    "X33n0625_002:0103c04": "等則不能。故曰同入(云云)。既得作佛。必有三十二",
    "X33n0625_002:0103c05": "相。八十種好。十力解脫。十八不共等。為何而我等",
    "X33n0625_002:0103c06": "獨無。故言金色(云云)。如是等句。總結菩薩將來所",
    "X33n0625_002:0103c07": "得也。謂菩薩所得。如是之多。而我等悉已失之。故",
    "X33n0625_002:0103c08": "曰如是(云云)。我獨下一行半。對如來思惟。初一行。",
    "X33n0625_002:0103c09": "出佛所有。自惟句。正思惟也。我為句。乃自責也。自",
    "X33n0625_002:0103c10": "惟失此利者。則不能名聞十方及以饒益眾生故",
    "X33n0625_002:0103c11": "也。我常於一行。結對佛思惟也。為失為不失者。謂",
    "X33n0625_002:0103c12": "如來所有。名滿十方。饒益眾生之事。我等二乘人。",
    "X33n0625_002:0103c13": "為畢竟失之。而不復得耶。為復後來。亦能得之。而",
    "X33n0625_002:0103c14": "不失耶。我常見一行。結對菩薩思惟也。謂菩薩為",
    "X33n0625_002:0103c15": "佛所讚。我等為佛所斥。所入法性是同。云何讚斥",
    "X33n0625_002:0103c16": "頓異。是故日夜間。籌量是事也。",
    "X33n0625_002:0103c17": "△二明迷中悟。",
    "X33n0625_002:0103c18": "今聞佛音聲。隨宜而說法。無漏難思議。令眾至道場。",
    "X33n0625_002:0103c19": "我本著邪見。為諸梵志師。世尊知我心。拔邪說涅槃。",
    "X33n0625_002:0103c20": "我悉除邪見。於空法得證。爾時心自謂。得至於滅度。",
    "X33n0625_002:0103c21": "而今乃自覺。非是實滅度。若得作佛時。具三十二相。",
    "X33n0625_002:0103c22": "天神夜叉眾。龍神等恭敬。是時乃可謂。永盡滅無餘。",
    "X33n0625_002:0103c23": "佛於大眾中。說我當作佛。聞如是法音。疑悉悔已除。",
    "X33n0625_002:0103c24": "初一行明今。謂今於靈山高會。聞佛開三顯一之",
    "X33n0625_002:0104a01": "音聲。則知如來昔日隨人天宜。所說戒善之有法。",
    "X33n0625_002:0104a02": "隨二乘宜。所說諦緣之空法。隨菩薩宜。所說歷別",
    "X33n0625_002:0104a03": "之中法。到今日當體即是實相。非空非有。亦復非",
    "X33n0625_002:0104a04": "中。不漏落於二邊。亦不漏落於中道。故曰今聞(云",
    "X33n0625_002:0104a05": "云)。令眾至道場者。九界同歸。三乘咸會。令一切眾",
    "X33n0625_002:0104a06": "生。皆得開示悟入佛之知見。登於菩提之場也。次",
    "X33n0625_002:0104a07": "二行敘昔。謂如來本意。最初即欲為我說大。由我",
    "X33n0625_002:0104a08": "本昔著於邪見。又不唯自己著邪。還欲以邪導人。",
    "X33n0625_002:0104a09": "而為梵志之師也。梵志乃外道之名。彼則不知世",
    "X33n0625_002:0104a10": "間因緣生滅不生滅法。亦復不知世間及眾生之",
    "X33n0625_002:0104a11": "緣起。唯計一切諸法。皆從梵天而生。故名梵志。既",
    "X33n0625_002:0104a12": "著於邪。其機聞大不契。故如來為我說小涅槃。拔",
    "X33n0625_002:0104a13": "我邪見。我不知是佛方便。乃依之修習證入。便得",
    "X33n0625_002:0104a14": "滅於煩惱。度於生死也。故曰我本(云云)。而今下三",
    "X33n0625_002:0104a15": "行。正出迷中之悟。言非實滅度者。但滅見思。未滅",
    "X33n0625_002:0104a16": "無明。但度分段。未度變易也。此由如來上云。我為",
    "X33n0625_002:0104a17": "設方便。示之以涅槃。我雖說涅槃。是亦非真滅。身",
    "X33n0625_002:0104a18": "子從是領悟。故云而今乃自覺。非是實滅度也。若",
    "X33n0625_002:0104a19": "得作佛等者。此由如來上云。諸法從本來。常自寂",
    "X33n0625_002:0104a20": "滅相。佛子行道已。來世得作佛。身子從是領悟。故",
    "X33n0625_002:0104a21": "云若得作佛時。乃至永盡滅無餘也。佛於大眾等",
    "X33n0625_002:0104a22": "者。此由如來上云。聲聞若菩薩。聞我所說法。皆成",
    "X33n0625_002:0104a23": "佛無疑。又云。千二百羅漢。悉亦當作佛。身子從是",
    "X33n0625_002:0104a24": "而悟。故云我當作佛。疑悔悉已除也。△三明悟中",
    "X33n0625_002:0104b01": "迷。",
    "X33n0625_002:0104b02": "初聞佛所說。心中大驚疑。將非魔作佛。惱亂我心耶。",
    "X33n0625_002:0104b03": "初聞佛說者。即是初聞開三顯一云。諸佛法久後。",
    "X33n0625_002:0104b04": "要當說真實。佛以方便力。示以三乘教。昔謂三乘",
    "X33n0625_002:0104b05": "是實。今言是方便。故大驚疑。而謂是魔說也。△四",
    "X33n0625_002:0104b06": "明悟中悟。",
    "X33n0625_002:0104b07": "佛以種種緣。譬喻巧言說。其心安如海。我聞疑網斷。",
    "X33n0625_002:0104b08": "佛說過去世。無量滅度佛。安住方便中。亦皆說是法。",
    "X33n0625_002:0104b09": "現在未來佛。其數無有量。亦以諸方便。演說如是法。",
    "X33n0625_002:0104b10": "如今者世尊。從生及出家。得道轉法輪。亦以方便說。",
    "X33n0625_002:0104b11": "世尊說實道。波旬無此事。以是我定知。非是魔作佛。",
    "X33n0625_002:0104b12": "我墮疑網故。謂是魔所為。",
    "X33n0625_002:0104b13": "初一行。領上總明諸佛。開三顯一也。佛以種種等。",
    "X33n0625_002:0104b14": "開權也。種種是權。實亦顯矣。故曰佛以(云云)。其心",
    "X33n0625_002:0104b15": "二句。乃是倒文。應言我聞疑網斷。其心安如海。次",
    "X33n0625_002:0104b16": "佛說下二行。領上別明三世。開三顯一也。亦皆說",
    "X33n0625_002:0104b17": "是法者。謂如來前云。初則為實施權。次乃開權顯",
    "X33n0625_002:0104b18": "實。後則廢權立實。如是之說。不唯我釋迦然。即過",
    "X33n0625_002:0104b19": "去諸佛亦爾。故曰亦皆說是法也。如今下。領上重",
    "X33n0625_002:0104b20": "明釋迦開三顯一也。如今等者。謂先權後實。不唯",
    "X33n0625_002:0104b21": "三世佛爾。即我釋迦亦然。雖說方便。意在於實。故",
    "X33n0625_002:0104b22": "云亦以方便說。世尊說實道也。波旬等者。波旬此",
    "X33n0625_002:0104b23": "云惡作。能以惡心。作諸惡事。縱能說法。不能說於",
    "X33n0625_002:0104b24": "實道。故云波旬無此事也。波旬既無此事。則知唯",
    "X33n0625_002:0104c01": "佛能說。我前為墮疑網。乃云將非魔作佛等語。而",
    "X33n0625_002:0104c02": "今乃知。實是佛作佛而說也。故曰波旬(云云)。△三",
    "X33n0625_002:0104c03": "頌通共結歸。",
    "X33n0625_002:0104c04": "聞佛柔軟音。深遠甚微妙。演暢清淨法。我心大歡喜。",
    "X33n0625_002:0104c05": "疑悔永已盡。安住實智中。我定當作佛。為天人所敬。",
    "X33n0625_002:0104c06": "轉無上法輪。教化諸菩薩。",
    "X33n0625_002:0104c07": "此頌上而今從佛聞所未聞之文也。柔軟音者。若",
    "X33n0625_002:0104c08": "說三乘定是三乘。一乘定是一乘。則是剛強。而非",
    "X33n0625_002:0104c09": "柔軟。然說三乘便是一乘。一外無三。三一圓融。不",
    "X33n0625_002:0104c10": "相違背。故云柔軟音也。此柔軟音所說之法。竪則",
    "X33n0625_002:0104c11": "徹於三諦。橫則窮乎法界。不可以心而思。不可以",
    "X33n0625_002:0104c12": "言而議。故言深遠甚微妙也。此法依之修習。則能",
    "X33n0625_002:0104c13": "破於無明。顯於中道。故言清淨法也。我心大歡喜",
    "X33n0625_002:0104c14": "者。從是領悟。即登歡喜初住。故云大歡喜也。疑悔",
    "X33n0625_002:0104c15": "者。如來永盡疑悔。住實智中作佛。我今亦疑悔永",
    "X33n0625_002:0104c16": "盡。則當如佛所住。亦住實智之中。如來作佛。為天",
    "X33n0625_002:0104c17": "人所敬。轉大轉輪。教化菩薩。我若作佛。亦當如是。",
    "X33n0625_002:0104c18": "故曰疑悔(云云)。△三如來述成。",
    "X33n0625_002:0104c19": "爾時佛告舍利弗。吾今於天人。沙門。婆羅門等。大眾",
    "X33n0625_002:0104c20": "中說。我昔曾於二萬億佛所。為無上道故。常教化汝。",
    "X33n0625_002:0104c21": "汝亦長夜。隨我受學。我以方便。引導汝故。生我法中。",
    "X33n0625_002:0104c22": "舍利弗。我昔教汝。志隨佛道。汝今悉忘。而便自謂已",
    "X33n0625_002:0104c23": "得滅度。我今還欲令汝憶念。本願所行道故。為諸聲",
    "X33n0625_002:0104c24": "聞。說是大乘經。名妙法蓮華。教菩薩法。佛所護念。",
    "X33n0625_002:0105a01": "此述成者。述即讚述。成即成就。固非讚他。上文領",
    "X33n0625_002:0105a02": "解得是。亦非讚他。將來成就得大。良繇身子所領。",
    "X33n0625_002:0105a03": "唯以四十年前。對今法華。秪是如來今日一代施",
    "X33n0625_002:0105a04": "化而已。故如來還為述成云。我昔曾於二萬億佛",
    "X33n0625_002:0105a05": "所。為無上道。常教化汝。則不唯今日法華。方教汝",
    "X33n0625_002:0105a06": "大乘矣。長夜受學者。雖教於大。猶未破界內見思。",
    "X33n0625_002:0105a07": "而為煩惱所覆。故云長夜受學也。我以方便等者。",
    "X33n0625_002:0105a08": "由未破惑而學大。故至中間。退大取小。由取於小。",
    "X33n0625_002:0105a09": "故如來還以小接。故云方便引導。生我法中也。此",
    "X33n0625_002:0105a10": "則不獨四十年前。為汝說小。往昔亦曾為汝說小",
    "X33n0625_002:0105a11": "也。身子領小。只在四十年前。領大只在今日法華。",
    "X33n0625_002:0105a12": "故如來說此。以進其領也。由其退大。故至今日。悉",
    "X33n0625_002:0105a13": "忘佛道志願。由其取小。故初聞我說。不知方便。即",
    "X33n0625_002:0105a14": "思惟取證。謂得滅度也。言憶念本願所行道者。葢",
    "X33n0625_002:0105a15": "本昔二萬億佛所。既教於大。則已發四弘大願。已",
    "X33n0625_002:0105a16": "行菩薩道矣。但未入品。以至中間。取小忘大。故云",
    "X33n0625_002:0105a17": "還欲令汝憶念也。言為聲聞教菩薩法者。以聲聞",
    "X33n0625_002:0105a18": "一聞法華開顯。即是菩薩故也。△四上根得記。既",
    "X33n0625_002:0105a19": "已領解。依解起行。自然由行入證。而成佛道。又何",
    "X33n0625_002:0105a20": "須明於授記。此中明授記者。葢有三意。一者。四十",
    "X33n0625_002:0105a21": "年前。曾無授聲聞記。故今授記聲聞。以顯法華功",
    "X33n0625_002:0105a22": "高一代。二者。欲策中下鈍根。令其生樂慕故。三者。",
    "X33n0625_002:0105a23": "為滿往昔本願。故為授記也。文分二。初長行。二偈",
    "X33n0625_002:0105a24": "頌。初分十。初時分。",
    "X33n0625_002:0105b01": "舍利弗。汝於未來世。過無量無邊。不可思議劫。",
    "X33n0625_002:0105b02": "言過無數劫者。以由聲聞人。一向但是自利。而未",
    "X33n0625_002:0105b03": "曾利他。故授八相記。令其經無數劫。廣為眾生。結",
    "X33n0625_002:0105b04": "淨土緣已。然後乃得作佛也。△二行因。",
    "X33n0625_002:0105b05": "供養若干。千萬億佛。奉持正法。具足菩薩。所行之道。",
    "X33n0625_002:0105b06": "供養諸佛是修福。奉持正法是修慧。菩薩之道。唯",
    "X33n0625_002:0105b07": "是福慧而已。今既雙修。故能具足菩薩道也。△三",
    "X33n0625_002:0105b08": "證果。",
    "X33n0625_002:0105b09": "當得作佛。號曰華光如來。應供。正徧知。明行足。善逝",
    "X33n0625_002:0105b10": "世間解。無上士。調御丈夫。天人師。佛。世尊。",
    "X33n0625_002:0105b11": "佛號華光者。華表於因。光表於果。即智慧也。以身",
    "X33n0625_002:0105b12": "子是小乘。智慧第一。今聞開顯。即小乘之智。全是",
    "X33n0625_002:0105b13": "大乘妙智。因中能以妙智。照乎妙境。故果號即名",
    "X33n0625_002:0105b14": "華光也。△四國土。",
    "X33n0625_002:0105b15": "國名離垢。其土平正。清淨嚴飾。安隱豐樂。天人熾盛。",
    "X33n0625_002:0105b16": "琉璃為地。有八交道。黃金為繩。以界其側。其旁各有",
    "X33n0625_002:0105b17": "七寶行樹。常有華果。",
    "X33n0625_002:0105b18": "三惑未破。皆名垢染。以其妙智。觀破無明。故其國",
    "X33n0625_002:0105b19": "名離垢也。△五說法。",
    "X33n0625_002:0105b20": "華光如來。亦以三乘教化眾生。舍利弗。彼佛出時。雖",
    "X33n0625_002:0105b21": "非惡世。以本願故。說三乘法。",
    "X33n0625_002:0105b22": "初說法。彼佛下釋疑。謂今佛出於五濁惡世。故說",
    "X33n0625_002:0105b23": "三乘。彼佛國土。既其莊嚴。則非惡世。云何亦說三",
    "X33n0625_002:0105b24": "乘。是故釋云。雖非惡世。因本願故。本願有二。一者。",
    "X33n0625_002:0105c01": "即是往昔。婆羅門乞眼。願成佛時。先當說小。二者。",
    "X33n0625_002:0105c02": "即是今日。聞於五佛開顯。而得解悟。五佛既皆先",
    "X33n0625_002:0105c03": "權。亦願成佛時。先當說三。所以彼佛。亦說三乘也。",
    "X33n0625_002:0105c04": "△六劫名。",
    "X33n0625_002:0105c05": "其劫名大寶莊嚴。何故名曰大寶莊嚴。其國中以菩",
    "X33n0625_002:0105c06": "薩。為大寶。",
    "X33n0625_002:0105c07": "言菩薩為寶者。即楚書不寶金玉。唯善為寶之意",
    "X33n0625_002:0105c08": "耳。△七眾數。",
    "X33n0625_002:0105c09": "彼諸菩薩。無量無邊。不可思議。算數譬喻。所不能及。",
    "X33n0625_002:0105c10": "非佛智力。無能知者。若欲行時。寶華承足。此諸菩薩。",
    "X33n0625_002:0105c11": "非初發意。皆久植德本。於無量百千萬億佛所。淨修",
    "X33n0625_002:0105c12": "梵行。恒為諸佛。之所稱歎。常修佛慧。具大神通。善知",
    "X33n0625_002:0105c13": "一切諸法之門。質直無偽。志念堅固。如是菩薩。充滿",
    "X33n0625_002:0105c14": "其國。",
    "X33n0625_002:0105c15": "初明數。此諸下歎德。言淨修梵行者。即六度梵行",
    "X33n0625_002:0105c16": "也。如行布施。若見有能施所施。及所受者。不名淨",
    "X33n0625_002:0105c17": "修。今行施時。了達三輪體空。故名淨修也。布施既",
    "X33n0625_002:0105c18": "爾。餘皆例然。善知法者。謂破塵沙惑。即知一切病。",
    "X33n0625_002:0105c19": "識一切藥。而能應病與藥。令其得服。自然後更破",
    "X33n0625_002:0105c20": "無明。任運流入。故言質直無偽也。△八壽量。",
    "X33n0625_002:0105c21": "舍利弗。華光佛壽。十二小劫。除為王子。未作佛時。其",
    "X33n0625_002:0105c22": "國人民。壽八小劫。",
    "X33n0625_002:0105c23": "除王子時者。以王子時。乃是世壽。今所言十二小",
    "X33n0625_002:0105c24": "劫。唯論佛壽。故以除之。△九補處。",
    "X33n0625_002:0106a01": "華光如來。過十二小劫。授堅滿菩薩。阿耨多羅。三藐",
    "X33n0625_002:0106a02": "三菩提記。告諸比丘。是堅滿菩薩。次當作佛。號曰華",
    "X33n0625_002:0106a03": "足安行。多陀阿伽度。阿羅訶。三藐三佛陀。其佛國土。",
    "X33n0625_002:0106a04": "亦復如是。",
    "X33n0625_002:0106a05": "菩薩名堅滿者。無惑不破名堅。無德不備名滿也。",
    "X33n0625_002:0106a06": "告諸比丘者。乃華光佛。授堅滿記。而詔告彼諸比",
    "X33n0625_002:0106a07": "丘也。號華足安行者。以彼菩薩因中。能淨修梵行。",
    "X33n0625_002:0106a08": "而為寶華承足。故果上。即號華足安行也。△十正",
    "X33n0625_002:0106a09": "像。",
    "X33n0625_002:0106a10": "舍利弗。是華光佛。滅度之後。正法住世。三十二小劫。",
    "X33n0625_002:0106a11": "像法住世。亦三十二小劫。",
    "X33n0625_002:0106a12": "△二偈頌十。初超頌證果。",
    "X33n0625_002:0106a13": "爾時世尊。欲重宣此義。而說偈言。",
    "X33n0625_002:0106a14": "舍利弗來世。成佛普智尊。號名曰華光。當度無量眾。",
    "X33n0625_002:0106a15": "言普智尊者。其能以不思議妙智。圓觀圓照。而得",
    "X33n0625_002:0106a16": "三智一心中證。故稱普智也。△二正頌行因。",
    "X33n0625_002:0106a17": "供養無數佛。具足菩薩行。十力等功德。證於無上道。",
    "X33n0625_002:0106a18": "△三超頌劫名。",
    "X33n0625_002:0106a19": "過無量劫已。劫名大寶嚴。",
    "X33n0625_002:0106a20": "△四正頌國土。",
    "X33n0625_002:0106a21": "世界名離垢。清淨無瑕穢。以琉璃為地。金繩界其道。",
    "X33n0625_002:0106a22": "七寶雜色樹。常有華果實。",
    "X33n0625_002:0106a23": "△五超頌眾數。",
    "X33n0625_002:0106a24": "彼國諸菩薩。志念常堅固。神通波羅蜜。皆已悉具足。",
    "X33n0625_002:0106b01": "於無數佛所。善學菩薩道。",
    "X33n0625_002:0106b02": "善學菩薩者。能稱性起修。全修歸性。修性不二。理",
    "X33n0625_002:0106b03": "行一如。故名善學也。△六追頌說法。",
    "X33n0625_002:0106b04": "如是等大士。華光佛所化。",
    "X33n0625_002:0106b05": "如是等者。可見所說是大乘法也。長行明說三乘。",
    "X33n0625_002:0106b06": "此中明說大乘。互相顯也。△七超頌壽量。",
    "X33n0625_002:0106b07": "佛為王子時。棄國捨世榮。於最末後身。出家成佛道。",
    "X33n0625_002:0106b08": "華光佛住世。壽十二小劫。其國人民眾。壽命八小劫。",
    "X33n0625_002:0106b09": "出家成佛道者。既能棄國出家。則已除慳心。慳心",
    "X33n0625_002:0106b10": "一除。生死根斷。故能於後身。而成佛道也。此則以",
    "X33n0625_002:0106b11": "世榮。而易出世之榮。然世榮非榮。出世乃榮也。△",
    "X33n0625_002:0106b12": "八超頌正像。",
    "X33n0625_002:0106b13": "佛滅度之後。正法住於世。三十二小劫。廣度諸眾生。",
    "X33n0625_002:0106b14": "正法滅盡已。像法三十二。",
    "X33n0625_002:0106b15": "△九布供舍利。",
    "X33n0625_002:0106b16": "舍利廣流布。天人普供養。",
    "X33n0625_002:0106b17": "△十總結欣慶。",
    "X33n0625_002:0106b18": "華光佛所為。其事皆如是。其兩足聖尊。最勝無倫匹。",
    "X33n0625_002:0106b19": "彼即是汝身。宜應自欣慶。",
    "X33n0625_002:0106b20": "△五四眾歡喜二。初敘起。二陳領。初二。初敘眾喜。",
    "X33n0625_002:0106b21": "爾時四部眾。比丘。比丘尼。優婆塞。優婆夷。天龍夜叉。",
    "X33n0625_002:0106b22": "乾闥婆。阿修羅。迦樓羅。緊那羅。摩睺羅伽等大眾。見",
    "X33n0625_002:0106b23": "舍利弗。於佛前受阿耨多羅。三藐三菩提記。心大歡",
    "X33n0625_002:0106b24": "喜。踴躍無量。",
    "X33n0625_002:0106c01": "心大歡喜者。此四眾八部。聞於開顯。已同身子領",
    "X33n0625_002:0106c02": "悟。而能破無明。登於初住。故亦如身子之歡喜踴",
    "X33n0625_002:0106c03": "躍也。△二敘供養。",
    "X33n0625_002:0106c04": "各各脫身。所著上衣。以供養佛。釋提桓因。梵天王等。",
    "X33n0625_002:0106c05": "與無數天子。亦以天妙衣。天曼陀羅華。摩訶曼陀羅",
    "X33n0625_002:0106c06": "華等。供養於佛。所散天衣。住虗空中。而自迴轉。諸天",
    "X33n0625_002:0106c07": "伎樂。百千萬種。於虗空中。一時俱作。雨眾天華。",
    "X33n0625_002:0106c08": "各脫衣散華等。皆有所表。初脫衣供佛者。衣有縛",
    "X33n0625_002:0106c09": "脫之義。乃表即縛而脫也。此四眾八部。未聞開顯",
    "X33n0625_002:0106c10": "之前。有為見思所縛者。有為塵沙所縛者。有為無",
    "X33n0625_002:0106c11": "明所縛者。猶如衣之縛身。今既聞開顯已。能了知",
    "X33n0625_002:0106c12": "即人天乘而是佛乘。即方便法而是真實法。各各",
    "X33n0625_002:0106c13": "皆能悟入。而不為見思所縛。亦不為塵沙所縛。亦",
    "X33n0625_002:0106c14": "不為無明所縛。猶如身之脫衣。故即脫上衣。以供",
    "X33n0625_002:0106c15": "養佛。而佛是大解脫人。故表即縛而是脫也。次以",
    "X33n0625_002:0106c16": "天華供養者。乃表即因即果也。葢華是因。又此天",
    "X33n0625_002:0106c17": "子。未開顯之前。但知天因能尅天果而已。今聞開",
    "X33n0625_002:0106c18": "顯。則知即天因而能尅於如來之果。故以天華。而",
    "X33n0625_002:0106c19": "供於佛。佛是極果之人。故表即因而是果也。言天",
    "X33n0625_002:0106c20": "衣空迴轉者。乃表全修在性也。葢所修妙行。元從",
    "X33n0625_002:0106c21": "第一義空而起。如衣在空。今以起修。而還歸於性。",
    "X33n0625_002:0106c22": "如衣在空而轉。故以天衣空轉。而表全修歸性也。",
    "X33n0625_002:0106c23": "伎樂空中俱作者。乃表全性起修也。謂於第一義",
    "X33n0625_002:0106c24": "空自性之中。起於百千萬種微妙之行。猶如虗空",
    "X33n0625_002:0107a01": "之中。而作種種伎樂。故以此而表。全性起修也。然",
    "X33n0625_002:0107a02": "何故。必以脫衣散華。作樂供佛。而為表顯。無他。總",
    "X33n0625_002:0107a03": "由此等四眾八部。始於別序之時。見光中所照。或",
    "X33n0625_002:0107a04": "有菩薩。名衣上服。施佛及僧。以求佛道。又聞過去",
    "X33n0625_002:0107a05": "開顯中云。若人以一華。若使人作樂。以此供養佛。",
    "X33n0625_002:0107a06": "皆以成佛道。故至於此時。已得解悟。或脫衣。或散",
    "X33n0625_002:0107a07": "華。或作樂。以供佛。正表所領所解。即人天因而是",
    "X33n0625_002:0107a08": "佛乘也。此四眾八部。皆同身子之所解。故皆歡喜",
    "X33n0625_002:0107a09": "踴躍。而供養佛。則知法說一周。不獨舍利弗一人",
    "X33n0625_002:0107a10": "得悟而已矣。△二陳領二。初長行。",
    "X33n0625_002:0107a11": "而作是言。佛昔於波羅奈。初轉法輪。今乃復轉無上",
    "X33n0625_002:0107a12": "最大法輪。",
    "X33n0625_002:0107a13": "佛昔今乃等者。正以最初阿含小始。對今法華而",
    "X33n0625_002:0107a14": "論。以顯今是無上。彼是有上。今是最大而妙。彼是",
    "X33n0625_002:0107a15": "最小而麤也。△二偈頌。",
    "X33n0625_002:0107a16": "爾時諸天子。欲重宣此義。而說偈言。",
    "X33n0625_002:0107a17": "昔於波羅奈。轉四諦法輪。分別說諸法。五眾之生滅。",
    "X33n0625_002:0107a18": "今復轉最妙。無上大法輪。是法甚深奧。少有能信者。",
    "X33n0625_002:0107a19": "我等從昔來。數聞世尊說。未曾聞如是。深妙之上法。",
    "X33n0625_002:0107a20": "世尊說是法。我等皆隨喜。大智舍利弗。今得受尊記。",
    "X33n0625_002:0107a21": "我等亦如是。必當得作佛。於一切世間。最尊無有上。",
    "X33n0625_002:0107a22": "佛道叵思議。方便隨宜說。我所有福業。今世若過世。",
    "X33n0625_002:0107a23": "及見佛功德。盡回向佛道。",
    "X33n0625_002:0107a24": "初一行頌開顯。言分別說諸法者。謂從一實相。而",
    "X33n0625_002:0107b01": "分別之。說乎五陰十二入十八界等諸法也。五眾。",
    "X33n0625_002:0107b02": "即五陰也。此明開權。今復下一行。明顯實也。次我",
    "X33n0625_002:0107b03": "等下一行半。明隨喜。三大智下二行。明發願。佛道",
    "X33n0625_002:0107b04": "叵思議等者。謂身子作佛時。亦先說三乘。而意在",
    "X33n0625_002:0107b05": "一實。故不可思議。我等作佛之時。亦當如是也。四",
    "X33n0625_002:0107b06": "我所下一行。迴向。昔來凡有所作。但迴向於人天。",
    "X33n0625_002:0107b07": "今既已知人天乘即佛乘。故即以人天迴向於佛",
    "X33n0625_002:0107b08": "道也。法說一周。至此已竟。△二譬文為四。初如來",
    "X33n0625_002:0107b09": "喻說。二信解品去。當機陳領。三藥草喻品去。如來",
    "X33n0625_002:0107b10": "述成。四授記品去。中根得記。初分二。初身子述請。",
    "X33n0625_002:0107b11": "二爾時佛告下。如來領答。初二。初述已無疑。",
    "X33n0625_002:0107b12": "爾時舍利弗。白佛言世尊。我今無復疑悔。親於佛前。",
    "X33n0625_002:0107b13": "得受阿耨多羅。三藐三菩提記。",
    "X33n0625_002:0107b14": "無復疑悔者。謂初聞如來略開顯時。說三乘是方",
    "X33n0625_002:0107b15": "便。生諸疑悔。如來為我。廣明開三顯一。三一相即。",
    "X33n0625_002:0107b16": "疑悔已斷。次對佛陳解。如來又為述成。則我又知",
    "X33n0625_002:0107b17": "往昔曾發大願。更為授記。不勝滿足。所以無復疑",
    "X33n0625_002:0107b18": "悔也。△二為眾普請。此舍利弗。初授尊記。新運大",
    "X33n0625_002:0107b19": "悲。行菩薩道。故為眾普請也。法說初。雖亦為眾而",
    "X33n0625_002:0107b20": "請。然言自亦未了。則自行居多。不名為普。今既自",
    "X33n0625_002:0107b21": "無疑。唯是利他。故名普也。文為二。初為同輩請。",
    "X33n0625_002:0107b22": "是諸千二百心。自在者。昔住學地。佛常教化言。我法",
    "X33n0625_002:0107b23": "能離生老病死。究竟涅槃。是學無學人。亦各自以離",
    "X33n0625_002:0107b24": "我見。及有無見等。謂得涅槃。而今於世尊前。聞所未",
    "X33n0625_002:0107c01": "聞。皆墮疑惑。",
    "X33n0625_002:0107c02": "言心自在者。子縛斷也。我法能離等者。法即四諦",
    "X33n0625_002:0107c03": "之法也。生老病死。是所離之苦果。即苦諦。果必有",
    "X33n0625_002:0107c04": "因。即兼集諦。能離者即道諦。涅槃即滅諦也。亦各",
    "X33n0625_002:0107c05": "自以離我見。及有無見等。即學人之謂也。謂得涅",
    "X33n0625_002:0107c06": "槃。即無學人之謂也。聞所未聞者。若略開顯。若廣",
    "X33n0625_002:0107c07": "開顯。皆所未聞也。言皆墮疑惑者。聞略開顯。言三",
    "X33n0625_002:0107c08": "乘是方便。彼則自謂究竟。故墮於疑。聞廣開顯。言",
    "X33n0625_002:0107c09": "羅漢當作佛。彼則自謂不堪承任。故墮於惑也。△",
    "X33n0625_002:0107c10": "二為四眾請。",
    "X33n0625_002:0107c11": "善哉世尊。願為四眾。說其因緣。令離疑悔。",
    "X33n0625_002:0107c12": "願為四眾說因緣者。有云。因緣。即宿世之因緣。舍",
    "X33n0625_002:0107c13": "利弗。雖已解悟而得授記。然猶未能鑒機。故不請",
    "X33n0625_002:0107c14": "譬說。乃跨請因緣。今謂因緣。非宿世之因緣。乃前",
    "X33n0625_002:0107c15": "三後一之因緣也。謂昔日說三。今乃說一。畢竟有",
    "X33n0625_002:0107c16": "何因緣。願佛說之。令彼四眾。知三乘即一乘也。故",
    "X33n0625_002:0107c17": "如來領答。譬說之時。初則明三乘種性之子。輪轉",
    "X33n0625_002:0107c18": "五道。次則明三車誘引。令出火宅。後則明等賜大",
    "X33n0625_002:0107c19": "車。到於四方。此正明前三後一之因緣。以酧其請。",
    "X33n0625_002:0107c20": "故合法之後。結云以是因緣。諸佛方便力。於一佛",
    "X33n0625_002:0107c21": "乘。分別說三。是其證也。上為同輩請。則言皆墮疑",
    "X33n0625_002:0107c22": "惑。此言願說因緣。文乃互顯耳。為墮疑者說。則疑",
    "X33n0625_002:0107c23": "惑自除也。△二如來領答二。初長行。二偈頌。初三。",
    "X33n0625_002:0107c24": "初敘意。二正說。三結答。初二。初斥前即舊抑之。",
    "X33n0625_002:0108a01": "爾時佛告舍利弗。我先不言。諸佛世尊。以種種因緣。",
    "X33n0625_002:0108a02": "譬喻言辭。方便說法。皆為阿耨多羅。三藐三菩提耶。",
    "X33n0625_002:0108a03": "是諸所說。皆為化菩薩故。",
    "X33n0625_002:0108a04": "言我先等者。即指法說中五佛章。為實施權等意",
    "X33n0625_002:0108a05": "也。△二許後即舊引之。",
    "X33n0625_002:0108a06": "然舍利弗。今當復以譬喻。更明此義。諸有智者。以譬",
    "X33n0625_002:0108a07": "喻得解。",
    "X33n0625_002:0108a08": "言然者。既抑而復揚之詞。前雖斥已。今復許之。故",
    "X33n0625_002:0108a09": "云然舍利弗也。今當等者。謂我已廣明三乘一乘",
    "X33n0625_002:0108a10": "之義。汝今復請我說。我亦無別有所說。但當以三",
    "X33n0625_002:0108a11": "車一車之譬。重復明前三乘一乘之義而已。前於",
    "X33n0625_002:0108a12": "法說。而能領解。固是智者。今能以譬得解。亦不失",
    "X33n0625_002:0108a13": "為智者也。△二正說為二。初立譬。二合法。初又二。",
    "X33n0625_002:0108a14": "初總譬。二別譬。有此總別二番者。葢譬乃譬於法。",
    "X33n0625_002:0108a15": "由上法說中。有於略廣二頌。故今以總譬。譬上略",
    "X33n0625_002:0108a16": "頌。以別譬。譬上廣頌也。又總譬。則始自二萬億佛",
    "X33n0625_002:0108a17": "所。終於今日法華。乃明如來一期之化事。言雖略。",
    "X33n0625_002:0108a18": "而意實周。別譬。則始自法身地。照機觀法。終於等",
    "X33n0625_002:0108a19": "賜大白牛車。乃明如來一代之化儀。言雖廣。而意",
    "X33n0625_002:0108a20": "不備。故以文為廣略。不以義為廣略也。所以但言",
    "X33n0625_002:0108a21": "總別。不言廣略。意在於此。又按下四大弟子領解。",
    "X33n0625_002:0108a22": "總別二譬。總譬所明一期化事。亦有五時。乃冥領",
    "X33n0625_002:0108a23": "法身地前。無謀預知施化。必須如此。別譬顯領法",
    "X33n0625_002:0108a24": "身地照機。所以有總別一文之五時也。初總譬。分",
    "X33n0625_002:0108b01": "文為二。初標明譬本。",
    "X33n0625_002:0108b02": "舍利弗。若國邑聚落。有大長者。其年衰邁。財富無量。",
    "X33n0625_002:0108b03": "多有田宅。及諸僮僕。其家廣大。唯有一門。多諸人眾。",
    "X33n0625_002:0108b04": "一百二百。乃至五百人。止住其中。堂閣朽故。墻壁隤",
    "X33n0625_002:0108b05": "落。柱根腐敗。梁棟傾危。周匝俱時。",
    "X33n0625_002:0108b06": "譬文可見。若合法者。封疆為國。喻實報無礙土。宰",
    "X33n0625_002:0108b07": "治為邑。譬方便有餘土。隣里為聚落。即村里也。譬",
    "X33n0625_002:0108b08": "凡聖同居土。如來垂應三土。猶長者名聞於三處",
    "X33n0625_002:0108b09": "也。如來五住究盡。二死永亡。具大斷德。如長者之",
    "X33n0625_002:0108b10": "年衰頹老邁也。如來具足無量功德法財。如長者",
    "X33n0625_002:0108b11": "之財富無量也。如來能親近無量百千諸佛。盡行",
    "X33n0625_002:0108b12": "諸佛所行道法。成就不思議實智妙慧。既已成就",
    "X33n0625_002:0108b13": "妙慧。則不以食為命。亦不以舍為棲。唯以慧為命。",
    "X33n0625_002:0108b14": "亦以慧為棲。如長者多有田以養命。多有宅以棲",
    "X33n0625_002:0108b15": "身也。如來具足方便波羅蜜。成就不思議權智。而",
    "X33n0625_002:0108b16": "能隨眾生機。以為化導。如長者之多僮僕。以給使",
    "X33n0625_002:0108b17": "役也。其家廣大唯有一門者。若喻實報土。則以法",
    "X33n0625_002:0108b18": "性為家。所謂色心無礙。依正莊嚴者。是也。即以智",
    "X33n0625_002:0108b19": "慧為門者也。若喻有餘土。則以涅槃為家。所謂蕭",
    "X33n0625_002:0108b20": "然物外。露地清涼者。是也。即以偏空為門也。若喻",
    "X33n0625_002:0108b21": "同居土。則以三界為家。即以生死為門也。此中指",
    "X33n0625_002:0108b22": "法性為家。智慧為門。葢總譬。乃明如來法身地前",
    "X33n0625_002:0108b23": "事。今雖三土不同。且以實報為所居也。五百人者。",
    "X33n0625_002:0108b24": "譬五道眾生也。堂居於下。譬欲界。閣居於上。譬色",
    "X33n0625_002:0108c01": "無色界。三界統皆無常。故言朽故。墻壁譬四大。以",
    "X33n0625_002:0108c02": "三界皆不離四大。而總屬遷變。故言頺落。四大成",
    "X33n0625_002:0108c03": "於命根。猶如柱根。而總屬推滅。故言腐敗。命根中",
    "X33n0625_002:0108c04": "有意識。猶如梁棟。而總屬生滅。故言傾危也。從於",
    "X33n0625_002:0108c05": "無明。而起貪愛。還以貪愛。而滋無明。無明貪愛。不",
    "X33n0625_002:0108c06": "相遠離。故言周匝俱時也。若喻上法說中。乃對略",
    "X33n0625_002:0108c07": "頌云。今我亦如是。安隱眾生故。以種種法門。宣示",
    "X33n0625_002:0108c08": "於佛道之喻本也。大長者。即上我之一字也。其家",
    "X33n0625_002:0108c09": "廣大二句。即上種種法門也。五百人。即上眾生二",
    "X33n0625_002:0108c10": "字也。△二正明火宅。",
    "X33n0625_002:0108c11": "歘然火起。焚燒舍宅。長者諸子。若十二十。或至三十。",
    "X33n0625_002:0108c12": "在此宅中。",
    "X33n0625_002:0108c13": "無明本無。由貪愛有。故言歘然火起。由有無明。而",
    "X33n0625_002:0108c14": "生五濁八苦。故言焚燒舍宅也。三十子者。譬三乘",
    "X33n0625_002:0108c15": "種性之眾生也。上五道。則言人。以其但有正因。而",
    "X33n0625_002:0108c16": "無緣了。所謂素法身。天龍所忽。故但言人者。以貶",
    "X33n0625_002:0108c17": "之。今則稱子。以其於二萬億佛所。曾受大化。但中",
    "X33n0625_002:0108c18": "忘取小。故返流轉。既曾受佛化。則法爾天性相關。",
    "X33n0625_002:0108c19": "於如來有父道存焉。於三乘人有子道存焉。故稱",
    "X33n0625_002:0108c20": "為子也。以喻就法。釋之明矣。又此火宅。若對上法",
    "X33n0625_002:0108c21": "說。即略頌中安隱二字。顯此不安隱故。三十子即",
    "X33n0625_002:0108c22": "上知眾生性欲一句中之眾生也。以其有三乘種",
    "X33n0625_002:0108c23": "性故。△二別譬四。初長者行救譬。譬如來從法身",
    "X33n0625_002:0108c24": "地中見機。以大悲垂應也。二復更思惟下。捨几用",
    "X33n0625_002:0109a01": "車譬。三是時長者下。等賜大車譬。四舍利下。長者",
    "X33n0625_002:0109a02": "不虗譬。以譬如來今日一代五時設化。始則隱實",
    "X33n0625_002:0109a03": "施權。終乃開權顯實也。初為二。初見火。",
    "X33n0625_002:0109a04": "長者見是大火。從四面起。即大驚怖。而作是念。我雖",
    "X33n0625_002:0109a05": "能於此所燒之門。安隱得出。而諸子等。於火宅內。樂",
    "X33n0625_002:0109a06": "著嬉戲。不覺不知。不驚不怖。火來逼身。苦痛切己。心",
    "X33n0625_002:0109a07": "不厭患。無求出意。",
    "X33n0625_002:0109a08": "別譬。譬上法說中廣頌。今言長者見。譬我以佛眼",
    "X33n0625_002:0109a09": "觀。即法身地觀機也。言大火等者。譬上六道眾生。",
    "X33n0625_002:0109a10": "無明從四倒而起。如大火從四面起也。昔曾教大。",
    "X33n0625_002:0109a11": "今猶在三界。故謂大驚。既在三界。必為三界煩惱",
    "X33n0625_002:0109a12": "生死之所燒害。故謂大怖也。所燒之門者。即前之",
    "X33n0625_002:0109a13": "一門也。此一門。在如來。即是智慧之門。在眾生。即",
    "X33n0625_002:0109a14": "是生死之門。而是所燒也。如來能出生死。有大智",
    "X33n0625_002:0109a15": "慧。不為無明貪愛所惱。故言得出。然言雖者。如來",
    "X33n0625_002:0109a16": "雖能出。而眾生則不能出。眾生既不能出。則如來",
    "X33n0625_002:0109a17": "還從智慧。運大慈悲。入於生死。引導眾生得出。故",
    "X33n0625_002:0109a18": "言雖也。而諸子下。正明眾生不能出也。於火宅內",
    "X33n0625_002:0109a19": "樂著嬉戲者。即於三界中。起諸貪愛。生諸分別也。",
    "X33n0625_002:0109a20": "不覺等者。於涅槃真諦之理不覺。於戒定慧之道",
    "X33n0625_002:0109a21": "不知。於三界二十五有之苦報不驚。於八十八使",
    "X33n0625_002:0109a22": "八十一品之集因不怖也。由不怖集因。則為煩惱",
    "X33n0625_002:0109a23": "之所燒害。故言火來逼身。由不驚苦果。則為生死",
    "X33n0625_002:0109a24": "之所流轉。故言苦痛切己。由不知有道諦可修。故",
    "X33n0625_002:0109b01": "言心不厭患。由不覺有滅諦可證。故言無求出意",
    "X33n0625_002:0109b02": "也。切己乃自己之己字。不應作虗字看。△二行救。",
    "X33n0625_002:0109b03": "舍利弗。是長者。作是思惟。我身手有力。當以衣裓。若",
    "X33n0625_002:0109b04": "以几案。從舍出之。",
    "X33n0625_002:0109b05": "上見火。觀於六道。今思惟。欲以垂救。譬法說中。而",
    "X33n0625_002:0109b06": "起大悲心也。身手者。身譬智慧。有荷負之能。手譬",
    "X33n0625_002:0109b07": "神通。有提拔之用也。衣裓。即喻大慈而與樂。几案。",
    "X33n0625_002:0109b08": "即喻大悲而拔苦。從舍出之。即下合法云。令其遊",
    "X33n0625_002:0109b09": "戲也。舊分屬捨几。今分入於此。故對上而起大悲",
    "X33n0625_002:0109b10": "之文耳。△二捨几用車譬。譬上侵大施小。如來最",
    "X33n0625_002:0109b11": "初。以華嚴三七思惟等文也。文為二。初捨几。二爾",
    "X33n0625_002:0109b12": "時長者下。用車。初捨几一文。與舊小異。舊從是長",
    "X33n0625_002:0109b13": "者起。今從復更起。各有意耳。為三。初正作思惟。二",
    "X33n0625_002:0109b14": "作是念下。具告諸子。三父雖憐愍下。無機息化。此",
    "X33n0625_002:0109b15": "捨几一文。有人云。本不於上。亦不應下。乃是長出",
    "X33n0625_002:0109b16": "之文。今謂復更思惟。即上法說中。三七日中思惟",
    "X33n0625_002:0109b17": "也。是舍唯有一門。即上法說中。我所得智慧。微妙",
    "X33n0625_002:0109b18": "最第一。而復陿小等。即上法說中。眾生諸根鈍。著",
    "X33n0625_002:0109b19": "樂癡所盲也。我當為說等。即上法說中。云何而可",
    "X33n0625_002:0109b20": "度也。父雖憐愍等。即上法說中。若但讚佛乘。眾生",
    "X33n0625_002:0109b21": "沒在苦。不能信是法也。若下信解品。即是爾時使",
    "X33n0625_002:0109b22": "者疾走往捉。乃至悶絕僻地是也。本上下灼然可",
    "X33n0625_002:0109b23": "見。何得言是長出之文耶。初文分為二。初思惟說",
    "X33n0625_002:0109b24": "圓。",
    "X33n0625_002:0109c01": "復更思惟。是舍唯有一門。而復陿小。諸子幼稚。未有",
    "X33n0625_002:0109c02": "所識。戀著戲處。或當墮落。為火所燒。",
    "X33n0625_002:0109c03": "此文並約如來垂應之後。華嚴中三七思惟也。言",
    "X33n0625_002:0109c04": "復更思惟者。上來法身地中。欲行救時。以大悲。一",
    "X33n0625_002:0109c05": "番思惟已竟。今既垂應。始坐道場。欲思說圓。故云",
    "X33n0625_002:0109c06": "復更思惟。唯有一門者。即一乘圓頓教也。如前三",
    "X33n0625_002:0109c07": "七中。所謂微妙最第一。即智慧為門。與上唯有一",
    "X33n0625_002:0109c08": "門同也。舍即所詮。大總相法界也。而復陿小者。門",
    "X33n0625_002:0109c09": "本非小。乃因機小不契。故云陿小。所謂法大機小",
    "X33n0625_002:0109c10": "耳。諸子幼稚等者。昔雖教大。而今悉忘。大機全無。",
    "X33n0625_002:0109c11": "故言幼稚。既無大機。則但樂小法。小非究竟。由其",
    "X33n0625_002:0109c12": "集小。乃自謂究竟。故言未有所識。所樂小法。雖非",
    "X33n0625_002:0109c13": "究竟。若依之修習。亦能離於貪愛分別。出於分段",
    "X33n0625_002:0109c14": "生死。然彼非但樂小。而猶起諸愛見。著於生死。故",
    "X33n0625_002:0109c15": "云戀著戲處。戲即煩惱苦因。處即生死苦果。生死",
    "X33n0625_002:0109c16": "是煩惱之戲趣耳。既戀著生死。必為五濁八苦所",
    "X33n0625_002:0109c17": "燒。故云或當墮落(云云)。△二思惟說別。",
    "X33n0625_002:0109c18": "我當為說怖畏之事。此舍已燒。宜時疾出。無令為火。",
    "X33n0625_002:0109c19": "之所燒害。",
    "X33n0625_002:0109c20": "言當為說者。亦是思惟之詞。上思惟。欲說於圓。而",
    "X33n0625_002:0109c21": "無機矣。然恐法大機小。聞者不信。故更思惟。欲兼",
    "X33n0625_002:0109c22": "於別以為助也。怖畏之事者。別教所明。苦有無量",
    "X33n0625_002:0109c23": "相。十界果報不同。集有無量相。恒沙煩惱不同。苦",
    "X33n0625_002:0109c24": "集既皆無量。甚是可怖可畏者。故云怖畏之事也。",
    "X33n0625_002:0110a01": "此舍已燒者。別教須破煩惱。證菩提。須斷生死。得",
    "X33n0625_002:0110a02": "涅槃。菩提涅槃中。一向清淨。無煩惱生死。今既云",
    "X33n0625_002:0110a03": "破云斷。故言已燒。舍即煩惱生死也。宜時疾出者。",
    "X33n0625_002:0110a04": "別教明有菩提可得。有涅槃可證。既有可證可得。",
    "X33n0625_002:0110a05": "則當疾出煩惱生死。故云宜時疾出。為火燒害者。",
    "X33n0625_002:0110a06": "又別教所明。若不得菩提。必為煩惱之火所燒。若",
    "X33n0625_002:0110a07": "不證涅槃。必為生死之火所害。要速出煩惱生死。",
    "X33n0625_002:0110a08": "所謂無令(云云)。△二具告諸子。",
    "X33n0625_002:0110a09": "作是念已。如所思惟。具告諸子。汝等速出。",
    "X33n0625_002:0110a10": "是最初正說華嚴也。如所思惟者。如初則思惟欲",
    "X33n0625_002:0110a11": "說於圓。次則思惟欲說於別之兩番也。具告諸子",
    "X33n0625_002:0110a12": "者。為實機說於圓。為權機說於別。兩教俱說。故言",
    "X33n0625_002:0110a13": "具告也。汝等速出者。若實機者。令其即煩惱而證",
    "X33n0625_002:0110a14": "菩提。即生死而得涅槃。是速出矣。若權機者。令其",
    "X33n0625_002:0110a15": "破煩惱。而得菩提。斷生死而證涅槃。是速出矣。四",
    "X33n0625_002:0110a16": "教對論。唯別圓為速。藏通尚不知有界外。何論速",
    "X33n0625_002:0110a17": "乎。△三無機息化三。初通標無機。",
    "X33n0625_002:0110a18": "父雖憐愍。善言誘諭。而諸子等。樂著嬉戲。不肯信受。",
    "X33n0625_002:0110a19": "父雖憐愍者。承上兩番思惟也。言善言誘諭者。不",
    "X33n0625_002:0110a20": "直說於圓。兼別助顯。故言善也。樂著嬉戲者。即是",
    "X33n0625_002:0110a21": "貪著生死。起諸貪愛分別。不肯信受者。由其貪著",
    "X33n0625_002:0110a22": "生死。故為其說圓教。即煩惱是菩提。即生死是涅",
    "X33n0625_002:0110a23": "槃。則不肯信。為其說別教。斷煩惱而得菩提。斷生",
    "X33n0625_002:0110a24": "死而證涅槃。又不肯信受也。△二別明無機。",
    "X33n0625_002:0110b01": "不驚不畏。了無出心。亦復不知。何者是火。何者為舍。",
    "X33n0625_002:0110b02": "云何為失。",
    "X33n0625_002:0110b03": "前科兩教不分。故云通標。此科兩教分說。故稱別",
    "X33n0625_002:0110b04": "明。初明別無機。亦復下。明圓無機。初言不驚不畏",
    "X33n0625_002:0110b05": "者。如來雖為其說無量四諦。而明煩惱有恒沙之",
    "X33n0625_002:0110b06": "不同。彼則不為驚惶。明生死有十界之不同。彼則",
    "X33n0625_002:0110b07": "不為怖畏。既不驚於集。又不畏於苦。故於恒沙佛",
    "X33n0625_002:0110b08": "法無上涅槃。亦不為思惟取證。乃是無心於道滅。",
    "X33n0625_002:0110b09": "所以了無出心也。次明圓無機。言不知何者是火",
    "X33n0625_002:0110b10": "等者。即是如來。為說無作四諦。彼乃無機。而不知",
    "X33n0625_002:0110b11": "也。不知何者是火。即是不知無作集諦。葢圓教。明",
    "X33n0625_002:0110b12": "煩惱即菩提。若知煩惱。便知菩提矣。今言不知何",
    "X33n0625_002:0110b13": "者是火。乃不知即菩提是煩惱也。不知何者為舍。",
    "X33n0625_002:0110b14": "即是不知無作苦諦。舍是所燒。即是生死。葢圓教。",
    "X33n0625_002:0110b15": "明生死即涅槃。若知生死。便知涅槃矣。今言不知",
    "X33n0625_002:0110b16": "何者為舍。乃不知即涅槃是生死也。不知云何為",
    "X33n0625_002:0110b17": "失。即是不知無作道滅二諦。葢圓教。若知生死。即",
    "X33n0625_002:0110b18": "得涅槃滅理。若知煩惱。即得菩提道法。今既不知",
    "X33n0625_002:0110b19": "苦。則已失於滅。既不知集。則已失於道。而彼則不",
    "X33n0625_002:0110b20": "了苦集。便是失於道滅。故言不知云何為失也。上",
    "X33n0625_002:0110b21": "來別圓兩說。雖則根鈍不信不知。亦暢本懷者也。",
    "X33n0625_002:0110b22": "△三總結無機。",
    "X33n0625_002:0110b23": "但東西走戲。視父而已。",
    "X33n0625_002:0110b24": "言東西等者。彼既不肯信受別圓。則無大機。既無",
    "X33n0625_002:0110c01": "大機。惟樂小法。雖樂小法。然猶貪著生死。如東走",
    "X33n0625_002:0110c02": "戲而至於西。既著生死。而復樂小。如從西走戲而",
    "X33n0625_002:0110c03": "至於東也。視父而已者。即如聾若啞。不見不聞。但",
    "X33n0625_002:0110c04": "覩丈六垢衣之身而已矣。又視父而已者。乃不識",
    "X33n0625_002:0110c05": "是父也。如世之童稚。若嬉戲時。而識是父來。則生",
    "X33n0625_002:0110c06": "於避。豈直視而已。正由不識是父。故視之而已。乃",
    "X33n0625_002:0110c07": "譬如來現千丈舍那之身。說圓滿修多羅教。而二",
    "X33n0625_002:0110c08": "乘人。不識是佛。謂或是王。或是王等。故但視之而",
    "X33n0625_002:0110c09": "已。豈由不識。便不名父。故猶言視父耳。△二用車",
    "X33n0625_002:0110c10": "三。初念用方便。",
    "X33n0625_002:0110c11": "爾時長者。即作是念。此舍已為。大火所燒。我及諸子。",
    "X33n0625_002:0110c12": "若不時出。必為所焚。我今當設方便。令諸子等。得免",
    "X33n0625_002:0110c13": "斯害。",
    "X33n0625_002:0110c14": "作是念者。如來上已兩番思惟。而說別圓。然三乘",
    "X33n0625_002:0110c15": "種性之子。於大無機。但樂小法。貪著生死。在如來",
    "X33n0625_002:0110c16": "豈肯棄之不化。故還欲以小接。更作一番思惟。乃",
    "X33n0625_002:0110c17": "言即作是念也。此舍下。正是作念。上言我能於所",
    "X33n0625_002:0110c18": "燒之門安隱得出。此中何言我及諸子若不時出",
    "X33n0625_002:0110c19": "等耶。此亦無他。如來早已究竟無上涅槃。而出生",
    "X33n0625_002:0110c20": "死矣。秪由昔日受化三乘種性之子。猶然沒在生",
    "X33n0625_002:0110c21": "死。而不能出。乃如來為大悲所薰。還示入於生死。",
    "X33n0625_002:0110c22": "令其亦得涅槃。上云出。乃約如來自分而言。此云",
    "X33n0625_002:0110c23": "不出。乃就化眾邊而言也。然三乘子。在於生死。為",
    "X33n0625_002:0110c24": "火所燒。固無論矣。何以如來亦言為火所燒耶。葢",
    "X33n0625_002:0111a01": "三乘之子。乃為煩惱火所燒。若在如來。乃為大悲",
    "X33n0625_002:0111a02": "火所燒。如淨名經云。由眾生病。故菩薩亦病。眾生",
    "X33n0625_002:0111a03": "病者。從貪愛起。菩薩病者。從大悲生。正此謂耳。此",
    "X33n0625_002:0111a04": "就化他。云同燒同病。然大聖人。畢竟不燒不病也。",
    "X33n0625_002:0111a05": "言當設方便者。即是欲以小接也。△二施設三車",
    "X33n0625_002:0111a06": "二。初知先所好。",
    "X33n0625_002:0111a07": "父知諸子。先心各有所好。種種珍玩。奇異之物。情必",
    "X33n0625_002:0111a08": "樂著。",
    "X33n0625_002:0111a09": "言父知者。如來以不思議化他權智而知也。各有",
    "X33n0625_002:0111a10": "所好者。好有三乘不同。故言各。雖則不同。同一小",
    "X33n0625_002:0111a11": "乘偏空涅槃而已矣。言先心者。即於二萬億佛所。",
    "X33n0625_002:0111a12": "受大之後。便乃中忘取小。而此取小之心。其來久",
    "X33n0625_002:0111a13": "矣。已非一朝一夕。故言先心所好也。珍玩奇異之",
    "X33n0625_002:0111a14": "物者。即小乘道滅二諦。依之可出三界生死。故言",
    "X33n0625_002:0111a15": "珍玩奇異。道則有戒定慧之不同。滅則有空無相",
    "X33n0625_002:0111a16": "無作。故言種種也。情必樂著者。知其即退於大。必",
    "X33n0625_002:0111a17": "樂於小也。△二正設三車三。初勸修。",
    "X33n0625_002:0111a18": "而告之言。汝等所可玩好。希有難得。汝若不取。後必",
    "X33n0625_002:0111a19": "憂悔。",
    "X33n0625_002:0111a20": "玩好等者。道諦為可修之玩好。涅槃為可證之玩",
    "X33n0625_002:0111a21": "好。三界六道之所無。故希有。九十五種之所少。故",
    "X33n0625_002:0111a22": "難得也。汝若不取後必憂悔者。若不修於道。則煩",
    "X33n0625_002:0111a23": "惱何由而破。若不證於滅。則生死何由而斷。故今",
    "X33n0625_002:0111a24": "若不修證者。後必為煩惱生死之所逼迫。而生諸",
    "X33n0625_002:0111b01": "憂悔也。以玩好等。喻勸轉四諦云。此是苦。汝應知。",
    "X33n0625_002:0111b02": "乃至此是滅。汝應證也。△二示相。",
    "X33n0625_002:0111b03": "如此種種。羊車鹿車牛車。今在門外。可以遊戲。",
    "X33n0625_002:0111b04": "言如此等者。上未曾實指。玩好者云何物。今言種",
    "X33n0625_002:0111b05": "種者。即指出三車不同。以喻三乘為種種耳。又三",
    "X33n0625_002:0111b06": "乘人。各有修證不同。亦名種種也。今在門外者。三",
    "X33n0625_002:0111b07": "乘乃是方便所說。在於一實智之外也。可以遊戲",
    "X33n0625_002:0111b08": "者。雖在實智之外。而是方便所施。若能依之。煩惱",
    "X33n0625_002:0111b09": "可破。生死可斷。戒定慧之道可修。空無相無作之",
    "X33n0625_002:0111b10": "滅可證也。今指三車。喻示轉四諦云。此是苦。可知",
    "X33n0625_002:0111b11": "相。乃至此是滅。可證相也。△三作證。",
    "X33n0625_002:0111b12": "汝等於此火宅。宜速出來。隨汝所欲。皆當與汝。",
    "X33n0625_002:0111b13": "言隨汝所欲等者。汝欲聲聞乘。我即與聲聞乘。乃",
    "X33n0625_002:0111b14": "至汝欲菩薩乘。我即與菩薩乘。所謂我今為汝。保",
    "X33n0625_002:0111b15": "任此事。終不虗妄也。此喻證轉四諦云。此是苦。我",
    "X33n0625_002:0111b16": "已知。不復更知。汝亦應知。乃至此是滅。我已證。不",
    "X33n0625_002:0111b17": "復更證。汝亦應證。講說時深得此旨。方稱文意耳。",
    "X33n0625_002:0111b18": "△三諸子受行。",
    "X33n0625_002:0111b19": "爾時諸子。聞父所說。珍玩之物。適其願故。心各勇銳。",
    "X33n0625_002:0111b20": "互相推排。競共馳走。爭出火宅。",
    "X33n0625_002:0111b21": "此爾時者。即是三乘種性之子。聞佛說小乘空無",
    "X33n0625_002:0111b22": "相無作之涅槃。戒定慧之道品。是以小法。而逗退",
    "X33n0625_002:0111b23": "大取小之機。故稱適其所願也。心各等者。由適所",
    "X33n0625_002:0111b24": "願。故三乘人。皆依之而為修習。聲聞乘。則以苦為",
    "X33n0625_002:0111c01": "初門而發心。緣覺乘。則以集為初門而發心。菩薩",
    "X33n0625_002:0111c02": "乘。則以道為初門而發心。各皆勇猛銳利。故言勇",
    "X33n0625_002:0111c03": "銳。既發心已。自乃修觀。雖有三乘不同。唯一析空。",
    "X33n0625_002:0111c04": "故言互相推排。推即推尋諦理。排即排伏見思。即",
    "X33n0625_002:0111c05": "是三乘人。同以柝空之觀。析之又析。而欲明於理。",
    "X33n0625_002:0111c06": "欲斷於惑也。推音摧推也。競共馳走者。三乘人。有",
    "X33n0625_002:0111c07": "帶果而行因者。有望果而行因者。有伏惑而行因",
    "X33n0625_002:0111c08": "者。故言競共馳走也。三乘所因不同為競。所行又",
    "X33n0625_002:0111c09": "同為共也。爭出火宅者。聲聞斷正使。而出火宅。緣",
    "X33n0625_002:0111c10": "覺侵習氣。而出火宅。菩薩以三十四心。頓斷見思",
    "X33n0625_002:0111c11": "習氣。而出火宅也。言爭者。後勝前故。△三等賜大",
    "X33n0625_002:0111c12": "車譬四。初長者歡喜。",
    "X33n0625_002:0111c13": "是時長者。見諸子等。安隱得出。皆於四衢道中。露地",
    "X33n0625_002:0111c14": "而坐。無復障礙。其心泰然。歡喜踴躍。",
    "X33n0625_002:0111c15": "安隱得出者。謂三乘人。既出三界火宅。則不為見",
    "X33n0625_002:0111c16": "思煩惱。分段生死之所燒害。而得安隱也。皆於等",
    "X33n0625_002:0111c17": "者。又三乘人。皆於四諦中。發心起行。既破見思。不",
    "X33n0625_002:0111c18": "為煩惱所覆。遂乃保證偏空。不復前進也。真諦之",
    "X33n0625_002:0111c19": "理。了然可見。故言無復障礙也。其心泰然者。如來",
    "X33n0625_002:0111c20": "見諸子。於三界中。樂著戲嬉。為火所燒。內心即大",
    "X33n0625_002:0111c21": "驚怖。那得泰然。今見三乘子。於三界火宅。安隱得",
    "X33n0625_002:0111c22": "出。則不為火所燒。故如來之心。遂乃泰然也。歡喜",
    "X33n0625_002:0111c23": "者。非喜其得小也。如來意謂。小化既能信受修證。",
    "X33n0625_002:0111c24": "若以大化。彼亦必能信受修證。既已得小。即從小",
    "X33n0625_002:0112a01": "引歸於大。又所得之小。若一經開顯。全即是大。故",
    "X33n0625_002:0112a02": "即歡喜踴躍也。△二諸子索車。",
    "X33n0625_002:0112a03": "時諸子等。各白父言。父先所許。玩好之具。羊車鹿車",
    "X33n0625_002:0112a04": "牛車。願時賜與。",
    "X33n0625_002:0112a05": "若就文言。羊車鹿車牛車。願時賜與。則是索於三",
    "X33n0625_002:0112a06": "乘小車。以由三乘子。聞於如來所許。適其願故。乃",
    "X33n0625_002:0112a07": "爭出宅。既許而不見與。故索先許之三乘。此正當",
    "X33n0625_002:0112a08": "二酥之時也。如來於阿含會上。施三乘教。纔至方",
    "X33n0625_002:0112a09": "等。即假他方菩薩彈斥。然三乘人。猶居本位。止宿",
    "X33n0625_002:0112a10": "草菴。此是方等索小也。般若會上。如來命轉教時。",
    "X33n0625_002:0112a11": "猶執真未忘。無心希取。此是般若索小也。天台云",
    "X33n0625_002:0112a12": "索大者。葢取義也。於方等中。聞彈斥褒歎。耻小慕",
    "X33n0625_002:0112a13": "大。若言慕大。此即方等時索大也。般若時。雖無心",
    "X33n0625_002:0112a14": "希取。然大乘家業。已得領知。若言領知。此即般若",
    "X33n0625_002:0112a15": "時索大也。問。如來許三車。但喻小乘。既出三界。已",
    "X33n0625_002:0112a16": "得三車。小不應復索。秖知三車是小。既已得之。尚",
    "X33n0625_002:0112a17": "不知大。何更索大。答。三車雖喻小乘。本為大乘作",
    "X33n0625_002:0112a18": "方便者。雖出三界得證涅槃。而阿含中。已受密彈。",
    "X33n0625_002:0112a19": "則知所得之小。似未的當。故更復有索大之義。若",
    "X33n0625_002:0112a20": "二酥。既經彈斥。及夫轉教。自應索大也。△三長者",
    "X33n0625_002:0112a21": "等賜三。初正等賜。",
    "X33n0625_002:0112a22": "舍利弗。爾時長者。各賜諸子。等一大車。",
    "X33n0625_002:0112a23": "各賜大車者。謂諸子雖索三乘。如來賜與之時。隨",
    "X33n0625_002:0112a24": "其索聲聞乘者。亦與之一佛乘。乃至索菩薩乘者。",
    "X33n0625_002:0112b01": "亦與之一佛乘。故言各賜諸子等一大車也。葢未",
    "X33n0625_002:0112b02": "開顯以前。則三乘是三乘。一乘是一乘。兩不相同。",
    "X33n0625_002:0112b03": "法華高會。一經開顯。即三乘而是一乘。除一乘外。",
    "X33n0625_002:0112b04": "無有三乘可得。安有聲聞緣覺及以菩薩乘耶。故",
    "X33n0625_002:0112b05": "諸子雖索於三。而如來則等賜於一也。△二示車",
    "X33n0625_002:0112b06": "體。既有理體。必當依理而起行。行成則能起於種",
    "X33n0625_002:0112b07": "種之用也。文分三。初示法身為體。",
    "X33n0625_002:0112b08": "其車高廣。眾寶莊校。周匝欄楯。四面懸鈴。又於其上。",
    "X33n0625_002:0112b09": "張設幰蓋。亦以珍奇雜寶。而嚴飾之。寶繩交珞。垂諸",
    "X33n0625_002:0112b10": "華纓。重敷婉筵。安置丹枕。",
    "X33n0625_002:0112b11": "言車者。即一佛乘也。高廣者。葢一佛乘。無別有體。",
    "X33n0625_002:0112b12": "全以十法界。而為其體。上則窮於一切諸佛而高。",
    "X33n0625_002:0112b13": "下則該乎九界眾生而廣。然即高是廣。即廣是高。",
    "X33n0625_002:0112b14": "即高而廣者。葢一切諸佛所證。無別有證。全證九",
    "X33n0625_002:0112b15": "界眾生之具。故即諸佛之高。而是眾生之廣也。即",
    "X33n0625_002:0112b16": "廣而高者。葢九界眾生所具。無別有具。全具一切",
    "X33n0625_002:0112b17": "諸佛之證。故即眾生之廣。而是諸佛之高也。故云",
    "X33n0625_002:0112b18": "阿鼻依正。全處極聖之自心。毗盧身土。不逾下凡",
    "X33n0625_002:0112b19": "之一念。此則凡聖一如。染淨一致。全九界而是佛",
    "X33n0625_002:0112b20": "界。即三乘而是一乘。其體豈不高且廣哉。則知大",
    "X33n0625_002:0112b21": "車之大。即高廣為大也。眾寶等者。即車體莊嚴。以",
    "X33n0625_002:0112b22": "喻法身體中具一切功德也。所言法身者。法即三",
    "X33n0625_002:0112b23": "千之法。身以積聚為義。於一念中。具足三千諸佛。",
    "X33n0625_002:0112b24": "而三千諸佛。全在一念顯現。所謂法身也。若言清",
    "X33n0625_002:0112c01": "淨法身。體不具眾德者。此乃別教一途。所觀清淨",
    "X33n0625_002:0112c02": "真如之法身。若夫圓教。則一清淨一切清淨。有何",
    "X33n0625_002:0112c03": "一法而不具足。故法身為一佛乘之體。其體具足",
    "X33n0625_002:0112c04": "種種功德。猶如大車之種種莊嚴也。言眾寶莊校",
    "X33n0625_002:0112c05": "者。即一佛乘體。具足無量功德法財。還以功德法",
    "X33n0625_002:0112c06": "財。而嚴乎一佛乘體。如大車之眾寶莊校也。一佛",
    "X33n0625_002:0112c07": "乘體中。具足無量陀羅尼門。而無惡不遮。無善不",
    "X33n0625_002:0112c08": "持。如欄楯也。一佛乘體。具足四無礙辯。如懸鈴也。",
    "X33n0625_002:0112c09": "一佛乘體。具足無緣大慈。遍覆法界。而此大慈。還",
    "X33n0625_002:0112c10": "以無量善法。而為嚴飾。如車有葢以寶嚴飾也。一",
    "X33n0625_002:0112c11": "佛乘中。具足四弘誓願。如繩交絡也。具足無量不",
    "X33n0625_002:0112c12": "思議因行。如華纓也。具足百千三昧觀練薰修等",
    "X33n0625_002:0112c13": "禪。如重敷婉筵也。具足法界諸行。如置於枕也。△",
    "X33n0625_002:0112c14": "二示般若為宗。",
    "X33n0625_002:0112c15": "駕以白牛。膚色充潔。形體姝好。有大筋力。行步平正。",
    "X33n0625_002:0112c16": "其疾如風。",
    "X33n0625_002:0112c17": "上法身。乃是理體。若依體而起乎行。則還當以般",
    "X33n0625_002:0112c18": "若妙智導之。如大車駕以白牛也。葢白為眾色之",
    "X33n0625_002:0112c19": "本。牛有運載之力。譬般若為眾德之本。有觀照之",
    "X33n0625_002:0112c20": "功也。般若能照一切。而無德不滿。如白牛之膚充。",
    "X33n0625_002:0112c21": "般若能遮一切。而無惑不破。如白牛之色潔。般若",
    "X33n0625_002:0112c22": "能證一切之所難證。如白牛之形體姝好。般若能",
    "X33n0625_002:0112c23": "行一切之所難行。如白牛之有大筋力也。般若則",
    "X33n0625_002:0112c24": "止觀並明。而無欠缺。謂以止止乎散。以觀觀乎昏。",
    "X33n0625_002:0113a01": "昏散咸盡。非單輪隻翼之可比。正如白牛之行步",
    "X33n0625_002:0113a02": "平正。而無偏頗。則能任運流入。速至薩婆若海。故",
    "X33n0625_002:0113a03": "云其疾如風也。△三示解脫為用。",
    "X33n0625_002:0113a04": "又多僕從。而侍衛之。",
    "X33n0625_002:0113a05": "依體修行。則能起於種種解脫之用。具足一切方",
    "X33n0625_002:0113a06": "便波羅蜜。稱機適化。左之右之。無何不是。如大車",
    "X33n0625_002:0113a07": "之多僕從。以給左右也。然一大車。三德圓顯。不可",
    "X33n0625_002:0113a08": "思議若此。△三釋所以。謂諸子索三。而如來何故",
    "X33n0625_002:0113a09": "各與一耶。故釋明索三與一之所以也。文為二。初",
    "X33n0625_002:0113a10": "正釋。",
    "X33n0625_002:0113a11": "所以者何。是大長者。財富無量。種種諸藏。悉皆充溢。",
    "X33n0625_002:0113a12": "而作是念。我財物無極。不應以下劣小車。與諸子等。",
    "X33n0625_002:0113a13": "今此幼童。皆是吾子。愛無偏黨。我有如是七寶大車。",
    "X33n0625_002:0113a14": "其數無量。應當等心。各各與之。不宜差別。",
    "X33n0625_002:0113a15": "所以者何。乃是標徵。是大長者下。方是正釋。初明",
    "X33n0625_002:0113a16": "如來具足無量功德法財。則所與者。不應下劣小",
    "X33n0625_002:0113a17": "車也。今此下。明三乘皆是往昔結緣之子。則與不",
    "X33n0625_002:0113a18": "宜差別也。初言種種諸藏者。如來具有理智行三。",
    "X33n0625_002:0113a19": "皆含法界。故言諸藏。皆依三千實相。故言種種。謂",
    "X33n0625_002:0113a20": "如來所證。不思議三千實相之妙理。體稱法界。無",
    "X33n0625_002:0113a21": "所不含。即所證之理是藏也。如來能契。不思議三",
    "X33n0625_002:0113a22": "千實相之妙智。亦復體稱法界。而無不含。即能契",
    "X33n0625_002:0113a23": "之智是藏也。如來所起。不思議三千實相之妙行。",
    "X33n0625_002:0113a24": "亦復全體法界。而無不含。即所起之行是藏也。如",
    "X33n0625_002:0113b01": "此諸藏。自己證得。故言充。還以自證。而化於他。令",
    "X33n0625_002:0113b02": "他亦證己所證。故言溢也。次言幼童者。昔雖教大。",
    "X33n0625_002:0113b03": "而今悉忘。大機全微。故言童。言皆是子者。今雖取",
    "X33n0625_002:0113b04": "小。昔曾受大。則天性相關。於如來有父道存焉。故",
    "X33n0625_002:0113b05": "是子也。既皆是子。愛豈偏黨。故言愛無偏黨。言七",
    "X33n0625_002:0113b06": "寶大車者。所有七方便乘。一經開顯。全體是一佛",
    "X33n0625_002:0113b07": "乘。故言七寶大車也。應當等心等者。若此吾子。彼",
    "X33n0625_002:0113b08": "非吾子。則與有差別。亦是所應。今既皆是子。豈可",
    "X33n0625_002:0113b09": "有二心於其間。此與之小。彼與之大耶。故言應當",
    "X33n0625_002:0113b10": "等心(云云)。△二轉解。",
    "X33n0625_002:0113b11": "所以者何。以我此物。周給一國。猶尚不匱。何況諸子。",
    "X33n0625_002:0113b12": "謂畢竟何以與車。不應下劣。心不差別耶。是故解",
    "X33n0625_002:0113b13": "云。以我此物等也。長者謂我財物。周給一國之人。",
    "X33n0625_002:0113b14": "尚不能匱。此財極多矣。豈應與劣。而國人尚不匱。",
    "X33n0625_002:0113b15": "況於一家。既同一家。則皆是子矣。豈應與有差別",
    "X33n0625_002:0113b16": "耶。合法者。如來謂我以功德法財。遍與法界一切。",
    "X33n0625_002:0113b17": "猶尚不乏。言此法財極多矣。豈應與於小乘。又何",
    "X33n0625_002:0113b18": "況皆昔結緣之子。豈可與有差別耶。故在長者。雖",
    "X33n0625_002:0113b19": "則先許三車。終乃等賜大車。在如來。雖則先說三",
    "X33n0625_002:0113b20": "乘。終乃會歸一佛乘也。△四諸子歡喜。",
    "X33n0625_002:0113b21": "是時諸子。各乘大車。得未曾有。非本所望。",
    "X33n0625_002:0113b22": "言非本所望者。本昔所望。秪欲破於見思。出於分",
    "X33n0625_002:0113b23": "段。證於偏真。今乃更能破於無明。出於變易。證於",
    "X33n0625_002:0113b24": "中道。故非本之所望也。是則昔所未有者今有之。",
    "X33n0625_002:0113c01": "昔所未得者今得之。故曰得未曾有(云云)。",
    "X33n0625_002:0113c03": "妙法蓮華經演義卷第二之一"
}