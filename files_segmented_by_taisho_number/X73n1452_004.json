{
    "X73n1452_004:0173c11": "紫栢老人集卷之四",
    "X73n1452_004:0173c13": "明　憨山德清　閱",
    "X73n1452_004:0173c14": "法語",
    "X73n1452_004:0173c15": "問汝一歲之前。多少歲數。汝答一歲之前。父母陰陽",
    "X73n1452_004:0173c16": "交會。如未交會。又問汝父母兩家念頭不動。則陰陽",
    "X73n1452_004:0173c17": "交會境界。又在何處。若曉得父母念頭未起時。則汝",
    "X73n1452_004:0173c18": "之歲數多少。必定知得下落。如這一點不曉得。便是",
    "X73n1452_004:0173c19": "買檀香雕佛。佛中不解放光。若透徹了這一點。即狗",
    "X73n1452_004:0173c20": "糞雕佛也解放光。破汝覆盆之暗。且人生幾何。苦多",
    "X73n1452_004:0173c21": "樂少。生死不明。一息不來。驢胎馬腹。又恁麼撞去了。",
    "X73n1452_004:0173c22": "可不哀哉。古德云。三塗一報五千劫。得出頭來是幾",
    "X73n1452_004:0173c23": "時。我則曰。出得頭來休要問。五千劫裏細尋思(示鍾生)",
    "X73n1452_004:0173c24": "師問子今現在之身。惡得而有。對曰。假借四大而有。",
    "X73n1452_004:0174a01": "問曰。四大未聚之先。子身惡在。對曰。身本無有。問曰。",
    "X73n1452_004:0174a02": "四大既散之後。子身惡在。對曰。亦無有。師舍然大笑",
    "X73n1452_004:0174a03": "曰。子求身於四大未聚之先。既散之後。皆無有。獨現",
    "X73n1452_004:0174a04": "身假借四大而有。以理推之。得非兩頭無。而中閒有",
    "X73n1452_004:0174a05": "乎。兩頭既無。中閒獨有。恐無是事。子當熟推之。先有",
    "X73n1452_004:0174a06": "中閒。而有兩頭耶。先有兩頭。而有中閒耶。倘推之精",
    "X73n1452_004:0174a07": "熟。觀智剖開。子然後再來。為子痛究。子心又復何在。",
    "X73n1452_004:0174a08": "如究身未精。即乃究心。心終不精。故曰。審名以精義。",
    "X73n1452_004:0174a09": "精義以入神。入神以致用。此東方聖人。西方聖人。必",
    "X73n1452_004:0174a10": "由道也。故顏子則隳肢體。黜聰明。老氏則曰。吾有大",
    "X73n1452_004:0174a11": "患。為吾有身。若吾無身。何患之有。又曰介然有之。行",
    "X73n1452_004:0174a12": "於大道。唯施是畏。老氏亦東方聖人也。若究其所歸。",
    "X73n1452_004:0174a13": "本與儒同宗。昔人曰。老氏之學源。易謙卦也。雖然。窮",
    "X73n1452_004:0174a14": "生死之故。究性靈之極。設不學佛。終難徹了。何以故。",
    "X73n1452_004:0174a15": "葢窮靈極數之學。苟非滿證自心。事理無礙者。終未",
    "X73n1452_004:0174a16": "易明也。事則屬數。理則本靈。窮其理而遺其數。則謂",
    "X73n1452_004:0174a17": "之乾慧。極其數而昧其理。則謂之忽本。若夫瑜伽唯",
    "X73n1452_004:0174a18": "識。乃極數之書也。華嚴楞嚴。窮理之經也。數理俱精。",
    "X73n1452_004:0174a19": "如不透禪宗。乃葉公畵龍耳。豈能興雲作電哉。故學",
    "X73n1452_004:0174a20": "究身心者。身不精。則有生死榮辱之累。心不精。則有",
    "X73n1452_004:0174a21": "好惡是非之攻。故曰究性與命。自身心始。如忽身心",
    "X73n1452_004:0174a22": "而不究。雖讀五車三藏。終與身心何益哉(示阮堅之)。",
    "X73n1452_004:0174a23": "聖凡無門。門啟迷悟。迷悟無本。本於自心。自心不明。",
    "X73n1452_004:0174a24": "以耳聞聲則信。以眼觀聲則疑矣。雖然以耳聞聲。則",
    "X73n1452_004:0174b01": "好惡皎然。以眼觀聲。則好惡何存。於此了知。毫無疑",
    "X73n1452_004:0174b02": "惑。方信不惟大士能以眼觀音。人皆可以眼觀音也。",
    "X73n1452_004:0174b03": "嗚呼。前境不化而融。能根不解而脫。此邊解也。如聞",
    "X73n1452_004:0174b04": "與脫。功若不昧。則境與根。未始非本也。功若可昧。則",
    "X73n1452_004:0174b05": "又聖凡不辨。始覺無功矣。安有是處哉(示李聖奉)。",
    "X73n1452_004:0174b06": "婆伽婆。入於神通大光明藏。不二隨順。現諸淨土。與",
    "X73n1452_004:0174b07": "大菩薩摩訶薩十萬人俱。其名曰文殊。普賢。普眼。金",
    "X73n1452_004:0174b08": "剛藏。彌勒。清淨慧。威德自在。辨音。淨諸業障。普覺。圓",
    "X73n1452_004:0174b09": "覺。賢善首法菩薩等。共入神通大光明藏。嗚呼。是大",
    "X73n1452_004:0174b10": "光明藏。豈婆伽婆。與諸大菩薩獨有之。而一切眾生",
    "X73n1452_004:0174b11": "果無分耶。雖然一切眾生。迷無我靈知。而認攀緣有",
    "X73n1452_004:0174b12": "我之知為自心。是以貧女宅中之寶藏。窮子衣裡之",
    "X73n1452_004:0174b13": "明珠。現有而不能用。一切眾生皆證圓覺。此我婆伽",
    "X73n1452_004:0174b14": "婆之語也。昔人以具易證。真淨文禪師。呼為[羊*喿]臭奴。",
    "X73n1452_004:0174b15": "以文字義理。障自本心。佛語猶疑而不信。妄改聖經。",
    "X73n1452_004:0174b16": "則其所悟可知已。故曰。不涉情解。當處現前。凡聖路",
    "X73n1452_004:0174b17": "斷。則所謂婆伽婆。與諸大菩薩。爾時向甚處安著。用",
    "X73n1452_004:0174b18": "光曾參道人於長松蘭若。且自願持大方廣圓覺了",
    "X73n1452_004:0174b19": "義經。始而讀。讀而成誦。既成誦已。則持之不假卷帙。",
    "X73n1452_004:0174b20": "用光能泝而上之。初則假卷帙。再而棄卷帙成誦。誦",
    "X73n1452_004:0174b21": "而能持。持而能精。精而能入。則所謂神通大光明藏",
    "X73n1452_004:0174b22": "者。與婆伽婆諸大菩薩。磕頭撞腦時。果有分別耶。如",
    "X73n1452_004:0174b23": "簡擇得出。則不妨他日流水野雲。桃源城市。驀然撞",
    "X73n1452_004:0174b24": "著。始能商量賢善首老漢流通之句。時光能幾。聲色",
    "X73n1452_004:0174c01": "關頭。神通光藏。脫被埋沒。則生不若不生也。用光勉",
    "X73n1452_004:0174c02": "之體之(示邢用光)。",
    "X73n1452_004:0174c03": "夫華嚴大典。雖文豐義博。實雄他經。然其大義。不過",
    "X73n1452_004:0174c04": "四分。四法界而已。一念不生謂之理法界。一念既生",
    "X73n1452_004:0174c05": "謂之事法界。未生不礙已生。已生不礙未生。謂之事",
    "X73n1452_004:0174c06": "理無礙法界。如拈來便用。不涉情解。當處現成。不可",
    "X73n1452_004:0174c07": "以理求之。亦不可以事盡之。權謂之事事無礙法界。",
    "X73n1452_004:0174c08": "行者能信此。解此。行此。證此。總謂之四分也。又事理",
    "X73n1452_004:0174c09": "無礙法界。自大典東來幾千載。而黑白諸豪傑。莫不",
    "X73n1452_004:0174c10": "以為此經。是根本法輪。皆研精殫思。疏之論之。至於",
    "X73n1452_004:0174c11": "事事無礙法界。則如子聞父名。終不敢稱。謂縱有強",
    "X73n1452_004:0174c12": "發揮者。亦不過以理融事。事始無礙。若然則大雄氏。",
    "X73n1452_004:0174c13": "於事理無礙之外。設此法界。豈不徒然也耶。又帝心",
    "X73n1452_004:0174c14": "之與善慧。或曰。懷州牛喫禾。益州馬腹脹。天下覔毉",
    "X73n1452_004:0174c15": "人。灸豬左膊上等語。乃不過旁敲耳。夫帝心善慧。皆",
    "X73n1452_004:0174c16": "文殊彌勒再來。彼二大菩薩。於事事無礙法界。亦惟",
    "X73n1452_004:0174c17": "旁敲。不敢正言。今子書是經。於青山白雲之間。可謂",
    "X73n1452_004:0174c18": "大有勝緣也者。知子前三法界。可以智識通之。末後",
    "X73n1452_004:0174c19": "一界。子若不離智識而求之。則終不入矣。且離智識",
    "X73n1452_004:0174c20": "而可求之。則土木偶人。亦可求之矣。何待子求。子若",
    "X73n1452_004:0174c21": "求而未通。未通之處。正好猛著精彩。[拚ㄙ+ㄊ]命求之。如命",
    "X73n1452_004:0174c22": "根忽斷。則子所書之經。譬如塗毒鼓。擊之發聲。有心",
    "X73n1452_004:0174c23": "無心。聞者皆不旋踵而死。死後復活。再來印可未晚",
    "X73n1452_004:0174c24": "也(示麟禪人)。",
    "X73n1452_004:0175a01": "活人之身固仁矣。尤莫若活人之心。為不可思議也。",
    "X73n1452_004:0175a02": "活人之身以藥。活人之心以法。藥則有無難必。法則",
    "X73n1452_004:0175a03": "自心即是。初非有無可限者也。又心不活心。如水不",
    "X73n1452_004:0175a04": "洗水。何以活之。能悟此。即佛毉耳。如有疑。即不可放",
    "X73n1452_004:0175a05": "下。疑極更疑。疑若忽破。方可論毉(示陳醫生)。",
    "X73n1452_004:0175a06": "夫饑寒之於榮辱。貧賤之於死生。天下莫不以為患。",
    "X73n1452_004:0175a07": "嗚呼。知其為患。而不知患之所自。是之謂迷。迷則不",
    "X73n1452_004:0175a08": "覺。不覺則不能返。既不返。則自生至死。莫非背本而",
    "X73n1452_004:0175a09": "行。殊不知一生背本。乃至於無量生。如能直下返照。",
    "X73n1452_004:0175a10": "達本忘情。情忘則煩惱根拔。煩惱根拔。前所云患之",
    "X73n1452_004:0175a11": "所自得矣。得而治之。則皮煩惱立地根抽。始得治肉",
    "X73n1452_004:0175a12": "煩惱。骨煩惱。嘻。皮煩惱抽。則六通縱任無為。山壁由",
    "X73n1452_004:0175a13": "之直度。此謂枝末無明盡也。枝末無明盡。其靈用尚",
    "X73n1452_004:0175a14": "乃如斯。況骨肉煩惱盡乎。此三煩惱。世人名尚不知。",
    "X73n1452_004:0175a15": "惡知其義。義既不知。惡知其理。理既不知。惡知其道。",
    "X73n1452_004:0175a16": "而所謂德者。尤不知矣。夫名者。義之筌也。義者魚也。",
    "X73n1452_004:0175a17": "義有眾多。會而通之之謂理。理而行之之謂道。行而",
    "X73n1452_004:0175a18": "功忘之謂德。今欲治身心。而名義不辨。毋乃徒役其",
    "X73n1452_004:0175a19": "名。徒役其名。計治而有效。不亦癡乎。即如有身。則有",
    "X73n1452_004:0175a20": "飢寒之迫。次之榮辱。再次之。莫大乎死生。又有心則",
    "X73n1452_004:0175a21": "有好惡。順我則喜。逆我則瞋。自是而後。則有不可勝",
    "X73n1452_004:0175a22": "言者矣。故我大覺聖人。示之以毗舍浮佛偈。如讀而",
    "X73n1452_004:0175a23": "成誦。誦而推義。推義會理。理會可行。行則有證(示賓上人)。",
    "X73n1452_004:0175a24": "夫貧者思富。富者思貴。貴者思安逸。安逸者思不死。",
    "X73n1452_004:0175b01": "殊不知從思有生。從生有富貴貧賤勞逸。以至萬有",
    "X73n1452_004:0175b02": "諸苦。不可勝窮也。故欲濟苦海者。必以無思為舟楫。",
    "X73n1452_004:0175b03": "而彼岸始登焉。然思不能自無。必假聞道以無之。道",
    "X73n1452_004:0175b04": "不能自聞。又必假緣因為之汲引。乃可聞耳。夫緣因",
    "X73n1452_004:0175b05": "者。誠諸佛之母。眾生之資。以相好為緣因者。如觀德",
    "X73n1452_004:0175b06": "人之容。而鄙吝自消之類是也。以音聲為緣因者。如",
    "X73n1452_004:0175b07": "一言之下。心地開通之類是也。又以聖教為緣因。大",
    "X73n1452_004:0175b08": "善知識為緣因。善友法侶為緣因。以逆境為緣因。以",
    "X73n1452_004:0175b09": "順境為緣因。或以精進勇猛。剝皮為紙。析骨為筆。刺",
    "X73n1452_004:0175b10": "血為墨。寫大乘聖典為緣因。故曰。佛種從緣起。如是",
    "X73n1452_004:0175b11": "種種緣因。雖皆聞道之助。唯最後刺血為墨。書經緣",
    "X73n1452_004:0175b12": "因。最為超勝。但眾生身相執重。蚊蠅微而唼之。尚不",
    "X73n1452_004:0175b13": "勝怒而拂焉。使之不去不已。況以利針刺指。血流心",
    "X73n1452_004:0175b14": "驚。而能挺然忍痛。得終勝緣。苟非素常信心堅篤。識",
    "X73n1452_004:0175b15": "見超群者。豈易為之。唐貫休尊者。題楚雲禪師血書",
    "X73n1452_004:0175b16": "法華云。剔皮刺血誠何苦。為寫靈山九部文。十指瀝",
    "X73n1452_004:0175b17": "乾成七軸。後來求法更無君。法燈。當痛歌此詩數十",
    "X73n1452_004:0175b18": "遍。則身執自輕矣。身執既輕。此經不過五千餘字。書",
    "X73n1452_004:0175b19": "之奚難哉(示法燈居士刺血書金剛經)。",
    "X73n1452_004:0175b20": "夫吾曹於日用之中。不以吾我我所之光。照破交錯",
    "X73n1452_004:0175b21": "憎愛之境。雖處幽閒寂寞之濵。無異乎馬足車塵之",
    "X73n1452_004:0175b22": "地也。故曰但自忘懷。無往不妙(碧雲寺語如奇等)。",
    "X73n1452_004:0175b23": "予讀東吳支謙所譯阿彌陀經。始知諸佛頂光。有小",
    "X73n1452_004:0175b24": "大不同。有七丈頂光。一里頂光。百里頂光。乃至千萬",
    "X73n1452_004:0175c01": "里頂光。唯阿彌陀佛。頂光殊勝無量。攝山栖霞寺。寺",
    "X73n1452_004:0175c02": "背有千佛嶺。嶺有巖龕。如蜂房螘穴。高低曲折。累然",
    "X73n1452_004:0175c03": "布列。其佛身量。亦有大小差別。先是齊徵君明僧紹。",
    "X73n1452_004:0175c04": "請法度禪師。講無量壽佛經。感天雨四花。夢覩佛容。",
    "X73n1452_004:0175c05": "於是徵君據夢所見。覺後令鑿山成像若干尊。功未",
    "X73n1452_004:0175c06": "半而徵君逝矣。其子某臨沂令。繼父志完之。自齊迄",
    "X73n1452_004:0175c07": "元。將千載。其間寺之興廢。佛之成毀。皆因緣會遇耳。",
    "X73n1452_004:0175c08": "金兀术屯兵攝嶺。將戰禱佛冥祐。及戰敗績。怒令諸",
    "X73n1452_004:0175c09": "將曰。佛既不福我祐賊。佛即賊也。當毀之雪憤。以故",
    "X73n1452_004:0175c10": "巖龕像設。無擇大小並遭損。或身首殘缺。以至耳目",
    "X73n1452_004:0175c11": "口鼻臂腕錯壞。見者悲之。予雖不敏。敢籍如來寵靈。",
    "X73n1452_004:0175c12": "并素菴禪伯。蒼方丈之獎愛。願脩補之。禪伯之孫。名",
    "X73n1452_004:0175c13": "海印者。實聞予言。即願捐軀圖之。嗚呼。徵君之奉佛。",
    "X73n1452_004:0175c14": "兀术之毀佛。奉佛心也。毀佛亦心也。用之善。則光流",
    "X73n1452_004:0175c15": "萬世。反是則惡塞虗空。虗空有壞。惡名乃滅。慎之哉。",
    "X73n1452_004:0175c16": "且心外無佛。佛外無心。心佛情消。常光獨露。肯心自",
    "X73n1452_004:0175c17": "許矣。此光有七丈。至有千萬丈。及無量國土者。非諸",
    "X73n1452_004:0175c18": "佛道別。是皆因中所願不同也。海印來前。予東西南",
    "X73n1452_004:0175c19": "北之人。去往無常。姑書此以遺。若其勉之(書示海印)。",
    "X73n1452_004:0175c20": "一蝨在耳。鳴若雷震。一蚤在懷。攢唼不寧。況乃四大",
    "X73n1452_004:0175c21": "毒蛇。盤紏一身。人不知怖。非喪心病狂。土木形骸者。",
    "X73n1452_004:0175c22": "孰能堪之。至於四蛇相鬬。力有強弱。勢有輕重。火蛇",
    "X73n1452_004:0175c23": "乘勝。則心骨蒸燒。風蛇敗績。則四肢不舉。土蛇質重。",
    "X73n1452_004:0175c24": "水蛇性寒。一有中我。寒痛酸麻。精神恍惚。若楚萬狀。",
    "X73n1452_004:0176a01": "雖名曰人。與鬼無異。病後思之。可懼可驚。是以毗耶",
    "X73n1452_004:0176a02": "城中。淨名居士。示疾說法。指四蛇為大患。呼五欲為",
    "X73n1452_004:0176a03": "鴆毒。彈偏斥小。歎大褒圓。會麤入妙。百千伎倆。淨佛",
    "X73n1452_004:0176a04": "國土。成就眾生。若然者。病與不病。顧其人用心何如",
    "X73n1452_004:0176a05": "耳。善用其心。大患鴆毒。即廣長舌相。喚何物作病。文",
    "X73n1452_004:0176a06": "子不遠數千里。抵燕京。一旦遘疾將若不起。仰籍三",
    "X73n1452_004:0176a07": "寶光被。得再生之路。病雖漸愈。而長途南還。秋高木",
    "X73n1452_004:0176a08": "落。悲風慘悽。行者依依。此時能思病中苦惱。較今者",
    "X73n1452_004:0176a09": "秋容溢目。杖履飄然。不急於此中。求個無疾病方子。",
    "X73n1452_004:0176a10": "作箇自在無患人。前愧淨名老漢多矣。文子來前。吾",
    "X73n1452_004:0176a11": "問你正病時。有不病者麼。文子不能答。道人叱咤曰。",
    "X73n1452_004:0176a12": "隔江見影橫趨去。先後無心分別他。文子薦得四大",
    "X73n1452_004:0176a13": "毒蛇。未始非四等慈也(示寂言文子)。",
    "X73n1452_004:0176a14": "淨法界身。本無生死。瞥爾情動。十界昭然。由粗而精。",
    "X73n1452_004:0176a15": "由苦而樂。則地獄界因。十惡所感。餓鬼界因。慳妬所",
    "X73n1452_004:0176a16": "感。畜生界因。癡婬所感。人界因。持五戒所感。修羅界",
    "X73n1452_004:0176a17": "因。修善兼嗔詐所感。天界因。十善所感。此六界。謂之",
    "X73n1452_004:0176a18": "六凡。聲聞界因。四諦所感。緣覺界因。修十二因緣還",
    "X73n1452_004:0176a19": "滅所感。菩薩界因。修六度所感。佛界因。修無上菩提",
    "X73n1452_004:0176a20": "所感。此四界謂之四聖。若由精而粗。由樂而苦。則不",
    "X73n1452_004:0176a21": "能入佛界者。在菩薩界。不能入菩薩界者墮緣覺界。",
    "X73n1452_004:0176a22": "不能入緣覺界者陷聲聞界。不能入聲聞界者。墮天",
    "X73n1452_004:0176a23": "界。不能入天界者墮修羅界。修羅界不能回心。則墮",
    "X73n1452_004:0176a24": "畜生餓鬼。及地獄界。人界不回心。亦墮畜生餓鬼及",
    "X73n1452_004:0176b01": "地獄三界。嗚呼。一心未生。凡聖皆不可得。唯淨法界",
    "X73n1452_004:0176b02": "身。圓滿無缺。一心既生。則聖凡判然。毫不可昧。是以",
    "X73n1452_004:0176b03": "修行之者。以十界鏡心。凡念頭起處。當知自己所入",
    "X73n1452_004:0176b04": "所墮之界。如掌中見紋理。條然明白。如於十惡境上",
    "X73n1452_004:0176b05": "生心。即知是地獄界因。於慳妬境上生心。即知是餓",
    "X73n1452_004:0176b06": "鬼界因。於癡婬境上生心。即知是畜生界因。於五戒",
    "X73n1452_004:0176b07": "境上生心。即知是人界因。於嗔詐善境上生心。即知",
    "X73n1452_004:0176b08": "是修羅界因。於十善境上生心。即知是天界因。於四",
    "X73n1452_004:0176b09": "諦境上生心。即知是聲聞界因。於十二因緣境上生",
    "X73n1452_004:0176b10": "心。即知是緣覺界因。於六度境上生心。即知是菩薩",
    "X73n1452_004:0176b11": "界因。於無上菩提境上生心。即知是佛界因。然而地",
    "X73n1452_004:0176b12": "獄苦有輕重。餓鬼飢有淺深。畜生癡婬有厚薄。人道",
    "X73n1452_004:0176b13": "有富貴貧賤。修羅有強弱。天人有優劣。聲聞緣覺有",
    "X73n1452_004:0176b14": "巧拙。菩薩佛有差級。是皆眾生日用業力所感。如鏡",
    "X73n1452_004:0176b15": "照面。好醜宛然。然地獄眾生欣慕餓鬼。餓鬼欣慕畜",
    "X73n1452_004:0176b16": "生。畜生欣慕人道。人道欣慕天人。天人欣慕聲聞。聲",
    "X73n1452_004:0176b17": "聞欣慕緣覺。緣覺欣慕菩薩。菩薩欣慕諸佛。何啻泥",
    "X73n1452_004:0176b18": "蟠之龍之慕雲霄。蹄涔之蟲之慕滄海哉。乃有一種",
    "X73n1452_004:0176b19": "癡人。厭浮生有限。壽樂不常。欣慕仙道以圖長壽。享",
    "X73n1452_004:0176b20": "樂永久。殊不知地獄眾生。一念能發無上菩提之心。",
    "X73n1452_004:0176b21": "乃至直超菩薩境界。況天之與人。修羅之與仙乎。如",
    "X73n1452_004:0176b22": "在人道中。不能發無上之心。培佛種子。則不若地獄",
    "X73n1452_004:0176b23": "中。能一念發菩提心眾生遠矣。且地獄之苦不為極",
    "X73n1452_004:0176b24": "苦。女身之苦。最為極苦。雖貴為天子之母。自謂受福",
    "X73n1452_004:0176c01": "無上。殊不知訪道名山。參禪佛海。不若貧賤男子多",
    "X73n1452_004:0176c02": "矣。何者女人障礙無量。嫌疑多種。一動一靜。一出一",
    "X73n1452_004:0176c03": "入。凡百所為。受人禁縳。不得如意。貧賤男子則不然。",
    "X73n1452_004:0176c04": "但發肯心。訪道名山亦由我。參禪師海亦由我。遊行",
    "X73n1452_004:0176c05": "千萬里亦由我。深山靜坐亦由我。高聲念佛亦由我。",
    "X73n1452_004:0176c06": "歡喜樂道。大笑幾聲亦由我。縱橫自在。去來隨意。以",
    "X73n1452_004:0176c07": "此言之。則極貴女人。不如貧賤男子明矣。然要脫女",
    "X73n1452_004:0176c08": "身亦不難。但能信得善知識言語透徹。反邪歸正。旁",
    "X73n1452_004:0176c09": "門小道。一頓併掃。朝去暮來。歡喜煩惱。忙閒動靜。昏",
    "X73n1452_004:0176c10": "沉散亂。種種關頭。毫不放過。惟以毗舍浮佛頌。為根",
    "X73n1452_004:0176c11": "本話頭。於一切逆順境上。綿綿不斷。歷歷不昧。持誦",
    "X73n1452_004:0176c12": "將去。如是做工夫。做得三年五年。若無効驗。當來若",
    "X73n1452_004:0176c13": "不脫女身。不惟我之舌根當破。則十方諸佛廣長舌",
    "X73n1452_004:0176c14": "根。亦當破也。我發此誠實語。汝等不能信受。不能以",
    "X73n1452_004:0176c15": "十界照心。警策日用。墮大地獄。現在招苦。總怨不得",
    "X73n1452_004:0176c16": "善知識。咄。三塗一報五千劫。出得頭來是幾時(示法燈)。",
    "X73n1452_004:0176c17": "夫一心不生。有無莫待。況有聞見者乎。雖然一心既",
    "X73n1452_004:0176c18": "生矣。六根已備矣。舍是而有入者。未之有焉。所至人",
    "X73n1452_004:0176c19": "說法。或以舌根演之。耳根入之。或以身根啟之。眼根",
    "X73n1452_004:0176c20": "入之。以至鼻與諸根。循環而闡其微。無常而納其妙",
    "X73n1452_004:0176c21": "若然者。則凡悲歌感慨。唾罵譏訶。棘林瓊樹。衣冠禮",
    "X73n1452_004:0176c22": "樂。鼓吹笙簧。飲食男女。是非好惡。戈矛交加。鼓而進",
    "X73n1452_004:0176c23": "之。金而退之。寂寞雲林。喧囂市井。皆如來廣長舌相",
    "X73n1452_004:0176c24": "也。有入無入。顧其聽者何如耳。萬曆歲在癸巳。春三",
    "X73n1452_004:0177a01": "月十有一日。夕陽在峯。爐煙凝翠。虗堂若鏡。心眸澄",
    "X73n1452_004:0177a02": "渟。時開郎趨入肅拜而立。齋頭有身根說法。眼根聽",
    "X73n1452_004:0177a03": "受。舌根說法。耳根見納之語。予不覺舍然大喜曰。吾",
    "X73n1452_004:0177a04": "子可謂知言矣。因援筆書此。以廣其義焉(示道開)。",
    "X73n1452_004:0177a05": "聖人設律。所以防奸邪。祖制綱宗。所以防魔外。是以",
    "X73n1452_004:0177a06": "是凡是聖。若不打這箇圈[囗@套]裡過得。縱有些微見地。",
    "X73n1452_004:0177a07": "皆非正因。故巖頭奯禪師曰。但了綱宗。本無實法。年",
    "X73n1452_004:0177a08": "來去佛遙遠。真子簡出。在處逐隊成群。胡吼亂吼。若",
    "X73n1452_004:0177a09": "遇箇作家。拈大明律一條。據贓問罪。直饒你古佛再",
    "X73n1452_004:0177a10": "來。也須納欵。況小根魔子者哉。雖然如是。且道末後",
    "X73n1452_004:0177a11": "又作如何話會。天上樂有盡。人閒苦不窮。百年如曉",
    "X73n1452_004:0177a12": "夢。莫待醒來空。",
    "X73n1452_004:0177a13": "老漢挂搭清涼山中。一日浣禪人白曰。浣患熱病幾",
    "X73n1452_004:0177a14": "三月。時浣母視病。勞頓不堪。怨而祝曰。這廝何不早",
    "X73n1452_004:0177a15": "死。於是浣知母慈。不及佛慈多矣。老漢不覺愴然久",
    "X73n1452_004:0177a16": "之。乃謂浣郎曰。汝知言矣。然而猶未盡善也。佛慈之",
    "X73n1452_004:0177a17": "於眾生。雖天覆地載。空包萬有亦難喻之。況情愛之",
    "X73n1452_004:0177a18": "父母乎。父母觸惱至極。則怨心猶生。眾生觸腦如來",
    "X73n1452_004:0177a19": "遠經塵劫。猶且姿曲方便。慈護之不暇。不至成佛終",
    "X73n1452_004:0177a20": "不已也。由是觀之。佛慈母慈。豈可同年而語哉(示浣禪人)。",
    "X73n1452_004:0177a21": "萬曆辛卯仲秋三日。達觀老漢。被業風吹到一處。名",
    "X73n1452_004:0177a22": "曰華嚴菴。菴前有流水。菴背有青山。青山與流水。廣",
    "X73n1452_004:0177a23": "長舌相寒。時老漢問浣禪人曰。此菴名甚麼。對曰華",
    "X73n1452_004:0177a24": "嚴菴。老漢從容就上一拶。我聞華嚴有四法界。一曰",
    "X73n1452_004:0177b01": "理法界。二曰事法界。三曰事理無礙法界。四曰事事",
    "X73n1452_004:0177b02": "無礙法界。且道理法界現前時。事法界在甚麼處。事",
    "X73n1452_004:0177b03": "法界現前時。理法界在甚麼處。事理無礙法界現前",
    "X73n1452_004:0177b04": "時。事事無礙法界在甚麼處。若謂理法界即事法界。",
    "X73n1452_004:0177b05": "事法界即理法界。此便抹略前兩重法界了也。只成",
    "X73n1452_004:0177b06": "得個事理無礙法界。若謂事理無礙法界。即事事無",
    "X73n1452_004:0177b07": "礙法界。則是釋迦老人。開事事無礙法界。成個有名",
    "X73n1452_004:0177b08": "無實去。又四法界中前三法界。特為後一法界作前",
    "X73n1452_004:0177b09": "茅耳。是以前三法界。饒你透徹了了。第四重若過不",
    "X73n1452_004:0177b10": "得。不免逢緣觸境。種種嬰障礙去。此種種障礙。亦非",
    "X73n1452_004:0177b11": "天降。亦非地湧。亦非人與。亦非境礙。其病根。只在事",
    "X73n1452_004:0177b12": "事無礙。法界關棙子。卒未能掉臂過得。此個關棙子。",
    "X73n1452_004:0177b13": "非但今時學人透不過去。昔有一座主。內外淹博。於",
    "X73n1452_004:0177b14": "黃面老子。所說一大藏教。無不指掌明徹。於孔老百",
    "X73n1452_004:0177b15": "家亦無不詣極。自謂經世出世。無不了當。且有一條",
    "X73n1452_004:0177b16": "好熱肚腸。病天台賢首慈恩三宗。及外教侮慢佛法。",
    "X73n1452_004:0177b17": "互相冰炭。擬作一書。折衷三宗。墻塹內典。適有一禪",
    "X73n1452_004:0177b18": "人問曰。我聞座主欲折衷三宗。不知座主。是誰家兒",
    "X73n1452_004:0177b19": "孫。座主曰。本宗賢首。禪人曰。杜順是華嚴第幾祖。座",
    "X73n1452_004:0177b20": "主曰。是第三祖。禪人曰。此老有個頌子曰。懷州牛吃",
    "X73n1452_004:0177b21": "禾。益州馬腹脹。天下覔醫人。灸猪左膊上。敢問座主",
    "X73n1452_004:0177b22": "如何理會。座主舌大而不能答。禪人曰。此是你本宗",
    "X73n1452_004:0177b23": "關棙。尚透不過。敢折衷他宗乎。由是座主發憤參方",
    "X73n1452_004:0177b24": "去。達觀老漢。即今為現前大眾。再下個註脚。使人人",
    "X73n1452_004:0177c01": "管取當下了徹。雙林傅大士。乃彌勒菩薩化身。渠亦",
    "X73n1452_004:0177c02": "有個頌子曰。空手把鋤頭。步行騎水牛。人從橋上過。",
    "X73n1452_004:0177c03": "橋流水不流。若謂傅大士頌子。與杜順老漢是同。則",
    "X73n1452_004:0177c04": "彌勒菩薩乃慈恩之始祖也。杜順亦文殊。菩薩化身。",
    "X73n1452_004:0177c05": "乃華嚴第三祖也。而慈恩本宗相宗。華嚴本宗性宗。",
    "X73n1452_004:0177c06": "性之與相。從來冰炭不相入者。如何說同。若謂是異。",
    "X73n1452_004:0177c07": "相宗如波。性宗如水。波不離水而有。水不離波而顯。",
    "X73n1452_004:0177c08": "如何異說。又臨濟有個四料揀。一曰奪人不奪境。二",
    "X73n1452_004:0177c09": "曰奪境不奪人。三曰人境俱奪。四曰人境俱不奪。汝",
    "X73n1452_004:0177c10": "大眾。且道四料揀。與四法界是同是異。謂同。則饒你",
    "X73n1452_004:0177c11": "華嚴四法界。重重了徹。於臨濟四料揀中。又透不過。",
    "X73n1452_004:0177c12": "謂異。則臨濟所傳佛心也。華嚴四法界。所詮佛語也。",
    "X73n1452_004:0177c13": "豈佛心與佛語。自相違背者乎。老漢生平不耐扯葛",
    "X73n1452_004:0177c14": "藤。今日則為現前大眾。於華嚴四法界中。如盲人摸",
    "X73n1452_004:0177c15": "象相似。乃老婆徹困如此。雖然永嘉大師有言。嗟末",
    "X73n1452_004:0177c16": "法。惡時世。眾生薄福難調治。聞說如來頓教門。恨不",
    "X73n1452_004:0177c17": "滅除令瓦碎。嗚呼。聖人慈悲之心。豈啻天覆地載而",
    "X73n1452_004:0177c18": "已。豈啻慈父慈母而已。但眾生不悟自心。故不知佛",
    "X73n1452_004:0177c19": "心。既不知佛心。安知佛語。宜乎於四法界中。撞頭搕",
    "X73n1452_004:0177c20": "腦。左滯右礙。過在未明自心耳。且道如何是自心。懷",
    "X73n1452_004:0177c21": "州牛吃禾。益州馬腹脹。天下覔醫人。灸猪左膊上。咄。",
    "X73n1452_004:0177c22": "莫道是兩重公案。疑則痛參去(示浣上人)。",
    "X73n1452_004:0177c23": "夫慈惠之與謙謹。含渾之與精勤。深靜之與光明。而",
    "X73n1452_004:0177c24": "殘刻之與我慢。褊急之與因循。輕浮之與昏庸。此六",
    "X73n1452_004:0178a01": "者之與彼六者。果一物乎。果多物乎。嗚呼。善惡無常。",
    "X73n1452_004:0178a02": "麤妙如幻。唯了悟自心者。能力行善用之。雖殘刻亦",
    "X73n1452_004:0178a03": "慈惠也。如存我未忘之徒。雖慈惠亦殘刻也。以此觀",
    "X73n1452_004:0178a04": "之。慈惠之與殘刻。果一物乎哉。果二物乎哉。顧其人",
    "X73n1452_004:0178a05": "用之麤妙何如耳。故曰。善造道者。不煩千日之功。靡",
    "X73n1452_004:0178a06": "不臻其妙。詎不信夫(示開侍者)。",
    "X73n1452_004:0178a07": "師問本公。居常人謂色身有壞。法身不壞。且道夢時",
    "X73n1452_004:0178a08": "法身在否。本曰在。師曰。夢時身與醒時身同否。曰同。",
    "X73n1452_004:0178a09": "曰醒時身有壞否。曰有壞。曰夢時身有壞否。曰不壞。",
    "X73n1452_004:0178a10": "曰醒時身既有壞。則夢時身。應同有壞。夢時身既不",
    "X73n1452_004:0178a11": "壞。則醒時身。應同不壞。弗爾。即不可言同。如何甄別",
    "X73n1452_004:0178a12": "○師問本公。凡作一字。少一畫可成字否。本曰不成。",
    "X73n1452_004:0178a13": "曰有義否。曰字既不成。安得有義。曰畫全成字否。曰",
    "X73n1452_004:0178a14": "成。曰有義否。曰有義。師曰。且如身字有幾畫。本曰六",
    "X73n1452_004:0178a15": "畫。曰義在那一畫。本無語。少頃進曰。義在六畫。師曰",
    "X73n1452_004:0178a16": "均等六畫。不均等六畫。以成其義。曰均等。曰總均別",
    "X73n1452_004:0178a17": "均。若總均。則義總在初畫。餘五無義。別均。則畫畫有",
    "X73n1452_004:0178a18": "義。散則不成。本無語(二段俱示本禪人)。",
    "X73n1452_004:0178a19": "飲食男女人之大欲。故能制大欲者。則可與言無上",
    "X73n1452_004:0178a20": "覺道也。夫欲之難制。甚於毒龍猛虎。於是覺帝顧命",
    "X73n1452_004:0178a21": "之際。阿難請問。佛滅度後。四眾人等以何為師。如來",
    "X73n1452_004:0178a22": "勑曰。我滅度後。凡我弟子。以波羅提木叉為汝大師。",
    "X73n1452_004:0178a23": "能若是。如我住世無異。由是觀之。則波羅提木叉。既",
    "X73n1452_004:0178a24": "為佛子敢弗欽承。邇來去佛時遙。豈惟山陬海隅。僧",
    "X73n1452_004:0178b01": "徒不遵戒法。即名山寶地。不知波羅提木叉是何骨",
    "X73n1452_004:0178b02": "董。嗚呼。自心清淨。戒根本潔。自心空寂。定水本澄。自",
    "X73n1452_004:0178b03": "心明徹。慧光圓滿。一念之忽。無端強照。所謂本具戒",
    "X73n1452_004:0178b04": "定慧。迷而為貪瞋癡矣。自是從生至死。從死至生。死",
    "X73n1452_004:0178b05": "死生生。纏綿業網。升沉靡常。或鱗甲羽毛。天冠人服。",
    "X73n1452_004:0178b06": "苦樂萬種。皆曰無明。故曰隨順無明墮諸有。若不隨",
    "X73n1452_004:0178b07": "順諸有斷。若然者。無明智慧。辟若一指之屈伸耳。予",
    "X73n1452_004:0178b08": "奪皆由自心。焉用他力。顧其人自肯不自肯何如耳。",
    "X73n1452_004:0178b09": "果自肯發心。雖至愚之人。渴而知飲。饑而知食。男而",
    "X73n1452_004:0178b10": "知女。女而知男。既辦肯心。即將此知。知身非有。知心",
    "X73n1452_004:0178b11": "惟名。身心解脫。則逆順境緣。千差萬別。皆發揮我自",
    "X73n1452_004:0178b12": "心之光也。到此時節。智慧尚無地可寄。況愚癡乎。予",
    "X73n1452_004:0178b13": "以是知人無愚智。但在發心不發心耳。故智慧之人。",
    "X73n1452_004:0178b14": "肯心未發。亦與牛馬無異。現前大眾。已往所作。從此",
    "X73n1452_004:0178b15": "無論。既經拈鬮以來。斷須共遵佛勑。杜絕女人無令",
    "X73n1452_004:0178b16": "入寺。女人既不入寺。自然德香清遠。泉石生光。亡者",
    "X73n1452_004:0178b17": "得生善處。生者俱獲禎祥。少違佛勑。死者愈墮。生者",
    "X73n1452_004:0178b18": "滅亡。現前大眾。各各要知好惡。必以波羅提木叉為",
    "X73n1452_004:0178b19": "汝大師。無得怠慢。無貽後痛(示覺山寺僧眾)。",
    "X73n1452_004:0178b20": "四明天童滅翁文禮禪師。往淨慈參混源不契。謁育",
    "X73n1452_004:0178b21": "王佛照光禪師。照問恁麼來者。那個是汝主人公。師",
    "X73n1452_004:0178b22": "豁然領旨。異日。照再問是風動。是幡動。這僧如何。師",
    "X73n1452_004:0178b23": "曰。物見主。眼卓竪。又問。不是風動。不是幡動。甚處見",
    "X73n1452_004:0178b24": "祖師。師曰。揭却腦葢。照喜其俊邁。後松源唱道饒之",
    "X73n1452_004:0178c01": "薦福。室中問僧。不是風動。不是幡動。僧擬議。即棒出。",
    "X73n1452_004:0178c02": "師聞之。頓忘前解往參焉。蒙印可。師上堂舉棱嚴經",
    "X73n1452_004:0178c03": "云。諸可還者。自然非汝。不汝還者。非汝而誰。頌云。不",
    "X73n1452_004:0178c04": "汝還者復是誰。殘紅留在釣魚磯。日斜風定無人掃。",
    "X73n1452_004:0178c05": "燕子銜將水際飛。嗚呼。汝看這滅翁老子。六歲即知",
    "X73n1452_004:0178c06": "有此事。見佛照發之。見松源了之。及出世為人。一機",
    "X73n1452_004:0178c07": "一境。片言隻語。生殺自在。魔佛膽落。辟如淮陰出師。",
    "X73n1452_004:0178c08": "霍光立朝。節制典刑。閉門造車。出門合轍。故曰。參須",
    "X73n1452_004:0178c09": "實參。悟須實悟。用須實用。汝三人既皆割斷世緣。同",
    "X73n1452_004:0178c10": "心行脚。老漢雖不敏。有幾句淡話布施汝等。前途作",
    "X73n1452_004:0178c11": "個主杖子。也須知好惡。始得用去。第一句斷得盡。第",
    "X73n1452_004:0178c12": "二句做得徹。第三句隨分過。能於第一句中荐得。不",
    "X73n1452_004:0178c13": "唯可與佛祖為師。要見滅翁老子面目。亦不難。第二",
    "X73n1452_004:0178c14": "句荐得。管取汝等。天上人閒。受大快樂去。第三句荐",
    "X73n1452_004:0178c15": "得。又不若即就目前。隨緣度日亦好。何必水雲萬里。",
    "X73n1452_004:0178c16": "討甚勞頓。雖然古德有言。汝有主杖子。與汝主杖子。",
    "X73n1452_004:0178c17": "汝無主杖子。奪汝主杖子。且道為甚麼如此。咄。妙德",
    "X73n1452_004:0178c18": "菴中辭我去。兩行熱淚為誰流。",
    "X73n1452_004:0178c19": "此三則機緣。皆是古人了大事之籧廬也。雖然行",
    "X73n1452_004:0178c20": "在中途。卒風暴雨。忽然到來。亦可以作個躲避苫",
    "X73n1452_004:0178c21": "架。免得淋頭澆面去。汝三人既取斷得盡第一句。",
    "X73n1452_004:0178c22": "則念佛持呪誦經。總屬第二句中。不知一切。果斷",
    "X73n1452_004:0178c23": "盡了。我問汝等茫茫行脚。畢竟以何為主杖子。辟",
    "X73n1452_004:0178c24": "如樵夫入山。不持斧子。漁翁入海。不持網子。將甚",
    "X73n1452_004:0179a01": "麼斫柴。將甚麼捕魚。汝等黑樓莾撞如此。竟不自",
    "X73n1452_004:0179a02": "知。可笑可痛。老漢憫汝等愚癡忽略。特著當家的",
    "X73n1452_004:0179a03": "持三則機緣。授汝等。前途作個主杖子。大須要知",
    "X73n1452_004:0179a04": "好惡。如旃檀不知其香。狗糞不知其臭。逆境不知",
    "X73n1452_004:0179a05": "忍辱。順境不知厭離。忠言不知為我。阿諛不知害",
    "X73n1452_004:0179a06": "我。如是行脚。縱行到頭白老死。有甚利益。由是觀",
    "X73n1452_004:0179a07": "之。莫若不出門好。雖然男兒自有沖天志。肯落尋",
    "X73n1452_004:0179a08": "常流輩中。畢竟此三則機緣不透。生不如死。",
    "X73n1452_004:0179a09": "夫心術無常。聖凡緣起。一切惟其所憑。憑諸淨。則人",
    "X73n1452_004:0179a10": "法夢空。根塵迥脫。自心完朗。反是則三塗橫闢。萬有",
    "X73n1452_004:0179a11": "沉淪。眾苦交纏。絆縛終古。抱靈男子可不慎哉。茲陸",
    "X73n1452_004:0179a12": "生。痛染習難除。乘勝道場。恭伏三寶光中。刺指血。書",
    "X73n1452_004:0179a13": "戒文。可謂嚴以自治。慎其所憑者也。將由凡入聖。博",
    "X73n1452_004:0179a14": "度有情。道人血願。陸生無忘(示陸季臯)。",
    "X73n1452_004:0179a15": "吾聞古皇先生有言曰。大凡物有累則力寡。如目累",
    "X73n1452_004:0179a16": "於色。耳累於聲。鼻累於香。舌累於味。身累於觸。意累",
    "X73n1452_004:0179a17": "於攀緣。六塵封蔀。一心光蔽矣。是以地大四塵所成。",
    "X73n1452_004:0179a18": "則能載有情。水大三塵所成。則能載地大。火大二塵",
    "X73n1452_004:0179a19": "所成。則能載水大。風大一塵所成。則能載火大。由是",
    "X73n1452_004:0179a20": "觀之。一塵不立。則其力大不可思議焉。吾人封蔀六",
    "X73n1452_004:0179a21": "塵。而不知覺。終古若長夜。固有慧力而不知用。寧不",
    "X73n1452_004:0179a22": "痛哉(示楚光禪人)。",
    "X73n1452_004:0179a23": "夫道心唯微。人心唯危。微之乘危。危之傾微。苟無志",
    "X73n1452_004:0179a24": "以持之。則微者幾不復矣。雖然微果非危乎。危果非",
    "X73n1452_004:0179b01": "微乎。微乎危乎。危乎微乎。今有人於此。苟有志於道",
    "X73n1452_004:0179b02": "德功名之域。不能尊其所謂微者。寧惟所願弗克。將",
    "X73n1452_004:0179b03": "靡所不至焉。噫。萬類紛紜。唯人最靈。不能重此而重",
    "X73n1452_004:0179b04": "彼。非夫也(勉馬大之)。",
    "X73n1452_004:0179b05": "夫火非膏不延。膏非薪不熾。或者以火辟神。以膏辟",
    "X73n1452_004:0179b06": "精。以薪辟形。故精竭形腐。則神不留矣。若然者。火未",
    "X73n1452_004:0179b07": "甞不在。微膏與薪。則相不可顯。故曰。相火者火之皮",
    "X73n1452_004:0179b08": "膚也。若所謂性火者。豈可以耳目聞見之所既哉。第",
    "X73n1452_004:0179b09": "貴神而明之耳。",
    "X73n1452_004:0179b10": "古人以衣惡衣。食惡食。則謂之能甘澹泊。大率惡衣",
    "X73n1452_004:0179b11": "不過槲蔴之類。惡食不過糟糠之食。吾雖不德。夏則",
    "X73n1452_004:0179b12": "喜著槲蔴。冬則樂服布裘。食則糟糠。菜根。荳查。靡所",
    "X73n1452_004:0179b13": "不甘。至於斷食。或一日兩日。或三日。習以為常。略不",
    "X73n1452_004:0179b14": "經意。嗚呼。吾雖如是。不知後之居喜福者。果能踐吾",
    "X73n1452_004:0179b15": "之志否。如能之。則叢林自然秀茂。鸞鳳自然翔集。法",
    "X73n1452_004:0179b16": "道自然興隆。山門自然無事。噫。青山流水可以怡耳",
    "X73n1452_004:0179b17": "目。貝葉蘇燈可以澄身心。天子不得而臣之。諸侯不",
    "X73n1452_004:0179b18": "得而友之。一介匹夫。而能臻此者。皆佛光所被也。可",
    "X73n1452_004:0179b19": "不自重乎(示喜福寺眾)。",
    "X73n1452_004:0179b20": "自佛法東來。天下但知有佛。而後有法。有法而後有",
    "X73n1452_004:0179b21": "僧。殊不知過去諸佛。現在諸佛。未來諸佛。及十二部",
    "X73n1452_004:0179b22": "經。皆以僧為本源也。故曰。僧者佛法所從出。而本源",
    "X73n1452_004:0179b23": "不清。則佛之與法。有若無也。乃僧之本源。則又基於",
    "X73n1452_004:0179b24": "性事二戒。性戒者。洞明自性。決了無疑。即名性戒。事",
    "X73n1452_004:0179c01": "戒者。初則根本五戒。中則沙彌十戒。後則比丘二百",
    "X73n1452_004:0179c02": "五十戒。五戒者。不殺。不盜。不婬。不妄語。不飲酒。十戒",
    "X73n1452_004:0179c03": "者。五戒後續增不香油塗身。不坐高廣大牀。不故往",
    "X73n1452_004:0179c04": "聽音樂。不手捉金銀生像等。不過中食。二百五十戒",
    "X73n1452_004:0179c05": "者。茲不暇述。是名事戒。邇來世道交喪。凡為僧者。事",
    "X73n1452_004:0179c06": "戒茫然不知。況望其洞明性戒乎。涿州石經山。為天",
    "X73n1452_004:0179c07": "下法海。自隋琬祖以來。龍像蹴踏。振揚宗教。代不乏",
    "X73n1452_004:0179c08": "人。逮我明。珠林鞠為草莾。金碧化為泥塗。究其病源。",
    "X73n1452_004:0179c09": "在吾曹性戒不明。事戒不持故耳。老漢實於此山有",
    "X73n1452_004:0179c10": "大宿因。感慨今昔。不能坐視。於是命諸檀越。贖琬公",
    "X73n1452_004:0179c11": "塔院已。贖自隋以來。高僧骨塔二百餘座已。復思業",
    "X73n1452_004:0179c12": "既失而歸復。復而無所守。不若不復。乃集東雲居。西",
    "X73n1452_004:0179c13": "雲居兩寺住持。并執事僧等。撞大鍾撾法皷。稟報十",
    "X73n1452_004:0179c14": "方諸佛。釋迦如來。一切賢聖僧。思大尊者。琬公尊者。",
    "X73n1452_004:0179c15": "諸護法靈聰。本寺護伽藍神等。授以毗舍浮佛傳法",
    "X73n1452_004:0179c16": "頌。開性戒之本源也。次告以根本五戒者。培事戒之",
    "X73n1452_004:0179c17": "鎡基也。爾等自今而後。各宜懺悔前愆。改往修來。於",
    "X73n1452_004:0179c18": "毗舍浮佛頌。始而能讀。讀而成誦。誦而無閒忙閒。則",
    "X73n1452_004:0179c19": "性戒有日明。於根本五戒。勉強受持。能千日不犯。則",
    "X73n1452_004:0179c20": "盡形壽可持矣。噫。仰佛寵靈。及大善知識。委曲提拔。",
    "X73n1452_004:0179c21": "性戒事戒。果能如車兩輪。如鳥雙翅。保重不失。則運",
    "X73n1452_004:0179c22": "遠騰空有何難哉。咄。八十翁翁上場來。決不是小兒",
    "X73n1452_004:0179c23": "戲。爾等也須知好惡。則佛本源枯而復榮。涸而復溢。",
    "X73n1452_004:0179c24": "端在是矣(示東西雲居寺僧眾)。",
    "X73n1452_004:0180a01": "汝欲他行。實為好事。反求古之。成大器於當世者。無",
    "X73n1452_004:0180a02": "一人不從行脚中來也。若不徧遊知識之門。歷煉鉗",
    "X73n1452_004:0180a03": "鎚之下。而欲成器者。未之有也。雖然未必常行而不",
    "X73n1452_004:0180a04": "住。亦未必常住而不行。但當行則行。當住則住。其當",
    "X73n1452_004:0180a05": "行者。或飽食閒居。恣情肆欲。不行而住其可乎。其當",
    "X73n1452_004:0180a06": "住者。或逢辣手師承真正道友。不住而行其可乎。據",
    "X73n1452_004:0180a07": "汝所見。以為世緣擾擾。不與佛法相應。擬舍而他求。",
    "X73n1452_004:0180a08": "殊不知佛法與世緣。皆為餘事。於自己分上。了不相",
    "X73n1452_004:0180a09": "干。不若向擾擾處。回頭轉腦。看畢竟是甚麼。不得作",
    "X73n1452_004:0180a10": "世緣支撑。亦不得作佛法會取。久而恍然自省。則其",
    "X73n1452_004:0180a11": "工愈倍矣。如或雖欲行脚。求心不息。緣念紛然。今日",
    "X73n1452_004:0180a12": "某州。明日某縣。奔南走北。目盻心馳。至於白首。終無",
    "X73n1452_004:0180a13": "成就。直須按下雲頭。捨著性命。歷艱經險。面皮若生",
    "X73n1452_004:0180a14": "鐵鑄成。遇樂逢歡。心志似純鋼打就。心不到境。境不",
    "X73n1452_004:0180a15": "到心。如是則有少許行脚分耳(示慈航運侍者)。",
    "X73n1452_004:0180a16": "夫利較名。則名高於利。名較身。則身復親於名。身較",
    "X73n1452_004:0180a17": "心。則心又密乎身。心較性。性則復為彼種種本。故曰",
    "X73n1452_004:0180a18": "窮理盡性。嗟乎。性若可盡。則欲盡者。果何物哉。其所",
    "X73n1452_004:0180a19": "欲者。又果何物哉。如金剛與泥人揩背。而痛癢甚奇。",
    "X73n1452_004:0180a20": "但未有知之者。殊為土地恨也(示陸季高)。",
    "X73n1452_004:0180a21": "夫玄黃無咎。咎生於情。情若不生。觸目皆道。故情有",
    "X73n1452_004:0180a22": "理無者。聖人空之。理有情無者。眾人惑焉。古德云。一",
    "X73n1452_004:0180a23": "心不生。萬物無咎。又曰。自心取自心。非幻成幻法。由",
    "X73n1452_004:0180a24": "是而觀。則得心者。千差皆如。膠境者。一真紛擾。嗚呼。",
    "X73n1452_004:0180b01": "森羅萬象。一法之所印。所謂一法者。果即心而有耶。",
    "X73n1452_004:0180b02": "果離心而有耶。果非即非離而有耶。學者於此。苟能",
    "X73n1452_004:0180b03": "諦審觀察。觀久緣熱。爆然心開。則離亦如。即亦如。非",
    "X73n1452_004:0180b04": "即非離亦如。若然者。無往而非如矣。豈可以萬盡之",
    "X73n1452_004:0180b05": "哉。萬如當痛持戒珠。無為五色糞之所埋沒。勉之勉",
    "X73n1452_004:0180b06": "之(示萬如禪人)。",
    "X73n1452_004:0180b07": "夫情未變之初謂之心。心之前謂之性。性體本具明",
    "X73n1452_004:0180b08": "靜二德。以性體無外。不能自覺。故強照生。強照生則",
    "X73n1452_004:0180b09": "明靜之德。變而為昏動矣。昏動既作。則萬法生焉。而",
    "X73n1452_004:0180b10": "變化莫窮也。故名無知覺者。謂之依報。謂之器界。有",
    "X73n1452_004:0180b11": "知覺者。謂之正報。謂之眾生。此自本而末也。又謂之",
    "X73n1452_004:0180b12": "順流。謂其流逸前塵陷於根界。夫根塵既備。有待鏗",
    "X73n1452_004:0180b13": "然。似不可解矣。葢由昏動昧之。動散也。故又謂之昏",
    "X73n1452_004:0180b14": "散。嗚呼。昏散果何物哉。置我於生死浩然之中。顛連",
    "X73n1452_004:0180b15": "長劫。痛苦歷窮。竟不能擺脫消解。使我現前日用之",
    "X73n1452_004:0180b16": "際。如處覆盆之下。如盪飄風之中。無須臾明靜者。非",
    "X73n1452_004:0180b17": "天地。非鬼神為之祟。究其所以。必使我當明反昏。當",
    "X73n1452_004:0180b18": "靜反動。人號萬物之靈。而昏散之權。在彼而不在此。",
    "X73n1452_004:0180b19": "所以無我而靈者。埋沒不振。本明不明。本靜不靜。皆",
    "X73n1452_004:0180b20": "昏散主之也。有志於收放心者。苟不能主昏散。而受",
    "X73n1452_004:0180b21": "昏散主。則收放之功。終難建矣。故曰。欲收放心。先究",
    "X73n1452_004:0180b22": "昏散之所以然。昏散之所以然既明。則昏散之權在",
    "X73n1452_004:0180b23": "此而不在彼。然昏散之所以然。亦不易明。如能明之",
    "X73n1452_004:0180b24": "則由情而復心。用心而復性。如掌中見紋理。鏡中見",
    "X73n1452_004:0180c01": "眉目。自此乘明治情。譬如挾天子而令諸侯。孰敢抗",
    "X73n1452_004:0180c02": "命。故曰。率性治情。非見性者不能。又曰。聞道易。明道",
    "X73n1452_004:0180c03": "難。又曰。大事未明。如喪考妣。大事已明。如喪考妣。真",
    "X73n1452_004:0180c04": "萬古之名言也。苟非喪心病狂者。誰不信入。依此而",
    "X73n1452_004:0180c05": "行。功不虗棄。終歸無所得。則昏散名定慧。不名明靜",
    "X73n1452_004:0180c06": "者。聖人葢欲不忘復性之功也。此謂之逆流。葢逆無",
    "X73n1452_004:0180c07": "明流。而入法性海。故曰。隨順無明起諸有。若不隨順",
    "X73n1452_004:0180c08": "諸有離。此理昭著。雖至愚者。舉逆順梗槩示之。亦必",
    "X73n1452_004:0180c09": "了然。況智者乎。又常居飲食後。不覺昏沉要睡。此斷",
    "X73n1452_004:0180c10": "不可縱情。必當以散動倒治之則醒。醒後雖熟睡可",
    "X73n1452_004:0180c11": "也。其治散亂法亦同。良以眾生日用。不昏即散。不散",
    "X73n1452_004:0180c12": "即昏。昏昏散散。散散昏昏。自無始以來。勞敝我如此。",
    "X73n1452_004:0180c13": "又一切病患。皆生於昏散。故善治昏散者。百病輕減。",
    "X73n1452_004:0180c14": "亦不易老。究其所以。不過要昏散之權。不屬昏散。而",
    "X73n1452_004:0180c15": "必屬我。要醒則醒。昏之不得。要睡則睡。散之不得。始",
    "X73n1452_004:0180c16": "試之於飲食前後。終徵不於即昏即散。而明止觀。由",
    "X73n1452_004:0180c17": "止觀而治昏散。昏散復本。則所謂明靜之德。不待召",
    "X73n1452_004:0180c18": "而至也。如問性體。待汝鑄昏散成定慧後。再為汝道",
    "X73n1452_004:0180c19": "未晚也(示陸季臯)。",
    "X73n1452_004:0180c20": "龍乃鱗蟲之長。其亦有君臣男女。雖深雲重嶂之中。",
    "X73n1452_004:0180c21": "而出沒往來。大都無常。是故吾輩居此。當一切起居。",
    "X73n1452_004:0180c22": "屙屎放尿。赤體不淨之言。宜一一戒之。則護衛信心。",
    "X73n1452_004:0180c23": "自然之理。其必不愆者也。反是。則能久處而無魔事。",
    "X73n1452_004:0180c24": "未之有也。嘻。住茲幽勝。受此清祉。真片時直抵百年。",
    "X73n1452_004:0181a01": "可不自重自大哉(潭柘示法侶)。",
    "X73n1452_004:0181a02": "近日人命干連。今日舍利臨筵。且道誰福誰罪。開沉",
    "X73n1452_004:0181a03": "吟。師咄曰。黑暗女。功德天。善用之。福無邊(西雲居示道開)。",
    "X73n1452_004:0181a04": "風鼓萬物。泉行地中。樹動即知有風。物潤即知有水。",
    "X73n1452_004:0181a05": "豈必待眼見風與泉。然後知哉。人心固有之光。初無",
    "X73n1452_004:0181a06": "內外。匪屬生滅。無我而靈。眼資之而見色。耳藉之而",
    "X73n1452_004:0181a07": "聞聲。鼻假之而識香臭。舌借之而味不昧。身意二根",
    "X73n1452_004:0181a08": "憑之。而始有覺與知也。濟上曰。汝等諸人。各各有無",
    "X73n1452_004:0181a09": "位真人。在六根門頭。放大光明。照天照地。總不薦取。",
    "X73n1452_004:0181a10": "而取我求實。一何愚癡。長沙曰。學道之人不識真。祇",
    "X73n1452_004:0181a11": "為從前認識神。濟上則以六根門頭昭昭靈靈者。即",
    "X73n1452_004:0181a12": "是佛性。無煩別求。長沙又以六根門頭昭昭靈靈者。",
    "X73n1452_004:0181a13": "指為識神。佛性則無我而靈。識神則有我而昧。濟上。",
    "X73n1452_004:0181a14": "乃法海老龍。宗門匠石。豈不辨佛性與識神耶。長沙",
    "X73n1452_004:0181a15": "仰山畏其機峻。呼為岑大蟲。豈亦不能辨識神與佛",
    "X73n1452_004:0181a16": "性耶。此兩重關。去聖時遠。無論黑白菽麥不知。每認",
    "X73n1452_004:0181a17": "識神為佛性。斥佛性為識神。是此非彼。是彼非此。即",
    "X73n1452_004:0181a18": "號稱大善知識。與老道學者。佛性識神。尚辨不出。況",
    "X73n1452_004:0181a19": "矮人與瞎公雞乎。萬佛也不識好惡。一味信口亂統。",
    "X73n1452_004:0181a20": "不遑顧人喜與不喜。但願綱宗明白。眼目人天。雖殺",
    "X73n1452_004:0181a21": "身可也。巖頭曰。但了綱宗。本無寔法。奯公法窟爪牙",
    "X73n1452_004:0181a22": "也。不以佛性識神提撕。直以綱宗為己任。學者可以",
    "X73n1452_004:0181a23": "思矣。葢綱宗曉了。魔外防閑。不費金湯。祖庭自固矣",
    "X73n1452_004:0181a24": "所謂寔法者。說理說事。說事理無礙。說事事無礙。說",
    "X73n1452_004:0181b01": "鼻祖東來。斥相泯心。直指人心。見性成佛。說三藏十",
    "X73n1452_004:0181b02": "二部。說一千七百則機緣。皆實法也。故曰。一大藏教。",
    "X73n1452_004:0181b03": "是拭瘡瘤紙。一千七百則機緣。是亂葛藤。雖然。如綱",
    "X73n1452_004:0181b04": "宗了然。則彼種種。皆我固有之光也。何以故。心外無",
    "X73n1452_004:0181b05": "法故。古德曰。心明則始見性光。由是觀之。見色則以",
    "X73n1452_004:0181b06": "眼為眼。見性則以心為眼。心見性時。如風游太虗。如",
    "X73n1452_004:0181b07": "泉潤大地。謂之有能所亦不可。謂之無能所亦不可。",
    "X73n1452_004:0181b08": "何者以風與太虗。不可捉摸故。潤與土。揀擇不出故",
    "X73n1452_004:0181b09": "然非無風與太虗。非無泉與土也。始光。既發心求無",
    "X73n1452_004:0181b10": "上菩提。設綱宗不明。看教則受教瞞。參宗則受宗瞞。",
    "X73n1452_004:0181b11": "教與宗。並是出世清淨之法。猶皆瞞得始光。況飲食",
    "X73n1452_004:0181b12": "男女。聲色貨利。榮辱場中。千奇萬怪。不能瞞始光耶。",
    "X73n1452_004:0181b13": "且道如何是綱宗。即臨濟雲門溈山法眼。與洞上密",
    "X73n1452_004:0181b14": "印諸方納子者也。綱宗如大將兵符。兵符在握。則兵",
    "X73n1452_004:0181b15": "多多愈善。兵符釋手。則一兵不受命矣。故綱宗一明。",
    "X73n1452_004:0181b16": "即諸佛諸祖。或生或殺。機握在我。況人天魔外耶。教",
    "X73n1452_004:0181b17": "家綱宗如不明。理事皆不成就三昧。則文字語言。與",
    "X73n1452_004:0181b18": "種種義理。都謂之所知愚。禪家綱宗不明。則不能鉗",
    "X73n1452_004:0181b19": "鎚學人。死其偷心。偷心不死。古人謂之鶻臭布衫。始",
    "X73n1452_004:0181b20": "光。須知佛祖旋陀羅尼智。非黑白淺識闒茸。所堪留",
    "X73n1452_004:0181b21": "神。惟大心眾生。可以擔荷。旋陀羅尼。即宗教綱宗別",
    "X73n1452_004:0181b22": "名耳。始光。如旋陀羅尼不知。則心不明。且被情奪。將",
    "X73n1452_004:0181b23": "恁麼當眼見性乎。性亦不難見。難在於不能自重。能",
    "X73n1452_004:0181b24": "自重。凡所施為。自然不敢苟且。比來黑白。雖號稱譚",
    "X73n1452_004:0181c01": "禪講道。咸不能憂深慮遠。總來苟且。圖个口解脫便",
    "X73n1452_004:0181c02": "了。所以識神佛性。九箇到有十箇辨別不出。識神佛",
    "X73n1452_004:0181c03": "性。既辨別不出。則率性與率情所以然之說。渠安能",
    "X73n1452_004:0181c04": "明了。率性則無往不妙。率情則無往不麤。何以故。率",
    "X73n1452_004:0181c05": "性則無往而非無我。而靈者用事故。率情則無往而",
    "X73n1452_004:0181c06": "非有我。而昧者用事故。又率性若未見性。安能率之。",
    "X73n1452_004:0181c07": "如人渴不見水。又飲何水。惟見性者。然後能率性。能",
    "X73n1452_004:0181c08": "率性。則無始以來。一切染習種子現行。無擇境緣順",
    "X73n1452_004:0181c09": "逆。自然任運而消。故曰。見性人習氣。不消而消。不修",
    "X73n1452_004:0181c10": "而修。古德曰。識得主杖子。與汝主杖子。一任挑雲掛",
    "X73n1452_004:0181c11": "月。撥草瞻風。識不得主杖子。奪取汝主杖子。直教汝",
    "X73n1452_004:0181c12": "扶籬摸壁去。此即率性與率情樣子也。亦綱宗中不",
    "X73n1452_004:0181c13": "得不料簡者。脫不料簡。則佛魔不辨矣。又率性不昧。",
    "X73n1452_004:0181c14": "則始受用得本有光明。受用得本有光明。謂之密。以",
    "X73n1452_004:0181c15": "此密。能料簡防閑魔外謂之印。曹溪因惠明問曰。此",
    "X73n1452_004:0181c16": "外有密意否。曹溪曰。密在汝邊。若始光問萬佛。此外",
    "X73n1452_004:0181c17": "有密意否。萬佛則曰。玄沙破砂盆是密意。臨濟乾屎",
    "X73n1452_004:0181c18": "橛是密意。雪峯滾毬是密意。曹山木蛇是密意。溈山",
    "X73n1452_004:0181c19": "水牯牛是密意。躭章和尚墮字是密意。始光。若謂破",
    "X73n1452_004:0181c20": "砂盆等。是無義路句。此乃近時魔外見解如此。若謂",
    "X73n1452_004:0181c21": "別有義路。且道畢竟如何是他義路。如於此透不過",
    "X73n1452_004:0181c22": "去。則樹動不識風。地潤不識泉。可知矣。風與泉。佛性",
    "X73n1452_004:0181c23": "之譬也。動與潤。識神之譬也。譬喻乃象之小者也。始",
    "X73n1452_004:0181c24": "光。如能玩象得意。則識神與佛性。一任安名賞號。了",
    "X73n1452_004:0182a01": "無過咎。如意未得。則句不活。句不活。則不能洗光佛",
    "X73n1452_004:0182a02": "日。且道佛日懸在何處。咄。除却覆盆求燭照。斬頭覓",
    "X73n1452_004:0182a03": "活太癡生(示始光)。",
    "X73n1452_004:0182a05": "紫栢老人集卷之四"
}