{
    "T52n2102_012:0076b06": "弘明集卷第十二",
    "T52n2102_012:0076b08": "梁楊都建初寺釋僧祐律師撰",
    "T52n2102_012:0076b09": "習鑿齒與釋道安書",
    "T52n2102_012:0076b10": "譙王書論孔釋張新安答",
    "T52n2102_012:0076b11": "鄭道子與禪師書論踞食",
    "T52n2102_012:0076b12": "范伯倫書與王司徒論據食",
    "T52n2102_012:0076b13": "義法師答范伯倫書(并范重答)",
    "T52n2102_012:0076b14": "范伯倫與生觀二法師書",
    "T52n2102_012:0076b15": "范伯倫據食表并詔往反四首",
    "T52n2102_012:0076b16": "晉尚書令何充等執沙門不應敬王者奏三",
    "T52n2102_012:0076b17": "首(并詔二首)",
    "T52n2102_012:0076b18": "桓玄與八座書論道人敬王事(并八座答)",
    "T52n2102_012:0076b19": "桓玄與王令書論敬王事(并王令答往反八首)",
    "T52n2102_012:0076b20": "廬山慧遠法師答桓玄論沙門不應敬王者",
    "T52n2102_012:0076b21": "書一首(并桓玄書二首)",
    "T52n2102_012:0076b22": "桓玄詔沙門不復敬天子并卞嗣之等",
    "T52n2102_012:0076b23": "(答往反五首)",
    "T52n2102_012:0076b24": "廬山慧遠法師與桓玄論料簡沙門書一首",
    "T52n2102_012:0076b25": "(并桓玄教一首)",
    "T52n2102_012:0076b26": "支道林法師與桓玄論州符求沙門名籍",
    "T52n2102_012:0076b27": "書一首",
    "T52n2102_012:0076b28": "天保寺釋道盛啟齊武帝論撿試僧事",
    "T52n2102_012:0076b29": "余所撰弘明。並集護法之論。然爰錄書表",
    "T52n2102_012:0076c01": "者。蓋事深故也。尋沙門辭世爵祿弗縻。漢魏",
    "T52n2102_012:0076c02": "以來歷經英聖。皆致其禮莫求其拜。而庾君",
    "T52n2102_012:0076c03": "專威妄起異端。桓氏疑陽繼其浮議。若何公",
    "T52n2102_012:0076c04": "莫言則法相永沈。遠上弗論則僧事頓盡。望",
    "T52n2102_012:0076c05": "古追慨。安可不編哉。易之蠱爻。不事王侯。",
    "T52n2102_012:0076c06": "禮之儒行。不臣天子。在俗四民尚有不屈。況",
    "T52n2102_012:0076c07": "棄俗從道。焉責臣禮。故不在於休明而頻出",
    "T52n2102_012:0076c08": "於季運也。至於恒標辭略遠公距玄。雖全已",
    "T52n2102_012:0076c09": "非奇。然亦足敦勵法要。日燭既寤俗之談。",
    "T52n2102_012:0076c10": "予作三檄亦摧魔之說。故兼載焉。",
    "T52n2102_012:0076c11": "與釋道安書習鑿齒",
    "T52n2102_012:0076c12": "興寧三年四月五日。鑿齒稽首和南。承應真",
    "T52n2102_012:0076c13": "履正明白內融。慈訓兼照道俗齊蔭。宗虛者",
    "T52n2102_012:0076c14": "悟無常之旨。存有者達外身之權。清風藻於",
    "T52n2102_012:0076c15": "中夏。鸞響厲乎八冥。玄味遠猷。何勞如之。",
    "T52n2102_012:0076c16": "弟子聞不終朝而雨六合者。彌天之雲也。弘",
    "T52n2102_012:0076c17": "淵源以潤八極者。四大之流也。彼真無為",
    "T52n2102_012:0076c18": "降而萬物賴其澤。此本無心行而高下蒙其",
    "T52n2102_012:0076c19": "潤。況哀世降步愍時而生。資始繫於度物。明",
    "T52n2102_012:0076c20": "道存乎練俗。乘不疾之輿。以涉無遠之道。命",
    "T52n2102_012:0076c21": "外身之駕。以應十方之求。而可得玉潤於一",
    "T52n2102_012:0076c22": "山氷結於一谷。望閬風而不迴儀。損此世而",
    "T52n2102_012:0076c23": "不誨度者哉。且夫自大教東流四百餘年矣。",
    "T52n2102_012:0076c24": "雖藩王居士時有奉者。而真丹宿訓先行上",
    "T52n2102_012:0076c25": "世。道運時遷俗未僉悟。藻悅濤波下士而已。",
    "T52n2102_012:0076c26": "唯肅祖明皇帝。實天降德。始欽斯道。手畫",
    "T52n2102_012:0076c27": "如來之容。口味三昧之旨。戒行峻於巖隱。玄",
    "T52n2102_012:0076c28": "祖暢乎無生。大塊既唱萬竅怒呺。賢哲君",
    "T52n2102_012:0076c29": "子靡不歸宗。日月雖遠光景彌暉。道業之隆",
    "T52n2102_012:0077a01": "莫盛於今。豈所謂月光首寂將生真土。靈鉢",
    "T52n2102_012:0077a02": "東遷忽驗于茲乎。又聞三千得道俱見南陽。",
    "T52n2102_012:0077a03": "明學開士陶演真言。上考聖達之誨。下測道",
    "T52n2102_012:0077a04": "行之驗。深經並往非斯而誰。懷道邁訓舍茲",
    "T52n2102_012:0077a05": "孰降。是以此方諸僧咸有傾想。目欣金色之",
    "T52n2102_012:0077a06": "瑞。耳遲無上之藏。老幼等願道俗同懷。繫",
    "T52n2102_012:0077a07": "詠之情非常言也。若慶雲東徂摩尼迴曜。一",
    "T52n2102_012:0077a08": "躡七寶之座。暫視明誓之燈。雨甘露於豐",
    "T52n2102_012:0077a09": "草。植栴檀於江湄。則如來之教復崇於今",
    "T52n2102_012:0077a10": "日。玄波逸響重蕩濯於一代矣。不勝延豫。裁",
    "T52n2102_012:0077a11": "書致心意之蘊積。曷云能暢。弟子襄陽習鑿",
    "T52n2102_012:0077a12": "齒稽首和南(庾闡樂賢堂頌序亦云肅祖明皇帝雅好佛道手摹靈像)。",
    "T52n2102_012:0077a13": "譙王書論孔釋",
    "T52n2102_012:0077a14": "佛教以罪福因果有若影響。聖言明審令人",
    "T52n2102_012:0077a15": "寒心。然自上古帝皇文武周孔。典謨訓誥靡",
    "T52n2102_012:0077a16": "不周備。未有明述三世顯敘報應者也。彼眾",
    "T52n2102_012:0077a17": "聖皆窮理盡性照曉物緣。何得忍視陷溺。莫",
    "T52n2102_012:0077a18": "肯授接。曾無一言示其津逕。且釣而不網",
    "T52n2102_012:0077a19": "弋不射宿博碩肥。腯上帝是享。以此觀之。蓋",
    "T52n2102_012:0077a20": "所難了。想二三子揚攉而陳。使劃然有證祛",
    "T52n2102_012:0077a21": "其惑焉。",
    "T52n2102_012:0077a22": "張新安答",
    "T52n2102_012:0077a23": "仰復淵旨匪邇伊教。俯惟未造鞠躬汎對。竊",
    "T52n2102_012:0077a24": "以為遂通資感涉悟籍緣。誠微良因則河漢",
    "T52n2102_012:0077a25": "滋惑。故待問擬乎撞鍾。啟發俟於悱憤。夫",
    "T52n2102_012:0077a26": "妙覺窮理。乃聖乃神。光景燭八維。覜仰",
    "T52n2102_012:0077a27": "觀九有。然而運值百齡窅均萬劫者。豈非嘉",
    "T52n2102_012:0077a28": "緣未構。故革化莫孚哉。是以聖靈輟軌斯文",
    "T52n2102_012:0077a29": "莫載。靡得明微理歸指斥宗致。祇以微顯",
    "T52n2102_012:0077b01": "婉成潛徙冥遠。好生導三世之源。積善啟",
    "T52n2102_012:0077b02": "報應之[跳-兆+(轍-車)]綱宿昭仁蒐苗弘信。既以漸",
    "T52n2102_012:0077b03": "漬習成吝滯日祛。然後道暢皇漢之朝。訓敷",
    "T52n2102_012:0077b04": "永平之祀。物無[黃*軍]熒人斯草偃。寔知放華猶",
    "T52n2102_012:0077b05": "昏文宣未旭。非旨暌以異通。諒理均而俱躓",
    "T52n2102_012:0077b06": "者。附會玄遠。孰夷冐言。謬犯不韙。輕率狂",
    "T52n2102_012:0077b07": "簡。",
    "T52n2102_012:0077b08": "與禪師書論踞食鄭道子",
    "T52n2102_012:0077b09": "夫聖人之訓。修本祛末即心為教。因事成用。",
    "T52n2102_012:0077b10": "未有反性違形。而篤大化者也。雖復形與俗",
    "T52n2102_012:0077b11": "異。事高世表。至於拜敬之節揖讓之禮。由",
    "T52n2102_012:0077b12": "中所至道俗不殊也。故齋講肆業則備其法",
    "T52n2102_012:0077b13": "服。禮拜有序先後有倫。敬心內充而形肅乎",
    "T52n2102_012:0077b14": "外。稽首至地不容。企踞之禮。斂衽于拜事",
    "T52n2102_012:0077b15": "非偏坐所預。而以踞食為心用。遺儀為斂麁",
    "T52n2102_012:0077b16": "事理相違。未見其通者也。夫有為之教。義各",
    "T52n2102_012:0077b17": "有之。至若般舟苦形以存道。道親而形疎。行",
    "T52n2102_012:0077b18": "之有理用之有本。踞食之教。義無所弘。進非",
    "T52n2102_012:0077b19": "苦形退貽慢易。見形而不及道者。失其恭肅",
    "T52n2102_012:0077b20": "之情。而啟駭慢之言。豈聖人因事為教章甫",
    "T52n2102_012:0077b21": "不適越之義耶。原其所起。或出於殊方之",
    "T52n2102_012:0077b22": "性。或於矯枉之中。指有所救。如病急則藥速",
    "T52n2102_012:0077b23": "非服御長久之法也。夫形教相稱事義有倫。",
    "T52n2102_012:0077b24": "既其制三服行禮拜。節以法鼓列以次序。",
    "T52n2102_012:0077b25": "安得企踞其間整慢相背者哉。在昔宜然則",
    "T52n2102_012:0077b26": "適事所至一日之用。不可為永年之訓。理可",
    "T52n2102_012:0077b27": "知也。故問仁者眾而復禮為本。今禪念化心",
    "T52n2102_012:0077b28": "而守跡不變。在理既末於用又麁。苟所未",
    "T52n2102_012:0077b29": "達。敢不布懷。鄭君頓首。",
    "T52n2102_012:0077c01": "與王司徒諸人書論道人踞食",
    "T52n2102_012:0077c02": "范伯倫",
    "T52n2102_012:0077c03": "范泰敬白公卿諸賢。今之沙門坐有二法。昔",
    "T52n2102_012:0077c04": "之祇洹似當不然。據今外國言語不同用舍",
    "T52n2102_012:0077c05": "亦異。聖人隨俗制法。因方弘教。尚不變其言。",
    "T52n2102_012:0077c06": "何必苦同其制。但一國不宜有二。一堂寧可",
    "T52n2102_012:0077c07": "不同。而今各信偏見。自是非彼。不尋制作之",
    "T52n2102_012:0077c08": "意。唯以雷同為美。鎮之無主。遂至於此。無",
    "T52n2102_012:0077c09": "虛於受人。有用於必執。不求魚兔之實。競",
    "T52n2102_012:0077c10": "攻筌蹄之末。此風不革難乎取道。樹王六年。",
    "T52n2102_012:0077c11": "以致正覺。始明玄宗。自敷高座。皆結加趺",
    "T52n2102_012:0077c12": "坐。不偏踞也。坐禪取定義不夷俟。踞食之",
    "T52n2102_012:0077c13": "美在乎食不求飽。此皆一國偏法。非天下通",
    "T52n2102_012:0077c14": "制。亦由寒鄉無絺綌之禮。日南絕氈裘之",
    "T52n2102_012:0077c15": "律。不可見大禹解裳之初。便謂無復章甫。請",
    "T52n2102_012:0077c16": "各兩捨以付折中君子。范泰區區正望今集",
    "T52n2102_012:0077c17": "一食之同。過此已往。未之或知。禮以和貴僧",
    "T52n2102_012:0077c18": "法尚同。今升齋堂對聖像如神在。像中四雙",
    "T52n2102_012:0077c19": "八輩。義無云異。自務之情寧可試暫不我釋",
    "T52n2102_012:0077c20": "公往在襄陽。偏法已來思而不變。當有其旨。",
    "T52n2102_012:0077c21": "是以投錫乘車。義存同眾近禪師道場天會。",
    "T52n2102_012:0077c22": "亦方其坐。豈非存大略小理不兼舉故耶。方",
    "T52n2102_012:0078a01": "坐無時而偏。踞有時。自方以恒適異為難。嘗",
    "T52n2102_012:0078a02": "變取同為易。且主人降己敬賓有自來矣。更",
    "T52n2102_012:0078a03": "諮義公了不見酬。是以敬白同意以求厥中。",
    "T52n2102_012:0078a04": "願惠咳嚏之餘。以蔽怯弱之情。",
    "T52n2102_012:0078a05": "釋慧義答范伯倫書",
    "T52n2102_012:0078a06": "祇洹寺釋慧義等五十人。敬白諸檀越。夫沙",
    "T52n2102_012:0078a07": "門之法。政應謹守經律。以信順為本。若欲",
    "T52n2102_012:0078a08": "違經反律師心自是。此則大法之深患。穢道",
    "T52n2102_012:0078a09": "之首也。如來制戒有開有閉。開則行之無疑。",
    "T52n2102_012:0078a10": "閉則莫之敢犯。戒防沙門不得身手觸近女",
    "T52n2102_012:0078a11": "人。凡持戒之徒。見所親漂溺深水。視其死亡",
    "T52n2102_012:0078a12": "無敢救者。於是世人謂沙門無慈。此何道之",
    "T52n2102_012:0078a13": "有。是以如來為世譏嫌開此一戒。有難聽救。",
    "T52n2102_012:0078a14": "如來立戒。是畫一之制。正可謹守而行。豈容",
    "T52n2102_012:0078a15": "以意專輒改作。俗儒猶尚謹守夏五。莫敢益",
    "T52n2102_012:0078a16": "其月者。將欲深防穿鑿之徒。杜絕好新樂異",
    "T52n2102_012:0078a17": "之容。而況三達制戒。豈敢妄有通塞。范檀",
    "T52n2102_012:0078a18": "越欲令此眾改偏從方。求不異之和。雖貪和",
    "T52n2102_012:0078a19": "之為美。然和不以道。則是求同非求和也。祇",
    "T52n2102_012:0078a20": "洹自有眾已來至於法集。未嘗不有方偏二",
    "T52n2102_012:0078a21": "眾。既無經律為證。而忽欲改易佛法。此非小",
    "T52n2102_012:0078a22": "事。實未敢高同。此寺受持僧祇律為日已久。",
    "T52n2102_012:0078a23": "且律有明文。說偏食法凡八議。若元無偏食",
    "T52n2102_012:0078a24": "之制。則無二百五十矣。云食不得置於床上。",
    "T52n2102_012:0078a25": "所棄之食置於右足邊。又云。不得懸足累脛。",
    "T52n2102_012:0078a26": "此豈非偏食之明證哉。戒律是沙門之祕法。",
    "T52n2102_012:0078a27": "自非國主不得預聞。今者檀越疑惑方偏。欲",
    "T52n2102_012:0078a28": "生興廢。貧道不得不權其輕重。略舉數條示",
    "T52n2102_012:0078a29": "其有本。甘受宣戒之罪。佛法通塞繼諸檀",
    "T52n2102_012:0078b01": "越。通則共獲護法之功。塞必相與有滅法之",
    "T52n2102_012:0078b02": "罪。幸願三思令幽顯無恨。",
    "T52n2102_012:0078b03": "答義公",
    "T52n2102_012:0078b04": "答曰。前論已包。此通上人意強氣猛弗之尋",
    "T52n2102_012:0078b05": "耳。戒以防非。無非何戒。故愚惑之夫其戒隨",
    "T52n2102_012:0078b06": "俗變律。華夏本不偏企。則聚骨交脛之律。故",
    "T52n2102_012:0078b07": "可得而略。手食之戒。無用匙筋之文。何重偏",
    "T52n2102_012:0078b08": "坐而輕乎手食。律不得手近女人。尋復許親",
    "T52n2102_012:0078b09": "溺可援。是為凡夫之疑。果足以改聖人之律。",
    "T52n2102_012:0078b10": "益知二百五十非自然定法。如此則固守不",
    "T52n2102_012:0078b11": "為全得師心。未足多怪。夏五闕文固守不為",
    "T52n2102_012:0078b12": "疑。明慎所見苟了。何得顧眾而動。企之為義",
    "T52n2102_012:0078b13": "意在宜進。欲速則事不得行。端坐則不安其",
    "T52n2102_012:0078b14": "居。時有倨傲之夫。故非禮法所許一堂兩",
    "T52n2102_012:0078b15": "制。上人之同泯焉莫逆。弟子之和了然單",
    "T52n2102_012:0078b16": "獨。何敢當五十大陣。是用畏敵而默。庶乎上",
    "T52n2102_012:0078b17": "善之救。",
    "T52n2102_012:0078b18": "范伯倫與生觀二法師書",
    "T52n2102_012:0078b19": "外國風俗還自不同。提婆始來。義觀之徒莫",
    "T52n2102_012:0078b20": "不沐浴鑽仰。此蓋小乘法耳。便謂理之所極。",
    "T52n2102_012:0078b21": "謂無生方等之經皆是魔書。提婆末後說經。",
    "T52n2102_012:0078b22": "乃不登高座。法顯後至泥洹始唱。便謂常住",
    "T52n2102_012:0078b23": "之言眾理之最。般若宗極皆出其下。以此推",
    "T52n2102_012:0078b24": "之。便是無主於內。有聞輒變。譬之於射後破",
    "T52n2102_012:0078b25": "奪先。則知外國之律非定法也。",
    "T52n2102_012:0078b26": "偏坐之家無時而正。高座說法亦復企據。外",
    "T52n2102_012:0078b27": "國之食多用於手。誡無匙筋。慧義之徒知",
    "T52n2102_012:0078b28": "而不改。至於偏坐永為不慚同。自為矛盾。其",
    "T52n2102_012:0078b29": "誰能解弟子意常謂與人同失賢於自伐。其",
    "T52n2102_012:0078c01": "是推心樂同。非敢許以求直。今之奉法白衣",
    "T52n2102_012:0078c02": "決不可作外國被服沙門何必苦守偏法。",
    "T52n2102_012:0078c03": "論據食表范伯倫",
    "T52n2102_012:0078c04": "臣言。陛下體達佛理將究其致。遠心遐期研",
    "T52n2102_012:0078c05": "精入微。但恨起予非昔對揚未易。臣少信大",
    "T52n2102_012:0078c06": "法。積習善性。頗聞餘論髣髴玄宗。往者侍座",
    "T52n2102_012:0078c07": "過蒙眷誘。意猥辭訥不能有所運通。此之為",
    "T52n2102_012:0078c08": "恨畢世無已。臣近難慧義據食。蓋區區樂同",
    "T52n2102_012:0078c09": "之意。不敢求長於人。側餐下風已達天聽。臣",
    "T52n2102_012:0078c10": "請此事自一國偏法。非經通永制。外國風俗",
    "T52n2102_012:0078c11": "不同言語亦異。聖人不變其言。何獨苦改其",
    "T52n2102_012:0078c12": "用。言以宣意意達言忘。儀以存敬敬立形廢。",
    "T52n2102_012:0078c13": "是以聖人因事制戒隨俗變法。達道乃可無",
    "T52n2102_012:0078c14": "律。思夫其防彌繁。用捨有時通塞惟理。膠柱",
    "T52n2102_012:0078c15": "守株不以疎乎。今之沙門匠之善誘道無長",
    "T52n2102_012:0078c16": "一。各信所見尠能虛受。乃至競異於一堂之",
    "T52n2102_012:0078c17": "內。不和於時雍之世。臣竊耻之。況於異臣",
    "T52n2102_012:0078c18": "者乎。司徒弘達悟有理中。不以臣言為非。今",
    "T52n2102_012:0078c19": "之令望信道未篤意無前定。以兩順為美。不",
    "T52n2102_012:0078c20": "斷為大。俟此而制河可清矣。慧嚴道生本自",
    "T52n2102_012:0078c21": "不企。慧觀似悔始位伏度。聖心已當有。在",
    "T52n2102_012:0078c22": "今不望明詔孤發。但令聖旨粗達。宰相則下",
    "T52n2102_012:0078c23": "觀而化。孰曰不允。皇風方當遠暢。文軌將",
    "T52n2102_012:0078c24": "就大同。小異雖微。漸不可長。青青不伐將尋",
    "T52n2102_012:0078c25": "斧柯。故宜自邇及遠。令無思不服。江左中興",
    "T52n2102_012:0078c26": "高座來遊愛樂華夏。不言此制。釋公信道最",
    "T52n2102_012:0078c27": "篤。不苦其節思而不改。容有其旨。羅什卓犖",
    "T52n2102_012:0078c28": "不羈。不正可測落髮而不偏據。如復可尋。",
    "T52n2102_012:0078c29": "禪師初至詣闕求通。欲以故林入據。理不可",
    "T52n2102_012:0079a01": "開。故不許其進。後東安眾集。果不偏食。此即",
    "T52n2102_012:0079a02": "先朝舊事。臣所親見者也。謹啟。",
    "T52n2102_012:0079a03": "臣言。陛下近遊祇洹。臣固請碑讚。如憶髣",
    "T52n2102_012:0079a04": "髴有許。法駕既旋。臣輒仰刊碑上曰。皇帝",
    "T52n2102_012:0079a05": "讚正此三字而已。專輒之罪思臣所甘。至於",
    "T52n2102_012:0079a06": "記福冥中未知彼齊。若賜神筆數字。臣死且",
    "T52n2102_012:0079a07": "不朽。以之弘獎風尚有益而無損。萬機朕",
    "T52n2102_012:0079a08": "有未暇聖旨自可援之。左史侍衛之臣。寧",
    "T52n2102_012:0079a09": "無自効之心。禆諶世叔何遠之有。可不勞聖",
    "T52n2102_012:0079a10": "慮。亦冕旒之意也。臣事久謝生塗已盡。區區",
    "T52n2102_012:0079a11": "在心唯來世而已。臣受恩深重祿賜有餘。自",
    "T52n2102_012:0079a12": "度終無報於聖世已矣。蓋首並結草之誠。願",
    "T52n2102_012:0079a13": "陛下哀而弗責臣言。",
    "T52n2102_012:0079a14": "詔知與慧義論據食。近亦粗聞率意不異來",
    "T52n2102_012:0079a15": "旨。但不看佛經無緣制以所見耳。不知慧嚴",
    "T52n2102_012:0079a16": "云何道生。便是懸同慧觀。似未肯悔。其始位",
    "T52n2102_012:0079a17": "也。比自可與諸道人更求其中耶。祇洹碑讚",
    "T52n2102_012:0079a18": "及不憶相許。既非所習加以無暇。不獲相",
    "T52n2102_012:0079a19": "酬。甚以為恨。",
    "T52n2102_012:0079a20": "重表",
    "T52n2102_012:0079a21": "臣言。奉被明詔。悚懼屏營。管穴偏見不足",
    "T52n2102_012:0079a22": "陳聞。直以事已上達不寧寢默。今勅又令更",
    "T52n2102_012:0079a23": "求其中。是用猖狂復申本懷。臣謂理之所在。",
    "T52n2102_012:0079a24": "幸可不以文害意。五帝不相襲禮。三王不沿",
    "T52n2102_012:0079a25": "其樂。革命隨時其義並大。莊周以今古譬",
    "T52n2102_012:0079a26": "舟車。孟軻以專信書不如無書。是故證羊非",
    "T52n2102_012:0079a27": "直聞。斯兩用大道之行。天下為家臣之區區",
    "T52n2102_012:0079a28": "一堂之同。而況異俗偏制。本非中庸之教。",
    "T52n2102_012:0079a29": "義生觀得象弘接聖旨。脫有下問。望其依",
    "T52n2102_012:0079b01": "理上酬。不敢以多自助取長於人。慧觀答臣",
    "T52n2102_012:0079b02": "都無理據。唯褎臣以過言。貶臣以干非。推",
    "T52n2102_012:0079b03": "此疑其必悔未便有反善怙辭。臣弘亦謂為",
    "T52n2102_012:0079b04": "然。慧義弘陣已崩走伏路絕。恃此為救。難乎",
    "T52n2102_012:0079b05": "自免。況復司契在上。道辭知窮。臣近難慧觀。",
    "T52n2102_012:0079b06": "輒復上呈如左。臣以愚鄙將智而耄。豈惟言",
    "T52n2102_012:0079b07": "之不中。深懼不覺其惛侍衛之臣實時之望。",
    "T52n2102_012:0079b08": "既不能矜臣此意。又不能誨臣不逮。此皆臣",
    "T52n2102_012:0079b09": "目招之自咎而已。伏願。",
    "T52n2102_012:0079b10": "陛下。錄其一往之至。不以知拙為罪。復敦",
    "T52n2102_012:0079b11": "冒昧于穢。竊恃古典不加刑之年。",
    "T52n2102_012:0079b12": "尚書令何充奏沙門不應盡敬",
    "T52n2102_012:0079b13": "晉咸康六年。成帝幼沖。庾氷輔政。謂沙門應",
    "T52n2102_012:0079b14": "盡敬王者。尚書令何充等議不應敬。下禮官",
    "T52n2102_012:0079b15": "詳議。博士議與充同。門下承氷旨為駮。尚書",
    "T52n2102_012:0079b16": "令何充及僕射禇翌諸葛恢尚書憑懷謝廣等",
    "T52n2102_012:0079b17": "奏。沙門不應盡敬。",
    "T52n2102_012:0079b18": "尚書令冠軍撫軍都鄉侯臣充。散騎常侍左",
    "T52n2102_012:0079b19": "僕射長平伯臣翌。散騎常侍右僕射建安伯",
    "T52n2102_012:0079b20": "臣恢。尚書關中侯臣懷守。尚書昌安子臣廣",
    "T52n2102_012:0079b21": "等言。世祖武皇帝以盛明革命肅祖明皇帝",
    "T52n2102_012:0079b22": "聰聖玄覽。豈于時沙門不易屈膝。顧以不變",
    "T52n2102_012:0079b23": "其修善之法。所以通天下之志也。愚謂宜",
    "T52n2102_012:0079b24": "遵承先帝故事。於義為長。庾氷重諷旨。謂",
    "T52n2102_012:0079b25": "應盡敬。為晉成帝作詔。",
    "T52n2102_012:0079b26": "夫萬方殊俗神道難辯。有自來矣。達觀傍",
    "T52n2102_012:0079b27": "通誠當無怪。況阿跪拜之禮何必尚然。當",
    "T52n2102_012:0079b28": "復原先王所以尚之之意。豈直好此屈折而",
    "T52n2102_012:0079b29": "坐遘槃辟哉。固不然矣。因父子之敬。建君臣",
    "T52n2102_012:0079c01": "之序。制法度崇禮秩。豈徒然哉。良有以矣。",
    "T52n2102_012:0079c02": "既其有以。將何以易之。然則名禮之設。其無",
    "T52n2102_012:0079c03": "情乎。且今果有佛耶。將無佛耶。有佛耶其道",
    "T52n2102_012:0079c04": "固弘。無佛耶義將何取。繼其信然將是方外",
    "T52n2102_012:0079c05": "之事。方外之事豈方內所體。而當矯形骸違",
    "T52n2102_012:0079c06": "常務。易禮典棄名教。是吾所甚疑也。名教有",
    "T52n2102_012:0079c07": "由來。百代所不廢。昧旦丕顯後世猶殆。殆",
    "T52n2102_012:0079c08": "之為弊其故難尋。而今當遠慕芒昧依俙未",
    "T52n2102_012:0079c09": "分。棄禮於一朝。廢教於當世。使夫凡流傲逸",
    "T52n2102_012:0079c10": "憲度。又是吾之所甚疑也。縱其信然縱其有",
    "T52n2102_012:0079c11": "之。吾將通之於神明。得之於胸懷耳。軌憲宏",
    "T52n2102_012:0079c12": "模固不可廢之於正朝矣。凡此等類皆晉民",
    "T52n2102_012:0079c13": "也。論其才智又常人也。而當因所說之難辯。",
    "T52n2102_012:0079c14": "假服飾以凌度。抗殊俗之傲禮。直形骸於萬",
    "T52n2102_012:0079c15": "乘。又是吾所弗取也。諸君並國器也。悟言則",
    "T52n2102_012:0079c16": "當測幽微。論治則當重國典。苟其不然。吾將",
    "T52n2102_012:0079c17": "何述焉。",
    "T52n2102_012:0079c18": "尚書令何充及褚翌諸葛恢馮懷謝廣等",
    "T52n2102_012:0079c19": "重表",
    "T52n2102_012:0079c20": "尚書令冠軍撫軍都鄉侯臣充。散騎常侍左",
    "T52n2102_012:0079c21": "僕射長平伯臣翌。散騎常侍右僕射建安伯",
    "T52n2102_012:0079c22": "臣恢。尚書關中侯臣懷守。尚書安昌子臣廣",
    "T52n2102_012:0079c23": "等言。詔書如右。臣等闇短。不足以讚揚聖旨",
    "T52n2102_012:0079c24": "宣暢大義。伏省明詔震懼屏營。輒共尋詳有",
    "T52n2102_012:0079c25": "佛無佛。固非臣等所能定也。然尋其遺文鑽",
    "T52n2102_012:0080a01": "其要旨。五戒之禁實助王化。賤炤炤之名",
    "T52n2102_012:0080a02": "行。貴冥冥之潛操。行德在於忘身。抱一心之",
    "T52n2102_012:0080a03": "情妙。且興自漢世迄于今日。雖法有隆衰而",
    "T52n2102_012:0080a04": "弊無妖妄。神道經久未有比也。夫誼有損",
    "T52n2102_012:0080a05": "也況必有益。臣之愚誠實願塵露之微增潤",
    "T52n2102_012:0080a06": "嵩海。區區之況上卑皇極。今一令其拜遂",
    "T52n2102_012:0080a07": "壞其法。令修善之俗廢於聖世習實生常必",
    "T52n2102_012:0080a08": "致愁懼隱之。臣心竊所未安。臣雖矇蔽豈敢",
    "T52n2102_012:0080a09": "以偏見疑誤聖聽。直謂世經三代人更明聖。",
    "T52n2102_012:0080a10": "今不為之制無虧王法而幽冥之格可無壅",
    "T52n2102_012:0080a11": "滯。是以復陳愚誠。乞垂省察。謹啟。",
    "T52n2102_012:0080a12": "成帝重詔",
    "T52n2102_012:0080a13": "省所陳具情旨。幽昧之事誠非寓言所盡。然",
    "T52n2102_012:0080a14": "其較略及大人神常度。粗復有分例耳。大都",
    "T52n2102_012:0080a15": "百王制法。雖質文隨時。然未有以殊俗參治",
    "T52n2102_012:0080a16": "恢誕雜化者也。豈曩聖之不達。來聖之宏",
    "T52n2102_012:0080a17": "通哉。且五戒之才善粗擬似人倫。而更於世",
    "T52n2102_012:0080a18": "主略其禮敬耶。禮重矣。敬大矣。為治之綱盡",
    "T52n2102_012:0080a19": "於此矣。萬乘之君非好尊也。區域之民非好",
    "T52n2102_012:0080a20": "卑也。而卑尊不陳王教不得不一。二之則亂。",
    "T52n2102_012:0080a21": "斯曩聖所以憲章體國。所宜不惑也。通才博",
    "T52n2102_012:0080a22": "採往備其事。修之家可矣。修之國及朝則",
    "T52n2102_012:0080a23": "不可。斯豈不遠也。省所陳果亦未能了有之",
    "T52n2102_012:0080a24": "與無矣。縱其了猶謂不可以參治。而況都無",
    "T52n2102_012:0080a25": "而當以兩行耶。",
    "T52n2102_012:0080a26": "尚書令何充僕射褚翌等三奏不應敬事",
    "T52n2102_012:0080a27": "臣等雖誠闇蔽不通遠旨。至於乾乾夙夜思",
    "T52n2102_012:0080a28": "修王度。寧苟執偏管而亂大倫。直以漢魏逮",
    "T52n2102_012:0080a29": "晉不聞異議尊卑憲章無或暫虧也。今沙門",
    "T52n2102_012:0080b01": "之慎戒專專然及為其禮一而已矣。至於守",
    "T52n2102_012:0080b02": "戒之篤者。亡身不吝。何敢以形骸而慢禮敬",
    "T52n2102_012:0080b03": "哉每見燒香呪願。必先國家欲福祐之隆。情",
    "T52n2102_012:0080b04": "無極已奉上崇順。出於自然禮儀之簡。蓋是",
    "T52n2102_012:0080b05": "專一守法。是以先聖御世。因而弗革也。天網",
    "T52n2102_012:0080b06": "恢恢疎而不失。臣等慺慺以為不令致拜於",
    "T52n2102_012:0080b07": "法無虧。因其所利而惠之。使賢愚莫敢不用",
    "T52n2102_012:0080b08": "情。則上有天覆地載之施。下有守一修善之",
    "T52n2102_012:0080b09": "人。謹復陳其愚淺。願蒙省察。謹啟。于時庾",
    "T52n2102_012:0080b10": "氷議寢竟不施敬。",
    "T52n2102_012:0080b11": "桓玄與八座書論道人敬事",
    "T52n2102_012:0080b12": "玄再拜白頓首。八日垂至舊諸沙門皆不敬",
    "T52n2102_012:0080b13": "王者。何庾雖已論之而並率所見。未是以理",
    "T52n2102_012:0080b14": "相屈也。庾意在尊主而理據未盡。何出於",
    "T52n2102_012:0080b15": "偏信遂淪名體。夫佛之為化。雖誕以茫浩推",
    "T52n2102_012:0080b16": "于視聽之外。然以敬為本。此處不異。蓋所",
    "T52n2102_012:0080b17": "期者殊非敬恭宜廢也。老子同王侯於三大。",
    "T52n2102_012:0080b18": "原其所重。皆在於資生通運。豈獨以聖人在",
    "T52n2102_012:0080b19": "位而比稱二儀哉。將以天地之大德曰生。通",
    "T52n2102_012:0080b20": "生理物。存乎王者。故尊其神器而禮寔惟",
    "T52n2102_012:0080b21": "隆。豈是虛相崇重義存君御而已哉。沙門之",
    "T52n2102_012:0080b22": "所以生生資存。亦日用於理命。豈有受其德",
    "T52n2102_012:0080b23": "而遺其禮。沾其惠而廢其敬哉。既理所不",
    "T52n2102_012:0080b24": "容。亦情所不安。一代之大事。宜共求其衷想。",
    "T52n2102_012:0080b25": "復相與研盡之。比八日令得詳定也。桓玄再",
    "T52n2102_012:0080b26": "拜頓首。敬謂。",
    "T52n2102_012:0080b27": "八座答　　此一首出故事",
    "T52n2102_012:0080b28": "中軍將軍尚書令宜陽開國侯桓謙等。惶恐",
    "T52n2102_012:0080b29": "死罪奉誨使沙門致敬王者何庾雖論竟未",
    "T52n2102_012:0080c01": "究盡。此是大事宜使允中。實如雅論。然佛",
    "T52n2102_012:0080c02": "法與堯孔殊趣。禮教正乖。人以髮膚為重。",
    "T52n2102_012:0080c03": "而髠削不疑。出家棄親不以色養為孝。土木",
    "T52n2102_012:0080c04": "形骸絕欲止競。不期一生要福萬劫。世之所",
    "T52n2102_012:0080c05": "貴已皆落之。禮教所重意悉絕之。資父事君",
    "T52n2102_012:0080c06": "天屬之至。猶離其親愛。豈得致禮萬乘。勢",
    "T52n2102_012:0080c07": "自應廢。彌歷三代置其絕羈當以神明無方",
    "T52n2102_012:0080c08": "示不以崖檢。視聽之外或別有理。今便使",
    "T52n2102_012:0080c09": "其致恭。恐應革者。多非惟拜起。又王者奉法",
    "T52n2102_012:0080c10": "出於敬信其理而變其儀。復是情所未了。即",
    "T52n2102_012:0080c11": "而容之。乃是在宥之弘王令以別答公難孔",
    "T52n2102_012:0080c12": "國張敞在彼想已面諮所懷道寶諸道人。並",
    "T52n2102_012:0080c13": "足酬對高旨。下官等不識佛理。率情以言愧",
    "T52n2102_012:0080c14": "不足覽。謙等惶恐死罪。",
    "T52n2102_012:0080c15": "桓玄與王令書論道人應敬王事",
    "T52n2102_012:0080c16": "沙門抗禮至尊。正自是情所不安。一代大事。",
    "T52n2102_012:0080c17": "宜共論盡之。今與八座書。向已送都。今付此",
    "T52n2102_012:0080c18": "信。君是宜任此理者。遲聞德音。",
    "T52n2102_012:0080c19": "王令答桓書",
    "T52n2102_012:0080c20": "領軍將軍吏部尚書中書令武剛男王謐。惶",
    "T52n2102_012:0080c21": "恐死罪奉誨。及道人抗禮至尊。并見與八座",
    "T52n2102_012:0080c22": "書。具承高旨。容音之唱辭理兼至。近者亦粗",
    "T52n2102_012:0080c23": "聞公道未獲究盡。尋何庾二旨。亦恨不悉。以",
    "T52n2102_012:0080c24": "為二論漏於偏見。無曉然厭心處真如雅誨。",
    "T52n2102_012:0080c25": "夫佛法之興出自天竺。宗本幽遐難以言辯。",
    "T52n2102_012:0081a01": "既涉乎教。故可略而言耳。意以為殊方異俗",
    "T52n2102_012:0081a02": "雖所安每乖。至於君御之理。莫不必同。今沙",
    "T52n2102_012:0081a03": "門雖意深於敬不以形屈為禮。迹充率土而",
    "T52n2102_012:0081a04": "趣超方內者矣。是以外國之君莫不降禮。良",
    "T52n2102_012:0081a05": "以道在則貴。不以人為輕重也。尋大法宣流",
    "T52n2102_012:0081a06": "為日諒久。年踰四百歷代有三。雖風移政易",
    "T52n2102_012:0081a07": "而弘之不異。豈不以獨絕之化有日用於陶",
    "T52n2102_012:0081a08": "漸。清約之風無害於隆平者乎。故王者恭己",
    "T52n2102_012:0081a09": "不悢悢於缺戶。沙門保真不自疑於誕世者",
    "T52n2102_012:0081a10": "也。承以通生理物存乎王者。考諸理歸實如",
    "T52n2102_012:0081a11": "嘉論。三復德音不能巳已。雖欲奉酬言將無",
    "T52n2102_012:0081a12": "寄。猶以為功高者不賞惠深者忘謝。雖復一",
    "T52n2102_012:0081a13": "拜一起。亦豈足答濟通之德哉。公眷眄未遺",
    "T52n2102_012:0081a14": "猥見逮問。輒率陳愚管不致嫌於所奉耳。願",
    "T52n2102_012:0081a15": "不以人廢言。臨白反側謐惶恐死罪。",
    "T52n2102_012:0081a16": "桓難",
    "T52n2102_012:0081a17": "來示云。沙門雖意深於敬。而不以形屈為",
    "T52n2102_012:0081a18": "禮。難曰。沙門之敬。豈皆略形存心。懺悔禮",
    "T52n2102_012:0081a19": "拜亦篤於事。爰暨之師逮于上座與世人揖",
    "T52n2102_012:0081a20": "跪。但為小異其制耳。既不能忘形於彼。何為",
    "T52n2102_012:0081a21": "忽儀於此。且師之為理以資悟為德。君道通",
    "T52n2102_012:0081a22": "生則理宜在本。在三之義豈非情理之極哉。",
    "T52n2102_012:0081a23": "來示云。外國之君莫不降禮。良以道在則貴。",
    "T52n2102_012:0081a24": "不以人為輕重也。",
    "T52n2102_012:0081a25": "難曰。外國之君非所宜喻。而佛教之興亦其",
    "T52n2102_012:0081a26": "指可知。豈不以六夷驕強非常教所化。故",
    "T52n2102_012:0081a27": "大設靈奇使其畏服。既畏服之。然後順軌。此",
    "T52n2102_012:0081a28": "蓋是大懼鬼神福報之事。豈是宗玄妙之道",
    "T52n2102_012:0081a29": "耶。道在則貴。將異於雅旨。豈得被其法服。便",
    "T52n2102_012:0081b01": "道在其中。若以道在然後為貴。就如君言。聖",
    "T52n2102_012:0081b02": "人之道道之極也。君臣之敬愈敦於禮。如此",
    "T52n2102_012:0081b03": "則沙門不敬。豈得以道為貴哉。",
    "T52n2102_012:0081b04": "來示云。歷年四百歷代有三。而弘之不異。豈",
    "T52n2102_012:0081b05": "不以獨絕之化有日用於陶漸。清約之風無",
    "T52n2102_012:0081b06": "害於隆平者乎。",
    "T52n2102_012:0081b07": "難曰。歷代不革。非所以為證也。曩者晉人略",
    "T52n2102_012:0081b08": "無奉佛。沙門徒眾皆是諸胡。且王者與之不",
    "T52n2102_012:0081b09": "接。故可任其方俗。不為之檢耳。今主上奉佛",
    "T52n2102_012:0081b10": "親接法事。事異於昔。何可不使其禮有准日",
    "T52n2102_012:0081b11": "用清約有助于教皆如君言。此蓋是佛法之",
    "T52n2102_012:0081b12": "功。非沙門傲誕言之所益也。今篤以祇敬將",
    "T52n2102_012:0081b13": "無彌濃其助哉。",
    "T52n2102_012:0081b14": "來示云。功高者不賞。惠深者忘謝。雖復一拜",
    "T52n2102_012:0081b15": "一起。豈足答濟通之恩。",
    "T52n2102_012:0081b16": "難曰。夫理至無酬誠如來示。然情在罔極則",
    "T52n2102_012:0081b17": "敬自從之。此聖人之所以緣情制禮。而各通",
    "T52n2102_012:0081b18": "其寄也。若以功深惠重必略其謝。則釋迦之",
    "T52n2102_012:0081b19": "德。為是深耶為是淺耶。若淺耶不宜以小道",
    "T52n2102_012:0081b20": "而亂大倫。若深耶豈得彼肅其恭而此絕其",
    "T52n2102_012:0081b21": "敬哉。",
    "T52n2102_012:0081b22": "公重答",
    "T52n2102_012:0081b23": "難曰。沙門之敬。豈皆略形存心。懺悔禮拜亦",
    "T52n2102_012:0081b24": "篤於事哉。",
    "T52n2102_012:0081b25": "答曰。夫沙門之道。自以敬為主。但津塗既殊。",
    "T52n2102_012:0081b26": "義無降屈。故雖天屬之重形。禮都盡也。沙",
    "T52n2102_012:0081b27": "門所以推宗師長自相崇敬者。良以宗致既",
    "T52n2102_012:0081b28": "同則長幼咸序。資通有係則事與心應。原佛",
    "T52n2102_012:0081b29": "法雖曠而不遺小善。一分之功報亦應之。積",
    "T52n2102_012:0081c01": "毫成山。義斯著矣。",
    "T52n2102_012:0081c02": "難曰。君道通生則理應在本。在三之義豈非",
    "T52n2102_012:0081c03": "情理之極哉。",
    "T52n2102_012:0081c04": "答曰。夫君道通生則理同造化。夫陶鑄敷氣。",
    "T52n2102_012:0081c05": "功則弘矣。而未有謝惠於所稟厝感於理本",
    "T52n2102_012:0081c06": "者何。良以冥本幽絕。非物象之所舉。運通",
    "T52n2102_012:0081c07": "理妙。豈麁迹之能酬。是以夫子云。可使由",
    "T52n2102_012:0081c08": "之。不可使知之。此之謂也。",
    "T52n2102_012:0081c09": "難曰。外國之君非所應喻。佛教之興亦其指",
    "T52n2102_012:0081c10": "可知。豈不以六夷驕強非常教所化。故大設",
    "T52n2102_012:0081c11": "靈奇使其畏服。",
    "T52n2102_012:0081c12": "答曰。夫神道設教。誠難以言辨。意以為大設",
    "T52n2102_012:0081c13": "靈奇。示以報應。此最影響之實理。佛教之根",
    "T52n2102_012:0081c14": "要。今若謂三世為虛誕罪福為畏懼。則釋迦",
    "T52n2102_012:0081c15": "之所明。殆將無寄矣。常以為周孔之化救其",
    "T52n2102_012:0081c16": "甚弊。故言迹盡乎一生。而不開萬劫之塗。",
    "T52n2102_012:0081c17": "然遠探其旨。亦往往可尋。孝悌仁義明不謀",
    "T52n2102_012:0081c18": "而自同四時之生殺。則矜慈之心見。又屬",
    "T52n2102_012:0081c19": "抑仲由之問。亦似有深旨。但教體既殊。故此",
    "T52n2102_012:0081c20": "處常昧耳。靜而求之。殆將然乎。殆將然乎。",
    "T52n2102_012:0081c21": "難曰。君臣之敬愈敦於禮。如此則沙門不敬。",
    "T52n2102_012:0081c22": "豈得以道在為貴哉。",
    "T52n2102_012:0081c23": "答曰。重尋高論。以為君道運通理同三大。是",
    "T52n2102_012:0081c24": "以前條已粗言意以為君人之道。竊同高旨。",
    "T52n2102_012:0081c25": "至於君臣之敬。則理盡名教。今沙門既不臣",
    "T52n2102_012:0081c26": "王侯。故敬與之廢耳。",
    "T52n2102_012:0081c27": "難曰。歷代不革非所以為證也。曩者晉人略",
    "T52n2102_012:0081c28": "無奉佛。沙門徒眾皆是諸胡。且王者與之不",
    "T52n2102_012:0081c29": "接。故可任其方俗不為之檢耳。",
    "T52n2102_012:0082a01": "答曰。前所以云歷有年代者。政以容養之",
    "T52n2102_012:0082a02": "道。要當有以故耳。非謂已然之事。無可改之",
    "T52n2102_012:0082a03": "理也。此蓋言勢之所至。非[怡-台+畫]然所據也。故",
    "T52n2102_012:0082a04": "人不接王者。又如高唱。前代之不論。或在於",
    "T52n2102_012:0082a05": "此耶。",
    "T52n2102_012:0082a06": "難曰。此蓋是佛法之功。非沙門傲誕之所益。",
    "T52n2102_012:0082a07": "今篤以祗敬將無彌濃其助哉。",
    "T52n2102_012:0082a08": "答曰。敬尋來論。是不誣佛理也。但傲誕之迹",
    "T52n2102_012:0082a09": "有虧大化。誠如來誨。誠如來誨。意謂沙門之",
    "T52n2102_012:0082a10": "道。可得稱異而非倣誕。今若千載之末淳風",
    "T52n2102_012:0082a11": "轉薄。橫服之徒多非其人者。敢不懷愧。今但",
    "T52n2102_012:0082a12": "謂自理而默差可遺人而言道耳。前答云。不",
    "T52n2102_012:0082a13": "以人為輕重。微意在此矣。",
    "T52n2102_012:0082a14": "難曰。若以功深惠重必略其謝。則釋迦之",
    "T52n2102_012:0082a15": "德。為是深耶為是淺耶。若淺耶不宜以小道",
    "T52n2102_012:0082a16": "而亂大倫。若深耶豈得彼肅其恭而此弛其",
    "T52n2102_012:0082a17": "敬哉。",
    "T52n2102_012:0082a18": "答曰。以為釋迦之道深則深矣。而瞻仰之徒",
    "T52n2102_012:0082a19": "彌篤其敬者。此蓋造道之倫必資行功。行功",
    "T52n2102_012:0082a20": "之美莫尚於此。如斯乃積行之所因。來世之",
    "T52n2102_012:0082a21": "關鍵也。且致敬師長功猶難抑。況擬心宗極",
    "T52n2102_012:0082a22": "而可替其禮哉。故雖俯仰累劫。而非謝惠之",
    "T52n2102_012:0082a23": "謂也。",
    "T52n2102_012:0082a24": "桓重難",
    "T52n2102_012:0082a25": "省示猶復未釋所疑。因來告復粗有其難。夫",
    "T52n2102_012:0082a26": "情敬之理豈容有二。皆是自內以及外耳。既",
    "T52n2102_012:0082a27": "入於有情之境。則不可得無也。若如來言。王",
    "T52n2102_012:0082a28": "者同之造化。未有謝惠於所稟厝感於理本。",
    "T52n2102_012:0082a29": "是為功玄理深莫此之大也。則佛之為化。復",
    "T52n2102_012:0082b01": "何以過茲。而來論云。津塗既殊則義無降屈。",
    "T52n2102_012:0082b02": "宗致既同則長幼咸序。資通有係則事與心",
    "T52n2102_012:0082b03": "應。若理在己本德深居極。豈得云津塗之異",
    "T52n2102_012:0082b04": "而云降屈耶。宗致為是何耶。若以學業為宗",
    "T52n2102_012:0082b05": "致者。則學之所學。故是發其自然之性耳。苟",
    "T52n2102_012:0082b06": "自然有在所由而稟。則自然之本。居可知矣。",
    "T52n2102_012:0082b07": "資通之悟。更是發瑩其末耳。事與心應。何得",
    "T52n2102_012:0082b08": "在此而不在彼。",
    "T52n2102_012:0082b09": "又云。周孔之化救其甚弊。故盡於一生而不",
    "T52n2102_012:0082b10": "開萬劫之塗。夫以神奇為化。則其教易行異",
    "T52n2102_012:0082b11": "於督以仁義盡於人事也。是以黃巾妖惑之",
    "T52n2102_012:0082b12": "徒。皆赴者如雲。若此為實理。行之又易。聖人",
    "T52n2102_012:0082b13": "何緣舍所易之實道。而為難行之末事哉。其",
    "T52n2102_012:0082b14": "不然也。亦以明矣。將以化教殊俗理在權濟",
    "T52n2102_012:0082b15": "恢誕之談。其趣可知。又云。君臣之敬理盡名",
    "T52n2102_012:0082b16": "教。今沙門既不臣王侯。故敬與之廢。何為其",
    "T52n2102_012:0082b17": "然。夫敬之為理。上紙言之詳矣。君臣之敬。皆",
    "T52n2102_012:0082b18": "是自然之所生。理篤於情本。豈是名教之事",
    "T52n2102_012:0082b19": "耶。前論已云。天地之大德曰生。通生理存",
    "T52n2102_012:0082b20": "乎王者。苟所通在斯。何得非自然之所重哉。",
    "T52n2102_012:0082b21": "又云。造道之倫必資功行。積行之所因。來世",
    "T52n2102_012:0082b22": "之關鍵也。擬心宗極不可替其敬。雖俯仰累",
    "T52n2102_012:0082b23": "劫而非謝惠之謂。請復就來旨而借以為難。",
    "T52n2102_012:0082b24": "如來告。是敬為行首。是敦敬之重也。功行",
    "T52n2102_012:0082b25": "者當計其為功之勞耳。何得直以珍仰釋迦",
    "T52n2102_012:0082b26": "而云莫尚於此耶。惠無所謝。達者所不惑。但",
    "T52n2102_012:0082b27": "理根深極情敬不可得無耳。臣之敬君。豈謝",
    "T52n2102_012:0082b28": "惠者耶。",
    "T52n2102_012:0082b29": "公重答",
    "T52n2102_012:0082c01": "奉告并垂難。具承高旨。此理微緬至難厝",
    "T52n2102_012:0082c02": "言。又一代大事應時詳盡。下官才非拔幽持",
    "T52n2102_012:0082c03": "之研折。且妙難精詣益增茫惑。但高音既",
    "T52n2102_012:0082c04": "臻不敢默已。輒復率其短見妄酬來旨。無以",
    "T52n2102_012:0082c05": "啟發容致。祇用反側。願復詢諸道人通才蠲",
    "T52n2102_012:0082c06": "其不逮。公云。宗致為是何耶。若以學業為宗",
    "T52n2102_012:0082c07": "致者。則學之所學。故是發其自然之性耳。",
    "T52n2102_012:0082c08": "苟自然有在所由而稟。則自然之本居可知",
    "T52n2102_012:0082c09": "矣。今以為宗致者。是所趣之至道。學業者日",
    "T52n2102_012:0082c10": "用之筌蹄。今將欲趣彼至極。不得不假筌蹄。",
    "T52n2102_012:0082c11": "以自運耳。故知所假之功。未是其絕處也。夫",
    "T52n2102_012:0082c12": "積學以之極者必階麁以及妙。魚獲而筌廢。",
    "T52n2102_012:0082c13": "理斯見矣。公以為神奇之化易。仁義之功難。",
    "T52n2102_012:0082c14": "聖人何緣舍所易之實道。而為難行之末事",
    "T52n2102_012:0082c15": "哉。其不然也。亦以明矣。意以為佛之為教。與",
    "T52n2102_012:0082c16": "內聖永殊。既云其殊理則無並。今論佛理。",
    "T52n2102_012:0082c17": "故當依其宗而立言也。然後通塞之塗。可得",
    "T52n2102_012:0082c18": "而詳矣。前答所以云。仁善之行不殺之旨。其",
    "T52n2102_012:0082c19": "若似可同者。故引以就此耳。至於發言抗論",
    "T52n2102_012:0082c20": "律經所歸。固難得而一矣。然愚意所見。乃",
    "T52n2102_012:0082c21": "更以佛教為難也。何以言之。今內聖所明。以",
    "T52n2102_012:0082c22": "為出其言善應若影響。如其不善千里違之。",
    "T52n2102_012:0082c23": "如此則善惡應於俄頃。禍福交於目前。且為",
    "T52n2102_012:0082c24": "仁由己。弘之則是而猶有棄正而即邪。背道",
    "T52n2102_012:0082c25": "而從欲者矣。況佛教喻一生於彈指。期要終",
    "T52n2102_012:0082c26": "于永劫。語靈異之無位。設報應於未兆。取",
    "T52n2102_012:0082c27": "之能信。不亦難乎。是以化暨中國。悟之者",
    "T52n2102_012:0082c28": "尠。",
    "T52n2102_012:0082c29": "故本起經云。正言似反。此之謂矣。公云。行",
    "T52n2102_012:0083a01": "功者當計其為功之勞。何得直以珍仰釋迦",
    "T52n2102_012:0083a02": "而云莫尚於此耶。請試言曰。以為佛道弘曠",
    "T52n2102_012:0083a03": "事數彌繁。可以練神成道。非唯一事也。至於",
    "T52n2102_012:0083a04": "在心無勌於事能勞珍仰宗極。便是行功之",
    "T52n2102_012:0083a05": "一耳。前答所以云。莫尚於此者。自謂擬心宗",
    "T52n2102_012:0083a06": "[跳-兆+(轍-車)]其理難尚。非謂禮拜之事。便為無取也。",
    "T52n2102_012:0083a07": "但既在未盡之域。不得不有心於希通。雖一",
    "T52n2102_012:0083a08": "分之輕微。必終期之所須也。公云。君臣之",
    "T52n2102_012:0083a09": "敬。皆是自然之所生。理篤於情本。豈是名教",
    "T52n2102_012:0083a10": "之事耶。敬戢高論。不容間然。是以前答云。君",
    "T52n2102_012:0083a11": "人之道竊同高旨者。意在此也。至於君臣之",
    "T52n2102_012:0083a12": "敬事盡揖拜。故以此為名教耳。非謂相與之",
    "T52n2102_012:0083a13": "際盡於形迹也。請復重申以盡微意。夫太上",
    "T52n2102_012:0083a14": "之世。君臣已位。自然情愛則義著化本。于斯",
    "T52n2102_012:0083a15": "時也。則形敬蔑聞。君道虛運。故相忘之理",
    "T52n2102_012:0083a16": "泰。臣道冥陶。故事盡於知足。因此而推形",
    "T52n2102_012:0083a17": "敬不與心為影響。殆將明矣。及親譽既生茲",
    "T52n2102_012:0083a18": "禮乃興。豈非後聖之制作事與時應者乎。此",
    "T52n2102_012:0083a19": "理虛邈良難為辯。如其未允。請俟高尚。",
    "T52n2102_012:0083a20": "桓重書",
    "T52n2102_012:0083a21": "來難。手筆甚佳。殊為斐然。可以為釋疑處。殊",
    "T52n2102_012:0083a22": "是未至也。遂相攻難未見其已。今復料要明",
    "T52n2102_012:0083a23": "在三之理。以辯對輕重。則敬否之理可知。",
    "T52n2102_012:0083a24": "想研微之功必在苦折耳。八日已及今與右",
    "T52n2102_012:0083a25": "僕射書。便令施行敬事尊主之道。使天下莫",
    "T52n2102_012:0083a26": "不敬。雖復佛道無以加其尊。豈不盡善耶。事",
    "T52n2102_012:0083a27": "雖已行無豫所論宜究也。想諸人或更精析",
    "T52n2102_012:0083a28": "耳。可以示仲文。",
    "T52n2102_012:0083a29": "重難",
    "T52n2102_012:0083b01": "比獲來示。并諸人所論。並未有以釋其所疑。",
    "T52n2102_012:0083b02": "就而為難殆以流遷。今復重申前意而委曲",
    "T52n2102_012:0083b03": "之。想足下有以頓白馬之轡知辯制之有耳。",
    "T52n2102_012:0083b04": "夫佛教之所重。全以神為貴。是故師徒相宗",
    "T52n2102_012:0083b05": "莫二其倫。凡神之明闇各有本分。分之所資",
    "T52n2102_012:0083b06": "稟之有本。師之為功在於發悟。譬猶荊璞而",
    "T52n2102_012:0083b07": "瑩拂之耳。若質非美玉。琢磨何益。是為美惡",
    "T52n2102_012:0083b08": "存乎自然。深德在於資始。拂瑩之功寔已",
    "T52n2102_012:0083b09": "末焉。既懷玉自中。又匠以成器。非君道則",
    "T52n2102_012:0083b10": "無以申。遂此生而通其為道者也。是為在三",
    "T52n2102_012:0083b11": "之重而師為之末。何以言之。君道兼師。而師",
    "T52n2102_012:0083b12": "不兼君。教以弘之。法以齊之。君之道也。豈不",
    "T52n2102_012:0083b13": "然乎。豈可以在理之輕而奪宜尊之敬。三復",
    "T52n2102_012:0083b14": "其理。愈所疑駭。制作之旨將在彼而不在此。",
    "T52n2102_012:0083b15": "錯而用之其弊彌甚。想復領其趣而貴其事。",
    "T52n2102_012:0083b16": "得之濠上耳。",
    "T52n2102_012:0083b17": "公重答",
    "T52n2102_012:0083b18": "重虧嘉誨云。佛之為教。以神為貴。神之明闇",
    "T52n2102_012:0083b19": "各有本分。師之為理在於發悟。至於君道則",
    "T52n2102_012:0083b20": "可以申。遂此生通其為道者也。爾為師無",
    "T52n2102_012:0083b21": "該通之美。君有兼師之德。弘崇主之。大禮折",
    "T52n2102_012:0083b22": "在三之深淺。實如高論。實如高論。下官近所",
    "T52n2102_012:0083b23": "以脫言鄙見至於往反者。緣顧問既萃不容",
    "T52n2102_012:0083b24": "有隱。乃更成別辯一理。非但習常之惑也。既",
    "T52n2102_012:0083b25": "重研妙旨理實恢邈。曠若發矇。於是乎在。",
    "T52n2102_012:0083b26": "承已命庾桓施行其事至敬。時定公私幸甚",
    "T52n2102_012:0083b27": "下官瞻仰。所悟義在擊節。至於濠上之誨。不",
    "T52n2102_012:0083b28": "敢當命也。",
    "T52n2102_012:0083b29": "廬山慧遠法師答桓玄書沙門不應敬王",
    "T52n2102_012:0083c01": "者書(并桓玄書二首)",
    "T52n2102_012:0083c02": "桓玄書與遠法師",
    "T52n2102_012:0083c03": "沙門不敬王者。既是情所不了。於理又是所",
    "T52n2102_012:0083c04": "未諭。一代大事不可命其體不允近。八座",
    "T52n2102_012:0083c05": "書今示君。君可述所以不敬意也。此便當行",
    "T52n2102_012:0083c06": "之事。一二令詳遣想。君必有以釋其所疑",
    "T52n2102_012:0083c07": "耳。王領軍大有任此意。近亦同遊謝中。面共",
    "T52n2102_012:0083c08": "諮之。所據理殊未釋所疑也。今郭江州取君",
    "T52n2102_012:0083c09": "答。可旨付之。",
    "T52n2102_012:0083c10": "遠法師答",
    "T52n2102_012:0083c11": "詳省別告及八座書。問沙門所以不敬王者。",
    "T52n2102_012:0083c12": "意義在尊主崇上。遠存名體徵引老氏。同王",
    "T52n2102_012:0083c13": "侯於三大。以資生運通之道。設宜重其神",
    "T52n2102_012:0083c14": "器。若推其本以尋其源。咸稟氣於兩儀。受形",
    "T52n2102_012:0083c15": "於父母。則以生生通運之道為弘資。存日用",
    "T52n2102_012:0083c16": "之理為大。故不宜受其德而遺其禮。沾其惠",
    "T52n2102_012:0083c17": "而廢其敬。此檀越立意之所據。貧道亦不異",
    "T52n2102_012:0083c18": "於高懷。求之於佛教。以尋沙門之道理則不",
    "T52n2102_012:0083c19": "然。何者佛經所明凡有二科。一者處俗弘教。",
    "T52n2102_012:0083c20": "二者出家修道。處俗則奉上之禮。尊親之敬。",
    "T52n2102_012:0083c21": "忠孝之義。表於經文。在三之訓彰于聖典。",
    "T52n2102_012:0083c22": "斯與王制同命有若符契。此一條全是檀越",
    "T52n2102_012:0083c23": "所明。理不容異也。出家則是方外之賓。迹絕",
    "T52n2102_012:0083c24": "於物。其為教也。達患累緣於有身。不存身以",
    "T52n2102_012:0083c25": "息患。知生生由於稟化。不順化以求宗。求宗",
    "T52n2102_012:0083c26": "不由於順化。故不重運通之資。息患不由於",
    "T52n2102_012:0083c27": "存身。故不貴厚生之益。此理之與世乖。道之",
    "T52n2102_012:0083c28": "與俗反者也。是故凡在出家。皆隱居以求其",
    "T52n2102_012:0083c29": "志。變俗以達其道。變俗則服章。不得與世",
    "T52n2102_012:0084a01": "典同禮。隱居則宜高尚其跡。夫然。故能拯溺",
    "T52n2102_012:0084a02": "俗於沈流。拔幽根於重劫。遠通三乘之津。",
    "T52n2102_012:0084a03": "廣開人天之路。是故內乖天屬之重。而不違",
    "T52n2102_012:0084a04": "其孝。外闕奉主之恭。而不失其敬。若斯人者。",
    "T52n2102_012:0084a05": "自誓始於落簪。立志成於暮歲。如令一夫全",
    "T52n2102_012:0084a06": "德。則道洽六親澤流天下。雖不處王侯之位。",
    "T52n2102_012:0084a07": "固已協契皇極大庇生民矣。如此豈坐受其",
    "T52n2102_012:0084a08": "德虛霑其惠。與夫尸祿之賢同其素餐者哉。",
    "T52n2102_012:0084a09": "檀越頃者以有其服而無其人。故澄清簡練",
    "T52n2102_012:0084a10": "容而不雜。此命既宣。皆人百其誠。遂之彌深",
    "T52n2102_012:0084a11": "非言所喻。若復開出處之迹。以弘方外之道。",
    "T52n2102_012:0084a12": "則虛衿者挹其遺風。漱流者味其餘津矣。若",
    "T52n2102_012:0084a13": "澄簡之後猶不允情。其中或真偽相冐。涇渭",
    "T52n2102_012:0084a14": "未分。則可以道廢人。固不應以人廢道。以道",
    "T52n2102_012:0084a15": "廢人則宜去其服。以人廢道則宜存其禮。禮",
    "T52n2102_012:0084a16": "存則制教之旨可尋。跡廢則遂志之歡莫由。",
    "T52n2102_012:0084a17": "何以明其然。夫沙門服章法用雖非六代之",
    "T52n2102_012:0084a18": "典。自是道家之殊制。俗表之名器。名器相涉",
    "T52n2102_012:0084a19": "則事乖其本。事乖其本則禮失其用。是故愛",
    "T52n2102_012:0084a20": "夫禮者必不虧其名器。得之不可虧亦有自",
    "T52n2102_012:0084a21": "來矣。夫遠遵古典者。猶存告朔之餼羊。餼羊",
    "T52n2102_012:0084a22": "猶可以存禮。豈況如來之法服耶。推此而言。",
    "T52n2102_012:0084a23": "雖無其道必宜存其禮。禮存則法可弘。法可",
    "T52n2102_012:0084a24": "弘則道可尋。此古今所同不易之大法也。又",
    "T52n2102_012:0084a25": "袈裟非朝宗之服。鉢盂非廊廟之器。軍國異",
    "T52n2102_012:0084a26": "容戎華不雜。剔髮毀形之人忽廁諸夏之",
    "T52n2102_012:0084a27": "禮。則是異類相涉之象。亦竊所未安。檀越奇",
    "T52n2102_012:0084a28": "韻挺於弱年。風流邁於季俗。猶參究時賢以",
    "T52n2102_012:0084a29": "求其中。此而推之。必不以人廢言。貧道西",
    "T52n2102_012:0084b01": "垂之年。假日月以待盡情之所惜。豈存一己",
    "T52n2102_012:0084b02": "苟悋所執。蓋欲令三寶中興於命世之運。明",
    "T52n2102_012:0084b03": "德流芳於百代之下耳。若一旦行此佛教長",
    "T52n2102_012:0084b04": "淪。如來大法於茲泯滅。天人感歎道俗革心",
    "T52n2102_012:0084b05": "矣。貧道幽誠所期。復將安寄。緣眷遇之隆。故",
    "T52n2102_012:0084b06": "坦其所懷。執筆悲懣不覺涕泗橫流。",
    "T52n2102_012:0084b07": "桓太尉答(并詔停沙門敬事)",
    "T52n2102_012:0084b08": "知以方外遺形。故不貴為生之益。求宗不由",
    "T52n2102_012:0084b09": "順化。故不重運通之資。又云。內乖天屬之重。",
    "T52n2102_012:0084b10": "而不違其孝。外闕奉主之恭。而不失其敬。若",
    "T52n2102_012:0084b11": "如來言理本無重則無緣有致孝之情。事非",
    "T52n2102_012:0084b12": "資通。不應復有致恭之義。君親之情許其未",
    "T52n2102_012:0084b13": "盡。則情之所寄何為絕之。夫累著在於心滯",
    "T52n2102_012:0084b14": "不由形敬。形敬蓋是心之所用耳。若乃在其",
    "T52n2102_012:0084b15": "本而縱以形敬。此復所未之諭。又云。佛教兩",
    "T52n2102_012:0084b16": "弘。亦有處俗之教。或澤流天下道洽六親。固",
    "T52n2102_012:0084b17": "以協讚皇極而不虛沾其德矣。夫佛教存",
    "T52n2102_012:0084b18": "行各以事應。因緣有本必至無差者也。如此",
    "T52n2102_012:0084b19": "則為道者亦何能違之哉。是故釋迦之道不",
    "T52n2102_012:0084b20": "能超白淨津梁。雖未獲須陀。故是同國人所",
    "T52n2102_012:0084b21": "蒙耳。就如來言此自有道。深德之功固非今",
    "T52n2102_012:0084b22": "之所謂宜教者所可擬議也。來示未能共求",
    "T52n2102_012:0084b23": "其理。便使大致慨然。故是未之諭也。想不",
    "T52n2102_012:0084b24": "惑留常之滯。而謬情理之用耳。",
    "T52n2102_012:0084b25": "桓楚許道人不致禮詔",
    "T52n2102_012:0084b26": "門下。佛法宏誕所不能了。推其篤至之情。故",
    "T52n2102_012:0084b27": "寧與其敬耳。今事既在己。苟所不了。且當寧",
    "T52n2102_012:0084b28": "從其略諸人。勿復使禮也。便皆使聞知。",
    "T52n2102_012:0084b29": "十二月三日",
    "T52n2102_012:0084c01": "侍中臣嗣之。給事黃門侍中臣袁恪之言。詔",
    "T52n2102_012:0084c02": "書如右。神道冥昧聖詔幽遠。陛下所弘者大",
    "T52n2102_012:0084c03": "爰逮道人奉佛者耳。率土之民莫非王臣。而",
    "T52n2102_012:0084c04": "以向化法服。便抗禮萬乘之主。愚情所未安。",
    "T52n2102_012:0084c05": "拜起之禮豈虧其道。尊卑大倫不宜都廢。若",
    "T52n2102_012:0084c06": "許其名教之外。闕其拜敬之儀者。請一斷引",
    "T52n2102_012:0084c07": "見啟可紀識。謹啟。",
    "T52n2102_012:0084c08": "何緣爾。便宜奉詔。",
    "T52n2102_012:0084c09": "太亨二年十二月四日。門下通事令史臣馬",
    "T52n2102_012:0084c10": "範。",
    "T52n2102_012:0084c11": "侍中臣嗣之言。啟事重被明詔。崇中挹之",
    "T52n2102_012:0084c12": "至。履謙光之道。愚情眷眷竊有未安。治道",
    "T52n2102_012:0084c13": "雖殊理至同歸。尊親尊親法教不乖。老子稱",
    "T52n2102_012:0084c14": "四大者。其尊一也。沙門所乘雖異跡不超世。",
    "T52n2102_012:0084c15": "豈得不同乎天民。陛下誠欲弘之於上。然卑",
    "T52n2102_012:0084c16": "高之禮經治之典。愚謂宜俯順群心永為來",
    "T52n2102_012:0084c17": "式。請如前所啟。謹啟。",
    "T52n2102_012:0084c18": "置之使自已。亦是兼愛九流。各遂其道也。",
    "T52n2102_012:0084c19": "侍中祭酒臣嗣之言。重被詔如右。陛下至",
    "T52n2102_012:0084c20": "德圓虛。使吹萬自已。九流各侚其美顯昧並",
    "T52n2102_012:0084c21": "極其致。靈澤幽流無思不懷。群方所以資",
    "T52n2102_012:0084c22": "通。天人所以交暢。臣聞佛教以神慧為本。導",
    "T52n2102_012:0084c23": "達為功。自斯已還。蓋是斂麁之用耳。神理",
    "T52n2102_012:0084c24": "緬邈。求之於自形而上者虔肅拜起。無虧於",
    "T52n2102_012:0084c25": "持戒。若行道不失其為恭。王法齊敬於率",
    "T52n2102_012:0084c26": "土。道憲兼隆內外咸得矣。臣前受外任。聽承",
    "T52n2102_012:0084c27": "疎短。乃不知去春已有明論。近在直被詔。便",
    "T52n2102_012:0084c28": "率其愚情不懼允合。還此。方見斯事屢經神",
    "T52n2102_012:0084c29": "筆。宗致悠邈理析微遠。非臣駑鈍所能擊讚。",
    "T52n2102_012:0085a01": "沙門抗禮已行之前代。今大明既昇道化無",
    "T52n2102_012:0085a02": "外。經國大倫不可有闕。請如先所啟。攝外",
    "T52n2102_012:0085a03": "施行。謹啟。",
    "T52n2102_012:0085a04": "自有內外兼弘者。何其於用前代理。卿區區",
    "T52n2102_012:0085a05": "惜此。更非讚其道也。侍中祭酒臣嗣之言。",
    "T52n2102_012:0085a06": "重奉詔。自有內外兼弘者。聖旨淵通道冠百",
    "T52n2102_012:0085a07": "王。伏讀仰歎。非愚淺所逮。尊主祗法臣下",
    "T52n2102_012:0085a08": "之節。是以拳拳頻執所守。明詔超邈遠略常",
    "T52n2102_012:0085a09": "均。臣闇短不達。追用愧悚。輒奉詔付外宣攝",
    "T52n2102_012:0085a10": "遵承。謹啟。",
    "T52n2102_012:0085a11": "元治元年十二月二十四日上",
    "T52n2102_012:0085a12": "廬山慧遠法師與桓玄論料簡沙門書",
    "T52n2102_012:0085a13": "(並桓玄教)",
    "T52n2102_012:0085a14": "桓玄輔政欲沙汰眾僧與僚屬教",
    "T52n2102_012:0085a15": "夫神道茫昧。聖人之所不言。然惟其制作所",
    "T52n2102_012:0085a16": "弘如將可見。佛所貴無為。慇懃在於絕欲。而",
    "T52n2102_012:0085a17": "比者凌遲遂失斯道。京師競其奢淫。榮觀紛",
    "T52n2102_012:0085a18": "於朝市。天府以之傾匱。名器為之穢黷。避役",
    "T52n2102_012:0085a19": "鍾於百里。逋逃盈於寺廟。乃至一縣數千猥",
    "T52n2102_012:0085a20": "成屯落。邑聚遊食之群。境積不覊之眾。其所",
    "T52n2102_012:0085a21": "以傷治害政塵滓佛教。固已彼此俱弊寔污",
    "T52n2102_012:0085a22": "風軌矣。便可嚴下。在所諸沙門有能申述經",
    "T52n2102_012:0085a23": "誥暢說義理者。或禁行修整奉戒無虧。恒為",
    "T52n2102_012:0085a24": "阿練者。或山居養志不營流俗者。皆足以宣",
    "T52n2102_012:0085a25": "寄大化。亦所以示物以道弘訓作範幸兼內",
    "T52n2102_012:0085a26": "外。其有違於此者。皆悉罷遣。所在領其戶",
    "T52n2102_012:0085a27": "籍嚴為之制。速申下之并列上也。唯廬山道",
    "T52n2102_012:0085a28": "德所居。不在搜簡之例。",
    "T52n2102_012:0085a29": "遠法師與桓太尉論料簡沙門書",
    "T52n2102_012:0085b01": "佛教凌遲穢雜日久。每一尋思憤慨盈懷。常",
    "T52n2102_012:0085b02": "恐運出非意混然淪湑。此所以夙宵歎懼忘",
    "T52n2102_012:0085b03": "寢與食者也。見檀越澄清諸道人教。實應其",
    "T52n2102_012:0085b04": "本心。夫涇以渭分則清濁殊流。枉以正直則",
    "T52n2102_012:0085b05": "不仁自遠。推此而言。符命既行必二理斯得。",
    "T52n2102_012:0085b06": "然令飾偽取容者。自絕於假通之路。信道懷",
    "T52n2102_012:0085b07": "真者。無復負俗之嫌。如此則道世交興三寶",
    "T52n2102_012:0085b08": "復隆於茲矣。貧道所以寄命江南。欲託有道",
    "T52n2102_012:0085b09": "以存至業。業之隆替寔由乎人。值檀越當",
    "T52n2102_012:0085b10": "年。則是貧道中興之運。幽情所託已冥之在",
    "T52n2102_012:0085b11": "昔。是以前後書疏輒以憑寄為先。每尋告",
    "T52n2102_012:0085b12": "慰眷懷不忘。但恐年與時乖。不盡檀越盛隆",
    "T52n2102_012:0085b13": "之化耳。今故諮白數條。如別疏。經教所開凡",
    "T52n2102_012:0085b14": "有三科。一者禪思入微。二者諷味遺典。三者",
    "T52n2102_012:0085b15": "興建福業。三科誠異。皆以律行為本。檀越近",
    "T52n2102_012:0085b16": "制似大同於此是所不疑。或有興福之人內",
    "T52n2102_012:0085b17": "不毀禁而迹非阿練者。或多誦經諷詠不絕。",
    "T52n2102_012:0085b18": "而不能暢說義理者。或年已宿長雖無三科",
    "T52n2102_012:0085b19": "可記。而體性貞正不犯大非者。凡如此輩皆",
    "T52n2102_012:0085b20": "是所疑。今尋檀越所遣之例。不應問此。而外",
    "T52n2102_012:0085b21": "物惶惑莫敢自寧。故以別白。夫形跡易察而",
    "T52n2102_012:0085b22": "真偽難辯。自非遠鑒得之信難。若是都邑沙",
    "T52n2102_012:0085b23": "門經檀越視聽者。固無所疑。若邊局遠司識",
    "T52n2102_012:0085b24": "不及遠則未達教旨。或因符命濫及善人。此",
    "T52n2102_012:0085b25": "最其深憂。若所在執法之官。意所未詳。又時",
    "T52n2102_012:0085b26": "無宿望沙門可以求中得。令送至大府以經",
    "T52n2102_012:0085b27": "高覽者。則於理為弘想。檀越神慮已得之於",
    "T52n2102_012:0085b28": "心。直是貧道常近之情。故不能不及耳。若有",
    "T52n2102_012:0085b29": "族姓子弟本非役門。或世奉大法。或弱而天",
    "T52n2102_012:0085c01": "悟。欲棄俗入道求作沙門。推例尋意似不塞",
    "T52n2102_012:0085c02": "其清塗。然要須諮定使洗心向味者。無復自",
    "T52n2102_012:0085c03": "疑之情。昔外國諸王多參懷聖典。亦有因時",
    "T52n2102_012:0085c04": "助弘大化扶危救弊。信有自來矣。檀越每期",
    "T52n2102_012:0085c05": "情古人。故復略敘所聞。",
    "T52n2102_012:0085c06": "支道林法師與桓玄論州符求沙門名",
    "T52n2102_012:0085c07": "籍書",
    "T52n2102_012:0085c08": "隆安三年四月五日。京邑沙門等頓首白。夫",
    "T52n2102_012:0085c09": "標極有宗則仰之者至。理契神冥則沐浴彌",
    "T52n2102_012:0085c10": "深。故尼父素室顏氏流漣。豈不以道隆德盛",
    "T52n2102_012:0085c11": "直往忘反者哉。貧道等雖人凡行薄。奉修三",
    "T52n2102_012:0085c12": "寶。愛自天至。信不待習。但日損功德撫心增",
    "T52n2102_012:0085c13": "愾。賴聖主哲王復躬弘其道。得使山居者騁",
    "T52n2102_012:0085c14": "業。城傍者閑通。緣皇澤曠灑朽幹蒙榮。然",
    "T52n2102_012:0085c15": "沙門之於世也。猶虛舟之寄大壑耳。其來不",
    "T52n2102_012:0085c16": "以事退亦乘閑。四海之內竟自無宅。邦亂則",
    "T52n2102_012:0085c17": "振錫孤遊。道洽則欣然俱萃。所以自遠而至。",
    "T52n2102_012:0085c18": "良有以也。將振宏綱於季世。展誠心於百代。",
    "T52n2102_012:0085c19": "而頃頻被州符求抄名籍。煎切甚急。未悟高",
    "T52n2102_012:0085c20": "旨。野人易懼抱憂實深。遂使禪人失靜勤士",
    "T52n2102_012:0085c21": "廢行。喪精絕氣達旦不寐。索然不知何以自",
    "T52n2102_012:0085c22": "安。伏願明公扇唐風於上位。待白足於其下。",
    "T52n2102_012:0085c23": "使懷道獲濟有志俱全。則身亡體盡畢命此",
    "T52n2102_012:0085c24": "矣。天聽殊邈。或未具簡。謹以上聞。伏追悚",
    "T52n2102_012:0085c25": "息。",
    "T52n2102_012:0085c26": "天保寺釋道盛啟齊武皇帝論檢試僧",
    "T52n2102_012:0085c27": "事",
    "T52n2102_012:0085c28": "天保寺釋道盛啟。昔者仲尼養徒三千。學天",
    "T52n2102_012:0085c29": "文者則戴圓冠。學地理者則履方履。楚莊周",
    "T52n2102_012:0086a01": "詣哀公曰。蓋聞此國有知天文地理者不少",
    "T52n2102_012:0086a02": "請試之。哀公即宣令國內。知天文者著圓冠。",
    "T52n2102_012:0086a03": "知地理者著方履來詣門唯有孔丘一人。到",
    "T52n2102_012:0086a04": "門無不對。故知餘者皆為竊服矣。釋迦興世",
    "T52n2102_012:0086a05": "說四諦六度制諸戒威儀。舍利弗等皆得",
    "T52n2102_012:0086a06": "羅漢。故知大法非為無宗。但自爾已來。人根",
    "T52n2102_012:0086a07": "轉鈍去道玄。遠習惑纏心若能隔意則合律",
    "T52n2102_012:0086a08": "科。不爾皆是竊服者。伏願陛下。聖明深恕此",
    "T52n2102_012:0086a09": "理弗就。凡夫求聖人之道。昔鄭子產稱曰。大",
    "T52n2102_012:0086a10": "賢尚不能收失。為申徒嘉所譏。況今末法比",
    "T52n2102_012:0086a11": "丘。寧能收失。若不收失必起惡心。寺之三",
    "T52n2102_012:0086a12": "官何以堪命。國有典刑。願勅在所依罪治戮。",
    "T52n2102_012:0086a13": "幸可不亂聖聽。盛雖老病遠慕榜木。敢以",
    "T52n2102_012:0086a14": "陳聞。伏紙流汗。謹啟。",
    "T52n2102_012:0086a15": "弘明集卷第十二"
}