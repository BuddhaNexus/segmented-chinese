{
    "T35n1735_037:0787a23": "大方廣佛華嚴經疏卷第三十七",
    "T35n1735_037:0787a25": "唐清涼山大華嚴寺沙門澄觀撰",
    "T35n1735_037:0787a26": "第二佛子下得五神通。明行功用果。前內",
    "T35n1735_037:0787a27": "懷慈濟之心。此外現救生之用。從多分說",
    "T35n1735_037:0787a28": "但為邪歸。妙用難測曰神自在無擁曰通。",
    "T35n1735_037:0787a29": "文中有五。一神境。二天耳。三他心。四宿住。",
    "T35n1735_037:0787b01": "五天眼。寄同世間故但得五。外色內身皆",
    "T35n1735_037:0787b02": "神之境。轉變多種偏受神名。亦名神足。依",
    "T35n1735_037:0787b03": "欲勤心觀之所成。故亦名如意。隨意成故",
    "T35n1735_037:0787b04": "餘名易了。若語其體。通是慧數別則前四",
    "T35n1735_037:0787b05": "是智。後一是見見亦是智。照了分明順眼義。",
    "T35n1735_037:0787b06": "故偏立見名。餘處天眼居神境。次者顯自",
    "T35n1735_037:0787b07": "修者。先成自根勝用。次知他心。後知往業",
    "T35n1735_037:0787b08": "故。今約利他三業故。天眼居末。初一身業",
    "T35n1735_037:0787b09": "到化機所。次二口業。天耳聞佛說法聞眾",
    "T35n1735_037:0787b10": "方言。以他心智隨種種言音。皆盡知已。將",
    "T35n1735_037:0787b11": "前所聞之法。隨其方言之異。復宜用何言",
    "T35n1735_037:0787b12": "之異而授與之後。二意業。宿住知其過去",
    "T35n1735_037:0787b13": "是何界種。天眼見其未來遠近成益。隨應",
    "T35n1735_037:0787b14": "化之。餘如十通品辨。今初身通文二。初總",
    "T35n1735_037:0787b15": "明。後能動下別顯。總中云得者總修總得。若",
    "T35n1735_037:0787b16": "準瑜伽三十三。得四靜慮竟。各各別修皆",
    "T35n1735_037:0787b17": "有假想。則別修別得。既寄位次第別亦無",
    "T35n1735_037:0787b18": "違。然通依四禪多依第四。後別中得三種",
    "T35n1735_037:0787b19": "自在。一世間自在動大地故。二以一身下身",
    "T35n1735_037:0787b20": "自在。三石壁下作業自在。第二天耳通。初總",
    "T35n1735_037:0787b21": "標其體。謂天耳清淨。清淨有二義。一離欲",
    "T35n1735_037:0787b22": "界法。得靜慮。引生清淨大種所造故。二離",
    "T35n1735_037:0787b23": "於障礙審諦聞故。由此故云過於人耳。悉",
    "T35n1735_037:0787b24": "聞下顯用釋過人義。遠細皆知故。第三他",
    "T35n1735_037:0787b25": "心通中三。初總知他心者。通於王所。次所",
    "T35n1735_037:0787b26": "謂下別。後菩薩如是下結。別中二十六心行",
    "T35n1735_037:0787b27": "相各異。然除小等四心。餘皆障治間明。善",
    "T35n1735_037:0787b28": "惡對顯。總攝為九。一以初六心明隨煩惱。",
    "T35n1735_037:0787b29": "謂隨緣現起煩惱相應。故名為隨。非約小",
    "T35n1735_037:0787c01": "惑名隨。言有貪者。於可愛所緣貪纏所纏",
    "T35n1735_037:0787c02": "故離貪者遠離如是貪纏故。下四例知。即",
    "T35n1735_037:0787c03": "三不善根及三善根。以為能治。論今但以能",
    "T35n1735_037:0787c04": "治亦因煩惱而來。故皆名隨煩惱。下使亦",
    "T35n1735_037:0787c05": "然。二有煩惱等二心。明使即是隨眠。三小",
    "T35n1735_037:0787c06": "等四心名生約無記。報心人心。小欲天廣",
    "T35n1735_037:0787c07": "色天。大無色二解脫無量。以作空識無邊行",
    "T35n1735_037:0787c08": "相故。上二不爾故非無量。而論不明上二",
    "T35n1735_037:0787c09": "空處。意明無所有及昧劣故。或是略非略",
    "T35n1735_037:0787c10": "攝之。四有四心學三昧行。略者謂由止行。",
    "T35n1735_037:0787c11": "於內所緣繫縛其心故。非略者。太沈昧故。",
    "T35n1735_037:0787c12": "或不一所緣故。散者太舉。於五妙欲境隨",
    "T35n1735_037:0787c13": "順流散故。非散者。於妙所緣明了顯現故。",
    "T35n1735_037:0787c14": "前二約定。後二約慧。定等均者則名等持。",
    "T35n1735_037:0787c15": "論經合之為二。名攝不攝。故論以散不散",
    "T35n1735_037:0787c16": "釋之。五有二心明得三昧定者。正入根",
    "T35n1735_037:0787c17": "本定故。不定者。未入及起時故。六有二心",
    "T35n1735_037:0787c18": "明得解脫。有縛無縛故。七有二心。餘凡夫",
    "T35n1735_037:0787c19": "增上慢即前類之。餘以得四禪謂為四果。",
    "T35n1735_037:0787c20": "即麁習行名上無。此即細習行名無上。八",
    "T35n1735_037:0787c21": "有二心妄行正行。論經名求不求。心希求",
    "T35n1735_037:0787c22": "名聞即是雜染。反此非染。九有二心。大乘",
    "T35n1735_037:0787c23": "得失悲智兼濟為廣。隨闕非廣。論闕此二。",
    "T35n1735_037:0787c24": "上之九類不出三種。初二煩惱。次一是苦。",
    "T35n1735_037:0787c25": "餘皆是業。業有善惡耳。亦即四諦開解脫",
    "T35n1735_037:0787c26": "為滅。善業為道故。皆如實知者。審於事實",
    "T35n1735_037:0787c27": "見理實故。亦非心外見法。亦非無境可",
    "T35n1735_037:0787c28": "知。若自他相絕。則與眾生心同一體。故",
    "T35n1735_037:0787c29": "無心外也。不壞能所故能知也。又他心是",
    "T35n1735_037:0788a01": "總餘皆是別。六相圓融一乘之實知也。第四",
    "T35n1735_037:0788a02": "宿住智通。初總標誰能念即宿住之智。次所",
    "T35n1735_037:0788a03": "謂下別顯。後如是過去下總結。別中初念何",
    "T35n1735_037:0788a04": "等事。謂一生乃至多劫中事。此顯念時分。",
    "T35n1735_037:0788a05": "次我曾下云何念。即念相差別也。念彼因中",
    "T35n1735_037:0788a06": "名字不同姓。謂父母家姓如迦葉等種族即",
    "T35n1735_037:0788a07": "剎利等貴賤餘可知。第五天眼通。論名生",
    "T35n1735_037:0788a08": "死智通。約根約境異故。初總顯能見。誰能",
    "T35n1735_037:0788a09": "見天眼故。清淨者審見故。過人者遠見故。次",
    "T35n1735_037:0788a10": "見諸下別顯所見。初見生死本有之果隨業",
    "T35n1735_037:0788a11": "之因。若彼眾生下云何見別。見因果不同。",
    "T35n1735_037:0788a12": "如二地攝善戒中辨。菩薩下結。第三此菩薩",
    "T35n1735_037:0788a13": "下總結自在。近結厭果遠結前厭。於何自",
    "T35n1735_037:0788a14": "在即前禪等。禪謂四禪。三昧者。四無量慈等",
    "T35n1735_037:0788a15": "三昧故。三摩鉢底者。論云五神通。此應譯",
    "T35n1735_037:0788a16": "者之誤。合云三摩呬多。以此云等引。五通",
    "T35n1735_037:0788a17": "即所引故。三摩鉢底此云等至。非神通故。",
    "T35n1735_037:0788a18": "云何自在智能入出。則散動不能縛。即生",
    "T35n1735_037:0788a19": "心時。隨心用現在前故。大悲方便不隨受",
    "T35n1735_037:0788a20": "生。則定不能縛。若不隨禪生當何所生。",
    "T35n1735_037:0788a21": "不揀淨穢但能滿菩提分。處即生其中。論",
    "T35n1735_037:0788a22": "主從勝及自利說。謂諸佛菩薩共生一處。",
    "T35n1735_037:0788a23": "是能滿處。以願力者非業繫生故。第二位",
    "T35n1735_037:0788a24": "果。三果即為三別。初調柔果中三。初調柔",
    "T35n1735_037:0788a25": "行體。二此菩薩於四攝下。別地行相。三佛子",
    "T35n1735_037:0788a26": "是名下結說地相。前中有法喻合。法中三。",
    "T35n1735_037:0788a27": "初練行緣。二悉以下明能練行。三見縛下明",
    "T35n1735_037:0788a28": "所練淨。二中先福行。次迴向行。後修智行。",
    "T35n1735_037:0788a29": "言觀一切法不生不滅者。即法性觀。於清",
    "T35n1735_037:0788b01": "淨法中不見增故。不生煩惱妄想中不見",
    "T35n1735_037:0788b02": "減故不滅。因緣而有。此有二義。一者。成",
    "T35n1735_037:0788b03": "上由淨法從緣生。故無可增。妄法從緣滅",
    "T35n1735_037:0788b04": "故無可減。二約不壞相故雖體不生滅",
    "T35n1735_037:0788b05": "不礙生滅依對治因緣。離煩惱妄想故滅。",
    "T35n1735_037:0788b06": "轉勝清淨般若現前故生。以一切法不生般",
    "T35n1735_037:0788b07": "若生。故知一切法不滅。妄想滅故。以此該",
    "T35n1735_037:0788b08": "後則見縛等滅。是不滅之滅也。又以此三",
    "T35n1735_037:0788b09": "地世間滿故。於禪定中為此實觀。生起後",
    "T35n1735_037:0788b10": "地無生行慧。亦即善巧決定觀察智也。三所",
    "T35n1735_037:0788b11": "練淨中先明斷惑。後揀細異麁。前中五縛",
    "T35n1735_037:0788b12": "即五住煩惱。若合色有即是四縛。縛眾生",
    "T35n1735_037:0788b13": "故。亦名四流。見縛先滅者。初地見道已斷",
    "T35n1735_037:0788b14": "分別惑故。一切欲等者。論云。一切修道中",
    "T35n1735_037:0788b15": "三縛及彼因。同無明習氣皆悉微薄。謂煩惱",
    "T35n1735_037:0788b16": "障三縛現行及種。故云彼因。與當地所知",
    "T35n1735_037:0788b17": "障種同滅。故云同無明習氣。習氣即種義。",
    "T35n1735_037:0788b18": "瑜伽四十八云。捨欲貪故無欲縛。棄捨靜",
    "T35n1735_037:0788b19": "慮等持故斷有縛。後於無量下揀細異麁。",
    "T35n1735_037:0788b20": "謂是斷細。以多劫不積三不善根故。細種",
    "T35n1735_037:0788b21": "漸斷善根轉淨。言多劫者。仁王經說初地經",
    "T35n1735_037:0788b22": "四阿僧祇劫。二地五三地六。細障難斷經劫",
    "T35n1735_037:0788b23": "轉多。多劫不積故邪貪等斷。然但斷細習",
    "T35n1735_037:0788b24": "非是斷麁。麁障見道初地已斷麁障。修者。",
    "T35n1735_037:0788b25": "二地已斷故。善根轉淨即前信等。喻言秤兩",
    "T35n1735_037:0788b26": "不減者。厭離世間勝於前地信等。入於厭",
    "T35n1735_037:0788b27": "火故自在不失減也。三合中二。先正合前",
    "T35n1735_037:0788b28": "行淨。後此菩薩下別顯忍淨。此地忍增故偏",
    "T35n1735_037:0788b29": "明之。有十三心。初二句為總。一他加惡辱",
    "T35n1735_037:0788c01": "能忍受故。二善護他心。謂他人陵我以剛",
    "T35n1735_037:0788c02": "強我則騁之。以柔和故。下諸句別釋此二。",
    "T35n1735_037:0788c03": "初有二心分別。善護他心。一諧順心者。以",
    "T35n1735_037:0788c04": "他於菩薩作惡疑菩薩。瞋恨菩薩現同伴",
    "T35n1735_037:0788c05": "侶與之諧和。二悅美者愛語誨誘。次以三",
    "T35n1735_037:0788c06": "心分別。加惡忍受謂身加惡而不瞋。口毀",
    "T35n1735_037:0788c07": "辱而不動心。嫉害而憂惱不能濁。以萬頃",
    "T35n1735_037:0788c08": "之陂方其量故。次有三心出上二因。無",
    "T35n1735_037:0788c09": "高下者。過去久離憍慢故。不自高舉輕下",
    "T35n1735_037:0788c10": "於彼。由此能柔和護他。後二即加惡不改之",
    "T35n1735_037:0788c11": "因。一不望報恩故。益他被辱而忍受。二受",
    "T35n1735_037:0788c12": "恩常念小恩大報故。眾生於我有恩法爾應",
    "T35n1735_037:0788c13": "忍。後三心顯上二心。離障雖柔順護他而",
    "T35n1735_037:0788c14": "非諂。實為利益故。不誑心無隱覆諂佞故",
    "T35n1735_037:0788c15": "無譣詖。譣詖者諂佞也。餘皆可知。二菩薩住",
    "T35n1735_037:0788c16": "此下攝報果。此下諸地攝報。文皆分二。初上",
    "T35n1735_037:0788c17": "勝身。後能以下上勝果果中。一自分行。二復",
    "T35n1735_037:0788c18": "作是念下勝進行。第三重頌。十八頌分五。初",
    "T35n1735_037:0788c19": "一頌起厭行分。二有十二頌頌厭行分。於",
    "T35n1735_037:0788c20": "中初二護煩惱行。次三護小乘行。後七方",
    "T35n1735_037:0788c21": "便攝行。三一頌厭分及果四三頌頌位果。五",
    "T35n1735_037:0788c22": "一頌結說三地竟(從此已下入第三十六經)第四焰慧地。所",
    "T35n1735_037:0788c23": "以來者瑜伽七十八引解深密。明四種清淨",
    "T35n1735_037:0788c24": "能攝諸地。前三即意樂戒定增上三清淨訖。",
    "T35n1735_037:0788c25": "此下第四訖於佛地。明慧增上故次來也。",
    "T35n1735_037:0788c26": "又慧有多種。四地正明覺分相應增上慧住。",
    "T35n1735_037:0788c27": "故次來也。又前地雖得世定總持。而未能",
    "T35n1735_037:0788c28": "得菩提分法。捨於定愛及與法愛。今修證",
    "T35n1735_037:0788c29": "彼行故次來也。若依本論。前三寄世間今",
    "T35n1735_037:0789a01": "此出世。次第故來。若近望前地。因前定聞",
    "T35n1735_037:0789a02": "發此證智。故次來也。故論云。依彼淨三昧。",
    "T35n1735_037:0789a03": "聞持如實智淨。顯示故。言焰慧者。法喻雙",
    "T35n1735_037:0789a04": "舉。亦有三義。一約初入地釋。初入證智。能",
    "T35n1735_037:0789a05": "燒前地解法慢薪故。本分云。不忘煩惱薪智",
    "T35n1735_037:0789a06": "火能燒故。二約地中釋。成唯識云。安住最勝",
    "T35n1735_037:0789a07": "菩提分法。燒煩惱薪慧焰增故。由住第四",
    "T35n1735_037:0789a08": "地竟方修菩提分法。明是地中若唯取此",
    "T35n1735_037:0789a09": "而為慧者。未修道品應非焰地。以此地",
    "T35n1735_037:0789a10": "正明菩提分法。中該初後諸論多依此釋。",
    "T35n1735_037:0789a11": "攝論云。由諸菩提分法。焚燒一切障故。障",
    "T35n1735_037:0789a12": "即二障。莊嚴論云。以菩提分慧為焰自性。",
    "T35n1735_037:0789a13": "以惑智二障為薪自性。此地菩薩。能起焰",
    "T35n1735_037:0789a14": "慧燒二障薪。名焰慧地。瑜伽七十八。引深",
    "T35n1735_037:0789a15": "密經大同此說。彼云。所得菩提分法。能燒",
    "T35n1735_037:0789a16": "煩惱智火如焰。金光明經顯揚論不殊此",
    "T35n1735_037:0789a17": "意。三約地滿。從證智摩尼放阿含光。故名",
    "T35n1735_037:0789a18": "為焰。下論具之。然所燒煩惱即所離微細",
    "T35n1735_037:0789a19": "煩惱現行障。謂所知障中俱生一分。亦攝定",
    "T35n1735_037:0789a20": "愛法愛。菩提分法特違於彼。故能燒之。由",
    "T35n1735_037:0789a21": "斯四地說斷二愚及彼麁重。一等至愛愚味",
    "T35n1735_037:0789a22": "八定故。二法愛愚即解法慢。今得無漏定",
    "T35n1735_037:0789a23": "及無漏教。故違於彼。由此證得無攝受真",
    "T35n1735_037:0789a24": "如。謂此真如無所繫屬。非我執等所依取",
    "T35n1735_037:0789a25": "故。得此真如寧有定法之愛。便能成菩提",
    "T35n1735_037:0789a26": "分行及不住道行精進不退。由達無攝受",
    "T35n1735_037:0789a27": "真如。便得攝生之果。次正釋文。文亦三分。一",
    "T35n1735_037:0789a28": "讚請。二正說。三重頌。今初六偈分二。初二",
    "T35n1735_037:0789a29": "偈半集經者序述。地海動者表無明厚地。大",
    "T35n1735_037:0789b01": "愛海水可傾竭故。後三偈半正明讚請。於",
    "T35n1735_037:0789b02": "中初二偈半天王請。後一眾首請。第二正說",
    "T35n1735_037:0789b03": "分中二。初明地相。後明地果。前中論為四",
    "T35n1735_037:0789b04": "分。一清淨對治修行增長因分。謂清淨等。是",
    "T35n1735_037:0789b05": "次二分今趣地方便為彼之因。二佛子菩薩",
    "T35n1735_037:0789b06": "住此焰慧下清淨分。是初入地出障行故。三",
    "T35n1735_037:0789b07": "佛子菩薩住此第四下。對治修行增長分。即",
    "T35n1735_037:0789b08": "正住地行道品等行。能有所除故云對治。",
    "T35n1735_037:0789b09": "進習上上名修行增長。四佛子至所有身見",
    "T35n1735_037:0789b10": "下彼果分。此即地滿。是中二分之果。又此四",
    "T35n1735_037:0789b11": "分即加行無間解脫勝進四道。又四中初一",
    "T35n1735_037:0789b12": "入心。後三住心。出心在調柔果。住心中三",
    "T35n1735_037:0789b13": "分攝前三位。初清淨分即攝生貴住。次攝",
    "T35n1735_037:0789b14": "至一切處迴向。後攝無盡行。至文當知。今",
    "T35n1735_037:0789b15": "初因分文三。初結前標後。次何等下徵列",
    "T35n1735_037:0789b16": "別名。三菩薩以此下結行入位。今初十法明",
    "T35n1735_037:0789b17": "門者。門即通入之義。故論經名入。明為能",
    "T35n1735_037:0789b18": "入之門。法為所入之處。故論云得證地智",
    "T35n1735_037:0789b19": "光明依彼智明。入如來所說法中。言證地",
    "T35n1735_037:0789b20": "智者。即四地證智也。光明者即三地慧光。謂",
    "T35n1735_037:0789b21": "三地中得此四地證智前相。故併舉二處之",
    "T35n1735_037:0789b22": "智。以釋於明。亦猶地前明得定也。故前地",
    "T35n1735_037:0789b23": "論云。彼慧此中名光明。即其義也。言所說",
    "T35n1735_037:0789b24": "法者。前求多聞從佛聞說眾生法界等。十",
    "T35n1735_037:0789b25": "種之法。便以智光游入數數游入。游入即",
    "T35n1735_037:0789b26": "是修行。修行即下觀察。觀察增上極圓滿",
    "T35n1735_037:0789b27": "故。方得證入四地。二徵列中有十種差別。",
    "T35n1735_037:0789b28": "觀察此十。略以三重釋之。一初句為總。本",
    "T35n1735_037:0789b29": "為眾生故。餘九為別皆眾生事故。二前八",
    "T35n1735_037:0789c01": "為染後二為淨。三前五推能依至所依。後",
    "T35n1735_037:0789c02": "五依所依立能依。前中一觀眾生假名差",
    "T35n1735_037:0789c03": "別。假有三種。一因成假。二相續假。三相待",
    "T35n1735_037:0789c04": "假。假為空詮故先觀之因成有二。一五蘊",
    "T35n1735_037:0789c05": "和合假名某甲。則入眾生空。二陰亦因緣",
    "T35n1735_037:0789c06": "而有。則入法空。二空所顯即是真如。不壞",
    "T35n1735_037:0789c07": "假名。空有不二。即是中道。言相續者。由前",
    "T35n1735_037:0789c08": "陰滅後陰續生。念念相續假而非實。亦入",
    "T35n1735_037:0789c09": "二空真實。言相待者。待非眾生以說眾生。",
    "T35n1735_037:0789c10": "入實亦然。此一推假入實餘九例知。故論",
    "T35n1735_037:0789c11": "但顯差別之相。二法界者。論當第三是依",
    "T35n1735_037:0789c12": "正之因。即染法界。此從別義。若淨法界通",
    "T35n1735_037:0789c13": "為十依。則十與法界究竟無別。三世界者。",
    "T35n1735_037:0789c14": "彼假名眾生所住依報。四依正所依虛空。瑜",
    "T35n1735_037:0789c15": "伽名為平等勝義。即是理空皆無盡故。五染",
    "T35n1735_037:0789c16": "淨所依是本識界後五依此所依。立後能",
    "T35n1735_037:0789c17": "依故。此識界前後兩向。向前為依正依。向",
    "T35n1735_037:0789c18": "後為染淨依初三句。由煩惱使染成染分",
    "T35n1735_037:0789c19": "依他。有三界差別著欲著受及著想故。三",
    "T35n1735_037:0789c20": "界唯心故。後二廣大信解成淨分依他。論經",
    "T35n1735_037:0789c21": "前是勝心信解依。煩惱不染與聲聞同。後",
    "T35n1735_037:0789c22": "大心信解依。不捨眾生不同聲聞。今經即前",
    "T35n1735_037:0789c23": "云廣。則明護陜兼濟之心。後是大心。即是",
    "T35n1735_037:0789c24": "護小求大菩提。則二心俱異二乘。前觀眾",
    "T35n1735_037:0789c25": "生同體大悲。後觀眾生具佛知見。誓令同",
    "T35n1735_037:0789c26": "得。又皆言界者通事理也。事即曲盡差別。",
    "T35n1735_037:0789c27": "理則一一入實。即淨法界故皆為明門。三",
    "T35n1735_037:0789c28": "結行入位。觀察圓滿與十理冥。則入四地。",
    "T35n1735_037:0789c29": "故瑜伽四十八云。先於增上心住。以求多",
    "T35n1735_037:0790a01": "聞增上力故。已得十法明入。由此十法明",
    "T35n1735_037:0790a02": "入成上品故。極圓滿故。入初增上慧住。大",
    "T35n1735_037:0790a03": "文第二清淨分。即攝生貴住故前文云。於",
    "T35n1735_037:0790a04": "諸佛聖教中生。云何清淨。於如來家轉有",
    "T35n1735_037:0790a05": "勢力故。文中三。初總明。次何等下徵釋。三",
    "T35n1735_037:0790a06": "是為十者總結。初中文有三句。末句生家是",
    "T35n1735_037:0790a07": "總相。初句十智為能生因。次句內法為所",
    "T35n1735_037:0790a08": "生家。由以十智觀察下。諸行等十法得成",
    "T35n1735_037:0790a09": "熟故。成熟則除滅三地解法智障。攝四地",
    "T35n1735_037:0790a10": "出世勝智。契於法體故云得彼內法。內法",
    "T35n1735_037:0790a11": "者顯非外相。此法即如來所說教化之法。",
    "T35n1735_037:0790a12": "名如來家。此地寄出世之首。故名為生。然如",
    "T35n1735_037:0790a13": "來家略有三種。一菩提心家。初住即生。二大",
    "T35n1735_037:0790a14": "教家四住即生。三法界家。初地證故生。今此",
    "T35n1735_037:0790a15": "攝四住。故以智契教法合於法界。具下十",
    "T35n1735_037:0790a16": "義故名為生。若瑜伽但云長如來家。論經亦",
    "T35n1735_037:0790a17": "但云於如來家轉有勢力。意明初地已生家。",
    "T35n1735_037:0790a18": "二三地起修方便。早有勢力。今依三地多",
    "T35n1735_037:0790a19": "聞成出世智。故云轉有。此中智契。即無行",
    "T35n1735_037:0790a20": "無生行慧光。二徵列中列有十句。論攝為",
    "T35n1735_037:0790a21": "四。初句自住處畢竟智。謂大乘是菩薩自所",
    "T35n1735_037:0790a22": "住處。深心相應為住。畢竟即是不退。二同敬",
    "T35n1735_037:0790a23": "三寶畢竟智。謂證三寶同體成不壞信故。",
    "T35n1735_037:0790a24": "上二約行德差別初自分後勝進故。下有二",
    "T35n1735_037:0790a25": "智約智解差別。初證後教。謂三有二句明",
    "T35n1735_037:0790a26": "真如智。謂見第一義證二無我故。一但有",
    "T35n1735_037:0790a27": "蘊等諸行。而生滅流轉故無人我。二即此蘊",
    "T35n1735_037:0790a28": "等諸法本來不生。故無法我。四餘六句明分",
    "T35n1735_037:0790a29": "別說智。謂是教智故名為說。知世諦故名",
    "T35n1735_037:0790b01": "為分別。分別染淨故。謂初二句是染。後三",
    "T35n1735_037:0790b02": "句是淨。第三句具染淨。各有因果即是四",
    "T35n1735_037:0790b03": "諦故。謂初二句名隨煩惱。染即是苦諦依正",
    "T35n1735_037:0790b04": "二報。隨煩惱集因所生故。謂初句依報。次句",
    "T35n1735_037:0790b05": "正報故云有生。同因於業業與煩惱二俱",
    "T35n1735_037:0790b06": "集因。故論與經影略而說。第三句中初觀生",
    "T35n1735_037:0790b07": "死。論經名世間即煩惱染。上句以因顯果。",
    "T35n1735_037:0790b08": "云因業有生。此句以果顯因。故云生死。生",
    "T35n1735_037:0790b09": "死以煩惱為體故。即是集諦。此順論意。次",
    "T35n1735_037:0790b10": "觀涅槃是所有淨即是滅諦若直就經文。亦",
    "T35n1735_037:0790b11": "可因業有生是集諦。生死涅槃復雙觀苦",
    "T35n1735_037:0790b12": "滅耳。後三句隨所淨即是道諦。隨順前滅",
    "T35n1735_037:0790b13": "故。三中初一利他行。論云。諸佛世界中教化",
    "T35n1735_037:0790b14": "眾生。自業成熟故。準此論意譯。此初句應",
    "T35n1735_037:0790b15": "言觀諸國土化眾生業。則不濫前因業有",
    "T35n1735_037:0790b16": "生。後二句自利行。謂觀煩惱染及涅槃淨。",
    "T35n1735_037:0790b17": "為順滅之道。初句約事觀煩惱無始故為",
    "T35n1735_037:0790b18": "前際。涅槃無終故為後際。後句順理觀煩",
    "T35n1735_037:0790b19": "惱本空無有損減。故無可盡。涅槃性淨非",
    "T35n1735_037:0790b20": "新增益。自性盡故皆名無所有盡。煩惱影取",
    "T35n1735_037:0790b21": "生死。涅槃影取菩提。菩提之智亦符理故。",
    "T35n1735_037:0790b22": "然是世諦中觀故。與前如智。又後二句即本",
    "T35n1735_037:0790b23": "有今無偈意。亦是觀緣起法。無明行為前",
    "T35n1735_037:0790b24": "際。生老死為後際。無明滅行滅。自性滅故",
    "T35n1735_037:0790b25": "名無所有盡。如六地中。自下大文第三對",
    "T35n1735_037:0790b26": "治修行增長分中二。初護煩惱行。後菩薩修",
    "T35n1735_037:0790b27": "行。如是下明護小乘行。前是大智自利異",
    "T35n1735_037:0790b28": "凡。後是大悲利他異小。此二相導成不住",
    "T35n1735_037:0790b29": "道。無所不至。故攝至一切處迴向也。今",
    "T35n1735_037:0790c01": "初即修菩提分法。論主別有道品論故此",
    "T35n1735_037:0790c02": "不釋。今略為四門。一釋名。菩提是覺分",
    "T35n1735_037:0790c03": "是因義。此三十七為諸乘覺因故。亦云",
    "T35n1735_037:0790c04": "道品。品即是類。因為果類故。別名至文自",
    "T35n1735_037:0790c05": "顯。二顯同異。瑜伽四十四。大乘菩提分乃",
    "T35n1735_037:0790c06": "有多種。三十七品。乃是其中別義。通於",
    "T35n1735_037:0790c07": "大小。涅槃亦說三十七品。為涅槃因。非",
    "T35n1735_037:0790c08": "大涅槃因。無量阿僧祇道品為大涅槃因",
    "T35n1735_037:0790c09": "故。下五地中說無量道品。及離世間品說道",
    "T35n1735_037:0790c10": "及助道。皆名無量。今約寄位故但三十七耳。",
    "T35n1735_037:0790c11": "若準智論。但三十七無所不攝。即無量道",
    "T35n1735_037:0790c12": "品亦在其中。如分別四諦有無量相。但心",
    "T35n1735_037:0790c13": "行大小不同。淨名云。道品是道場。是法。身",
    "T35n1735_037:0790c14": "因。大集名菩薩寶炬陀羅尼。涅槃云。若人",
    "T35n1735_037:0790c15": "能觀八正道。即見佛性名得醍醐。皆約大",
    "T35n1735_037:0790c16": "說。三明體性。雖三十七品。但以十法而為",
    "T35n1735_037:0790c17": "根本。謂信戒念精進定慧除喜捨思惟。由信",
    "T35n1735_037:0790c18": "二戒三。念開為四。精進定慧此三各八。餘",
    "T35n1735_037:0790c19": "四各一。故成三十七品。復束此十以三蘊",
    "T35n1735_037:0790c20": "為體。謂戒是無表色。喜支是受餘皆行蘊。五",
    "T35n1735_037:0790c21": "類法中但二為體。謂色及心所。若取助伴",
    "T35n1735_037:0790c22": "則通五蘊。若取所緣通一切法。廣顯差",
    "T35n1735_037:0790c23": "別如智論二十一二。及五十三。瑜伽二十",
    "T35n1735_037:0790c24": "八九。及四十五。雜集第十。下所解釋依此",
    "T35n1735_037:0790c25": "諸論。四正釋文。即是行相三十七品。總有",
    "T35n1735_037:0790c26": "七類。一對治顛倒道即四念處。二斷諸懈",
    "T35n1735_037:0790c27": "怠道。謂四正勤。三引發神通道。謂四神足。",
    "T35n1735_037:0790c28": "四現觀方便道。所謂五根。五親近現觀道",
    "T35n1735_037:0790c29": "即是五力。六現觀自體道。謂七覺分。七現",
    "T35n1735_037:0791a01": "觀後起道。謂八正道。此七次者。若聞法已",
    "T35n1735_037:0791a02": "先當念持。次即勤修。勤故攝心調柔。調柔",
    "T35n1735_037:0791a03": "故信等成根。根增為力。次七覺分別。八正",
    "T35n1735_037:0791a04": "正行。有時八正在前。則未辦名道已辦名",
    "T35n1735_037:0791a05": "覺。然上猶寄位。若約行者初心通修。況入",
    "T35n1735_037:0791a06": "地菩薩。今初對治顛倒道。名四念處。四謂",
    "T35n1735_037:0791a07": "身受心法。念謂念慧。身等為其念慧所安",
    "T35n1735_037:0791a08": "住處。故亦名念住。瑜伽云。若於此住即是",
    "T35n1735_037:0791a09": "身等。若由此住即是念慧。體實是慧。以慧",
    "T35n1735_037:0791a10": "觀守境由念。得住與念相近隣近名念。",
    "T35n1735_037:0791a11": "雜集云。一切菩提分法。皆由五門而得建",
    "T35n1735_037:0791a12": "立。一所緣。二自體。三助伴。四修習。五修果。",
    "T35n1735_037:0791a13": "文或略無義必須具。今初念處身等是所緣。",
    "T35n1735_037:0791a14": "念慧為自體。循身觀等為修習。破四顛倒",
    "T35n1735_037:0791a15": "趣入四諦。身等離繫以為其果。此身等四",
    "T35n1735_037:0791a16": "前三即三蘊。而合想行為法念者。為明我",
    "T35n1735_037:0791a17": "所依事我受用事。我自體事我染淨事故。要",
    "T35n1735_037:0791a18": "此四者治四倒故。謂觀身不淨治於淨倒。",
    "T35n1735_037:0791a19": "觀受是苦觀心無常。觀法無我治三可",
    "T35n1735_037:0791a20": "知。此次第者。從麁至細教對治故。智論",
    "T35n1735_037:0791a21": "云。此身既爾。不淨眾生貪者。以其情塵生",
    "T35n1735_037:0791a22": "諸受故。計之為樂。誰受此樂。故次觀心",
    "T35n1735_037:0791a23": "念念生滅。後觀二蘊皆不自在。破此四倒",
    "T35n1735_037:0791a24": "行四正行。開實相門。若爾說四倒中。何以",
    "T35n1735_037:0791a25": "常樂我淨而為其次。此約先重後輕為次",
    "T35n1735_037:0791a26": "第故。然此四處。皆容各起四倒從多計",
    "T35n1735_037:0791a27": "說。各語其一。然觀不淨等通於大小。瑜伽",
    "T35n1735_037:0791a28": "四十五云。菩薩於聲聞道品。如實了知。如",
    "T35n1735_037:0791a29": "聲聞地。云何大乘如實了知。謂勝義修及世",
    "T35n1735_037:0791b01": "俗修。世俗修者。即觀不淨等。然不計實。勝",
    "T35n1735_037:0791b02": "義修者謂離相性。大集般若等。皆性相雙",
    "T35n1735_037:0791b03": "觀。智論亦爾。乃至不念身受心法。無行經",
    "T35n1735_037:0791b04": "云。觀身畢竟空。觀受內外空。觀心無所有。",
    "T35n1735_037:0791b05": "觀法但有名。此約如實。然有二意。一則法",
    "T35n1735_037:0791b06": "性湛然常樂我淨。即遣無常等倒。二此入法",
    "T35n1735_037:0791b07": "空俱遣八倒。勝鬘亦說四念能除八倒。既",
    "T35n1735_037:0791b08": "除八倒則成八行。涅槃雙樹四雙八隻。四",
    "T35n1735_037:0791b09": "枯四榮正表於此。大品明以一切種修四",
    "T35n1735_037:0791b10": "念處。云何一切種修。應觀此身之色法性",
    "T35n1735_037:0791b11": "緣生故。一色一切色緣生即空故。一切色",
    "T35n1735_037:0791b12": "一色。法性中故。非一非一切。雙照一一切",
    "T35n1735_037:0791b13": "亦非色非不色。雙照色不色身念既爾。餘",
    "T35n1735_037:0791b14": "三亦然。云何枯榮表此念處。謂法性之色。實",
    "T35n1735_037:0791b15": "非是淨。凡夫計淨是名顛倒。實非不淨。二",
    "T35n1735_037:0791b16": "乘計不淨。是名顛倒。今觀色種即空。一切",
    "T35n1735_037:0791b17": "即空。空中無淨云何染著。則凡淨倒破枯",
    "T35n1735_037:0791b18": "念處成。色種不壞假名。則一切皆假分別",
    "T35n1735_037:0791b19": "名相。不可盡極。假智常淨。云何滯空而取",
    "T35n1735_037:0791b20": "灰斷。言色不淨。是名二乘不淨倒。破榮念",
    "T35n1735_037:0791b21": "處成。是以八倒俱破枯榮雙立。觀色本際",
    "T35n1735_037:0791b22": "非空非假。則一切非空非假。非空故非不",
    "T35n1735_037:0791b23": "淨倒。非假故非淨倒。既非二邊乃名中道。",
    "T35n1735_037:0791b24": "佛會此理。故於中間而般涅槃。餘三類此。",
    "T35n1735_037:0791b25": "是則對治法藥其數有四。法性觀智名之為",
    "T35n1735_037:0791b26": "念。一諦三諦名之為處。一切即空諸倒枯",
    "T35n1735_037:0791b27": "榮。無不空寂。一切即假二邊雙樹。無不成",
    "T35n1735_037:0791b28": "立。一切即中無非法界。只一念心廣遠若",
    "T35n1735_037:0791b29": "此。故深觀念處即坐道場。更不須餘。機",
    "T35n1735_037:0791c01": "宜不同故說餘品。一科既爾深奧。餘六倣此",
    "T35n1735_037:0791c02": "可知。下文之中但略釋相。說者有力一一",
    "T35n1735_037:0791c03": "開示。今經但云觀身。不言淨不淨等。從通",
    "T35n1735_037:0791c04": "相說顯包含故。文中二。初別觀身念。後如",
    "T35n1735_037:0791c05": "是下類顯餘三。今初觀身自有內等三觀。",
    "T35n1735_037:0791c06": "此三智論瑜伽廣顯其相。今略舉一兩。瑜",
    "T35n1735_037:0791c07": "伽云。內自有情色為內身。外非情色為外",
    "T35n1735_037:0791c08": "身。他有情數為內外身。初即自身我愛愛故。",
    "T35n1735_037:0791c09": "次即資具等我所愛故。後即眷屬妻子。彼我",
    "T35n1735_037:0791c10": "我愛我所愛故。智論二十八亦廣明此。五十",
    "T35n1735_037:0791c11": "三又云。自身名內他身名外。而不明內外。",
    "T35n1735_037:0791c12": "取下釋意但合前二。故云內外。所以有此",
    "T35n1735_037:0791c13": "三者。破三種邪行故。有人著內情多捨",
    "T35n1735_037:0791c14": "妻財。以全身。有著外情多貪財喪驅為",
    "T35n1735_037:0791c15": "妻捨命。有二俱著。破此三邪成三正行。此",
    "T35n1735_037:0791c16": "約三人對治各別。若約一人起觀始終。謂",
    "T35n1735_037:0791c17": "先觀自身求淨等不可得。或當外有。次便",
    "T35n1735_037:0791c18": "觀外復不可得。便生疑云。我觀內時於外",
    "T35n1735_037:0791c19": "或錯。觀外之時於內或錯。次內外俱觀亦不",
    "T35n1735_037:0791c20": "可得。初二是別後一是總。以斯二釋明知。",
    "T35n1735_037:0791c21": "但合前二為內外身。今初觀內身。初標別",
    "T35n1735_037:0791c22": "所緣。次循身觀者總顯修相。智論云。尋隨觀",
    "T35n1735_037:0791c23": "察知其不淨等。然循有二義。一尋義。五種",
    "T35n1735_037:0791c24": "不淨遍尋求故。二隨義。謂雖冥目了見身",
    "T35n1735_037:0791c25": "之影像。隨順本質相似性故。前標內身即",
    "T35n1735_037:0791c26": "是本質。今云循身即是影像。此雜集意。次",
    "T35n1735_037:0791c27": "勤勇念知顯修之儀。以貪等世事無始惡習。",
    "T35n1735_037:0791c28": "離之甚難。過於世間慈父離於孝子。故須",
    "T35n1735_037:0791c29": "精進方能除遣。勤即欲勤策勵。勇謂勇猛不",
    "T35n1735_037:0792a01": "息。念則明記不忘。知則決斷無悔。又心若",
    "T35n1735_037:0792a02": "馳散當念老病死苦。三惡道苦。身命無常佛",
    "T35n1735_037:0792a03": "法欲滅。名為念知。則能鞭心令復本觀。",
    "T35n1735_037:0792a04": "便生勤勇。具上諸義則不放逸。次言除世",
    "T35n1735_037:0792a05": "間貪憂者。即觀之果有所離故。觀身不淨",
    "T35n1735_037:0792a06": "本為治貪行者。既離五欲世樂未得定樂。",
    "T35n1735_037:0792a07": "或時生憂。如魚樂水常求樂事。還念本",
    "T35n1735_037:0792a08": "欲多生此二。故偏遣之。又貪為五蓋之首。",
    "T35n1735_037:0792a09": "貪除則五蓋盡去。如破竹初節憂。於五受",
    "T35n1735_037:0792a10": "之中。偏能障定。如滅惡賊先除巨害。故",
    "T35n1735_037:0792a11": "偏說之。其不淨等廣如二論。如實觀相已",
    "T35n1735_037:0792a12": "如上說。次觀外身及內外身。所觀小異觀",
    "T35n1735_037:0792a13": "相大同。後例餘三念處者。準瑜伽意。依前",
    "T35n1735_037:0792a14": "內等三身生受心法。故受心法隨所依生。",
    "T35n1735_037:0792a15": "亦有內等。智論之意大同於此。論問云。於",
    "T35n1735_037:0792a16": "四念中心唯是內。受法唯外。身通內外。云",
    "T35n1735_037:0792a17": "何於四皆有內等。答受有二種。一身二心。",
    "T35n1735_037:0792a18": "心受名內身受名外。又意識相應受名內。",
    "T35n1735_037:0792a19": "五識相應受名外等。心雖是內緣外法故",
    "T35n1735_037:0792a20": "名外。五識一向是外。又定心為內散心為",
    "T35n1735_037:0792a21": "外。法雖是外。緣內法心數法名內。緣外",
    "T35n1735_037:0792a22": "法心數法。及無為心不相應行是外。後三念",
    "T35n1735_037:0792a23": "處。亦合前二以為內外。餘如二論。其循歷",
    "T35n1735_037:0792a24": "觀相如先總說。第二正勤者。四念智火若得",
    "T35n1735_037:0792a25": "勤風。則無所不燒。故次辨之。精進為其自",
    "T35n1735_037:0792a26": "體。故總名勤。揀非九十五種相違之勤。故",
    "T35n1735_037:0792a27": "名為正。雖是一勤隨義分四。前二勤斷二",
    "T35n1735_037:0792a28": "惡。是止惡行。後二勤修二善。是作善行。二",
    "T35n1735_037:0792a29": "善二惡皆所緣境。前中未生之惡遏令不生。",
    "T35n1735_037:0792b01": "已生之惡斷令不續。後二未生善令生。已",
    "T35n1735_037:0792b02": "生令廣。亦名四正斷。後二是修而言斷者。",
    "T35n1735_037:0792b03": "善是斷處。正修斷者斷懈怠故。故瑜伽云。",
    "T35n1735_037:0792b04": "一律儀斷二者斷斷。三修習斷。四防護斷。",
    "T35n1735_037:0792b05": "然其善惡有通有別。別正取前念處觀中懈",
    "T35n1735_037:0792b06": "怠。五蓋等。以為不善。其能對治為所生善。",
    "T35n1735_037:0792b07": "約大乘說。勤觀法性。除實相之外皆名為",
    "T35n1735_037:0792b08": "惡。就一一勤中文皆有四。今初一未生不",
    "T35n1735_037:0792b09": "善法此舉所緣。二為不生故明修觀意。三",
    "T35n1735_037:0792b10": "欲生者起希願心。是修習依止。即增上意樂",
    "T35n1735_037:0792b11": "圓滿。四勤精進下正顯修習。即加行圓滿勤",
    "T35n1735_037:0792b12": "精進者。常自策勵發心。正斷者。謂策心持心。",
    "T35n1735_037:0792b13": "餘三處文例此可知。若二惡不生棄捨二",
    "T35n1735_037:0792b14": "善得生增廣。是正勤果。第三四神足者。以",
    "T35n1735_037:0792b15": "勤過散亂智火微弱故。須定制則所欲自",
    "T35n1735_037:0792b16": "在。神即神通足即是定。瑜伽云。如有足者",
    "T35n1735_037:0792b17": "能往能還。騰躍勇健能得能證世間勝法。世",
    "T35n1735_037:0792b18": "殊勝法。說名為神。彼能到此故名神足。此",
    "T35n1735_037:0792b19": "舉喻也。由出世法最勝自在。是最勝神。欲",
    "T35n1735_037:0792b20": "等四定能證此。故名為神足。亦名如意足。",
    "T35n1735_037:0792b21": "所欲如心故。神足所緣即種種變事。神足自",
    "T35n1735_037:0792b22": "體即三摩地。欲勤心觀皆是助伴。欲謂猛利",
    "T35n1735_037:0792b23": "樂欲。勤謂精進無間。心即是定。謂專心守境",
    "T35n1735_037:0792b24": "觀即是慧。由聞教法內自揀擇。由欲增上",
    "T35n1735_037:0792b25": "力證心一境性。名為欲定。餘三亦然。勤",
    "T35n1735_037:0792b26": "觀心性名為上定。皆從加行受名。此四加",
    "T35n1735_037:0792b27": "行。即前正勤中。欲生勤精進發心正斷等。以",
    "T35n1735_037:0792b28": "發心中持心能生心定。持太舉故。策心能",
    "T35n1735_037:0792b29": "生觀定策太沈故。是以隨一念處有四正",
    "T35n1735_037:0792c01": "勤。隨一正勤有四神足。文中先別明欲定。",
    "T35n1735_037:0792c02": "後修行精進下通顯餘三。今初言修行欲定",
    "T35n1735_037:0792c03": "者。標舉所修助伴自體。斷行二字總顯修",
    "T35n1735_037:0792c04": "相。亦修之果。云何修相此復二種。一修習欲",
    "T35n1735_037:0792c05": "定。能斷現行諸惑纏故。二為欲永害所有",
    "T35n1735_037:0792c06": "隨眠。修八斷行。謂欲勤信安念正知思及捨。",
    "T35n1735_037:0792c07": "云何亦果。若將斷行屬下成就。則斷行成",
    "T35n1735_037:0792c08": "就。亦神足果。次成就神足。唯是彼果。後依止",
    "T35n1735_037:0792c09": "厭下復顯修相。兼辨所緣。準雜集論。五根",
    "T35n1735_037:0792c10": "已下方緣四諦為境。七覺已下方有依止",
    "T35n1735_037:0792c11": "厭等。以為修相。今經神足。即緣四諦而修。",
    "T35n1735_037:0792c12": "謂緣苦修必依厭苦。若緣集修必依離欲。",
    "T35n1735_037:0792c13": "若緣滅修必求證滅。若緣道修必趣滅苦",
    "T35n1735_037:0792c14": "之行。能捨於苦。緣此境時必求修習。故云",
    "T35n1735_037:0792c15": "迴向。亦是加行等四道。下文依止厭等並同",
    "T35n1735_037:0792c16": "此釋。第四五根現觀方便道。增上名根。五",
    "T35n1735_037:0792c17": "根自體即信等五。此五通於生起出世間法。",
    "T35n1735_037:0792c18": "而為增上。前四復能起後得增上名。而信",
    "T35n1735_037:0792c19": "為上首。能起餘四。文中先別明信根。後通",
    "T35n1735_037:0792c20": "顯餘四。二段中各先標舉所修。後依止等別",
    "T35n1735_037:0792c21": "顯修相。下之三科例此可知。今此所修。即",
    "T35n1735_037:0792c22": "於諦實深忍樂欲。餘四即於前所信策勤",
    "T35n1735_037:0792c23": "而行。明記不忘繫緣一境。揀擇是非。餘如",
    "T35n1735_037:0792c24": "前說。然始入佛法即有信心。未有定慧",
    "T35n1735_037:0792c25": "不得名根。今由前三科。則信不可拔。此",
    "T35n1735_037:0792c26": "中念即念處中念。進即正勤定則神足。慧即",
    "T35n1735_037:0792c27": "緣四諦慧。前三至此總得名根。若依位者。",
    "T35n1735_037:0792c28": "在於見道之前。則以速發現觀而為其果。",
    "T35n1735_037:0792c29": "今在四地。即應以發後地為果。第五五力。",
    "T35n1735_037:0793a01": "即前五根增長。魔梵惑等不能屈伏故名",
    "T35n1735_037:0793a02": "為力。又能損減不信等障。故復名力。智論",
    "T35n1735_037:0793a03": "云。能破煩惱得無生忍故名為力。第六七",
    "T35n1735_037:0793a04": "覺。覺謂覺了。若依位說。即現觀自性如實",
    "T35n1735_037:0793a05": "覺慧。覺法自性。覺支自體即念等。七文中亦",
    "T35n1735_037:0793a06": "二。先別明念覺。後通顯餘六。然七覺分七",
    "T35n1735_037:0793a07": "皆自體。而差別者覺為自體。餘六皆覺之分。",
    "T35n1735_037:0793a08": "謂念是所依支。由繫念故。令諸善法皆不",
    "T35n1735_037:0793a09": "忘失。擇法是自體支覺自相故。精進是出離",
    "T35n1735_037:0793a10": "支。由此勢力能到所到故。喜是利益支。由",
    "T35n1735_037:0793a11": "心勇悅身調適故。猗定捨三是不染污支。猗",
    "T35n1735_037:0793a12": "即輕安。由此不染污故。謂由安故能除麁",
    "T35n1735_037:0793a13": "重。定者依此不染污故。謂依止定得轉依",
    "T35n1735_037:0793a14": "故。捨者體是不染污故。謂行捨平等永除貪",
    "T35n1735_037:0793a15": "憂。不染污位為自性故。總收七覺不出三",
    "T35n1735_037:0793a16": "品。念通定慧。次三是慧。後三定攝。雖是前",
    "T35n1735_037:0793a17": "三至此增故。依位所明能斷見惑。以為其",
    "T35n1735_037:0793a18": "果。又雖一剎那七法俱起。而隨行相各說",
    "T35n1735_037:0793a19": "功能。念除妄念。擇除不正知。餘除懈怠",
    "T35n1735_037:0793a20": "惛沈麁重散亂掉舉。上約通說。大乘七覺",
    "T35n1735_037:0793a21": "不念諸法故。決擇不可得故。離進怠相故。",
    "T35n1735_037:0793a22": "絕憂喜故。除安心緣皆叵得故。性定之中",
    "T35n1735_037:0793a23": "無定亂故。亦不見於能所捨故。第七八正。",
    "T35n1735_037:0793a24": "若依位說。即現觀後起道。為斷修道諸煩",
    "T35n1735_037:0793a25": "惱故。離八邪故名為八正。開通涅槃故名",
    "T35n1735_037:0793a26": "為道。亦云八聖道。聖者道故。八正自體即正",
    "T35n1735_037:0793a27": "見等。文中亦先別明正見。後通顯餘七。言",
    "T35n1735_037:0793a28": "正見者。是分別支。依前所證真實揀擇故。",
    "T35n1735_037:0793a29": "正思惟者。是誨示他支。如其所證方便安",
    "T35n1735_037:0793b01": "立。思惟名義發語言故。次三是令他信",
    "T35n1735_037:0793b02": "支。謂正語者。善依所證問答決擇令他信。",
    "T35n1735_037:0793b03": "有見清淨故。正業者。身業進止正行具足",
    "T35n1735_037:0793b04": "令他信。有戒清淨故。正命者。如法乞求依",
    "T35n1735_037:0793b05": "聖種住。離五邪命令他信。有命清淨故。正",
    "T35n1735_037:0793b06": "精進者。是淨煩惱障支。由此永斷一切結",
    "T35n1735_037:0793b07": "故。正念者。是淨隨煩惱支。由不忘失正止",
    "T35n1735_037:0793b08": "舉相。永不容受沈掉等故。正定者。是能淨",
    "T35n1735_037:0793b09": "最勝功德障支。由此引發神通等無量勝功",
    "T35n1735_037:0793b10": "德故。若能如上分別誨示等。即是道支之果。",
    "T35n1735_037:0793b11": "然其八中。語業命三是戒蘊攝。念定是定餘",
    "T35n1735_037:0793b12": "三是慧。定慧大同諸品。但增勝耳。戒則前",
    "T35n1735_037:0793b13": "來未有覺支。雖有定共律儀無表相微。此",
    "T35n1735_037:0793b14": "中正行故新建立。此寄位說。若依此經離",
    "T35n1735_037:0793b15": "世間品。八正是菩薩道。一者正見遠離邪見。",
    "T35n1735_037:0793b16": "乃至第八正定善巧方便。於一三昧。出生",
    "T35n1735_037:0793b17": "菩薩不可思議法。一切三昧則與前說旨趣",
    "T35n1735_037:0793b18": "懸殊。上之七類總以喻顯。法性如大地。念",
    "T35n1735_037:0793b19": "處如種子。正勤為種植。神足如抽芽。五根",
    "T35n1735_037:0793b20": "如生根。五力如莖葉增長。開七覺華結",
    "T35n1735_037:0793b21": "八正果。第二護小乘行中十句。初總餘別。",
    "T35n1735_037:0793b22": "總中如是功德指前道品。為不捨眾生。正",
    "T35n1735_037:0793b23": "明護義。不同二乘之獨善故。別中具有",
    "T35n1735_037:0793b24": "悲智已出於小。況以此導。前九句為四。",
    "T35n1735_037:0793b25": "一始。二益。三希。四行。前三護小心。後一",
    "T35n1735_037:0793b26": "護小行。一始者大願為起行之本故。二慈",
    "T35n1735_037:0793b27": "悲益物。上二護陜心。三思念種智為希。此",
    "T35n1735_037:0793b28": "護小也。四行中有五句。前四自利。初二求",
    "T35n1735_037:0793b29": "果。一修淨土行求佛依報。二修起佛法",
    "T35n1735_037:0793c01": "行。求佛十力等正報之法。後二求因。三求",
    "T35n1735_037:0793c02": "彼地方便無厭足行。謂五六七地故云上上",
    "T35n1735_037:0793c03": "勝道。四修入不退轉地行。即八地已上覺",
    "T35n1735_037:0793c04": "法自性順佛解脫也。後一利他即教化眾生",
    "T35n1735_037:0793c05": "行。必須善巧。",
    "T35n1735_037:0793c06": "大方廣佛華嚴經疏卷第三十七"
}