{
    "T37n1744_001:0001a03": "雕勝鬘寶窟敘雕勝鬘寶窟敘",
    "T37n1744_001:0001a05": "原夫所謂一乘之大車者，則是法王之寶輅",
    "T37n1744_001:0001a06": "也。是以萬德珍琛以校嚴其高廣、四辯鈴鐸",
    "T37n1744_001:0001a07": "以縣列其旁邊，欄楯總持、幰蓋悲捨，禪綩以",
    "T37n1744_001:0001a08": "蓐、寂枕以休。華纓嚲垂，四來舉足歸仰之憙；",
    "T37n1744_001:0001a09": "寶繩絞絡，群黎寧有愛見之愆？儐則駢田奉",
    "T37n1744_001:0001a10": "崇、牛則𦛚䐺般若，況夫家且富豐，不偏其施；",
    "T37n1744_001:0001a11": "乘豈窮匱，無量其籌。何其盛哉！何其偉哉！然",
    "T37n1744_001:0001a12": "夫蒙庶冠癡佩嬰、常舞色味之宅，驂疑駕惑、",
    "T37n1744_001:0001a13": "長驅生死之原，至如饕餮榮聲、安寤熱焰，鏡",
    "T37n1744_001:0001a14": "像膠黐身世、未省漂草爨茅，其靡識火坑，胡",
    "T37n1744_001:0001a15": "暇論寶輅？於焉我",
    "T37n1744_001:0001a16": "法王，自手擎四鉢而鹿園之教茲基、訖身臥",
    "T37n1744_001:0001a17": "雙林而象喻之誥聿極。凡鸞音興響、金彩移",
    "T37n1744_001:0001a18": "輝，皆無非憫其嚚頑、悽其矇瞍者矣。爾乃妙",
    "T37n1744_001:0001a19": "吉遍吉之諸髦翊輔其化、西方東方之群傑",
    "T37n1744_001:0001a20": "贊成其治，以故或恩或讎皆是益物、遭歎遭",
    "T37n1744_001:0001a21": "呵總為施權，要唯所以欲令辟癡冠、決嬰佩，",
    "T37n1744_001:0001a22": "駕大輅、驅廣衢者耳。茲有",
    "T37n1744_001:0001a23": "勝鬘夫人者，後宮維蹤，本地誰得而測？柔淑",
    "T37n1744_001:0001a24": "乃質，慈悲宜應為殊。若夫踰闍信至之晨、虛",
    "T37n1744_001:0001a25": "空像現之日，寄緣興教、託事契機，狐膽外魔、",
    "T37n1744_001:0001a26": "忽壞蘭儀之宣吐，獅吼了義、無畏蓮眸之照",
    "T37n1744_001:0001a27": "臨，實似周朝亂臣之一人，寧匪祇園影響之",
    "T37n1744_001:0001a28": "巨擘？其經號曰勝鬘獅子吼一乘大方便大",
    "T37n1744_001:0001a29": "方廣也。夫獅子吼者，是一向記說，自非厥理",
    "T37n1744_001:0001b01": "之終窮，誰獲其說之決定？一乘也者，唯一佛",
    "T37n1744_001:0001b02": "乘，是為真實。大方便也者，為說種種，是云權",
    "T37n1744_001:0001b03": "巧。蓋夫無乘而乘、乘無所乘，稱之一乘。無運",
    "T37n1744_001:0001b04": "而運、運無所運，即是真運。唯其無所運，是以",
    "T37n1744_001:0001b05": "無所不運；唯其無所乘，是以無所不乘。其非",
    "T37n1744_001:0001b06": "若斯妙玄指之，言大方廣將以何稱之者乎？",
    "T37n1744_001:0001b07": "但至理幽淵，奉之難入，茫茫歎喟；譯語古簡，",
    "T37n1744_001:0001b08": "讀者不進，往往惋嗟。唐初有",
    "T37n1744_001:0001b09": "嘉祥藏大師者，胄遐方而誕秀、協川嶽而稟",
    "T37n1744_001:0001b10": "神，襲龍樹之芳猷、探鷲峰之祕旨。論鋒共迦",
    "T37n1744_001:0001b11": "旃爭銳、亮軼秋蟬，智囊與舍利競儲、麗譬春",
    "T37n1744_001:0001b12": "鳥，蓋是滅後荃宰、法門英規者也。於是歎微",
    "T37n1744_001:0001b13": "言之已絕、傷頹風之不振，抗言動論、朱紫教",
    "T37n1744_001:0001b14": "理，發意吐語、涇渭指歸，乃造疏若干卷，顯此",
    "T37n1744_001:0001b15": "真詮以洞明；立言十萬餘，發茲玄旨而煥炳。",
    "T37n1744_001:0001b16": "未論深之者便開金藏，即亦繙之者真窺寶",
    "T37n1744_001:0001b17": "窟，庸非驚曉醉狂、指眎寶輅者耶！然夫請流",
    "T37n1744_001:0001b18": "吾邦固過萬重之濤瀾、傳至今日亦經千餘",
    "T37n1744_001:0001b19": "之星霜，華夏既已歸烏有之家、桑域未曾入",
    "T37n1744_001:0001b20": "回祿之手，雖然書寫襲祕，未澤學教之乾吭；",
    "T37n1744_001:0001b21": "精藍寶藏，寧息慕古之延領。矧且蒸濕恒慮、",
    "T37n1744_001:0001b22": "蟫蝕詎防。茲某夙奉此經、心庶湛邃，曾獲斯",
    "T37n1744_001:0001b23": "記、懷渙層氷。乃意既噵或里或田，何廢書肆；",
    "T37n1744_001:0001b24": "亦聞若樹若石，豈擇棗梨。於是躳自不量，竊",
    "T37n1744_001:0001b25": "企廣布，屢事讎正，猶恐剩魯魚之塵；仍命剞",
    "T37n1744_001:0001b26": "劂，且喜免潦鶴之瑾。所冀者，披奉男女，同共",
    "T37n1744_001:0001b27": "締乎來緣；攝受仁賢，與俱駕乎一乘。云爾。",
    "T37n1744_001:0001b28": "元祿十六年季冬之吉沙門道空和南敘"
}