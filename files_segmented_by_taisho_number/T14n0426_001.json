{
    "T14n0426_001:0065c23": "佛說千佛因緣經",
    "T14n0426_001:0065c25": "後秦龜茲國三藏鳩摩羅什譯",
    "T14n0426_001:0065c26": "如是我聞：一時，佛在王舍城耆闍崛山中，與",
    "T14n0426_001:0065c27": "大比丘眾五千人俱，其名曰：尊者阿若憍陳",
    "T14n0426_001:0065c28": "如、尊者優樓頻蠡迦葉、尊者伽耶迦葉、尊",
    "T14n0426_001:0065c29": "者那提迦葉、尊者摩訶迦葉、尊者舍利弗、",
    "T14n0426_001:0066a01": "尊者大目犍連、尊者迦栴延、尊者阿那律、",
    "T14n0426_001:0066a02": "尊者阿難等，皆大阿羅漢而眾所知識，如",
    "T14n0426_001:0066a03": "調象王，所作已辦，三明、六通，具八解脫。菩",
    "T14n0426_001:0066a04": "薩摩訶薩八萬四千人，梵德菩薩、淨行菩薩、",
    "T14n0426_001:0066a05": "無邊行菩薩而為上首；跋陀波羅，應與無",
    "T14n0426_001:0066a06": "邊俱為上首也，他方月音菩薩、月藏菩薩、",
    "T14n0426_001:0066a07": "妙音菩薩而為上首；如是等諸大菩薩，皆",
    "T14n0426_001:0066a08": "久修梵行，安隱清淨，住首楞嚴三昧，皆悉",
    "T14n0426_001:0066a09": "具足八萬四千諸波羅蜜，於娑婆世界及十",
    "T14n0426_001:0066a10": "方國，示現作佛，轉妙法輪，現般涅槃，於耆",
    "T14n0426_001:0066a11": "闍崛山昇仙講堂，皆師子吼。是諸菩薩摩訶",
    "T14n0426_001:0066a12": "薩等，各各自說過去因緣，如是音聲遍滿三",
    "T14n0426_001:0066a13": "千大千世界。天龍、夜叉、乾闥婆、阿修羅、迦樓",
    "T14n0426_001:0066a14": "羅、緊那羅、摩睺羅伽、人非人等，一切大眾皆",
    "T14n0426_001:0066a15": "悉集會。",
    "T14n0426_001:0066a16": "爾時，世尊從石室出，問阿難言：「今諸聲聞、諸",
    "T14n0426_001:0066a17": "菩薩等，皆何講論？」阿難白佛言：「世尊！諸菩",
    "T14n0426_001:0066a18": "薩眾，各各自說宿世因緣。」爾時，世尊安庠",
    "T14n0426_001:0066a19": "徐步如大龍象，披僧伽梨入大眾中，告諸",
    "T14n0426_001:0066a20": "菩薩言：「汝等今者，各說何義？」其大音聲遍滿",
    "T14n0426_001:0066a21": "世界。跋陀波羅菩薩即從坐起，自為世尊",
    "T14n0426_001:0066a22": "敷師子座，頭面禮足，請佛就坐，白佛言：「世",
    "T14n0426_001:0066a23": "尊！我於今日欲少諮問，唯願世尊，為我解",
    "T14n0426_001:0066a24": "說。」說是語時，八萬四千諸菩薩等，各脫瓔",
    "T14n0426_001:0066a25": "珞散佛供養，所散瓔珞住佛頂上，如須彌山",
    "T14n0426_001:0066a26": "嚴顯可觀，有千化佛坐山窟中。時，諸菩薩頂",
    "T14n0426_001:0066a27": "禮佛足，異口同音白佛言：「世尊！世尊與賢",
    "T14n0426_001:0066a28": "劫千佛，過去世時種何功德？修何道行？常",
    "T14n0426_001:0066a29": "生一處、同共一家，於一劫中，次第當得阿",
    "T14n0426_001:0066b01": "耨多羅三藐三菩提，化度濁惡諸眾生等，令",
    "T14n0426_001:0066b02": "其堅發三種清淨菩提之心。願為我等，及未",
    "T14n0426_001:0066b03": "來世諸眾生故，當廣分別賢劫千菩薩過去",
    "T14n0426_001:0066b04": "世時，諸波羅蜜本事果報。」",
    "T14n0426_001:0066b05": "爾時，世尊告諸菩薩言：「諦聽！諦聽！善思念之！",
    "T14n0426_001:0066b06": "吾當為汝分別廣說。「跋陀波羅！汝今當知，",
    "T14n0426_001:0066b07": "乃往過去無量、無數百千萬億阿僧祇劫，復",
    "T14n0426_001:0066b08": "過是數，爾時，此娑婆世界名大莊嚴，劫名大",
    "T14n0426_001:0066b09": "寶。有佛世尊，名寶燈焰王如來、應供、正遍知、",
    "T14n0426_001:0066b10": "明行足、善逝、世間解、無上士、調御丈夫、天人師、",
    "T14n0426_001:0066b11": "佛、世尊，出現於世。「彼佛世尊出現世時，亦",
    "T14n0426_001:0066b12": "以三乘教化眾生，佛壽半劫，正法化世住於",
    "T14n0426_001:0066b13": "一劫，像法化世住於二劫。於像法中有一大",
    "T14n0426_001:0066b14": "王，名曰光德，十善化民，國土安樂，如轉輪王。",
    "T14n0426_001:0066b15": "「爾時，大王教諸人民誦毘陀論。時學堂中",
    "T14n0426_001:0066b16": "有千童子，年各十五，聰敏多知，聞諸比丘讚",
    "T14n0426_001:0066b17": "佛、法、僧。「有一童子名蓮華德，白善稱比丘言：",
    "T14n0426_001:0066b18": "『云何名佛？云何名法？云何名僧？』「比丘偈答",
    "T14n0426_001:0066b19": "言：",
    "T14n0426_001:0066b20": "「『波羅蜜滿足，　　淨性覺智慧，",
    "T14n0426_001:0066b21": "　　勝心得成就，　　故號名為佛。",
    "T14n0426_001:0066b22": "　　無染性清淨，　　永離於世間，",
    "T14n0426_001:0066b23": "　　不觀世五陰，　　常住名為法。",
    "T14n0426_001:0066b24": "　　身心常無為，　　永離四種食，",
    "T14n0426_001:0066b25": "　　為世良福田，　　故稱比丘僧。』",
    "T14n0426_001:0066b26": "「時，千童子聞三寶名，各持香華隨從比丘，行",
    "T14n0426_001:0066b27": "詣僧房，入塔禮拜，見佛色像，彼像身量高",
    "T14n0426_001:0066b28": "六十二那由他由旬，八萬四千諸相好門皆",
    "T14n0426_001:0066b29": "悉具足。「時，千童子見佛像已，白比丘言：『如此",
    "T14n0426_001:0066c01": "勝人大無上士，過去世時修何功德？乃得如",
    "T14n0426_001:0066c02": "是無上勝相。』「比丘答言：『善男子！汝今諦聽！",
    "T14n0426_001:0066c03": "佛世尊者，過去修行八萬四千諸波羅蜜，亦",
    "T14n0426_001:0066c04": "復修習三十七品助菩提法，故得如此端嚴",
    "T14n0426_001:0066c05": "之身。如來身者，不但有此八萬四千諸相好",
    "T14n0426_001:0066c06": "門，亦有十力、四無所畏、十八不共、大悲、三念",
    "T14n0426_001:0066c07": "處、三明、六通、八解脫等。』「時，千童子聞於比丘",
    "T14n0426_001:0066c08": "讚歎佛已，五體投地，即於像前發弘誓願：『我",
    "T14n0426_001:0066c09": "等今者，各各應發阿耨多羅三藐三菩提心，",
    "T14n0426_001:0066c10": "過算數劫，必得成佛，如今世尊，等無有異。』「第",
    "T14n0426_001:0066c11": "三童子名蓮華藏，復發誓願：『我等今者，因比",
    "T14n0426_001:0066c12": "丘故聞三寶名，復得見於如來色像，於未來",
    "T14n0426_001:0066c13": "世成佛無疑，未成佛間，恒與比丘共生一處。』",
    "T14n0426_001:0066c14": "「跋陀波羅！汝今當知，時千童子聞三寶名，身",
    "T14n0426_001:0066c15": "心歡喜，隨壽長短後皆命終。臨命終時，以",
    "T14n0426_001:0066c16": "聞三寶，善根因緣力故，除却五十一劫生死",
    "T14n0426_001:0066c17": "之業。命終之後，得生梵世，諸天生法，生梵宮",
    "T14n0426_001:0066c18": "已，即得三念，自憶往世聞三寶名，以是因緣",
    "T14n0426_001:0066c19": "得生天上。「時，千梵王各乘宮殿，與諸梵俱持",
    "T14n0426_001:0066c20": "七寶華，至故塔前供養佛像。時千梵王異口",
    "T14n0426_001:0066c21": "同音，而說偈言：",
    "T14n0426_001:0066c22": "「『慧日大名稱，　　久住善寂地，",
    "T14n0426_001:0066c23": "　　聞名除諸惡，　　自然生梵世，",
    "T14n0426_001:0066c24": "　　我今頭面禮，　　歸依大解脫。』",
    "T14n0426_001:0066c25": "「說此偈已，各還梵世。「跋陀波羅！汝今當知，",
    "T14n0426_001:0066c26": "時彼國王十善化人者，久已成佛，毘婆尸如",
    "T14n0426_001:0066c27": "來是；善稱比丘，尸棄如來是；時千童子豈異",
    "T14n0426_001:0066c28": "人乎？今拘留秦佛，乃至最後樓至如來是。「跋",
    "T14n0426_001:0066c29": "陀波羅！汝今當知，我與賢劫千菩薩，從彼佛",
    "T14n0426_001:0067a01": "所聞三寶名，始發阿耨多羅三藐三菩提心，",
    "T14n0426_001:0067a02": "其事如是。」",
    "T14n0426_001:0067a03": "佛告跋陀波羅：「汝今當知，我念過去無量、無",
    "T14n0426_001:0067a04": "數阿僧祇劫，此娑婆世界有一大國，名波",
    "T14n0426_001:0067a05": "羅[木*奈]，王名梵德，常以善法化諸人民，彼時",
    "T14n0426_001:0067a06": "人壽八萬四千劫。「時王梵德自見衰相，以國",
    "T14n0426_001:0067a07": "付子，出家學道，於仙人生地，憂曇鉢林中。",
    "T14n0426_001:0067a08": "晨朝出家，端坐思惟，經一食頃，逆順觀於十",
    "T14n0426_001:0067a09": "二因緣，往復觀察凡十八遍，應時即得辟支",
    "T14n0426_001:0067a10": "佛道，踊身虛空作十八變。「優曇林中有五",
    "T14n0426_001:0067a11": "百梵志，見辟支佛足下有十二因緣文字：無",
    "T14n0426_001:0067a12": "明緣行、行緣識、識緣名色、名色緣六入、六",
    "T14n0426_001:0067a13": "入緣觸、觸緣受、受緣愛、愛緣取、取緣有、有",
    "T14n0426_001:0067a14": "緣生、生緣老死憂悲苦惱。「五百梵志見此文",
    "T14n0426_001:0067a15": "字，有觀無明緣行、無所依起，有三百人，應",
    "T14n0426_001:0067a16": "時即得辟支佛道；又二百人，觀無明緣行，及",
    "T14n0426_001:0067a17": "愛取有，應時即得成辟支佛；又觀無明，乃至",
    "T14n0426_001:0067a18": "老死憂悲苦惱，因無常行成辟支佛。優曇鉢",
    "T14n0426_001:0067a19": "林一日之中，有五百一辟支佛出現於世。「是",
    "T14n0426_001:0067a20": "時，大地六種震動，乃至梵世諸天宮殿。時，千",
    "T14n0426_001:0067a21": "梵王各以衣裓，盛曼陀羅華、摩訶曼陀羅華、",
    "T14n0426_001:0067a22": "曼殊沙華、摩訶曼殊沙華，至優曇林中供養",
    "T14n0426_001:0067a23": "辟支佛，頭面禮足，白言：『大德！為我說法。』「時，",
    "T14n0426_001:0067a24": "辟支佛踊身虛空作十八變，舒手現足。時，",
    "T14n0426_001:0067a25": "千梵王見其足下十二因緣文字相現、見其",
    "T14n0426_001:0067a26": "掌中有十善文，於頂光中見五戒法、八支齋",
    "T14n0426_001:0067a27": "文。「時千梵王身心歡喜，受持讀誦發弘誓願：",
    "T14n0426_001:0067a28": "『我等今者，見諸快士，結加趺坐，如入禪定，身",
    "T14n0426_001:0067a29": "分光明，有此文字令我讀誦。』「時梵眾中，有一",
    "T14n0426_001:0067b01": "梵王，名曰慧見，告餘梵言：『我於今者，見辟",
    "T14n0426_001:0067b02": "支佛，受持五戒、八支齋法，當行十善，觀諸緣",
    "T14n0426_001:0067b03": "起，以此善根，迴向甚深阿耨多羅三藐三菩",
    "T14n0426_001:0067b04": "提。願我等作佛時，說法度人，過於辟支佛百",
    "T14n0426_001:0067b05": "千萬倍。我成佛時，聞我名者，見我形者，速",
    "T14n0426_001:0067b06": "得除滅無量障礙，如我今者，見辟支佛。』「時千",
    "T14n0426_001:0067b07": "梵王供養畢已，各還所安，隨梵天壽後，各命",
    "T14n0426_001:0067b08": "終。命終之後，於娑婆世界千四天下，為千",
    "T14n0426_001:0067b09": "轉輪王，十善教化，本善願故，不隨因緣，壽命",
    "T14n0426_001:0067b10": "八萬四千歲。「臨欲終時，雪山之中，有一婆羅",
    "T14n0426_001:0067b11": "門，聰明多智，壽命半劫。於先經中，聞過去",
    "T14n0426_001:0067b12": "有佛，號栴檀莊嚴如來，十號具足。彼佛世尊，",
    "T14n0426_001:0067b13": "說甚深檀波羅蜜，不見施者及以受者，心行",
    "T14n0426_001:0067b14": "平等，而行布施。「時大仙人，聞此事已，從雪山",
    "T14n0426_001:0067b15": "出，詣千聖王，求索財寶，廣為諸王讚說甚深",
    "T14n0426_001:0067b16": "檀波羅蜜。翹於右足，而舉右手，住立王前，而",
    "T14n0426_001:0067b17": "說偈言：",
    "T14n0426_001:0067b18": "「『施為妙善藥，　　服者常不死，",
    "T14n0426_001:0067b19": "　　不見身與心，　　觀財物空寂。",
    "T14n0426_001:0067b20": "　　受者如虛空，　　如是行布施，",
    "T14n0426_001:0067b21": "　　無財及受者，　　乃應菩薩行。』",
    "T14n0426_001:0067b22": "「時，千聖王各以國土付其太子，告下諸國：",
    "T14n0426_001:0067b23": "『我等今者，欲修一切施，諸有貧窮須財寶者，",
    "T14n0426_001:0067b24": "可詣我所，當隨意施。』「爾時，諸國一切人民，皆",
    "T14n0426_001:0067b25": "悉來集千聖王所，白言聖王：『我等今者，唯乏",
    "T14n0426_001:0067b26": "二事，餘無所須。何等二事？一者、天樂；二者、",
    "T14n0426_001:0067b27": "天女。』「時，千聖王持摩尼珠置高幢上，發大",
    "T14n0426_001:0067b28": "誓願：『我等福德，受善果報，真實不虛，令如意",
    "T14n0426_001:0067b29": "珠普雨天樂，供給一切。』應念即雨種種樂器。",
    "T14n0426_001:0067c01": "「時，諸樂器住虛空中不鼓自鳴，復更生念：『若",
    "T14n0426_001:0067c02": "我福善真實不虛，令如意珠普雨天女。』應念",
    "T14n0426_001:0067c03": "即雨種種天女，容儀庠序如魔天后，一一天",
    "T14n0426_001:0067c04": "女，各有五百眷屬以為侍者。「時，千聖王滿眾",
    "T14n0426_001:0067c05": "願已，即捨國土出家學道。時王千子及諸臣",
    "T14n0426_001:0067c06": "民，皆悉號咷，隨從王後，奉送大王至於雪山。",
    "T14n0426_001:0067c07": "時，千聖王告諸臣民：『諸行無常，我身無主，",
    "T14n0426_001:0067c08": "性相皆空，有者歸滅。我於今者，信解此義，是",
    "T14n0426_001:0067c09": "以棄國，無所戀著。』即隨婆羅門入於雪山，王",
    "T14n0426_001:0067c10": "子臣民辭退還國。「時，千聖王於雪山中各立",
    "T14n0426_001:0067c11": "草菴，端坐思惟，發弘誓願，當度一切求無上",
    "T14n0426_001:0067c12": "道，思大施義，聖王宿世，十善報故。雪山千神，",
    "T14n0426_001:0067c13": "各獻仙果，日日供給，更不求食，應時即得獲",
    "T14n0426_001:0067c14": "五神通，飛騰虛空，壽命一劫。「時雪山中，有大",
    "T14n0426_001:0067c15": "夜叉，身長四千里，狗牙上出高八十里，面十",
    "T14n0426_001:0067c16": "二眼，眼出迸血，光如融銅，左手持劍、右手",
    "T14n0426_001:0067c17": "持叉，住聖王前，高聲唱言：『我今飢渴，無所飯",
    "T14n0426_001:0067c18": "食，唯願聖王慈悲矜愍，施我少食。』「時千聖王",
    "T14n0426_001:0067c19": "告夜叉言：『我等誓願，一切施與。』各各以水澡",
    "T14n0426_001:0067c20": "夜叉手，授以仙果，而令食之。「夜叉得果，怒棄",
    "T14n0426_001:0067c21": "置地，告聖王言：『我父夜叉，噉人精氣；我母",
    "T14n0426_001:0067c22": "羅剎，恒噉人心、飲人熱血，我今飢急，唯須人",
    "T14n0426_001:0067c23": "心血，何用果為？』「時，千聖王告夜叉言：『一切",
    "T14n0426_001:0067c24": "難捨，無過己身，我等今日不能捨心持用相",
    "T14n0426_001:0067c25": "與。』「是時，夜叉即說偈言：",
    "T14n0426_001:0067c26": "「『觀心無心相，　　四大色所成，",
    "T14n0426_001:0067c27": "　　一切悉能捨，　　乃應菩薩行。』",
    "T14n0426_001:0067c28": "「時，雪山中有婆羅門，名牢度跋提，白夜叉言：",
    "T14n0426_001:0067c29": "『唯願大師，為我說法，我今不惜心之與血。』",
    "T14n0426_001:0068a01": "即脫單衣，敷為高座，即請夜叉令就此座。「時，",
    "T14n0426_001:0068a02": "大夜叉即說偈言：",
    "T14n0426_001:0068a03": "「『欲求無為道，　　不惜身心分，",
    "T14n0426_001:0068a04": "　　割截受眾苦，　　能忍猶如地。",
    "T14n0426_001:0068a05": "　　亦不見受者，　　求法心不悔，",
    "T14n0426_001:0068a06": "　　一切無悋惜，　　猶如救頭然，",
    "T14n0426_001:0068a07": "　　普濟眾飢渴，　　乃應菩薩行。』",
    "T14n0426_001:0068a08": "「時，牢度跋提聞此偈已，身心歡喜，即持利劍",
    "T14n0426_001:0068a09": "刺胸出心。「是時，地神從地踊出，白牢度跋",
    "T14n0426_001:0068a10": "提：『唯願大仙，愍憐我等及山樹神，莫為一",
    "T14n0426_001:0068a11": "鬼捨於身命。』「時，牢度跋提告諸神言：",
    "T14n0426_001:0068a12": "「『此身如幻炎，　　隨現即變滅，",
    "T14n0426_001:0068a13": "　　猶如呼聲響，　　呼已更不應。",
    "T14n0426_001:0068a14": "　　四大五陰力，　　其勢不久停，",
    "T14n0426_001:0068a15": "　　於千萬億歲，　　未曾為法死。",
    "T14n0426_001:0068a16": "　　我今為法故，　　以心血布施，",
    "T14n0426_001:0068a17": "　　慎勿固遮我，　　障我無上慧。",
    "T14n0426_001:0068a18": "　　以此布施報，　　誓願成佛道，",
    "T14n0426_001:0068a19": "　　若後成佛時，　　要先度汝等。』",
    "T14n0426_001:0068a20": "「說此偈已，臥夜叉前，以劍刺頸，施夜叉血，即",
    "T14n0426_001:0068a21": "復破胸，出心與之。「是時，天地大動，日無精光，",
    "T14n0426_001:0068a22": "無雲而雷，有五夜叉從四方來，爭取分裂，競",
    "T14n0426_001:0068a23": "共食之。食已大叫，躍立空中，告千聖王：",
    "T14n0426_001:0068a24": "『誰能行施如牢度跋提？如此行施，乃可成佛。』",
    "T14n0426_001:0068a25": "「時千聖王驚怖退沒，不欲菩提，生變悔心，各",
    "T14n0426_001:0068a26": "欲還國。「時，五夜叉即說偈言：",
    "T14n0426_001:0068a27": "「『不殺是佛種，　　慈心為良藥，",
    "T14n0426_001:0068a28": "　　大悲常安隱，　　終無老死異。",
    "T14n0426_001:0068a29": "　　一切受身者，　　畏殺毒害人，",
    "T14n0426_001:0068b01": "　　是故諸菩薩，　　教行不殺戒。",
    "T14n0426_001:0068b02": "　　汝今若畏死，　　當行不殺事，",
    "T14n0426_001:0068b03": "　　云何欲還國，　　捨靜求憒閙。』",
    "T14n0426_001:0068b04": "「時，千聖王聞此語已，皆默然住。」佛告跋陀波",
    "T14n0426_001:0068b05": "羅：「汝今當知，第一婆羅門，讚檀波羅蜜者，",
    "T14n0426_001:0068b06": "過去定光明王佛是；牢度跋提者，過去然燈",
    "T14n0426_001:0068b07": "佛是。時千聖王出家學道，見然燈佛修諸苦",
    "T14n0426_001:0068b08": "行，心生悔恨，於一劫中墮大地獄；雖墮地",
    "T14n0426_001:0068b09": "獄，菩提願力莊嚴心故，火不能燒。從是已",
    "T14n0426_001:0068b10": "後，復得值遇燈明王菩薩為其說法，從地獄",
    "T14n0426_001:0068b11": "出，廣為讚歎過去千佛解脫稱莊嚴佛，乃至",
    "T14n0426_001:0068b12": "最後妙自在王佛。時，千聖王聞千佛名，歡喜",
    "T14n0426_001:0068b13": "敬禮，以是因緣，超越九億那由他恒河沙劫",
    "T14n0426_001:0068b14": "生死之罪。跋陀波羅！汝今當知，時千聖王",
    "T14n0426_001:0068b15": "豈異人乎？我等賢劫千佛是也。」佛說是時，",
    "T14n0426_001:0068b16": "一切大眾聞佛所說，皆大歡喜。八十人發無",
    "T14n0426_001:0068b17": "上道心；二百五十人，漏盡意解成阿羅漢。",
    "T14n0426_001:0068b18": "「復次，跋陀波羅！乃往過去無量、無數阿僧祇",
    "T14n0426_001:0068b19": "劫，此閻浮提有大國王，名須闍提，國名勝",
    "T14n0426_001:0068b20": "幡。其王生時，七寶承足，天降瑞應三十有四，",
    "T14n0426_001:0068b21": "墮地即行七寶自至，四方諸山各有一億神",
    "T14n0426_001:0068b22": "仙，五通具足飛集殿前；復有百萬億恒河沙",
    "T14n0426_001:0068b23": "七寶大山，踊出殿前列住空中以應神仙。",
    "T14n0426_001:0068b24": "「須闍提王漸漸長大，王四天下威德自在，十",
    "T14n0426_001:0068b25": "善化人，王德力故一切人民，皆受快樂如忉",
    "T14n0426_001:0068b26": "利天。「時諸仙人，各持仙經授王令讀，王讀經",
    "T14n0426_001:0068b27": "已，聞過去有佛，號寶華琉璃功德光照如來，",
    "T14n0426_001:0068b28": "十號具足。王聞佛名身心歡喜，即脫寶冠向",
    "T14n0426_001:0068b29": "四方禮，發大誓願：『我於今日，捨四天下一切",
    "T14n0426_001:0068c01": "所珍，出家學道，坐於光明菩提樹下，身心",
    "T14n0426_001:0068c02": "不動。若不得成阿耨多羅三藐三菩提，我",
    "T14n0426_001:0068c03": "終不起。』「是時六欲天王，名金剛摩尼珠，與",
    "T14n0426_001:0068c04": "諸魔眾八萬億千，一一鬼兵作百億變狀甚",
    "T14n0426_001:0068c05": "可怖畏，競集道樹。「時，須闍提王端坐樹下，",
    "T14n0426_001:0068c06": "入智印慈心王三昧，三昧力故，時魔兵眾同",
    "T14n0426_001:0068c07": "時碎壞，經七七日，得成阿耨多羅三藐三菩",
    "T14n0426_001:0068c08": "提。「時諸神仙，俱來勸請轉妙法輪，仙人眾中",
    "T14n0426_001:0068c09": "有一大仙，名曰光果，說偈請曰：",
    "T14n0426_001:0068c10": "「『大德須闍提，　　金輪王四域，",
    "T14n0426_001:0068c11": "　　今捨此七寶，　　如鳥去一毛。",
    "T14n0426_001:0068c12": "　　坐於光明樹，　　降伏萬億魔，",
    "T14n0426_001:0068c13": "　　甘露法已聞，　　學道已成就。",
    "T14n0426_001:0068c14": "　　相好特無比，　　威光照十方，",
    "T14n0426_001:0068c15": "　　當號大善寂，　　願必度我等，",
    "T14n0426_001:0068c16": "　　我今頭面禮，　　勸請轉法輪。』",
    "T14n0426_001:0068c17": "「第二仙人名曰光藏，復說偈言：",
    "T14n0426_001:0068c18": "「『大聖愍眾生，　　誓願坐樹下，",
    "T14n0426_001:0068c19": "　　摧伏諸魔軍，　　結使海已竭，",
    "T14n0426_001:0068c20": "　　願為眾生故，　　廣說甘露法。』",
    "T14n0426_001:0068c21": "「爾時世尊，默然受於諸仙人請，於光明菩提",
    "T14n0426_001:0068c22": "樹下轉妙法輪，舉身放光照十方界，皆如金",
    "T14n0426_001:0068c23": "色，廣說四諦及十二因緣，凡百億偈。初會聞",
    "T14n0426_001:0068c24": "法四山諸仙，皆得無生法忍，百千人發無上",
    "T14n0426_001:0068c25": "道心出家學道，無數四部得須陀洹道，有發",
    "T14n0426_001:0068c26": "菩提心數不可知，佛壽二十五萬劫，正法住",
    "T14n0426_001:0068c27": "世二百萬劫，像法住世四百萬劫。「彼佛世尊，法",
    "T14n0426_001:0068c28": "欲滅時，有諸比丘遊行教化。時有一國，名曰",
    "T14n0426_001:0068c29": "電光，有一長者名牢度跋提，修行外道，事梵",
    "T14n0426_001:0069a01": "天法，電光大王遣千童子，供給彼人灑掃天",
    "T14n0426_001:0069a02": "廟。「時千童子，各持天華欲往天寺，於其中路，",
    "T14n0426_001:0069a03": "見諸比丘持佛像行，童子問言：『此是何神，端",
    "T14n0426_001:0069a04": "正威光，巍巍乃爾？』「諸比丘言：『此大善寂像。』「童",
    "T14n0426_001:0069a05": "子問言：『大善寂者！生何種姓？有何等義？』「比",
    "T14n0426_001:0069a06": "丘答言：『汝不知乎？過去久遠，須闍提王棄",
    "T14n0426_001:0069a07": "國出家，成無上道，號大善寂，於淨光林入般",
    "T14n0426_001:0069a08": "涅槃，我等今者是其弟子，今我所持是善寂",
    "T14n0426_001:0069a09": "像。』時千童子聞佛因緣，各持蓮華以供養像，",
    "T14n0426_001:0069a10": "頂禮像足。「跋陀波羅！汝今當知，以是供養",
    "T14n0426_001:0069a11": "佛像因緣，時諸童子隨壽長短，各自命終，命",
    "T14n0426_001:0069a12": "終之後，即得值遇六十億那由他諸佛，親覲",
    "T14n0426_001:0069a13": "供養，於無上道得不退轉。「跋陀波羅！汝今",
    "T14n0426_001:0069a14": "當知，彼佛世中，四山仙人數不可知者，今十",
    "T14n0426_001:0069a15": "方面各得成佛。時千童子華供養者，豈異人",
    "T14n0426_001:0069a16": "乎？我等賢劫千佛是也。「跋陀波羅！汝今當",
    "T14n0426_001:0069a17": "知，佛滅度後，若諸四眾，若持一華供養佛像",
    "T14n0426_001:0069a18": "得二種福。何等為二？一者、常得化生；二者、形",
    "T14n0426_001:0069a19": "色端正。復得二果：一者、恒得值遇諸佛；二",
    "T14n0426_001:0069a20": "者、多生天上。」時諸比丘聞佛所說，皆大歡喜。",
    "T14n0426_001:0069a21": "佛告跋陀波羅：「汝今當知，我念過去無量、無",
    "T14n0426_001:0069a22": "數千萬億劫，彼時有佛，號寶蓋照空如來、應",
    "T14n0426_001:0069a23": "供，十號具足。「彼佛出時，此三千大千世界如",
    "T14n0426_001:0069a24": "金剛佛剎等無有異。寶蓋照空如來，亦以三",
    "T14n0426_001:0069a25": "乘教化眾生。佛滅度後，於像法中有一長者，",
    "T14n0426_001:0069a26": "名曰月集，遊行聚落教化眾生，以偈讚歎",
    "T14n0426_001:0069a27": "寶蓋照空如來名號：",
    "T14n0426_001:0069a28": "「『寶蓋照空正遍知，　　無上調御天人師，",
    "T14n0426_001:0069a29": "　　久離生死釋師子，　　無染清淨應真慧。",
    "T14n0426_001:0069b01": "　　能為世間良福田，　　普濟一切如醫王，",
    "T14n0426_001:0069b02": "　　聞名必得大解脫，　　我今頂禮無上勝。』",
    "T14n0426_001:0069b03": "「時，彼長者說此偈已，以種種華香，供養寶蓋",
    "T14n0426_001:0069b04": "照空佛像。華供養已，有千比丘來入講堂，",
    "T14n0426_001:0069b05": "見大長者華香供養，誦讚佛偈。「第一比丘名",
    "T14n0426_001:0069b06": "曰日藏，問長者言：『汝今日日香華供養，讚歎",
    "T14n0426_001:0069b07": "佛名，欲求何等？』「長者白言：『大德比丘！應一",
    "T14n0426_001:0069b08": "心聽，今我供養，欲求無上平等大道。』「比丘問",
    "T14n0426_001:0069b09": "言：『云何名為無上大道？』「長者答言：",
    "T14n0426_001:0069b10": "「『無著無所依，　　無累心寂滅，",
    "T14n0426_001:0069b11": "　　本性如虛空，　　是名無上道。",
    "T14n0426_001:0069b12": "　　大人心所行，　　慈悲為最勝，",
    "T14n0426_001:0069b13": "　　三十七滅意，　　覺道力莊嚴。",
    "T14n0426_001:0069b14": "　　乘於六度船，　　永度生死流，",
    "T14n0426_001:0069b15": "　　彼處心無著，　　故名無上道。",
    "T14n0426_001:0069b16": "　　佛慧如須彌，　　亦若蓮華敷，",
    "T14n0426_001:0069b17": "　　久達解性空，　　故名無上道。",
    "T14n0426_001:0069b18": "　　調御知心如，　　實際性亦然，",
    "T14n0426_001:0069b19": "　　三界一切有，　　皆入如寂中。",
    "T14n0426_001:0069b20": "　　不調無生相，　　同入法界性，",
    "T14n0426_001:0069b21": "　　如此無所有，　　故稱無上道。』",
    "T14n0426_001:0069b22": "「是時，長者說此偈已，白比丘言：『唯願大德，行",
    "T14n0426_001:0069b23": "無上道。』「日藏比丘復說偈言：",
    "T14n0426_001:0069b24": "「『如仁所說義，　　無行無所依，",
    "T14n0426_001:0069b25": "　　本性相空寂，　　我當行何法。",
    "T14n0426_001:0069b26": "　　我所問大道，　　欲知佛覺智，",
    "T14n0426_001:0069b27": "　　今說法界相，　　無知如虛空。",
    "T14n0426_001:0069b28": "　　於此無知中，　　無欲無所求，",
    "T14n0426_001:0069b29": "　　如是性相滅，　　我當何所行。』",
    "T14n0426_001:0069c01": "「是時長者，復說偈言：",
    "T14n0426_001:0069c02": "「『日光住空中，　　普照於一切，",
    "T14n0426_001:0069c03": "　　彼亦無心相，　　欲破諸闇暝。",
    "T14n0426_001:0069c04": "　　光明力照耀，　　超過諸黑闇，",
    "T14n0426_001:0069c05": "　　黑闇與光明，　　二俱無心意。",
    "T14n0426_001:0069c06": "　　本性無住闇，　　闇性不暫停，",
    "T14n0426_001:0069c07": "　　佛慧亦如是，　　無滅無所生。",
    "T14n0426_001:0069c08": "　　智力道莊嚴，　　從於五眼起，",
    "T14n0426_001:0069c09": "　　六通如蓮華，　　不染著世間。",
    "T14n0426_001:0069c10": "　　戒定慧莊嚴，　　超度世間相，",
    "T14n0426_001:0069c11": "　　是故應歸依，　　無上平等道。』",
    "T14n0426_001:0069c12": "「是時，長者說此偈已，白比丘言：『大德！汝今",
    "T14n0426_001:0069c13": "欲求無上道不？』「日藏比丘聞長者言，深解義",
    "T14n0426_001:0069c14": "趣，頂禮佛足，而說偈言：",
    "T14n0426_001:0069c15": "「『頂禮佛足大解脫，　　久住涅槃滅諸有，",
    "T14n0426_001:0069c16": "　　無漏智力所莊嚴，　　如長者說寂滅慧。",
    "T14n0426_001:0069c17": "　　我今欲求無染累，　　超過世間諸空相，",
    "T14n0426_001:0069c18": "　　我今求於寂滅道，　　不縛不解不住色；",
    "T14n0426_001:0069c19": "　　亦復不入縛解中，　　無有生死解脫相，",
    "T14n0426_001:0069c20": "　　此處名為甘露道，　　如我所願得成果。",
    "T14n0426_001:0069c21": "　　修行六度無礙累，　　必定得住首楞嚴，",
    "T14n0426_001:0069c22": "　　具佛職位威儀行，　　滿足佛智如先佛。",
    "T14n0426_001:0069c23": "　　金剛不壞性空慧，　　是一切智大人事，",
    "T14n0426_001:0069c24": "　　摩尼寶珠如意王，　　我亦當得一合相，",
    "T14n0426_001:0069c25": "　　平等度意無上性。』",
    "T14n0426_001:0069c26": "「是時，比丘說此偈已，告長者言：『汝今當知，",
    "T14n0426_001:0069c27": "我已解汝所說偈義，我已堪任為菩提器。我",
    "T14n0426_001:0069c28": "等千比丘，從今日乃至成佛，常修大慈普愛",
    "T14n0426_001:0069c29": "一切，於諸眾生不生毀呰，何況殺害。「『我從",
    "T14n0426_001:0070a01": "今日乃至菩提，常起大悲普攝一切，而於大",
    "T14n0426_001:0070a02": "悲不起悲相，不生戀著。「『我從今日乃至成佛，",
    "T14n0426_001:0070a03": "見他得樂心生欣悅，猶如比丘得三禪樂，不",
    "T14n0426_001:0070a04": "起樂觸，及樂覺相。「『我從今日乃至成佛，不見",
    "T14n0426_001:0070a05": "眾生，及眾生相，亦不住喜、不入捨中。「『我從",
    "T14n0426_001:0070a06": "今日乃至成佛，終不造作九十五種諸惡律",
    "T14n0426_001:0070a07": "儀。「『我從今日乃至成佛，終不為己畜養八種",
    "T14n0426_001:0070a08": "不淨之物，若有畜積，必為饒益諸眾生故。「『我",
    "T14n0426_001:0070a09": "從今日乃至成佛，終不毀謗菩薩法藏，若有",
    "T14n0426_001:0070a10": "辯才智慧無極，說邪見論滿百千歲，我寧碎",
    "T14n0426_001:0070a11": "身猶如微塵，終不信受。「『我從今日乃至成佛，",
    "T14n0426_001:0070a12": "設有眾生，不造善業作五逆罪，必當教化令",
    "T14n0426_001:0070a13": "得饒益。「『我從今日乃至成佛，誓願當度五濁",
    "T14n0426_001:0070a14": "惡世沒苦眾生。「『我從今日乃至成佛，常當修",
    "T14n0426_001:0070a15": "行諸波羅蜜，盡其邊際到大智岸。「『我從今日",
    "T14n0426_001:0070a16": "乃至成佛，終不放捨一切眾生，必當安慰以",
    "T14n0426_001:0070a17": "義饒益。「『我從今日乃至成佛，願普莊嚴一切",
    "T14n0426_001:0070a18": "佛事，修諸淨行，十種珍寶以為脚足，無願解",
    "T14n0426_001:0070a19": "脫以為眼目，遊於大空畢竟涅槃。』「時，千比丘",
    "T14n0426_001:0070a20": "發此誓已，五體投地遍禮諸佛，而說偈言：",
    "T14n0426_001:0070a21": "「『佛智不可動，　　從於解脫生，",
    "T14n0426_001:0070a22": "　　本性相自空，　　遊戲金剛心。",
    "T14n0426_001:0070a23": "　　已摧煩惱魔，　　陰蓋永已除，",
    "T14n0426_001:0070a24": "　　清淨大慧者，　　我今頭面禮。』",
    "T14n0426_001:0070a25": "「說此偈已，遍禮十方一切諸佛。「是時，空中無",
    "T14n0426_001:0070a26": "雲而雷，諸天龍神普雨天華，以為供養，而說",
    "T14n0426_001:0070a27": "偈言：",
    "T14n0426_001:0070a28": "「『善哉勝大士，　　出家修梵行，",
    "T14n0426_001:0070a29": "　　淨命乞自活，　　常離四種食。",
    "T14n0426_001:0070b01": "　　染衣執應器，　　大數滿一千，",
    "T14n0426_001:0070b02": "　　今復發最上，　　微妙菩提心：",
    "T14n0426_001:0070b03": "　　福田中最勝，　　無過比丘僧，",
    "T14n0426_001:0070b04": "　　我今頭面禮，　　修行大乘者。』",
    "T14n0426_001:0070b05": "「時千比丘，聞偈歎德倍加精進，即得甚深觀",
    "T14n0426_001:0070b06": "佛三昧，告長者言：『善哉！長者！我因汝故發",
    "T14n0426_001:0070b07": "菩提心，汝亦應於佛法海中出家學道。』「爾時，",
    "T14n0426_001:0070b08": "長者受比丘教，於正法中出家學道，常修頭",
    "T14n0426_001:0070b09": "陀備諸苦行，經七七日，得無生忍。「跋陀波羅！",
    "T14n0426_001:0070b10": "汝今當知，時大長者，教化多人發菩提心者，",
    "T14n0426_001:0070b11": "久已成佛，殊勝月王佛是也。若有善男子、善",
    "T14n0426_001:0070b12": "女人，聞是佛名，恒得值佛，於菩提心得不退",
    "T14n0426_001:0070b13": "轉，即得超越十二億劫極重惡業。時千比丘",
    "T14n0426_001:0070b14": "發誓願者，我等賢劫千佛是也。「說是語時，",
    "T14n0426_001:0070b15": "百千梵王發菩提心思佛，千優婆塞等得無",
    "T14n0426_001:0070b16": "生法忍，欝多羅母善賢比丘尼等五百比丘",
    "T14n0426_001:0070b17": "尼，不受諸漏心得解脫成阿羅漢。「說是語時，",
    "T14n0426_001:0070b18": "時會大眾，聞佛所說，皆大歡喜。」",
    "T14n0426_001:0070b19": "佛告跋陀波羅：「汝今當知，我念過去無量、無",
    "T14n0426_001:0070b20": "數阿僧祇劫，彼時有佛，號淨音如來，十號具",
    "T14n0426_001:0070b21": "足。彼佛出時，此三千世界七寶莊嚴，如寶",
    "T14n0426_001:0070b22": "莊嚴國等無有異，佛壽二十大劫，正法住世",
    "T14n0426_001:0070b23": "四十劫，像法倍壽八十劫，亦以三乘教化眾",
    "T14n0426_001:0070b24": "生。「於像法中，有一比丘，名一切忍，持菩薩藏",
    "T14n0426_001:0070b25": "行菩薩法，遊巡村落，常說此偈：",
    "T14n0426_001:0070b26": "「『佛住平等空，　　法性相亦然，",
    "T14n0426_001:0070b27": "　　僧依無為會，　　三寶義無異。",
    "T14n0426_001:0070b28": "　　了本性相空，　　歸依處寂滅，",
    "T14n0426_001:0070b29": "　　常行真如道，　　乃應菩薩行。』",
    "T14n0426_001:0070c01": "「忍辱進大比丘，常說此偈。時，華光林中有千",
    "T14n0426_001:0070c02": "梵志，修四梵、行慈悲喜捨，聞此比丘讚三寶",
    "T14n0426_001:0070c03": "義名，身心歡喜，即白比丘：『於何經中有如此",
    "T14n0426_001:0070c04": "義？』「比丘白言：『大調御師！於大方等真實經中，",
    "T14n0426_001:0070c05": "說佛、法、僧平等空慧，住一相中。』「時千梵志，聞",
    "T14n0426_001:0070c06": "佛、法、僧平等空慧，即思甚深大空智義，八千",
    "T14n0426_001:0070c07": "歲中端坐正受，於空法中而不決了，復更思",
    "T14n0426_001:0070c08": "惟一切法空。於如實際亦不決了，然不生疑，",
    "T14n0426_001:0070c09": "亦不誹謗，作此思惟。「時，有一比丘名曰智藏，",
    "T14n0426_001:0070c10": "告諸梵志：『汝等知不？過去有佛，名三昧尊豐",
    "T14n0426_001:0070c11": "如來，十號具足，如是同字百千億佛，皆說甚",
    "T14n0426_001:0070c12": "深般若波羅蜜。其經中說：「不住諸法，法性皆",
    "T14n0426_001:0070c13": "空。」如是梵志，於空法中心不明了，但當一心",
    "T14n0426_001:0070c14": "歸於空義。』「時千梵志，聞此語已，心大歡喜，白",
    "T14n0426_001:0070c15": "比丘言：『般若波羅蜜是大空智，我等今者無",
    "T14n0426_001:0070c16": "明所覆，於空義中無由解了，但於大德所說，",
    "T14n0426_001:0070c17": "法中身心隨喜。』」佛告跋陀波羅：「彼二比丘善",
    "T14n0426_001:0070c18": "說法者：第一比丘今已成佛於妙樂國，歡喜",
    "T14n0426_001:0070c19": "莊嚴珠王佛是。若有四眾聞彼佛名，五體投",
    "T14n0426_001:0070c20": "地，歸依頂禮，即得超越五百萬億阿僧祇劫",
    "T14n0426_001:0070c21": "生死之罪；第二比丘久已成佛，號帝寶幢摩",
    "T14n0426_001:0070c22": "尼勝光如來，十號具足，若有四眾聞彼佛名，",
    "T14n0426_001:0070c23": "五體投地，歸依頂禮，即得超越七百萬億阿",
    "T14n0426_001:0070c24": "僧祇劫生死之罪。「時千梵志，以聞甚深般若",
    "T14n0426_001:0070c25": "波羅蜜，身心歡喜，不生驚疑、怖畏、誹謗，即得",
    "T14n0426_001:0070c26": "超越五十億劫生死之罪。捨身他世即得值",
    "T14n0426_001:0070c27": "遇十六億佛，於諸佛所得念佛三昧，以莊",
    "T14n0426_001:0070c28": "嚴心，念佛三昧莊嚴心故，漸漸於空法中心",
    "T14n0426_001:0070c29": "得開解。「跋陀波羅！時千梵志，豈異人乎？我等",
    "T14n0426_001:0071a01": "賢劫千佛是，以得聞空法心無疑故，於娑婆",
    "T14n0426_001:0071a02": "世界次第得成阿耨多羅三藐三菩提。是故",
    "T14n0426_001:0071a03": "一切眾生，應於空義心無疑惑。」佛說此語",
    "T14n0426_001:0071a04": "時，時會大眾，聞佛所說，有得初果，有發無",
    "T14n0426_001:0071a05": "上正真道意，數甚眾多不可具說。一切大眾",
    "T14n0426_001:0071a06": "聞佛所說，皆大歡喜，頂禮佛足。",
    "T14n0426_001:0071a07": "佛告跋陀波羅：「我念過去無量無數阿僧祇",
    "T14n0426_001:0071a08": "劫，彼世有佛，名海慧如來，十號具足。國名",
    "T14n0426_001:0071a09": "淨樂，七寶莊嚴地生寶華，如須彌山七寶合",
    "T14n0426_001:0071a10": "成，嚴顯可愛。「彼佛世尊，常入禪定，默然不",
    "T14n0426_001:0071a11": "言終不說法，但放白毫大人相光，施作佛",
    "T14n0426_001:0071a12": "事。或有眾生見白毫光如十善印，說十善義；",
    "T14n0426_001:0071a13": "或有眾生見白毫光如五戒印，說五戒義，及",
    "T14n0426_001:0071a14": "五戒緣；或有眾生見白毫光如八戒印，說八",
    "T14n0426_001:0071a15": "戒義，及八戒緣；或有眾生見白毫光如波羅",
    "T14n0426_001:0071a16": "提木叉印，說波羅提木叉義，及波羅提木叉",
    "T14n0426_001:0071a17": "緣；或有眾生見白毫光如六波羅蜜印，說八",
    "T14n0426_001:0071a18": "萬四千諸度義；或有眾生見白毫光如四諦",
    "T14n0426_001:0071a19": "印，說四諦義，及三十七助菩提分法；或有眾",
    "T14n0426_001:0071a20": "生見白毫光如獨覺印，說十二因緣義；或有",
    "T14n0426_001:0071a21": "眾生見白毫光如智相印，演說菩薩初地境",
    "T14n0426_001:0071a22": "界，乃至十地，說首楞嚴光印三昧，說金剛定",
    "T14n0426_001:0071a23": "不壞境界。「跋陀波羅！如是白毫大人相中，",
    "T14n0426_001:0071a24": "現無量無數恒河沙印，或有印中演法無畏；",
    "T14n0426_001:0071a25": "或有印中說九十五種外道邪術；或有印中",
    "T14n0426_001:0071a26": "說諸天眾上妙報應；或有印中說於劫成及",
    "T14n0426_001:0071a27": "與劫壞；或有印中說日月五星、二十八宿，災",
    "T14n0426_001:0071a28": "異變怪一切世事；或有印中說諸神仙及鬼",
    "T14n0426_001:0071a29": "神道。此白毫印，普照十方化度眾生，隨有",
    "T14n0426_001:0071b01": "緣者顯現佛事。彼佛壽命十二大劫，正法住",
    "T14n0426_001:0071b02": "世亦十二劫，像法住世二十四劫。「於像法中",
    "T14n0426_001:0071b03": "有千婆羅門，第一婆羅門名檀那世寄，其最",
    "T14n0426_001:0071b04": "後名分若世羅。千婆羅門聰明博智，各皆通",
    "T14n0426_001:0071b05": "達四毘陀論。「海慧如來像法之中，有一比丘",
    "T14n0426_001:0071b06": "名曰淨龍豐莊嚴，與諸婆羅門共相難詰。婆",
    "T14n0426_001:0071b07": "羅門說毘陀論經神我之法，沙門復以十二",
    "T14n0426_001:0071b08": "部經甚深空義，演說無相破其貪著。「千婆羅",
    "T14n0426_001:0071b09": "門聞無相義，白比丘言：『汝於何處得此無我",
    "T14n0426_001:0071b10": "空寂之法？』「比丘答言：『三世諸佛，十號具足，",
    "T14n0426_001:0071b11": "所共宣說。海慧如來白毫印中，常說此偈：",
    "T14n0426_001:0071b12": "「『本性義不生，　　無受無取者，",
    "T14n0426_001:0071b13": "　　四大性如幻，　　五陰如炎電。",
    "T14n0426_001:0071b14": "　　一切諸世間，　　猶如旋火輪，",
    "T14n0426_001:0071b15": "　　皆隨無明轉，　　業力莊嚴生。",
    "T14n0426_001:0071b16": "　　觀性相無常，　　無我無有生，",
    "T14n0426_001:0071b17": "　　智者應諦觀，　　本末因緣義。",
    "T14n0426_001:0071b18": "　　本性實際空，　　縛著橫見有，",
    "T14n0426_001:0071b19": "　　若能達解空，　　無願無作處。",
    "T14n0426_001:0071b20": "　　無相無所依，　　必得道如佛，",
    "T14n0426_001:0071b21": "　　降伏眾魔怨，　　度脫諸天人。",
    "T14n0426_001:0071b22": "　　亦入大解脫，　　知空是本報，",
    "T14n0426_001:0071b23": "　　是名佛所說，　　無我及空義。』",
    "T14n0426_001:0071b24": "「說此偈已，千婆羅門心大歡喜，禮比丘足，各",
    "T14n0426_001:0071b25": "自還歸，端坐林野，思無我空。經八千萬歲，",
    "T14n0426_001:0071b26": "於大空義心不決了，以思空義功德力故，即",
    "T14n0426_001:0071b27": "於空中得見百千佛，於諸佛所得念佛三昧，",
    "T14n0426_001:0071b28": "即於三昧中見海慧佛白毫印中說甘露偈：",
    "T14n0426_001:0071b29": "「『若欲發道心，　　修持菩薩戒，",
    "T14n0426_001:0071c01": "　　欲求真實空，　　隨學菩薩道。",
    "T14n0426_001:0071c02": "　　常當行慈心，　　除去恚害想，",
    "T14n0426_001:0071c03": "　　悲愍於一切，　　觀彼身空寂。",
    "T14n0426_001:0071c04": "　　我身無性相，　　假於四大生，",
    "T14n0426_001:0071c05": "　　隨順諸佛法，　　不殺不起瞋。",
    "T14n0426_001:0071c06": "　　悉堪受諸法，　　其心猶如地，",
    "T14n0426_001:0071c07": "　　常行無所著，　　一心住一意。",
    "T14n0426_001:0071c08": "　　悉觀法平等，　　無彼亦無此，",
    "T14n0426_001:0071c09": "　　正心思此義，　　乃應菩薩行。』",
    "T14n0426_001:0071c10": "「時，千婆羅門聞此偈已，身心歡喜，倍加精進。",
    "T14n0426_001:0071c11": "即得諸佛現前三昧，於三昧中堅固正受，不",
    "T14n0426_001:0071c12": "退轉於阿耨多羅三藐三菩提心。「跋陀波羅！",
    "T14n0426_001:0071c13": "爾時龍豐莊嚴比丘者，久已成佛，華光國土",
    "T14n0426_001:0071c14": "龍自在王佛是；千婆羅門，豈異人乎？我等賢",
    "T14n0426_001:0071c15": "劫千佛是。「跋陀波羅！我與賢劫千佛，於海慧",
    "T14n0426_001:0071c16": "如來遺法之中，聞大空偈，端坐思惟心不決",
    "T14n0426_001:0071c17": "了，猶得超越無量億劫生死之罪。是故汝等，",
    "T14n0426_001:0071c18": "應於空義思惟取證。」是時，眾會聞佛所說，有",
    "T14n0426_001:0071c19": "得初果，有發無上正真之道，有種辟支佛道",
    "T14n0426_001:0071c20": "因緣者，時會大眾聞佛，所說皆大歡喜。「跋陀",
    "T14n0426_001:0071c21": "波羅！我念過去無量億世，彼時有佛號自在",
    "T14n0426_001:0071c22": "勝如來，十號具足。彼佛世尊出現世時，此娑",
    "T14n0426_001:0071c23": "婆世界其地金色，金華金光充遍世界，自在",
    "T14n0426_001:0071c24": "勝如來壽五十大劫，正法住世三十大劫，像",
    "T14n0426_001:0071c25": "法住世百二十大劫。「於像法中有千居士，多",
    "T14n0426_001:0071c26": "饒財寶各儲一億，雖獲俗利不以喜悅，常修",
    "T14n0426_001:0071c27": "苦空無常之相。「彼時世中有一優婆塞，聰明",
    "T14n0426_001:0071c28": "多智，名摩訶那伽，至居士所，高聲說偈：",
    "T14n0426_001:0071c29": "「『財為無主物，　　王賊所侵劫，",
    "T14n0426_001:0072a01": "　　水火風吹盡，　　不安不久居。",
    "T14n0426_001:0072a02": "　　此身屬無常，　　恒為老病使，",
    "T14n0426_001:0072a03": "　　怱怱營眾務，　　不覺死賊苦。",
    "T14n0426_001:0072a04": "　　無常風力解，　　財如大毒蛇，",
    "T14n0426_001:0072a05": "　　毒害猛於龍，　　亦為世怨俱。",
    "T14n0426_001:0072a06": "　　諸佛及賢聖，　　視財如瘡疣，",
    "T14n0426_001:0072a07": "　　捐之於大地，　　如人棄涕唾。",
    "T14n0426_001:0072a08": "　　善士修布施，　　恒觀於無我，",
    "T14n0426_001:0072a09": "　　財物及受者，　　三法俱空寂，",
    "T14n0426_001:0072a10": "　　以此莊嚴心，　　乃應菩薩行。』",
    "T14n0426_001:0072a11": "「時千居士，聞優婆塞所說偈義，深心歡喜得",
    "T14n0426_001:0072a12": "未曾有，即共相隨到於僧房。到僧房已，白",
    "T14n0426_001:0072a13": "諸比丘：『此大眾中，誰有智者？唯願為我說甘",
    "T14n0426_001:0072a14": "露法。』「爾時，眾中有一比丘，名曰淨音，為諸",
    "T14n0426_001:0072a15": "居士廣讚菩薩檀波羅蜜，即說此偈：",
    "T14n0426_001:0072a16": "「『過去有佛，　　號自在勝，　　彼佛世尊，",
    "T14n0426_001:0072a17": "　　常說此法，　　施為妙聚，　　受報無窮。",
    "T14n0426_001:0072a18": "　　諸天世人，　　因施得立，　　是故智者，",
    "T14n0426_001:0072a19": "　　應行修施，　　施為寶蓋，　　覆護窮者。",
    "T14n0426_001:0072a20": "　　今世後世，　　生處安樂，　　若能廣意，",
    "T14n0426_001:0072a21": "　　修空慧心，　　不住諸有，　　而行布施，",
    "T14n0426_001:0072a22": "　　如此施者，　　必成佛道，　　古昔諸佛，",
    "T14n0426_001:0072a23": "　　所說檀法，　　長者應念，　　宜時修行。』",
    "T14n0426_001:0072a24": "「時千居士，復聞比丘讚於布施，身心歡喜。",
    "T14n0426_001:0072a25": "即詣王所，啟大王言：『我等今日，聞諸比丘讚",
    "T14n0426_001:0072a26": "說檀波羅蜜。唯願大王，為我宣令一切國內",
    "T14n0426_001:0072a27": "貧苦眾生，普使聞知。』」",
    "T14n0426_001:0072a28": "佛說千佛因緣經"
}