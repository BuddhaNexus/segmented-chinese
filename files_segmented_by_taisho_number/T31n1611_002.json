{
    "T31n1611_002:0822b19": "究竟一乘寶性論卷第二",
    "T31n1611_002:0822b21": "後魏中印度三藏勒那摩提譯",
    "T31n1611_002:0822b22": "◎佛寶品第二",
    "T31n1611_002:0822b23": "　佛體無前際　　及無中間際",
    "T31n1611_002:0822b24": "　亦復無後際　　寂靜自覺知",
    "T31n1611_002:0822b25": "　既自覺知已　　為欲令他知",
    "T31n1611_002:0822b26": "　是故為彼說　　無畏常恒道",
    "T31n1611_002:0822b27": "　佛能執持彼　　智慧慈悲刀",
    "T31n1611_002:0822b28": "　及妙金剛杵　　割截諸苦芽",
    "T31n1611_002:0822b29": "　摧碎諸見山　　覆藏顛倒意",
    "T31n1611_002:0822c01": "　及一切稠林　　故我今敬禮",
    "T31n1611_002:0822c02": "此偈示現何義。偈言。",
    "T31n1611_002:0822c03": "　無為體自然　　不依他而知",
    "T31n1611_002:0822c04": "　智悲及以力　　自他利具足",
    "T31n1611_002:0822c05": "此偈略明佛寶所攝八種功德。何等為八。一者",
    "T31n1611_002:0822c06": "無為體。二者自然。三者不依他知。四者智。五",
    "T31n1611_002:0822c07": "者悲。六者力。七者自利益。八者他利益。偈言。",
    "T31n1611_002:0822c08": "　非初非中後　　自性無為體",
    "T31n1611_002:0822c09": "　及法體寂靜　　故自然應知",
    "T31n1611_002:0822c10": "　唯內身自證　　故不依他知",
    "T31n1611_002:0822c11": "　如是三覺知　　慈心為說道",
    "T31n1611_002:0822c12": "　智悲及力等　　拔苦煩惱刺",
    "T31n1611_002:0822c13": "　初三句自利　　後三句利他",
    "T31n1611_002:0822c14": "此偈明何義。遠離有為。名為無為。應知又",
    "T31n1611_002:0822c15": "有為者。生住滅法。無彼有為。是故佛體。非初",
    "T31n1611_002:0822c16": "中後。故得名為無為法身。應知偈言。佛體",
    "T31n1611_002:0822c17": "無前際。及無中間際。亦復無後際故。又復",
    "T31n1611_002:0822c18": "遠離一切戲論虛妄分別。寂靜體故。名為自",
    "T31n1611_002:0822c19": "然。應知偈言寂靜。故不依他知者。不依他因",
    "T31n1611_002:0822c20": "緣證知故。不依他因緣證知者。不依他因緣",
    "T31n1611_002:0822c21": "生故。不依他因緣生者。自覺不依他覺故。如",
    "T31n1611_002:0822c22": "是依於如來無為法身相故。一切佛事無始",
    "T31n1611_002:0822c23": "世來。自然而行常不休息。如是希有不可思",
    "T31n1611_002:0822c24": "議諸佛境界。不從他聞。不從他聞者。不從師",
    "T31n1611_002:0822c25": "聞。自自在智無言之體而自覺知偈言自",
    "T31n1611_002:0822c26": "覺知故既自覺知已。然後為他生盲眾生。令",
    "T31n1611_002:0822c27": "得覺知。為彼證得無為法身。說無上道。是故",
    "T31n1611_002:0822c28": "名為無上智悲。應知偈言既自覺知已。為",
    "T31n1611_002:0822c29": "欲令他知。是故為彼說無畏常恒道故無畏",
    "T31n1611_002:0823a01": "常恒道者。明道無畏是常是恒。以出世間不",
    "T31n1611_002:0823a02": "退轉法。如是次第又拔他苦煩惱根本。如來",
    "T31n1611_002:0823a03": "智慧慈悲及神力如是三句刀金剛杵譬喻",
    "T31n1611_002:0823a04": "示現。又以何者。為苦根本。略說言之。謂三有",
    "T31n1611_002:0823a05": "中生名色是。又何者為煩惱根本。謂身見等。",
    "T31n1611_002:0823a06": "虛妄邪見疑戒取等。又名色者。是彼所攝所",
    "T31n1611_002:0823a07": "生苦芽。應知如來智慧慈悲心等。能割彼",
    "T31n1611_002:0823a08": "芽。以是義故。說刀譬喻。偈言佛能執持彼",
    "T31n1611_002:0823a09": "智慧慈悲刀故。割截諸苦芽故。又邪見疑",
    "T31n1611_002:0823a10": "所攝煩惱。見道遠離。以世間智所不能知。稠",
    "T31n1611_002:0823a11": "林煩惱不能破壞。如世間中樹林牆等。彼相",
    "T31n1611_002:0823a12": "似法以如來力能破壞。彼以是故。說金剛杵",
    "T31n1611_002:0823a13": "喻。偈言及妙金剛杵故。摧碎諸見山覆藏顛",
    "T31n1611_002:0823a14": "倒意及一切稠林故。此六種句如來莊嚴智",
    "T31n1611_002:0823a15": "慧光明入一切佛境界經中次第顯說應知。",
    "T31n1611_002:0823a16": "應云何知。彼經中言。文殊師利。如來應正遍",
    "T31n1611_002:0823a17": "知不生不滅者。此明如來無為之相。又復次",
    "T31n1611_002:0823a18": "說無垢清淨琉璃地中帝釋王身鏡像現等。",
    "T31n1611_002:0823a19": "如是乃至九種譬喻。皆明如來不生不滅。又",
    "T31n1611_002:0823a20": "言。文殊師利。如來應正遍知。清淨法身亦復",
    "T31n1611_002:0823a21": "如是。不動不生。心不戲論。不分別不分別無",
    "T31n1611_002:0823a22": "分別。不思無思不思議。無念寂滅寂靜。不生",
    "T31n1611_002:0823a23": "不滅。不可見不可聞。不可嗅不可嘗。不可觸",
    "T31n1611_002:0823a24": "無諸相。不可覺不可知。如是等句。皆說寂靜",
    "T31n1611_002:0823a25": "差別之相。此明何義。明佛一切所作事中。遠",
    "T31n1611_002:0823a26": "離一切戲論分別。寂靜自然。次說餘殘修多",
    "T31n1611_002:0823a27": "羅。彼中說言。如實覺知一切法門者。此明如",
    "T31n1611_002:0823a28": "來不依他故證大菩提。又復次說如來菩提",
    "T31n1611_002:0823a29": "有十六種。是故經言。文殊師利。如來如是如",
    "T31n1611_002:0823b01": "實覺知一切諸法。觀察一切眾生法性不淨",
    "T31n1611_002:0823b02": "有垢有點奮迅。於諸眾生大悲現前。此明如",
    "T31n1611_002:0823b03": "來無上智悲。應知文殊師利。如來如是如實",
    "T31n1611_002:0823b04": "覺知一切法者。如向前說。無體為體。如實",
    "T31n1611_002:0823b05": "覺知者。如實無分別佛智知故。觀察一切眾",
    "T31n1611_002:0823b06": "生法性者。乃至邪聚眾生。如我身中法性法",
    "T31n1611_002:0823b07": "體法界如來藏等。彼諸眾生亦復如是無有",
    "T31n1611_002:0823b08": "差別。如來智眼了了知故。不淨者以諸凡夫",
    "T31n1611_002:0823b09": "煩惱障故。有垢者以諸聲聞辟支佛等有智",
    "T31n1611_002:0823b10": "障故。有點者以諸菩薩摩訶薩等依彼二種",
    "T31n1611_002:0823b11": "習氣障故。奮迅者能如實知種種眾生可化",
    "T31n1611_002:0823b12": "方便。入彼眾生可化方便種種門故。大悲者",
    "T31n1611_002:0823b13": "成大菩提得於一切眾生平等大慈悲心。為",
    "T31n1611_002:0823b14": "欲令彼一切眾生如佛證智。如是覺知證大",
    "T31n1611_002:0823b15": "菩提故。次於一切眾生平等轉大法輪常不",
    "T31n1611_002:0823b16": "休息。如是三句能作他利益故名為力。應知",
    "T31n1611_002:0823b17": "又此六句次第。初三種句謂無為等功德。如",
    "T31n1611_002:0823b18": "來法身相應示現自利益。餘三種句所謂智",
    "T31n1611_002:0823b19": "等示現他利益。又復有義。以有智慧故證得",
    "T31n1611_002:0823b20": "第一寂靜法身。是故名為自利益。又依慈悲",
    "T31n1611_002:0823b21": "力等二句轉大法輪示現他利益。已說佛寶。",
    "T31n1611_002:0823b22": "次明法寶。",
    "T31n1611_002:0823b23": "究竟一乘寶性論法寶品第三",
    "T31n1611_002:0823b24": "論曰。依彼佛寶有真法寶。以是義故次佛寶",
    "T31n1611_002:0823b25": "後示現法寶。依彼法寶故說四偈。",
    "T31n1611_002:0823b26": "　非有亦非無　　亦復非有無",
    "T31n1611_002:0823b27": "　亦非即於彼　　亦復不離彼",
    "T31n1611_002:0823b28": "　不可得思量　　非聞慧境界",
    "T31n1611_002:0823b29": "　出離言語道　　內心知清涼",
    "T31n1611_002:0823c01": "　彼真妙法日　　清淨無塵垢",
    "T31n1611_002:0823c02": "　大智慧光明　　普照諸世間",
    "T31n1611_002:0823c03": "　能破諸曀障　　覺觀貪瞋癡",
    "T31n1611_002:0823c04": "　一切煩惱等　　故我今敬禮",
    "T31n1611_002:0823c05": "此偈示現何義。偈言。",
    "T31n1611_002:0823c06": "　不思議不二　　無分淨現對",
    "T31n1611_002:0823c07": "　依何得何法　　離法二諦相",
    "T31n1611_002:0823c08": "此偈略明法寶所攝八種功德。何等為八。一",
    "T31n1611_002:0823c09": "者不可思議。二者不二。三者無分別。四者淨。",
    "T31n1611_002:0823c10": "五者顯現。六者對治。七者離果。八者離因。",
    "T31n1611_002:0823c11": "離者偈言。",
    "T31n1611_002:0823c12": "　滅諦道諦等　　二諦攝取離",
    "T31n1611_002:0823c13": "　彼各三功德　　次第說應知",
    "T31n1611_002:0823c14": "此偈明何義。前六功德中初三種功德不思",
    "T31n1611_002:0823c15": "議不二及無分別等。示現彼滅諦攝取離煩",
    "T31n1611_002:0823c16": "惱。應知餘殘有三句。淨顯現對治。示現彼道",
    "T31n1611_002:0823c17": "諦攝取斷煩惱因。應知又證法所有離名為",
    "T31n1611_002:0823c18": "滅諦。以何等法修行斷煩惱名為道諦。以此",
    "T31n1611_002:0823c19": "二諦合為淨法。以二諦相名為離法。應知偈",
    "T31n1611_002:0823c20": "言。",
    "T31n1611_002:0823c21": "　不思量無言　　智者內智知",
    "T31n1611_002:0823c22": "　以如是義故　　不可得思議",
    "T31n1611_002:0823c23": "　清涼不二法　　及無分別法",
    "T31n1611_002:0823c24": "　淨顯現對治　　三句猶如日",
    "T31n1611_002:0823c25": "此偈明何義。略明滅諦有三種法。以是義故",
    "T31n1611_002:0823c26": "不可思議。應知以何義故不可思議。有四義",
    "T31n1611_002:0823c27": "故。何等為四。一者為無。二者為有。三者為",
    "T31n1611_002:0823c28": "有無。四者為二。偈言非有亦非無。亦復非有",
    "T31n1611_002:0823c29": "無。亦非即於彼。亦復不離彼故。滅諦有三種",
    "T31n1611_002:0824a01": "法。應知者。此明何義。滅諦非可知。有三種法。",
    "T31n1611_002:0824a02": "何等為三。一者非思量境界故。偈言不可得",
    "T31n1611_002:0824a03": "思量。非聞慧境界故。二者遠離一切聲響名字",
    "T31n1611_002:0824a04": "章句言語相貌故。偈言出離言語道故。三者",
    "T31n1611_002:0824a05": "聖人內證法故。偈言內心知故。又滅諦云何",
    "T31n1611_002:0824a06": "不二法者。及云何無分別者。如不增不減經",
    "T31n1611_002:0824a07": "中如來說言。舍利弗如來法身清涼。以不二",
    "T31n1611_002:0824a08": "法故。以無分別法故。偈言清涼故。何者是二",
    "T31n1611_002:0824a09": "而說不二所言二者。謂業煩惱。言分別者。所",
    "T31n1611_002:0824a10": "謂集起業煩惱因及邪念等。以知彼自性本",
    "T31n1611_002:0824a11": "來寂滅不二無二行。知苦本來不生。是名苦",
    "T31n1611_002:0824a12": "滅諦。非滅法故名苦滅諦。是故經言。文殊師",
    "T31n1611_002:0824a13": "利。何等法中無心意意識行。彼法中無分別。",
    "T31n1611_002:0824a14": "以無分別故不起邪念。以有正念故不起無",
    "T31n1611_002:0824a15": "明。以不起無明故。即不起十二有支。以不起",
    "T31n1611_002:0824a16": "十二有支故。即名無生。是故聖者勝鬘經言。",
    "T31n1611_002:0824a17": "世尊。非滅法故名苦滅諦。世尊。所言苦滅者。",
    "T31n1611_002:0824a18": "名無始無作無起無盡離盡。常恒清涼不變自",
    "T31n1611_002:0824a19": "性清淨。離一切煩惱藏所纏。世尊過於恒沙。",
    "T31n1611_002:0824a20": "不離不脫不異不思議佛法畢竟成就。說如",
    "T31n1611_002:0824a21": "來法身。世尊。如是如來法身不離煩惱藏所",
    "T31n1611_002:0824a22": "纏。名如來藏。如是等勝鬘經中廣說滅諦應",
    "T31n1611_002:0824a23": "知。又以何因得此滅諦如來法身。謂於見道",
    "T31n1611_002:0824a24": "及修道中無分別智三種日。相似相對法應",
    "T31n1611_002:0824a25": "知。偈言。彼真妙法日故。何等為三。一者日",
    "T31n1611_002:0824a26": "輪清淨相似相對法。以遠離一切煩惱垢故。",
    "T31n1611_002:0824a27": "偈言清淨無塵垢故。二者顯現一切色像相似",
    "T31n1611_002:0824a28": "相對法。以一切種一切智能照知故。偈言大",
    "T31n1611_002:0824a29": "智慧光明故。三者對治闇相似相對法。以起",
    "T31n1611_002:0824b01": "一切種智對治法故。偈言普照諸世間故。又",
    "T31n1611_002:0824b02": "以何者是所治法。所謂依取不實事相。虛妄",
    "T31n1611_002:0824b03": "分別念。生貪瞋癡結使煩惱。此明何義。愚癡",
    "T31n1611_002:0824b04": "凡夫依結使煩惱。取不實事相。念故起於貪",
    "T31n1611_002:0824b05": "心。依瞋恚故起於瞋心。依於無明虛妄念故",
    "T31n1611_002:0824b06": "起於癡心。又復依彼貪瞋癡等虛妄分別。取",
    "T31n1611_002:0824b07": "不實事相。念起邪念心。依邪念心起於結使。",
    "T31n1611_002:0824b08": "依於結使起貪瞋癡。以是義故。身口意等造",
    "T31n1611_002:0824b09": "作貪業瞋業癡業。依此業故。復有生生不斷",
    "T31n1611_002:0824b10": "不絕。如是一切愚癡凡夫。依結使煩惱集起",
    "T31n1611_002:0824b11": "邪念。依邪念故起諸煩惱。依煩惱故起一切",
    "T31n1611_002:0824b12": "業。依業起生。如是此一切種諸煩惱染業染",
    "T31n1611_002:0824b13": "生染。愚癡凡夫不如實知。不如實見一實性",
    "T31n1611_002:0824b14": "界。如彼如實性。觀察如實性而不取相。以",
    "T31n1611_002:0824b15": "不取相故。能見實性。如是實性諸佛如來平",
    "T31n1611_002:0824b16": "等證知。又不見如是虛妄法相。如實知見。",
    "T31n1611_002:0824b17": "如實有法真如法界。以見第一義諦故。如是",
    "T31n1611_002:0824b18": "二法不增不減。是故名為平等證智。是名一",
    "T31n1611_002:0824b19": "切種智。所治障法應如是知。以起真如智對",
    "T31n1611_002:0824b20": "治法故。彼所治法畢竟不復生起現前。偈言",
    "T31n1611_002:0824b21": "能破諸曀障覺觀貪瞋癡一切煩惱等故。又",
    "T31n1611_002:0824b22": "此得滅諦如來法身。因於見道中及修道中",
    "T31n1611_002:0824b23": "無分別智。廣說如摩訶般若波羅蜜等。修多",
    "T31n1611_002:0824b24": "羅中言。須菩提。真如如來真如平等無差別。",
    "T31n1611_002:0824b25": "如是等應知。已說法寶。次說僧寶。",
    "T31n1611_002:0824b26": "究竟一乘寶性論僧寶品第四",
    "T31n1611_002:0824b27": "論曰。依大乘法寶。有不退轉菩薩僧寶。以是",
    "T31n1611_002:0824b28": "義故。次法寶後示現僧寶。依彼僧寶故。說四",
    "T31n1611_002:0824b29": "偈。",
    "T31n1611_002:0824c01": "　正覺正知者　　見一切眾生",
    "T31n1611_002:0824c02": "　清淨無有我　　寂靜真實際",
    "T31n1611_002:0824c03": "　以能知於彼　　自性清淨心",
    "T31n1611_002:0824c04": "　見煩惱無實　　故離諸煩惱",
    "T31n1611_002:0824c05": "　無障淨智者　　如實見眾生",
    "T31n1611_002:0824c06": "　自性清淨性　　佛法僧境界",
    "T31n1611_002:0824c07": "　無閡淨智眼　　見諸眾生性",
    "T31n1611_002:0824c08": "　遍無量境界　　故我今敬禮",
    "T31n1611_002:0824c09": "此偈示現何義。偈言。",
    "T31n1611_002:0824c10": "　如實知內身　　以智見清淨",
    "T31n1611_002:0824c11": "　故名無上僧　　諸佛如來說",
    "T31n1611_002:0824c12": "此偈明何義。偈言。",
    "T31n1611_002:0824c13": "　如實見眾生　　寂靜真法身",
    "T31n1611_002:0824c14": "　以見性本淨　　煩惱本來無",
    "T31n1611_002:0824c15": "此偈明何義。以如實見本際。以來我空法空",
    "T31n1611_002:0824c16": "應知。偈言正覺正知者。見一切眾生清淨無",
    "T31n1611_002:0824c17": "有我。寂靜真實際故。又彼如實知無始世來",
    "T31n1611_002:0824c18": "本際寂靜無我無法。非滅煩惱證時始有。此",
    "T31n1611_002:0824c19": "明何義。此見自性清淨法身。略說有二種法。",
    "T31n1611_002:0824c20": "何等為二。一者見性本來自性清淨。二者見諸",
    "T31n1611_002:0824c21": "煩惱本來寂滅。偈言以能知於彼自性清淨",
    "T31n1611_002:0824c22": "心見煩惱無實故離諸煩惱故。又自性清淨",
    "T31n1611_002:0824c23": "心本來清淨。又本來常為煩惱所染。此二種",
    "T31n1611_002:0824c24": "法於彼無漏真如。法界中善心不善心俱。更",
    "T31n1611_002:0824c25": "無第三心。如是義者難可覺知。是故聖者勝",
    "T31n1611_002:0824c26": "鬘經言。世尊。剎尼迦善心。非煩惱所染剎尼",
    "T31n1611_002:0824c27": "迦不善心。亦非煩惱所染。煩惱不觸心。心不",
    "T31n1611_002:0824c28": "觸煩惱。云何不觸法而能得染心。世尊。然有",
    "T31n1611_002:0824c29": "煩惱有煩惱染心。自性清淨心而有染者。難",
    "T31n1611_002:0825a01": "可了知。如是等聖者勝鬘經中廣說。自性清",
    "T31n1611_002:0825a02": "淨心及煩惱所染應知。又有二種修行。謂如",
    "T31n1611_002:0825a03": "實修行。及遍修行。難證知義。如實修行者。",
    "T31n1611_002:0825a04": "謂見眾生自性清淨佛性境界故。偈言無障",
    "T31n1611_002:0825a05": "淨智者如實見眾生自性清淨性佛法身境界",
    "T31n1611_002:0825a06": "故。遍修行者。謂遍十地一切境界故。見一切",
    "T31n1611_002:0825a07": "眾生有一切智故。又遍一切境界者。以遍一切",
    "T31n1611_002:0825a08": "境界。依出世間慧。見一切眾生乃至畜生有",
    "T31n1611_002:0825a09": "如來藏應知。彼見一切眾生有真如佛性。初",
    "T31n1611_002:0825a10": "地菩薩摩訶薩以遍證一切真如法界故。偈言",
    "T31n1611_002:0825a11": "無閡淨智眼見諸眾生性遍無量境界故。如",
    "T31n1611_002:0825a12": "是內身自覺知。彼無漏法界無障無閡。依於",
    "T31n1611_002:0825a13": "二法。一者如實修行。二者遍修行。此明何義。",
    "T31n1611_002:0825a14": "謂出世間如實內證真如法智。不共二乘凡",
    "T31n1611_002:0825a15": "夫人等應知。此明何義。菩薩摩訶薩出世間",
    "T31n1611_002:0825a16": "清淨證智。略說有二種。勝聲聞辟支佛證智。",
    "T31n1611_002:0825a17": "何等為二。一者無障。二者無礙。無障者。謂如",
    "T31n1611_002:0825a18": "實修行。見諸眾生自性清淨境界。故名無障。",
    "T31n1611_002:0825a19": "無閡者。謂遍修行。以如實知無邊境界。故名",
    "T31n1611_002:0825a20": "無閡。此明何義。偈言。",
    "T31n1611_002:0825a21": "　如實知見道　　見清淨佛智",
    "T31n1611_002:0825a22": "　故不退聖人　　能作眾生依",
    "T31n1611_002:0825a23": "此偈明何義。又依初地菩薩摩訶薩證智。清",
    "T31n1611_002:0825a24": "淨見道不退地乘。能作見彼無上菩提清淨",
    "T31n1611_002:0825a25": "勝因應知。偈言如實知見道見清淨佛智故。",
    "T31n1611_002:0825a26": "此初地證智。勝餘菩薩摩訶薩布施持戒等",
    "T31n1611_002:0825a27": "波羅蜜功德。以是義故。菩薩摩訶薩依如實",
    "T31n1611_002:0825a28": "見真如證智。是故能與一切眾生天龍八部",
    "T31n1611_002:0825a29": "聲聞辟支佛等作歸依處。偈言不退聖人能",
    "T31n1611_002:0825b01": "作眾生依故。",
    "T31n1611_002:0825b02": "問曰。以何義故。不明歸依聲聞僧寶。答曰。菩",
    "T31n1611_002:0825b03": "薩僧寶功德無量。是故應供。以應供故。合應",
    "T31n1611_002:0825b04": "禮拜讚歎供養。聲聞之人無如是義。以是義",
    "T31n1611_002:0825b05": "故。不明歸依聲聞僧寶。此明何義。偈言。",
    "T31n1611_002:0825b06": "　境界諸功德　　證智及涅槃",
    "T31n1611_002:0825b07": "　諸地淨無垢　　滿足大慈悲",
    "T31n1611_002:0825b08": "　生於如來家　　具足自在通",
    "T31n1611_002:0825b09": "　果勝最無上　　是勝歸依義",
    "T31n1611_002:0825b10": "此偈明何義。略說菩薩十種勝義。過諸聲聞",
    "T31n1611_002:0825b11": "辟支佛故。何等為十。一者觀勝。二者功德勝。",
    "T31n1611_002:0825b12": "三者證智勝。四者涅槃勝。五者地勝。六者清",
    "T31n1611_002:0825b13": "淨勝。七者平等心勝。八者生勝。九者神力勝。",
    "T31n1611_002:0825b14": "十者果勝。觀勝者謂觀真如境界。是名觀勝",
    "T31n1611_002:0825b15": "偈言境界故。功德勝者。菩薩修行無厭足不",
    "T31n1611_002:0825b16": "同二乘少欲等。是名功德勝。偈言功德故。證",
    "T31n1611_002:0825b17": "智勝者。證二種無我。是名證智勝。偈言證智",
    "T31n1611_002:0825b18": "故。涅槃勝者。教化眾生故。是名涅槃勝。偈言",
    "T31n1611_002:0825b19": "涅槃故。地勝者。所謂十地等。是名地勝。偈言",
    "T31n1611_002:0825b20": "諸地故。清淨勝者。菩薩遠離智障。是名清",
    "T31n1611_002:0825b21": "淨勝。偈言淨無垢故。平等心勝者。菩薩大悲",
    "T31n1611_002:0825b22": "遍覆。是名平等心勝。偈言滿足大慈悲故。生",
    "T31n1611_002:0825b23": "勝者。諸菩薩生無生故。是名生勝。偈言生於",
    "T31n1611_002:0825b24": "如來家故。神力勝者。謂三昧自在神通等力",
    "T31n1611_002:0825b25": "勝。是名神力勝。偈言具足三昧自在通故。果",
    "T31n1611_002:0825b26": "勝者。究竟無上菩提故。是名果勝。偈言果勝",
    "T31n1611_002:0825b27": "最無上故。此明何義。有黠慧人。知諸菩薩功",
    "T31n1611_002:0825b28": "德無量修習菩提。無量無邊廣大功德。有大",
    "T31n1611_002:0825b29": "智慧慈悲圓滿。為照知彼無量眾生性行稠",
    "T31n1611_002:0825c01": "林。猶如初月。唯除諸佛如來滿月。菩薩摩訶",
    "T31n1611_002:0825c02": "薩。知諸聲聞乃至證得阿羅漢道。少智慧人",
    "T31n1611_002:0825c03": "無大悲心。為照自身。猶如星宿。既如是知。欲",
    "T31n1611_002:0825c04": "取如來大滿月身。修菩提道。而當棄捨初月。",
    "T31n1611_002:0825c05": "菩薩起心禮拜供養。其餘星宿聲聞辟支佛",
    "T31n1611_002:0825c06": "者。無有是處。此復何義。明為利益一切眾生",
    "T31n1611_002:0825c07": "初始發起菩提之心。諸菩薩等已能降伏不",
    "T31n1611_002:0825c08": "為利益他眾生身為自利益修持無漏清淨禁",
    "T31n1611_002:0825c09": "戒乃至證得阿羅漢果聲聞之人。何況其餘。",
    "T31n1611_002:0825c10": "得十自在等。無量無邊功德菩薩摩訶薩。而",
    "T31n1611_002:0825c11": "同聲聞辟支佛等少功德人。無有是處。以是",
    "T31n1611_002:0825c12": "義故。經中偈言。",
    "T31n1611_002:0825c13": "　若為自身故　　修行於禁戒",
    "T31n1611_002:0825c14": "　遠離大慈心　　捨破戒眾生",
    "T31n1611_002:0825c15": "　以為自身故　　護持禁戒財",
    "T31n1611_002:0825c16": "　如是持戒者　　佛說非清淨",
    "T31n1611_002:0825c17": "　若為他人故　　修行於禁戒",
    "T31n1611_002:0825c18": "　能利益眾生　　如地水火風",
    "T31n1611_002:0825c19": "　以為他眾生　　起第一悲心",
    "T31n1611_002:0825c20": "　是名淨持戒　　餘似非清淨",
    "T31n1611_002:0825c21": "問曰。依何等義為何等人。諸佛如來說此三",
    "T31n1611_002:0825c22": "寶。答曰。偈言。",
    "T31n1611_002:0825c23": "　依能調所證　　弟子為三乘",
    "T31n1611_002:0825c24": "　信三供養等　　是故說三寶",
    "T31n1611_002:0825c25": "此偈明何義。略說依三種義。為六種人故說",
    "T31n1611_002:0825c26": "三寶。何等為三。一者調御師。二者調御師法。",
    "T31n1611_002:0825c27": "三者調御師弟子。偈言依能調所證弟子故。",
    "T31n1611_002:0825c28": "六種人者。何等為六。一者大乘。二者中乘。三",
    "T31n1611_002:0825c29": "者小乘。四者信佛。五者信法。六者信僧。偈言",
    "T31n1611_002:0826a01": "為三乘信三供養等故。初釋第一義。第一第",
    "T31n1611_002:0826a02": "四人歸依兩足中最勝第一尊佛。示現調御",
    "T31n1611_002:0826a03": "師大丈夫義故。偈言依能調故。為取佛菩提",
    "T31n1611_002:0826a04": "諸菩薩人故。偈言為大乘故。為信供養諸佛",
    "T31n1611_002:0826a05": "如來福田人故。偈言信佛供養故。以是義故。",
    "T31n1611_002:0826a06": "說立佛寶。偈言是故說佛寶故。已釋第一義",
    "T31n1611_002:0826a07": "第一第四人。次釋第二義。第二第五人歸依",
    "T31n1611_002:0826a08": "離煩惱中最勝第一法。示現調御師所證功",
    "T31n1611_002:0826a09": "德法故。偈言依所證故。為自然知不依他知",
    "T31n1611_002:0826a10": "深因緣法辟支佛人故。偈言為中乘故。為信",
    "T31n1611_002:0826a11": "供養第一妙法福田人故。偈言信法供養故。",
    "T31n1611_002:0826a12": "以是義故。說立法寶。偈言是故說法寶故。已",
    "T31n1611_002:0826a13": "釋第二義第二第五人。次釋第三義。第三第",
    "T31n1611_002:0826a14": "六人歸依諸眾中最勝第一諸菩薩僧。示現調",
    "T31n1611_002:0826a15": "御師弟子於諸佛如來所說法中如實修行不",
    "T31n1611_002:0826a16": "相違義故。偈言依弟子故。為從他聞聲聞人",
    "T31n1611_002:0826a17": "故偈言為小乘故。為信供養第一聖眾福田",
    "T31n1611_002:0826a18": "人故。偈言信僧供養故。以是義故。說立僧寶。",
    "T31n1611_002:0826a19": "偈言是故說僧寶故。是名略說依三種義。為",
    "T31n1611_002:0826a20": "六種人故。諸佛如來說此三寶。偈言依能調",
    "T31n1611_002:0826a21": "所證弟子為三乘信三供養等是故說三寶",
    "T31n1611_002:0826a22": "故。又為可化眾生令次第入。以是義故。依於",
    "T31n1611_002:0826a23": "世諦示現明說立三歸依。此明何義。偈言。",
    "T31n1611_002:0826a24": "　可捨及虛妄　　無物及怖畏",
    "T31n1611_002:0826a25": "　二種法及僧　　非究竟歸依",
    "T31n1611_002:0826a26": "此偈明何義。法有二種。何等為二。一所說法。",
    "T31n1611_002:0826a27": "二所證法。所說法者。謂如來說修多羅等名",
    "T31n1611_002:0826a28": "字章句身所攝故。彼所說法證道時滅如捨",
    "T31n1611_002:0826a29": "船栰。偈言可捨故。所證法者。復有二種。謂依",
    "T31n1611_002:0826b01": "因果二種差別。以依何法證何法故。此明何",
    "T31n1611_002:0826b02": "義。所謂有道有為相攝。若為有為相所攝者。",
    "T31n1611_002:0826b03": "彼法虛妄。偈言及虛妄故。若虛妄者彼法非",
    "T31n1611_002:0826b04": "實。若非實者彼非真諦。非真諦者即是無常。",
    "T31n1611_002:0826b05": "若無常者非可歸依。又復若依彼聲聞道所",
    "T31n1611_002:0826b06": "得滅諦。彼亦無物猶如燈滅。唯斷少分諸煩",
    "T31n1611_002:0826b07": "惱苦。若如是者則是無物。若無物者云何為",
    "T31n1611_002:0826b08": "他之所歸依。偈言無物故。僧者凡有三乘之",
    "T31n1611_002:0826b09": "人。三乘人中依聲聞僧常有怖畏。常求歸依",
    "T31n1611_002:0826b10": "諸佛如來求離世間。此是學人所應作者。未",
    "T31n1611_002:0826b11": "究竟故。猶進趣向阿耨多羅三藐三菩提故。",
    "T31n1611_002:0826b12": "所言怖畏者。云何怖畏。以阿羅漢雖盡有",
    "T31n1611_002:0826b13": "漏而不斷一切煩惱習氣。彼於一切有為行",
    "T31n1611_002:0826b14": "相。極怖畏心常現在前。是故聖者勝鬘經言。",
    "T31n1611_002:0826b15": "阿羅漢有恐怖。何以故。阿羅漢於一切無行",
    "T31n1611_002:0826b16": "怖畏想住。如人執劍欲來害己。是故阿羅漢",
    "T31n1611_002:0826b17": "無究竟樂。何以故。世尊依不求依如眾生無",
    "T31n1611_002:0826b18": "依彼彼恐怖。以恐怖故則求歸依。如是阿羅",
    "T31n1611_002:0826b19": "漢有怖畏。以恐怖故歸依如來。故彼若如是",
    "T31n1611_002:0826b20": "有怖畏者。彼人畢竟為欲遠離彼怖畏處求",
    "T31n1611_002:0826b21": "無畏處。以是義故依遠離彼怖畏之處。名為",
    "T31n1611_002:0826b22": "學者當有所作欲得阿耨多羅三藐三菩提無",
    "T31n1611_002:0826b23": "畏之處。是故聲聞法僧二寶是少分歸依。非",
    "T31n1611_002:0826b24": "究竟歸依。偈言二種法及僧非究竟歸依故。",
    "T31n1611_002:0826b25": "此明何義。偈言。",
    "T31n1611_002:0826b26": "　眾生歸一處　　佛法身彼岸",
    "T31n1611_002:0826b27": "　依佛身有法　　依法究竟僧",
    "T31n1611_002:0826b28": "此偈明何義。如向所說。諸佛如來不生不滅",
    "T31n1611_002:0826b29": "寂靜不二。離垢法身故。以唯一法身究竟清",
    "T31n1611_002:0826c01": "淨處故。又三乘之人無有救者。無歸依者。",
    "T31n1611_002:0826c02": "以唯有彼岸無始本際畢竟無盡。是可歸依",
    "T31n1611_002:0826c03": "恒可歸依。所謂唯是諸佛如來故。如是常恒",
    "T31n1611_002:0826c04": "清涼不變故可歸依。聖者勝鬘經中廣說應",
    "T31n1611_002:0826c05": "知。問曰。以何義故佛法眾僧說名為寶。答",
    "T31n1611_002:0826c06": "曰。偈言。",
    "T31n1611_002:0826c07": "　真寶世希有　　明淨及勢力",
    "T31n1611_002:0826c08": "　能莊嚴世間　　最上不變等",
    "T31n1611_002:0826c09": "此偈明何義。所言寶者有六種相似。依彼六",
    "T31n1611_002:0826c10": "種相似相對法故。佛法眾僧說名為寶。何等",
    "T31n1611_002:0826c11": "為六。一者世間難得相似相對法。以無善根",
    "T31n1611_002:0826c12": "諸眾生等百千萬劫不能得故。偈言真寶世",
    "T31n1611_002:0826c13": "希有故。二者無垢相似相對法。以離一切有",
    "T31n1611_002:0826c14": "漏法故。偈言明淨故。三者威德相似相對法。",
    "T31n1611_002:0826c15": "以具足六通不可思議威德自在故。偈言勢",
    "T31n1611_002:0826c16": "力故。四者莊嚴世間相似相對法。以能莊嚴",
    "T31n1611_002:0826c17": "出世間故。偈言能莊嚴世間故。五者勝妙相",
    "T31n1611_002:0826c18": "似相對法。以出世間法故。偈言最上故。六者",
    "T31n1611_002:0826c19": "不可改異相似相對法。以得無漏法世間八",
    "T31n1611_002:0826c20": "法不能動故。偈言不變故。問曰。依何等法有",
    "T31n1611_002:0826c21": "此三寶。而依此法得有世間。及出世間清淨",
    "T31n1611_002:0826c22": "生起三寶。答曰。為彼義故說兩行偈。",
    "T31n1611_002:0826c23": "　真如有雜垢　　及遠離諸垢",
    "T31n1611_002:0826c24": "　佛無量功德　　及佛所作業",
    "T31n1611_002:0826c25": "　如是妙境界　　是諸佛所知",
    "T31n1611_002:0826c26": "　依此妙法身　　出生於三寶",
    "T31n1611_002:0826c27": "此偈示現何義。偈言。",
    "T31n1611_002:0826c28": "　如是三寶性　　唯諸佛境界",
    "T31n1611_002:0826c29": "　以四法次第　　不可思議故",
    "T31n1611_002:0827a01": "此偈明何義。真如有雜垢者。謂真如佛性未",
    "T31n1611_002:0827a02": "離諸煩惱所纏。如來藏故。及遠離諸垢者。即",
    "T31n1611_002:0827a03": "彼如來藏轉身到佛地得證法身。名如來法",
    "T31n1611_002:0827a04": "身故。佛無量功德者。即彼轉身如來法身相",
    "T31n1611_002:0827a05": "中。所有出世間十力無畏等。一切諸功德無",
    "T31n1611_002:0827a06": "量無邊故。及佛所作業者。即彼十力等。一切",
    "T31n1611_002:0827a07": "諸佛法自然常作無上佛業。常不休息常不",
    "T31n1611_002:0827a08": "捨離。常授諸菩薩記。彼處次第有四種法不",
    "T31n1611_002:0827a09": "可思議。是故名為如來境界。何等四處偈",
    "T31n1611_002:0827a10": "言。",
    "T31n1611_002:0827a11": "　染淨相應處　　不染而清淨",
    "T31n1611_002:0827a12": "　不相捨離法　　自然無分別",
    "T31n1611_002:0827a13": "此偈明何義。真如有雜垢者。同一時中有淨",
    "T31n1611_002:0827a14": "有染。此處不可思議。不可思議者。信深因",
    "T31n1611_002:0827a15": "緣法聲聞辟支佛於彼非境界故。",
    "T31n1611_002:0827a16": "是故聖者勝鬘經中。佛告勝鬘言。天女。自性",
    "T31n1611_002:0827a17": "清淨心而有染污難可了知。有二法難可了",
    "T31n1611_002:0827a18": "知。謂自性清淨心難可了知。彼心為煩惱所",
    "T31n1611_002:0827a19": "染亦難了知。天女。如此二法。汝及成就大法",
    "T31n1611_002:0827a20": "菩薩摩訶薩乃能聽受。諸餘聲聞辟支佛等。",
    "T31n1611_002:0827a21": "唯依佛語信此二法故。偈言染淨相應處故。",
    "T31n1611_002:0827a22": "及遠離諸垢者。真如非本有染後時言清淨。",
    "T31n1611_002:0827a23": "此處不可思議。是故經言心自性清淨。自性",
    "T31n1611_002:0827a24": "清淨心本來清淨。如彼心本體。如來如是知。",
    "T31n1611_002:0827a25": "是故經言。如來一念心相應慧。得阿耨多羅",
    "T31n1611_002:0827a26": "三藐三菩提故。偈言不染而清淨故。佛無量",
    "T31n1611_002:0827a27": "功德者。謂前際後際於一向染凡夫地中。常",
    "T31n1611_002:0827a28": "不捨離真如法身。一切諸佛法無異無差別。",
    "T31n1611_002:0827a29": "此處不可思議。是故經言。復次佛子。如來智",
    "T31n1611_002:0827b01": "慧無處不至。何以故。以於一切眾生界中終",
    "T31n1611_002:0827b02": "無有一眾生身中而不具足如來功德及智慧",
    "T31n1611_002:0827b03": "者。但眾生顛倒。不知如來智遠離顛倒起一",
    "T31n1611_002:0827b04": "切智無師智無礙智。佛子。譬如有一極大經",
    "T31n1611_002:0827b05": "卷。如一三千大千世界。大千世界一切所有",
    "T31n1611_002:0827b06": "無不記錄。若與二千世界等者。悉記二千世",
    "T31n1611_002:0827b07": "界中事。若與小千世界等者。悉記小千世界",
    "T31n1611_002:0827b08": "中事。四天下等者。悉記一切四天下事。須彌",
    "T31n1611_002:0827b09": "山王等者。悉記須彌山王等事。地天宮等",
    "T31n1611_002:0827b10": "者。悉記地天宮殿中事。欲天宮等者。悉記",
    "T31n1611_002:0827b11": "欲天宮殿中事。色天宮等者。悉記色天宮殿",
    "T31n1611_002:0827b12": "中事。若與無色天宮等者。悉記一切無色界",
    "T31n1611_002:0827b13": "天宮殿中事。彼等三千大千世界極大經卷。",
    "T31n1611_002:0827b14": "在一極細小微塵內。一切微塵皆亦如是。時",
    "T31n1611_002:0827b15": "有一人出興於世。智慧聰達具足成就清淨",
    "T31n1611_002:0827b16": "天眼。見此經卷在微塵內。作如是念。云何如",
    "T31n1611_002:0827b17": "此廣大經卷在微塵內而不饒益諸眾生耶。",
    "T31n1611_002:0827b18": "我今應當勤作方便破彼微塵出此經卷饒益",
    "T31n1611_002:0827b19": "眾生。作是念已。",
    "T31n1611_002:0827b20": "爾時彼人即作方便。破壞微塵出此經卷饒",
    "T31n1611_002:0827b21": "益眾生。佛子。如來智慧。無相智慧。無閡智",
    "T31n1611_002:0827b22": "慧。具足在於眾生身中。但愚癡眾生顛倒想",
    "T31n1611_002:0827b23": "覆。不知不見不生信心。爾時如來以無障閡",
    "T31n1611_002:0827b24": "清淨天眼。觀察一切諸眾生身。既觀察已作",
    "T31n1611_002:0827b25": "如是言。奇哉奇哉。云何如來具足智慧。在",
    "T31n1611_002:0827b26": "於身中而不知見。我當方便教彼眾生覺悟",
    "T31n1611_002:0827b27": "聖道。悉令永離一切妄想顛倒垢縛。令具足",
    "T31n1611_002:0827b28": "見如來智慧在其身內與佛無異。如來即時",
    "T31n1611_002:0827b29": "教彼眾生修八聖道。捨離一切虛妄顛倒。離",
    "T31n1611_002:0827c01": "顛倒已見如來智。與如來等饒益眾生故。偈",
    "T31n1611_002:0827c02": "言不相捨離法故。及佛所作業者。同一時一",
    "T31n1611_002:0827c03": "切處一切時。自然無分別。隨順眾生心。隨",
    "T31n1611_002:0827c04": "順可化眾生根性。不錯不謬隨順作佛業。此",
    "T31n1611_002:0827c05": "處不可思議。是故經言。善男子。如來為令",
    "T31n1611_002:0827c06": "一切眾生入佛法中故。無量如來業作有量",
    "T31n1611_002:0827c07": "說。善男子。如來所有實作業者。於彼一切世",
    "T31n1611_002:0827c08": "間眾生。不可量不可數。不可思議不可知。不",
    "T31n1611_002:0827c09": "可以名字說。何以故。以難可得與前眾生故。",
    "T31n1611_002:0827c10": "以於一切諸佛國土不休息故。以一切諸佛",
    "T31n1611_002:0827c11": "悉平等故。以過一切諸世間心所作事故。以",
    "T31n1611_002:0827c12": "無分別猶如虛空悉平等故。以無異無差別",
    "T31n1611_002:0827c13": "法性體故。如是等廣說已。又說不淨大毘琉",
    "T31n1611_002:0827c14": "璃摩尼寶珠譬喻言。善男子。汝依此譬喻。應",
    "T31n1611_002:0827c15": "知如來業不可思議故。平等遍至故。一切處",
    "T31n1611_002:0827c16": "不可呵故。三世平等故。不斷絕三寶種故諸",
    "T31n1611_002:0827c17": "佛如來雖如是住不可思議業中。而不捨離",
    "T31n1611_002:0827c18": "虛空法身。雖不捨離虛空法身。而於眾生隨",
    "T31n1611_002:0827c19": "所應聞名字章句為之說法。雖為眾生如是",
    "T31n1611_002:0827c20": "說法。而常遠離一切眾生心所念觀。何以故。",
    "T31n1611_002:0827c21": "以如實知一切眾生諸心行故。偈言自然無",
    "T31n1611_002:0827c22": "分別故。依此妙法身出生於三寶者。偈言。",
    "T31n1611_002:0827c23": "　所覺菩提法　　依菩提分知",
    "T31n1611_002:0827c24": "　菩提分教化　　眾生覺菩提",
    "T31n1611_002:0827c25": "　初句為正因　　餘三為淨緣",
    "T31n1611_002:0827c26": "　前二自利益　　後二利益他",
    "T31n1611_002:0827c27": "此偈明何義。此四種句。總攝一切所知境界。",
    "T31n1611_002:0827c28": "此明何義。初一句者。謂所證法應知。以彼證",
    "T31n1611_002:0827c29": "法名為菩提。偈言所覺菩提法故。第二句。菩",
    "T31n1611_002:0828a01": "提依菩提分知者。以諸佛菩提功德能作佛",
    "T31n1611_002:0828a02": "菩提因故。偈言依菩提分知故。第三句菩提",
    "T31n1611_002:0828a03": "分教化者。以菩提分令他覺故。第四句眾生",
    "T31n1611_002:0828a04": "覺菩提者。所化眾生覺菩提故。此四種句次",
    "T31n1611_002:0828a05": "第不取相。依此行故。清淨菩提出生三寶應",
    "T31n1611_002:0828a06": "知。偈言所覺菩提法依菩提。分知菩提分教",
    "T31n1611_002:0828a07": "化眾生覺菩提故。以一句因三句緣故。如來",
    "T31n1611_002:0828a08": "得阿耨多羅三藐三菩提。以得菩提者。十力",
    "T31n1611_002:0828a09": "等諸佛如來法。三十二種諸佛如來作業。依",
    "T31n1611_002:0828a10": "如來業眾生聞聲。依彼法故。得清淨因緣出",
    "T31n1611_002:0828a11": "生三寶應知。是故偈言初句為正因餘三為",
    "T31n1611_002:0828a12": "淨緣故。",
    "T31n1611_002:0828a13": "究竟一乘寶性論卷第二"
}