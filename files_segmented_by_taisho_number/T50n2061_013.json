{
    "T50n2061_013:0784b15": "宋高僧傳卷第十三",
    "T50n2061_013:0784b17": "宋左街天壽寺通慧大師",
    "T50n2061_013:0784b18": "賜紫沙門贊寧等奉　勅撰",
    "T50n2061_013:0784b19": "習禪篇第三之六(正傳十七人附見六人)",
    "T50n2061_013:0784b20": "唐東京封禪寺圓紹傳",
    "T50n2061_013:0784b21": "釋圓紹。姓孫氏。其先富陽人也。祖官于南",
    "T50n2061_013:0784b22": "燕。因為滑臺白馬人焉。年及識環天然俊",
    "T50n2061_013:0784b23": "邁。隣兒戲玩我且恬然。群從追隨我惟閑靜。",
    "T50n2061_013:0784b24": "年當十八方遂志出家。師事明福寺正覺",
    "T50n2061_013:0784b25": "禪師。覺見而異之。訓諸徒弟獨許紹耳。曰",
    "T50n2061_013:0784b26": "真空門之偉器也。至年二十二於相州義檀",
    "T50n2061_013:0784b27": "香燈律師邊受具。登即尋師訪道效祖參",
    "T50n2061_013:0784b28": "玄。二翼之餘一盂之外必無他物。唯誓禪",
    "T50n2061_013:0784b29": "宗立雪傳衣。是其素望也。至于三湘五嶺",
    "T50n2061_013:0784c01": "二蜀兩京。凡曰叢林一皆參禮。既探至賾",
    "T50n2061_013:0784c02": "頓了心機。乃挂錫於夷門。即倉垣水南寺。",
    "T50n2061_013:0784c03": "今為開寶也。大中十年適遇唐相國裴公休",
    "T50n2061_013:0784c04": "罷調商鼎來鎮魏郊。同氣相求一言道合。",
    "T50n2061_013:0784c05": "即命居今東上方院也。紹將聚禪徒患其",
    "T50n2061_013:0784c06": "迫窄。遂開上院之西。損上益下。時檀施臻",
    "T50n2061_013:0784c07": "萃條。成巨院。擁納之流數盈二百。橫跨夷",
    "T50n2061_013:0784c08": "門山之峻嶺焉。紹即七祖荷澤神會禪師五",
    "T50n2061_013:0784c09": "葉法孫也。演其無念示以真心。了達磨之",
    "T50n2061_013:0784c10": "密傳極南能之深趣。時參學之眾擁從且繁。",
    "T50n2061_013:0784c11": "遇元帥相國王晉公鐸。以紹道行通感神祇",
    "T50n2061_013:0784c12": "効靈。降甘露於玄穹。泫嘉瑞於青檜。奏僖",
    "T50n2061_013:0784c13": "宗賜院額曰雙林。師號曰法濟。別勅令",
    "T50n2061_013:0784c14": "度侍者七人。其間法會興盛士庶歸心。僅",
    "T50n2061_013:0784c15": "四十載所化人可萬計。僧尼弟子五百餘人。",
    "T50n2061_013:0784c16": "以乾寧二年乙卯七月四日謂眾曰。急急自",
    "T50n2061_013:0784c17": "了去。本為逃生死。若不解玄旨何時得",
    "T50n2061_013:0784c18": "脫。吾景逼崦嵫。此為最後之言也。於方丈",
    "T50n2061_013:0784c19": "中寂然而化。俗壽八十五。法臘六十三。勅許",
    "T50n2061_013:0784c20": "於本院西南隅建塔焉。越五年二月二日重",
    "T50n2061_013:0784c21": "開塔。髮長半寸儀貌如生。乃以香華供養",
    "T50n2061_013:0784c22": "七日。遠近瞻禮稱歎希奇。已而行茶毘。火",
    "T50n2061_013:0784c23": "中逈出五色神光。收舍利百餘粒。四散隨",
    "T50n2061_013:0784c24": "心。淘選近一千粒。溫潤玉潔璨爛珠圓。驗",
    "T50n2061_013:0784c25": "五分之熏成。匪一生之構集。四眾虔仰復迎",
    "T50n2061_013:0784c26": "入塔。即昭宗皇帝戊午歲也。睢陽相國袁象",
    "T50n2061_013:0784c27": "先理于浚郊。弟子惠靄等冀終法乳列狀",
    "T50n2061_013:0784c28": "乞舉行諡禮。梁乾化三年癸酉。太祖勅易名",
    "T50n2061_013:0784c29": "曰定覺。塔曰靈化。至貞明四年九月。惠靄",
    "T50n2061_013:0785a01": "等欲旌表師德立碑。勅允。開封尹王公瓚",
    "T50n2061_013:0785a02": "之文也。",
    "T50n2061_013:0785a03": "唐蘄州黃崗山法普傳(休靜)",
    "T50n2061_013:0785a04": "釋法普。姓潘氏。廬江人也。貌古情寬擁敗",
    "T50n2061_013:0785a05": "納觀方元和中。因見黃崗山色奇秀其峯",
    "T50n2061_013:0785a06": "巉崒其林欝密中有石壇平坦而高峙。乃放",
    "T50n2061_013:0785a07": "囊挂錫于中班荊。久之尋附樹架蓬茨。僅",
    "T50n2061_013:0785a08": "容身而已。未幾有人自小徑而至見普驚",
    "T50n2061_013:0785a09": "怪。問云。何緣至此。曰某本行山麓。見巔頂",
    "T50n2061_013:0785a10": "騰漲紫氣盤紆可愛意此山有尤物。故來",
    "T50n2061_013:0785a11": "耳。諦視普遲迴而去。山下行者聞而尋焉。",
    "T50n2061_013:0785a12": "禪學之徒不數年遽盈百數。普却之曰。老",
    "T50n2061_013:0785a13": "僧獨居無物利人。君等亦無所乏。由是星",
    "T50n2061_013:0785a14": "居之庵多矣。弟子廣嚴等構成大院。禪客翕",
    "T50n2061_013:0785a15": "如傳其法者無算。一日集眾辭云。吾其終",
    "T50n2061_013:0785a16": "矣。汝曹善住珍惜。加趺坐胡床而卒。其身",
    "T50n2061_013:0785a17": "不壞散。後以香泥塗繢之。至乾符中重",
    "T50n2061_013:0785a18": "立碑頌云。次洛京華嚴寺釋休靜。不知何",
    "T50n2061_013:0785a19": "許人也。屬洞山禪道風行。靜往造之。抉擿",
    "T50n2061_013:0785a20": "所疑若雷復于本位焉。北返於洛邑開演。",
    "T50n2061_013:0785a21": "因赴內齋。諸名公皆執經諷讀。唯靜并其徒",
    "T50n2061_013:0785a22": "俱默坐。帝宣問。胡不轉經。詶答響應。仍皆",
    "T50n2061_013:0785a23": "屬對悅可帝情。尋迴平陽示滅。收舍利四",
    "T50n2061_013:0785a24": "處樹浮圖。勅諡寶智大師。塔號無為也。",
    "T50n2061_013:0785a25": "梁鄧州香嚴山智閑傳(大同)",
    "T50n2061_013:0785a26": "釋智閑。青州人也。身裁七尺。博聞強記有幹",
    "T50n2061_013:0785a27": "略。親黨觀其所以。謂之曰。汝加力學則他",
    "T50n2061_013:0785a28": "後成佐時之良器也。俄爾辭親出俗。既而",
    "T50n2061_013:0785a29": "慕法心堅。至南方禮溈山大圓禪師。盛會",
    "T50n2061_013:0785b01": "咸推閑為俊敏。溈山一日召對茫然。將諸",
    "T50n2061_013:0785b02": "方語要一時煨燼曰畫餅弗可充飢也。便",
    "T50n2061_013:0785b03": "望南陽忠國師遺跡而居。偶芟除草木擊",
    "T50n2061_013:0785b04": "瓦礫。失笑冥有所證抒頌唱之。由茲盛",
    "T50n2061_013:0785b05": "化。終後勅諡襲燈大師。塔號廷福焉。次舒",
    "T50n2061_013:0785b06": "州桐城投子山釋大同。姓劉氏。舒州懷寧人",
    "T50n2061_013:0785b07": "也。幼性剛正有老成氣度。因投洛下保唐滿",
    "T50n2061_013:0785b08": "禪師出俗。初習安般觀業垂成遂求華嚴",
    "T50n2061_013:0785b09": "性海。復負錫謁翠微山。法會。同伏牛元通",
    "T50n2061_013:0785b10": "激發請益大明祖意。由是放蕩周遊還歸故",
    "T50n2061_013:0785b11": "土。隱投子山結茅茨。棲泊以求其志。中和",
    "T50n2061_013:0785b12": "中巢寇蕩履京畿天下悖亂。有賊徒持刃",
    "T50n2061_013:0785b13": "問同曰。住此何為。對以佛法。魁渠聞面膜",
    "T50n2061_013:0785b14": "拜。脫身服裝而施之下山。以梁乾化四年",
    "T50n2061_013:0785b15": "甲戌四月六日加趺坐亡。春秋九十六。法臘",
    "T50n2061_013:0785b16": "四十六。凡居化此山三十餘載云。",
    "T50n2061_013:0785b17": "梁撫州疎山光仁傳(本仁居遁)",
    "T50n2061_013:0785b18": "釋光仁。不知何許人也。其形矬而么麼。幼",
    "T50n2061_013:0785b19": "則氣槩凌物。精爽殆與常不同。早參洞山",
    "T50n2061_013:0785b20": "深入玄奧。其辯給又多於人也。嘗問香嚴",
    "T50n2061_013:0785b21": "禪師。答微有偏負。曰某累繭重胝而至。得",
    "T50n2061_013:0785b22": "無勞乎。唾地而去。後居臨川疎。山。毳客趨",
    "T50n2061_013:0785b23": "請頗有言辭。著四大等頌略華嚴長者論",
    "T50n2061_013:0785b24": "行于世。終入龕中。已有白鹿至靈前屈",
    "T50n2061_013:0785b25": "膝而起。時眾謂為作弔焉。次筠州白水院",
    "T50n2061_013:0785b26": "釋本仁。不知何許人也。得心於洞山法席。",
    "T50n2061_013:0785b27": "仁罕談道。而四方之人若影之附形。却之",
    "T50n2061_013:0785b28": "還至。乃徇丹陽人請住。無幾時。天復中至",
    "T50n2061_013:0785b29": "洪井高安白水院聚徒。垂欲入滅。先觸處",
    "T50n2061_013:0785c01": "告違。乃集眾焚香曰。至香煙盡處是某涅",
    "T50n2061_013:0785c02": "槃時。如其言端坐而化。次龍牙山釋居遁。",
    "T50n2061_013:0785c03": "姓郭氏。臨川南城人也。年殆十四警世無常。",
    "T50n2061_013:0785c04": "而守恬。淡白親往求出家于廬陵滿田寺。於",
    "T50n2061_013:0785c05": "嵩山受具戒。已思其擇木。乃參翠微禪會。",
    "T50n2061_013:0785c06": "迷復未歸莫知投詣。聞洞上言玄格峻。而",
    "T50n2061_013:0785c07": "躬造之。遁少進問曰。何謂祖意。答曰。若洞",
    "T50n2061_013:0785c08": "水逆流即當為說。而於言下體解玄微。隱",
    "T50n2061_013:0785c09": "眾栖息。七八年間孜孜戢曜。時不我知。久",
    "T50n2061_013:0785c10": "則通矣。天策府楚王馬氏素藉芳音。奉之",
    "T50n2061_013:0785c11": "若孝悌之門稟毘長矣。乃請居龍牙山妙",
    "T50n2061_013:0785c12": "濟禪院。侁侁徒侶常聚半千。爰奏舉詔。賜",
    "T50n2061_013:0785c13": "紫袈裟。并師號證空焉。則梁貞明初也方嶽",
    "T50n2061_013:0785c14": "之下。號為禪窟。闚其室得其門者亦相繼",
    "T50n2061_013:0785c15": "矣。至龍德三年癸未歲八月。遘疾彌留。九",
    "T50n2061_013:0785c16": "月十三日歸寂。遁出世近四十餘齡。語詳別",
    "T50n2061_013:0785c17": "錄。",
    "T50n2061_013:0785c18": "梁福州玄沙院師備傳",
    "T50n2061_013:0785c19": "釋師備。俗姓謝。閩人也。少而憨黠酷好垂",
    "T50n2061_013:0785c20": "釣。往往泛小艇南臺江自娛。其舟若虛。同",
    "T50n2061_013:0785c21": "類不我測也。一日忽發出塵意。投釣棄舟。",
    "T50n2061_013:0785c22": "上芙蓉山出家。咸通初年也。後於豫章開",
    "T50n2061_013:0785c23": "元寺具戒還歸故里。山門力役無不率先。",
    "T50n2061_013:0785c24": "布衲添麻芒鞵續草。減食而食語默有常。",
    "T50n2061_013:0785c25": "人咸畏之。汪汪大度雖研桑巧計不能量",
    "T50n2061_013:0785c26": "也。備同學法兄則雪峯存師也。一再相逢。存",
    "T50n2061_013:0785c27": "多許與故目之為備頭陀焉。有日謔之曰。",
    "T50n2061_013:0785c28": "頭陀何不遍參去備對曰。達磨不來東土",
    "T50n2061_013:0785c29": "二祖不往西天。存深器重之。先開荒雪峯。",
    "T50n2061_013:0786a01": "備多率力。王氏始有閩土。奏賜紫衣號宗",
    "T50n2061_013:0786a02": "一大師。以開平二年戊辰十一月二十七日",
    "T50n2061_013:0786a03": "示疾而終。春秋七十四。僧臘四十四。閩越忠",
    "T50n2061_013:0786a04": "懿王王氏樹塔。備三十年演化。禪侶七百許",
    "T50n2061_013:0786a05": "人。得其法者眾推桂琛為神足矣。至今",
    "T50n2061_013:0786a06": "浙之左右山門盛傳此宗法嗣繁衍矣。其於",
    "T50n2061_013:0786a07": "建立透過大乘初門。江表學人無不乘風",
    "T50n2061_013:0786a08": "偃草歟。",
    "T50n2061_013:0786a09": "梁河中府棲巖山存壽傳",
    "T50n2061_013:0786a10": "釋存壽。不知何許人也。清標勝範造次奚",
    "T50n2061_013:0786a11": "及。罷尋經論勇冠輩流。往問律於石霜禪",
    "T50n2061_013:0786a12": "師。決了前疑。虛舟不繫。乃為枯木眾之椔",
    "T50n2061_013:0786a13": "杌矣。後還蒲坂。緇素歸心。時冀王友謙受",
    "T50n2061_013:0786a14": "封屏翰。好奇侚異。聞人一善厚禮下之。王",
    "T50n2061_013:0786a15": "召入府齋。論道談玄不覺膝之前席。頗",
    "T50n2061_013:0786a16": "增奉仰續為菩薩戒師。供施更蕃。度門",
    "T50n2061_013:0786a17": "人四百許員尼眾百數。壽平日罕言。言必利",
    "T50n2061_013:0786a18": "物。喜慍之色人未嘗見。望之若孤松凌雪",
    "T50n2061_013:0786a19": "焉。終時春秋九十三。加趺而坐。一月後髭髮",
    "T50n2061_013:0786a20": "再生。重剃入塔。塔之亭每有虎旋遶。[夙歹+ㄙ]跡",
    "T50n2061_013:0786a21": "時繁。勅諡為真寂大師焉。",
    "T50n2061_013:0786a22": "梁台州瑞巖院師彥傳",
    "T50n2061_013:0786a23": "釋師彥。姓許氏。閩越人也。早悟羈縻忽求",
    "T50n2061_013:0786a24": "拔俗。循乎戒檢俄欲觀方。見巖頭禪師領",
    "T50n2061_013:0786a25": "會無疑。初樂杜默似不能言者。後為所",
    "T50n2061_013:0786a26": "知敦喻允請住台州瑞巖山院。時道怤往參",
    "T50n2061_013:0786a27": "問。答對響捷。怤公神伏。後二眾同居。彥之威",
    "T50n2061_013:0786a28": "德凜若嚴霜。紏正僧尼無容舛悟。故江表",
    "T50n2061_013:0786a29": "言御眾翦齊者。瑞巖為最。嘗有三僧。胡形",
    "T50n2061_013:0786b01": "清峭目睛轉若流電焉。差肩並足致體。",
    "T50n2061_013:0786b02": "彥問曰。子從何來。曰天竺來何時發。曰朝行",
    "T50n2061_013:0786b03": "適至。彥曰。得無勞乎。曰為法忘勞。乃諦視",
    "T50n2061_013:0786b04": "之足皆不蹈地。彥令入堂上位安置。明旦",
    "T50n2061_013:0786b05": "忽焉不見云是辟支迦果人。然莫知階級。",
    "T50n2061_013:0786b06": "時有不測人入法會非止一過。彥參學時",
    "T50n2061_013:0786b07": "號為小彥長老。兩浙武肅王錢氏累召方肯",
    "T50n2061_013:0786b08": "來儀。終苦辭去。寺倉常滿。嘗有村媼來參",
    "T50n2061_013:0786b09": "禮。彥曰。汝休拜跪。不如疾歸家救取數十",
    "T50n2061_013:0786b10": "百物命大有利益。媼忩忙到舍。兒婦提竹",
    "T50n2061_013:0786b11": "器拾田螺正歸。媼接取放諸水濆。又數家",
    "T50n2061_013:0786b12": "召齋。一一同日見彥來食。至終闍維。有巨",
    "T50n2061_013:0786b13": "蛇緣樹杪。投身火聚。當乎薪盡舍利散飛。",
    "T50n2061_013:0786b14": "或風動草木上紛紛而墜神異絕繁。具如別",
    "T50n2061_013:0786b15": "錄。",
    "T50n2061_013:0786b16": "梁撫州曹山本寂傳",
    "T50n2061_013:0786b17": "釋本寂。姓黃氏。泉州蒲田人也。其邑唐季多",
    "T50n2061_013:0786b18": "衣冠。士子僑寓儒風振起。號小稷下焉。寂",
    "T50n2061_013:0786b19": "少染魯風率多強學。自爾淳粹獨凝道性",
    "T50n2061_013:0786b20": "天發。年惟十九二親始聽出家。入福州雲名",
    "T50n2061_013:0786b21": "山。年二十五登于戒足。凡諸舉措若老苾",
    "T50n2061_013:0786b22": "芻。咸通之初禪宗興盛。風起於大溈也。至",
    "T50n2061_013:0786b23": "如石頭藥山其名寢頓。會洞山憫物高其",
    "T50n2061_013:0786b24": "石頭。往來請益學同洙泗。寂處眾如愚發",
    "T50n2061_013:0786b25": "言若訥。後被請住臨川曹山。參問之者堂",
    "T50n2061_013:0786b26": "盈室滿其所詶對邀射匪停。特為毳客標",
    "T50n2061_013:0786b27": "準。故排五位以銓量區域。無不盡其分",
    "T50n2061_013:0786b28": "齊也。復注對寒山子詩流行寓內。蓋以寂",
    "T50n2061_013:0786b29": "素修舉業之優也文辭遒麗號富有法",
    "T50n2061_013:0786c01": "才焉。尋示疾終于山。春秋六十二僧臘三",
    "T50n2061_013:0786c02": "十七。弟子奉龕窆而樹塔。後南嶽玄泰著",
    "T50n2061_013:0786c03": "塔銘云。",
    "T50n2061_013:0786c04": "後唐漳州羅漢院桂琛傳",
    "T50n2061_013:0786c05": "釋桂琛。俗姓李氏。常山人也。甫作童兒篤",
    "T50n2061_013:0786c06": "求遠俗。齋茹一餐調息終日。秉心唯確鄉",
    "T50n2061_013:0786c07": "黨所欽二親愛縛而莫辭。群從情纏而難",
    "T50n2061_013:0786c08": "脫。既冠繼踰城之武。求師得解虎之儔。乃",
    "T50n2061_013:0786c09": "事本府萬歲寺無相大師矣。初登戒地例",
    "T50n2061_013:0786c10": "學毘尼。為眾升臺宣戒本畢。將知志大",
    "T50n2061_013:0786c11": "安拘之於小道乎。乃自誨曰。持犯束身非",
    "T50n2061_013:0786c12": "解脫也。依文作解豈發聖乎。於是誓訪南",
    "T50n2061_013:0786c13": "宗程僅萬里。初謁雲居後詣雪峯玄沙兩",
    "T50n2061_013:0786c14": "會。參訊勤恪。良以嗣緣有在。得旨於宗一",
    "T50n2061_013:0786c15": "大師。明暗色空廓然無惑。密行累載處眾",
    "T50n2061_013:0786c16": "韜藏。雖夜光所潛而寶器終異。遂為故漳",
    "T50n2061_013:0786c17": "牧太原王公誠請。於閩城西石山建蓮宮",
    "T50n2061_013:0786c18": "而止。駐錫一紀有半。來往二百眾。琛以祕",
    "T50n2061_013:0786c19": "重妙法罔輕示徒。有密學懇求者時為開",
    "T50n2061_013:0786c20": "演。後龍溪為軍倅勤州太保瑯瑘公志請。於",
    "T50n2061_013:0786c21": "羅漢院為眾宣法。諱讓不獲。遂開方便。",
    "T50n2061_013:0786c22": "不數載南北參徒喪疑而往者不可殫數。",
    "T50n2061_013:0786c23": "有角立者。撫州曹山文益江州東禪休復。咸",
    "T50n2061_013:0786c24": "傳琛旨。各為一方法眼。視其子則知其父",
    "T50n2061_013:0786c25": "矣。以天成三年戊子秋。復屆閩城舊止。遍",
    "T50n2061_013:0786c26": "翫近城梵字。已俄示疾數日安坐告終。春",
    "T50n2061_013:0786c27": "秋六十有二。僧臘四十。遺戒勿遵俗禮而",
    "T50n2061_013:0786c28": "棺而墓。於是茶毘於城西院之東崗。收其",
    "T50n2061_013:0786c29": "舍利建塔于院之西。稟遺教也。則清泰二",
    "T50n2061_013:0787a01": "年十二月望日也。琛得法密付授耳。時神晏",
    "T50n2061_013:0787a02": "大師王氏所重。以言事脅令捨玄沙嗣雪",
    "T50n2061_013:0787a03": "峯。確乎不拔。終為晏讒而凌轥。惜哉。",
    "T50n2061_013:0787a04": "後唐福州長慶院慧稜傳",
    "T50n2061_013:0787a05": "釋慧稜。杭州海鹽人也。俗姓孫氏。初誕纏紫",
    "T50n2061_013:0787a06": "色胎衣。為童齓日俊朗抗節。於吳苑通玄",
    "T50n2061_013:0787a07": "寺登戒已。聞南方有禪學。遂遊閩嶺謁雪",
    "T50n2061_013:0787a08": "峯。提耳指訂頓明本性。乃述偈云。昔時謾",
    "T50n2061_013:0787a09": "向途中學。今日看來火裏氷。如是親依不",
    "T50n2061_013:0787a10": "下峯頂計三十許載。冥循定業謹攝矜莊。",
    "T50n2061_013:0787a11": "泉州刺史王延彬。召稜住昭慶院禪子委輸",
    "T50n2061_013:0787a12": "唯虞後至。及於長樂府居長慶院。二十餘",
    "T50n2061_013:0787a13": "年出世不減。一千五百眾。稜性地慈忍不妄",
    "T50n2061_013:0787a14": "許人。能反三隅方加印可。以長興三年壬",
    "T50n2061_013:0787a15": "辰五月十七日長往。春秋七十九。僧臘六十。",
    "T50n2061_013:0787a16": "閩國王氏私誄之大師號超覺。塔葬皆出",
    "T50n2061_013:0787a17": "官供。判官林文盛為碑紀德云。",
    "T50n2061_013:0787a18": "後唐杭州龍冊寺道怤傳",
    "T50n2061_013:0787a19": "釋道怤。俗姓陳。永嘉人也。丱總之年性殊常",
    "T50n2061_013:0787a20": "準。而惡鯹血之氣。親黨強啖以枯魚。且虞",
    "T50n2061_013:0787a21": "嘔噦。求出家於開元寺。具戒已遊閩入楚。",
    "T50n2061_013:0787a22": "言參問善知識要決了生死根源。見臨川",
    "T50n2061_013:0787a23": "曹山寂公。大有徵詰若曇詢之間僧稠",
    "T50n2061_013:0787a24": "也。終頓息疑於雪峯。閩中謂之小怤布納。",
    "T50n2061_013:0787a25": "時太原同名年臘之高故。暨迴浙住越州鑑",
    "T50n2061_013:0787a26": "清院。時皮光業者日休之子。辭學宏贍探賾",
    "T50n2061_013:0787a27": "禪門。嘗深擊難焉。退而謂人曰。怤公之道崇",
    "T50n2061_013:0787a28": "論閎議莫臻其極。武肅王錢氏欽慕命居天",
    "T50n2061_013:0787a29": "龍寺。私署順德大師。次文穆王錢氏創龍冊",
    "T50n2061_013:0787b01": "寺。請怤居之。吳越禪學自此而興以天福",
    "T50n2061_013:0787b02": "丁酉歲八月示滅。春秋七十。茶毘于大慈",
    "T50n2061_013:0787b03": "山塢。收拾舍利起塔於龍姥山前。故僧主",
    "T50n2061_013:0787b04": "彙征撰塔銘。今舍利院弟子主之香火相綴",
    "T50n2061_013:0787b05": "焉。",
    "T50n2061_013:0787b06": "晉會稽清化院全付傳",
    "T50n2061_013:0787b07": "釋全付。吳郡崑山人也。幼隨父商於豫章。",
    "T50n2061_013:0787b08": "聞禪寂之說乃有厭世之志。白求出家。父",
    "T50n2061_013:0787b09": "慍形於色。慍止復白者三。父異其誠率略",
    "T50n2061_013:0787b10": "許之。遂詣江夏投清平大師。問曰。爾來何",
    "T50n2061_013:0787b11": "求。付曰。志求法也。清平師憐其幼而抱器。",
    "T50n2061_013:0787b12": "撫以納之。夙興夜號殊於群童。及長為之",
    "T50n2061_013:0787b13": "落飾尋登戒度。奉師彌謹撿身彌至。問法",
    "T50n2061_013:0787b14": "無厭飫見性不齷齪。清平頷而許之。一旦",
    "T50n2061_013:0787b15": "謂人曰。吾聞學無常師。吾非匏瓜。豈繫",
    "T50n2061_013:0787b16": "于此而曠于彼乎。遂辭師而抵宜春之",
    "T50n2061_013:0787b17": "仰山禮南塔涌禪師。應對言語。深認仰山",
    "T50n2061_013:0787b18": "之勢。頓了直下之心。仰山囅然器重之。拳",
    "T50n2061_013:0787b19": "拳伏膺棲神累載。後遊于廬陵。安福縣宰楊",
    "T50n2061_013:0787b20": "公建應國禪院。請付居之。禪徒子來堂室",
    "T50n2061_013:0787b21": "畟滿。楊宰罷任。其鄉人復於鴿湖山建院。",
    "T50n2061_013:0787b22": "迎以居之。廉使上聞錫名曰清化禪院。禪",
    "T50n2061_013:0787b23": "徒麕至請問者牆進。皆不我屈。豈多讓于",
    "T50n2061_013:0787b24": "前輩乎。有同里僧謂付曰。父母之鄉胡可",
    "T50n2061_013:0787b25": "棄也。任緣徇世願師歸歟。遂別鴿湖而還",
    "T50n2061_013:0787b26": "故國。時吳越文穆王錢氏命升階。賜之衣衾",
    "T50n2061_013:0787b27": "鉢器有加禮焉。丁西歲錢城戍將。闢雲峯",
    "T50n2061_013:0787b28": "山建清化禪院。召以居之。次忠獻王錢氏",
    "T50n2061_013:0787b29": "遣使錫以紫袈裟。付上章累讓。再賜之又",
    "T50n2061_013:0787c01": "讓之。遂故以納衣。付曰。吾非榮其賜而",
    "T50n2061_013:0787c02": "飾讓也。恐後人之倣吾而逞欲矣。尋賜號",
    "T50n2061_013:0787c03": "曰純一禪師。又固讓之。付不以情忘情故",
    "T50n2061_013:0787c04": "情真。不以道求道故道直。所居院之殿宇",
    "T50n2061_013:0787c05": "堂室。人競崇建之。鑄鐘千餘斤。新額曰雲",
    "T50n2061_013:0787c06": "峯清化禪院。雲水之侶輻湊。睠睠不欲捨",
    "T50n2061_013:0787c07": "旃。開運四年丁未歲秋七月示疾。謂眾曰。",
    "T50n2061_013:0787c08": "生也法起。歿也法滅。起滅非言論所及也。",
    "T50n2061_013:0787c09": "安然而逝。有大雨疾風以震林木拔矣。享年",
    "T50n2061_013:0787c10": "六十六。臘四十有五歸窆於山之北塢。弟",
    "T50n2061_013:0787c11": "子應清等十餘人。奉師遺訓不墜其道焉。",
    "T50n2061_013:0787c12": "僧主彙征為塔銘。建隆二年立。",
    "T50n2061_013:0787c13": "晉永興永安院善靜傳(靈照)",
    "T50n2061_013:0787c14": "釋善靜。俗姓王氏。長安金城人也。父朗唐威",
    "T50n2061_013:0787c15": "州刺史。母李氏。因夢聖容照爛金色。遂爾",
    "T50n2061_013:0787c16": "娠焉。及生岐嶷殆乎知學博通群言。因",
    "T50n2061_013:0787c17": "掌書奏于神策軍。中尉器重之。忽厭浮幻。潛",
    "T50n2061_013:0787c18": "詣終南豐德寺禮廣度禪師。時年二十七",
    "T50n2061_013:0787c19": "也。洎乎削染受具。天復中南遊樂普。見元",
    "T50n2061_013:0787c20": "安禪裔乃融心要。北還化徒于故里。結廬",
    "T50n2061_013:0787c21": "于終南雲居山。道俗歸之如市。又起遊峨",
    "T50n2061_013:0787c22": "嵋。禮普賢銀色世界迴興元。連帥王公禮重",
    "T50n2061_013:0787c23": "留之。後還故鄉已黍離矣。留守王公營永",
    "T50n2061_013:0787c24": "安禪院以居之。以開運丙午歲冬。鳴椎集",
    "T50n2061_013:0787c25": "僧囑累還方丈。東向右脇而化。俗壽八十",
    "T50n2061_013:0787c26": "九。僧臘六十。黑白之眾若喪嚴親。明年正",
    "T50n2061_013:0787c27": "月八日。茶毘於城南。獲舍利數千粒。漢乾",
    "T50n2061_013:0787c28": "祐三年庚戌八月八日。遷塔于長安義陽鄉。",
    "T50n2061_013:0787c29": "石塔巋然。初靜率多先覺往遊僰道。避昭",
    "T50n2061_013:0788a01": "宗之蒙塵。又生平洗沐舍利隕落皆收祕不",
    "T50n2061_013:0788a02": "許弟子示人。又嘗禪寂次。窓外無何有白",
    "T50n2061_013:0788a03": "鶴馴狎于庭。若有聽法之意。靜令人驅斥",
    "T50n2061_013:0788a04": "之。凡此殊徵有而不有。晉昌軍府主郭公歸",
    "T50n2061_013:0788a05": "信焉。營構禪院命以居之。翰林學士魚崇",
    "T50n2061_013:0788a06": "諒為塔銘述德焉。次杭州龍華寺釋靈照。",
    "T50n2061_013:0788a07": "本高麗國人也。重譯而來學其祖法。入乎",
    "T50n2061_013:0788a08": "閩越得心於雪峯。苦志參陪以節儉勤于",
    "T50n2061_013:0788a09": "眾務。號照布納焉。千眾畏服。而言語似涉",
    "T50n2061_013:0788a10": "島夷。性介特以恬淡自持。初住齊雲山。次",
    "T50n2061_013:0788a11": "居越州鑑清院。嘗秖對副使皮光業。語不",
    "T50n2061_013:0788a12": "相投。被舉擯徙龍興焉。及湖州太守錢公",
    "T50n2061_013:0788a13": "造報慈院請住。禪徒翕然。吳會間僧捨三",
    "T50n2061_013:0788a14": "衣披五納者不可勝計。忠獻王錢氏造龍",
    "T50n2061_013:0788a15": "華寺。迎取金華梁傅翕大士靈骨道具寘于",
    "T50n2061_013:0788a16": "此寺。樹塔命照住持焉。終于此寺。遷塔大",
    "T50n2061_013:0788a17": "慈山之峯。",
    "T50n2061_013:0788a18": "周金陵清涼文益傳",
    "T50n2061_013:0788a19": "釋文益。姓魯氏。餘杭人也。年甫七齡挺然出",
    "T50n2061_013:0788a20": "俗。削染于新定智通院。依全偉禪伯。弱年",
    "T50n2061_013:0788a21": "得形俱無作法於越州開元寺。于時謝俗",
    "T50n2061_013:0788a22": "累以拂衣。出樊籠而矯翼。屬律匠希覺",
    "T50n2061_013:0788a23": "師盛化其徒于鄮山育王寺。甚得持犯之",
    "T50n2061_013:0788a24": "趣又遊文雅之場。覺師許命為我門之游夏",
    "T50n2061_013:0788a25": "也。尋則玄機一發雜務俱損。振錫南遊止",
    "T50n2061_013:0788a26": "長慶禪師法會。已決疑滯。更約伴西出湖",
    "T50n2061_013:0788a27": "湘爾日暴雨不進。暫望西院寄度信宿。避",
    "T50n2061_013:0788a28": "溪漲之患耳。遂參宣法大師。曾住漳浦羅",
    "T50n2061_013:0788a29": "漢。閩人止呼羅漢。羅漢素知益在長慶頴",
    "T50n2061_013:0788b01": "脫。銳意接之。唱導之由玄沙與雪峯血脈",
    "T50n2061_013:0788b02": "殊異。益疑山頓摧正路斯得。欣欣然挂囊栖",
    "T50n2061_013:0788b03": "止。變塗迴軌確乎不拔。尋遊方却抵臨川。",
    "T50n2061_013:0788b04": "邦伯命居崇壽。四遠之僧求益者不減千",
    "T50n2061_013:0788b05": "計。江南國主李氏始祖知重迎住報恩禪院。",
    "T50n2061_013:0788b06": "署號淨慧。厥後微言欲絕大夢誰醒。既傳",
    "T50n2061_013:0788b07": "法而有歸。亦同凡而示滅。以周顯德五年",
    "T50n2061_013:0788b08": "戊午歲秋七月十七日有恙。國主紆于方",
    "T50n2061_013:0788b09": "丈問疾。閏月五日剃髮澡身與眾言別。加",
    "T50n2061_013:0788b10": "趺而盡顏貌如生。俗年七十四。臘五十五。私",
    "T50n2061_013:0788b11": "諡曰大法眼。塔號無相。俾城下僧寺具威",
    "T50n2061_013:0788b12": "儀禮迎。引奉全身於江寧縣丹陽鄉起塔",
    "T50n2061_013:0788b13": "焉。益好為文筆。特慕支湯之體。時作偈頌",
    "T50n2061_013:0788b14": "真讚。別形纂錄。法嗣弟子天台德韶慧明漳",
    "T50n2061_013:0788b15": "州智依鐘山道欽潤州光逸吉州文遂江南後",
    "T50n2061_013:0788b16": "主。為碑頌德。韓熙載撰塔銘云。",
    "T50n2061_013:0788b17": "周廬山佛手巖行因傳(道潛)",
    "T50n2061_013:0788b18": "釋行因。不詳姓氏。雁門人也。遊方問道于",
    "T50n2061_013:0788b19": "江淮。見廬山北有巖遙望如垂手焉。手下",
    "T50n2061_013:0788b20": "則深邃可三五丈許。因獨棲禪觀于其中。偽",
    "T50n2061_013:0788b21": "唐主元宗聞之三徵召不起。巖中夜闌有異",
    "T50n2061_013:0788b22": "鹿一。臥于因之石屋之側又錦囊鳥一伏宿",
    "T50n2061_013:0788b23": "于石壁下。二物都無驚怖。因不度弟子。有",
    "T50n2061_013:0788b24": "隣庵僧為之供侍。一日小疾謂侍僧曰。卷",
    "T50n2061_013:0788b25": "上簾我去去。簾方就鉤。下床三數步間立",
    "T50n2061_013:0788b26": "屹然而化。春秋七十許元宗命畫工寫真。",
    "T50n2061_013:0788b27": "而闍維收遺骨。白塔在巖背焉。初因傳禪",
    "T50n2061_013:0788b28": "法于襄陽鹿門山。尋為元宗堅請。於棲賢",
    "T50n2061_013:0788b29": "寺開堂唱道。不及朞月潛歸巖窟。初巖如",
    "T50n2061_013:0788c01": "五指。中指上有松一株。因終之日此亦枯瘁。",
    "T50n2061_013:0788c02": "因有經籍之學有問則指擿先儒得失章句",
    "T50n2061_013:0788c03": "是非。談論不滯於方隅。開喻必含於教化。",
    "T50n2061_013:0788c04": "實得道之良士也。",
    "T50n2061_013:0788c05": "系曰。凡夫捨報尸必一同也。佛則右脇果位",
    "T50n2061_013:0788c06": "坐亡。首搘地者現通。身立中者彰異。其惟",
    "T50n2061_013:0788c07": "欲行步而化者。除後僧會外則因公有焉。",
    "T50n2061_013:0788c08": "次錢塘慧日永明寺釋道潛。俗姓武。蒲津人",
    "T50n2061_013:0788c09": "也。生而強壯容姿端雅。成立則身長七尺許。",
    "T50n2061_013:0788c10": "胸前黑子七點若斗之綱魁焉。投中條山棲",
    "T50n2061_013:0788c11": "巖大通禪院。禮真寂禪師為親教也。戒檢",
    "T50n2061_013:0788c12": "嚴明訥言敏行。師亡之後誓入雁門五臺",
    "T50n2061_013:0788c13": "山。以精恪之故躬覩文殊聖容。後諸方無",
    "T50n2061_013:0788c14": "定遊處。未到臨川見崇壽益禪師。頓明",
    "T50n2061_013:0788c15": "心決。次棲衢州古寺覽閱藏經。嘗宴坐中",
    "T50n2061_013:0788c16": "見文殊現形。不覺起而作禮。及詣杭禮",
    "T50n2061_013:0788c17": "阿育王塔。跪而頂戴淚下如雨。問掌塔僧",
    "T50n2061_013:0788c18": "曰。舍利人不目擊還實有否。僧曰。按傳記",
    "T50n2061_013:0788c19": "云。藏在內角中。望若懸鐘焉。潛疑未已。遂",
    "T50n2061_013:0788c20": "苦到跪禮更無間然。俄見舍利紅色在懸鐘",
    "T50n2061_013:0788c21": "之外蠢瞤而行。潛悲喜交集。又光文大師彙",
    "T50n2061_013:0788c22": "征逈然肯重自為檀越。請於山齋行三七",
    "T50n2061_013:0788c23": "日普賢懺忽見遍吉御象在塔寺三門亭",
    "T50n2061_013:0788c24": "下。其象鼻直枕行懺所。漢南國王錢氏命入",
    "T50n2061_013:0788c25": "王府受菩薩戒。造大伽藍號慧日永明。請",
    "T50n2061_013:0788c26": "以居之。假號曰慈化定慧禪師。別給月俸",
    "T50n2061_013:0788c27": "以施之。加優禮也。建隆二年辛酉九月十",
    "T50n2061_013:0788c28": "八日示疾而終。入棺之際。有白光晝發字",
    "T50n2061_013:0788c29": "孛瑩然。時眾皆覩。至十月內於龍井山茶",
    "T50n2061_013:0789a01": "毘。所收舍利夥多。有屠者自惟惡業。展襟",
    "T50n2061_013:0789a02": "就火聚乞求。斯須獲七顆。屠家持於印氏",
    "T50n2061_013:0789a03": "塔中。至開寶庚午歲天台韶禪師。建石塔",
    "T50n2061_013:0789a04": "緘其真骨。癸酉歲塔頂放白光焉。",
    "T50n2061_013:0789a05": "宋廬山圓通院緣德傳",
    "T50n2061_013:0789a06": "釋緣德。俗姓黃錢塘人也。父超修學儒術而",
    "T50n2061_013:0789a07": "長於繢畫。傳周昉佛粉本。受筆法於吳興",
    "T50n2061_013:0789a08": "李沼長史。德幼有出家之志。心性孤僻而寡",
    "T50n2061_013:0789a09": "合。遂往天台受具習禪法於天龍寺道怤",
    "T50n2061_013:0789a10": "禪師。尋往江西問道。自雲居往廬阜。孤",
    "T50n2061_013:0789a11": "節高岸實不見有所欲。江南國主李氏。召",
    "T50n2061_013:0789a12": "入內道場安置。慮其不群。別構羅漢院處",
    "T50n2061_013:0789a13": "之。苦求入山。請住廬山新院。乃列威儀導",
    "T50n2061_013:0789a14": "引焉。德且裝衣荷擔而入。然後升座對答參",
    "T50n2061_013:0789a15": "問焉。其國主賜賚未嘗以表牋報謝。有國",
    "T50n2061_013:0789a16": "老宋齊丘者。禮以師道。以開寶中卒于山",
    "T50n2061_013:0789a17": "院。德一生服用熟韋袴襪而已。行杜多法。",
    "T50n2061_013:0789a18": "供億諸禪侶厨無匱乏。或謂德有黃白術",
    "T50n2061_013:0789a19": "焉。",
    "T50n2061_013:0789a20": "宋天台山德韶傳",
    "T50n2061_013:0789a21": "釋德韶者。姓陳氏。縉雲人也。幼出家于本",
    "T50n2061_013:0789a22": "郡登。戒後同光中尋訪名山參見知識。屈",
    "T50n2061_013:0789a23": "指不勝其數。初發心於投子山和尚。後見",
    "T50n2061_013:0789a24": "臨川法眼禪師。重了心要。遂承嗣焉。始入",
    "T50n2061_013:0789a25": "天台山建寺院道場。無幾韶大興玄沙法",
    "T50n2061_013:0789a26": "道。歸依者眾。漢南國王錢氏嘗理丹丘。韶",
    "T50n2061_013:0789a27": "有先見之明。謂曰。他日為國王當興佛法。",
    "T50n2061_013:0789a28": "其言信矣。遣使入山旁午。後署大禪師號。",
    "T50n2061_013:0789a29": "每有言時無不符合蘇州節使。錢仁奉有",
    "T50n2061_013:0789b01": "疾。遣人齎香往乞願焉。乃題疏云。令公八",
    "T50n2061_013:0789b02": "十一。仁奉得之。甚喜曰。我壽八十一也。其",
    "T50n2061_013:0789b03": "年八月十一日卒焉。凡多此類。韶未終之前",
    "T50n2061_013:0789b04": "也。華頂石崩振驚百里。山如野燒蔓筵。果",
    "T50n2061_013:0789b05": "應韶終。焚舍利繁多營塔。命都僧正贊寧",
    "T50n2061_013:0789b06": "為塔碑焉。享年八十二。法臘六十四。即開",
    "T50n2061_013:0789b07": "寶五年壬申歲六月二十八日也。語錄大行。",
    "T50n2061_013:0789b08": "出弟子傳法百許人。其又興智者道場數十",
    "T50n2061_013:0789b09": "所。功成不宰心地坦夷。術數尤精利人為",
    "T50n2061_013:0789b10": "上。至今江浙間謂為大和尚焉。",
    "T50n2061_013:0789b11": "論曰。梵語禪那華言念修也。以其觸情念",
    "T50n2061_013:0789b12": "而無念。終日修而無修。又云正定也。正受",
    "T50n2061_013:0789b13": "也正則廓然冥而定矣。正受簡邪思惟。增遍",
    "T50n2061_013:0789b14": "計故。所以奢摩他以寂靜故。三摩提以觀如",
    "T50n2061_013:0789b15": "幻故。若禪那者俱離靜幻故。始云菩薩不",
    "T50n2061_013:0789b16": "住此岸不住彼岸而度眾生令登彼岸",
    "T50n2061_013:0789b17": "也。若然者諸聖住處既如彼。諸聖度生復若",
    "T50n2061_013:0789b18": "何。稽夫法演漢庭。極證之名未著。風行廬",
    "T50n2061_013:0789b19": "阜。禪那之學始萌。佛陀什秦擯而來。般若多",
    "T50n2061_013:0789b20": "晉朝而至。時遠公也密傳坐法深斡玄機。漸",
    "T50n2061_013:0789b21": "染施行依違祖述。吳之僧會亦示有緣。俱未",
    "T50n2061_013:0789b22": "分明肆多隱祕。及乎慧文大士。肇尋龍樹",
    "T50n2061_013:0789b23": "之宗思大禪翁繼傳三觀之妙。天台智者引",
    "T50n2061_013:0789b24": "而伸之。化導陳隋。名題止觀粵有中天達",
    "T50n2061_013:0789b25": "磨哀我群生。知梵夾之雖傳為名相之所",
    "T50n2061_013:0789b26": "溺。認指忘月。得魚執筌。但矜誦念以為",
    "T50n2061_013:0789b27": "功。不信己躬之是佛。是以倡言曰。吾直指",
    "T50n2061_013:0789b28": "人心見性成佛不立文字也。此乃乘方便",
    "T50n2061_013:0789b29": "波羅蜜徑直而度免無量之迂迴焉嗟乎經",
    "T50n2061_013:0789c01": "有曲指。曲指則漸修也。見性成佛者。頓悟",
    "T50n2061_013:0789c02": "自心本來清淨元無煩惱無漏智性本自具",
    "T50n2061_013:0789c03": "足。此心即佛畢了無異。如此修證。是最上",
    "T50n2061_013:0789c04": "乘禪也。不立文字者經云。不著文字不離",
    "T50n2061_013:0789c05": "文字非無文字。能如是修不見修相也。",
    "T50n2061_013:0789c06": "又達磨立法要唯二種。謂理也行也。然則直",
    "T50n2061_013:0789c07": "而不迂不速而疾。云不立文字。乃反權合",
    "T50n2061_013:0789c08": "道也。爾時梁武不知魏人未重。向少林而",
    "T50n2061_013:0789c09": "面壁。唯慧可以神交。亦猶白雪雖歌巴童",
    "T50n2061_013:0789c10": "寡和。後則臨汧。牧圉子孫終號於強秦避",
    "T50n2061_013:0789c11": "狄。岐邠文武乃成其王道。可生璨。璨生",
    "T50n2061_013:0789c12": "信。信下分二枝。一忍二融。融牛頭也。忍生",
    "T50n2061_013:0789c13": "秀與能。能傳信衣。若諸侯付子孫之分器",
    "T50n2061_013:0789c14": "也厥後此宗越盛焉。蔭車百輛。尼拘樹而展",
    "T50n2061_013:0789c15": "轉垂枝施雨萬方阿耨龍而連筵布潤。當",
    "T50n2061_013:0789c16": "是時也應其懸記屬于此人。後來得道無",
    "T50n2061_013:0789c17": "央數。是歟。重之曰。夫禪之為物也其大矣",
    "T50n2061_013:0789c18": "哉。諸佛得之昇等妙。雌龍得之破障纏。率",
    "T50n2061_013:0789c19": "由速疾之門無過此。故今之像末鬪諍復",
    "T50n2061_013:0789c20": "生。師足既傷資爭未已。如聞此心是佛。便",
    "T50n2061_013:0789c21": "言。三十二相何無。或聞一路涅槃。則曰。八",
    "T50n2061_013:0789c22": "萬法門何在。曾不知經中發菩提心此見",
    "T50n2061_013:0789c23": "佛性也。云何修菩薩行。此行布修行也。因",
    "T50n2061_013:0789c24": "信不及無明所迷溺喪忘歸。何由復業。或",
    "T50n2061_013:0789c25": "舉經以示之。則對曰。此性宗法。或謂之曰。",
    "T50n2061_013:0789c26": "莫是魔說還可焚毀否。且置而勿論。又欲",
    "T50n2061_013:0789c27": "棄之。又欲存之。不其惑乎。昔者于闐諸",
    "T50n2061_013:0789c28": "部謂道行經為婆羅門書。烏茶小乘謗大",
    "T50n2061_013:0789c29": "乘學作空華外道。西乾尚爾此何驚乎良以",
    "T50n2061_013:0790a01": "六代宗師一期舉唱。但破百年之暗。靡營一",
    "T50n2061_013:0790a02": "室之隳。殊不知禪有理焉禪有行焉。脫或",
    "T50n2061_013:0790a03": "戒乘俱急。目足更資。行不廢而理逾明。法無",
    "T50n2061_013:0790a04": "偏而功兼濟。然後如可與言禪已矣。其",
    "T50n2061_013:0790a05": "如玄學多斥講家。目為數寶之人。終困",
    "T50n2061_013:0790a06": "屢空之室。那不見經是佛言禪是佛意。諸佛",
    "T50n2061_013:0790a07": "心口定不相違。施設逗根用有時處。況以",
    "T50n2061_013:0790a08": "經江高國紀之名。論海總朝宗之會毘尼一",
    "T50n2061_013:0790a09": "學軌範千途。授形俱築釋子之基。唱隨行",
    "T50n2061_013:0790a10": "淨沙門之業。擬捐三事何駕一乘。終包不",
    "T50n2061_013:0790a11": "足之羞。豈倒轉依之地。通人不誚豎子何",
    "T50n2061_013:0790a12": "知。佛事門中不捨一法。吠聲貽責遷怒傷",
    "T50n2061_013:0790a13": "人。因擊鼠以破盆。為爭摶而噬主。自他",
    "T50n2061_013:0790a14": "俱有彼我須均。縱橫盡而成一秦。氣劑和而",
    "T50n2061_013:0790a15": "成一味者也。今從貞觀及于宋朝。於山",
    "T50n2061_013:0790a16": "選山露須彌而出海。於羽求羽。放金翅",
    "T50n2061_013:0790a17": "以騰空。令其鑽仰之儔慕此堅高之道矣。",
    "T50n2061_013:0790a18": "吾徒通達無相奪倫。譬若文武是一人之藝",
    "T50n2061_013:0790a19": "不能兼者互相非斥耳。若相推重佛法增",
    "T50n2061_013:0790a20": "明。酬君王度己之恩。答我佛為師之訓。慎",
    "T50n2061_013:0790a21": "之哉。慎之哉。",
    "T50n2061_013:0790a22": "宋高僧傳卷第十三"
}