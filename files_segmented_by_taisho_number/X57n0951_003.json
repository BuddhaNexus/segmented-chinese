{
    "X57n0951_003:0038b16": "天竺別集卷下",
    "X57n0951_003:0038b18": "天竺寺懺主慈雲大師　勑諡法寶大法師　述",
    "X57n0951_003:0038b19": "住持傳天台教觀五世法孫慈明大師(慧觀)重編",
    "X57n0951_003:0038b20": "為王丞相(欽若)講法華經題摩訶止觀義題",
    "X57n0951_003:0038b21": "答王丞相(欽若)問天台教書答王知縣書",
    "X57n0951_003:0038b22": "千頃院眾請淨知大師開講疏",
    "X57n0951_003:0038b23": "請沈三郎雕大悲香像疏",
    "X57n0951_003:0038b24": "授學徒崇矩論師計請講辤誡弟子本融闍梨",
    "X57n0951_003:0038c01": "天竺寺僧思悟遺身贊(并序)承天曉闍梨真贊",
    "X57n0951_003:0038c02": "遐榻銘(并序)囑弟子哀送",
    "X57n0951_003:0038c03": "書紳天竺寺十方住持儀",
    "X57n0951_003:0038c04": "別立眾制凡入浴室略知十事",
    "X57n0951_003:0038c05": "纂示上廁方法",
    "X57n0951_003:0038c06": "為王丞相(欽若)講法華經題",
    "X57n0951_003:0038c07": "將釋妙法蓮華經大章分二初總消題目次別釋經",
    "X57n0951_003:0038c08": "文題目乃標盡一經文相乃廣敷題旨故知若了首",
    "X57n0951_003:0038c09": "唱則自可識下文此題法喻雙標通別共立今且先",
    "X57n0951_003:0038c10": "陳妙法次解蓮華妙即褒嘆之辤法即權實之法良",
    "X57n0951_003:0038c11": "由法性清淨權實虗融卷舒於不二之場消息於說",
    "X57n0951_003:0038c12": "三之域三草二木咸沾一雨之滋七善五乘等受大",
    "X57n0951_003:0038c13": "車之賜功高諸部化畢一期然後發眾生宿植之因",
    "X57n0951_003:0038c14": "顯如來久成之果本迹深絕故立妙名所言權實法",
    "X57n0951_003:0038c15": "者權謂諸法即是百界三千實即諸法咸中無非實",
    "X57n0951_003:0038c16": "相今且就事分別略有三種權實之法言三種者一",
    "X57n0951_003:0038c17": "者佛法權實二者眾生法權實三者心法權實佛法",
    "X57n0951_003:0038c18": "乃讓果人極證高絕難窺眾生乃境界實繁渺瀰安",
    "X57n0951_003:0038c19": "測心法則剎那一念現前可觀今就心法論權實者",
    "X57n0951_003:0038c20": "即現今對境介示心生十法界頓圓千性相具足不",
    "X57n0951_003:0038c21": "從緣有不自修成性自空中三諦融絕以千性相名",
    "X57n0951_003:0038c22": "之為權權即空中名之為實所言一念具十界千法",
    "X57n0951_003:0038c23": "者謂佛法界菩薩法界緣覺法界聲聞法界天法界",
    "X57n0951_003:0038c24": "人法界修羅法界畜生法界餓鬼法界地獄法界一",
    "X57n0951_003:0039a01": "一法界有依有正有法有人皆具千性相體力所成",
    "X57n0951_003:0039a02": "界界互含乃千性相因果具足假實依正淨穢交參",
    "X57n0951_003:0039a03": "生佛色心體相紛雜炳若鑑分於萬象皎如海印於",
    "X57n0951_003:0039a04": "森羅極三際而不窮包十方而無外華嚴疏云一即",
    "X57n0951_003:0039a05": "一切因果歷然一切即一咸同無性十方剎海自他",
    "X57n0951_003:0039a06": "不隔於毫端十世古今始終不離於當念故淨名芥",
    "X57n0951_003:0039a07": "子能吞四海之橫流華嚴微塵實具大千之經卷一",
    "X57n0951_003:0039a08": "念無念杳爾難尋一心諸心自然圓備法性法爾非",
    "X57n0951_003:0039a09": "情所知三諦性名非言可述問一念至促諸法至多",
    "X57n0951_003:0039a10": "為心與法俱為心將法異答心與諸法不可思量心",
    "X57n0951_003:0039a11": "與諸法非俱心與諸法非異俱即如囊貯物異即似",
    "X57n0951_003:0039a12": "體生疣須知即法論心是法無前無後非縱非橫苟",
    "X57n0951_003:0039a13": "其不然何名心妙問前云佛法高絕難窺及乎置佛",
    "X57n0951_003:0039a14": "論心何以却論佛界答前之正論極果所以推高今",
    "X57n0951_003:0039a15": "是克示心因性具佛界良以果隔難顯因通易知故",
    "X57n0951_003:0039a16": "約一念心因圓具十法界法問佛界與佛性之名有",
    "X57n0951_003:0039a17": "何同異答此則一往似有通別佛性乃圓通十界佛",
    "X57n0951_003:0039a18": "界乃局在一方還須界界互通方為窮理盡性問佛",
    "X57n0951_003:0039a19": "性理通十界地獄三途云何名佛性耶答天台所談",
    "X57n0951_003:0039a20": "佛性與諸家不同諸家多說一理真如名為佛性天",
    "X57n0951_003:0039a21": "台圓談十界生佛互融若實若權同居一念一念無",
    "X57n0951_003:0039a22": "念即了因佛性具一切法即緣因佛性非空非有即",
    "X57n0951_003:0039a23": "正因佛性是即一念生法即空假中在理名三因在",
    "X57n0951_003:0039a24": "果名三德圓妙深絕不可思議名心法妙也上來略",
    "X57n0951_003:0039b01": "談妙法兩字其次欲解蓮華文義稍長此日台斾臨",
    "X57n0951_003:0039b02": "筵恐煩尊聽。",
    "X57n0951_003:0039b03": "摩訶止觀義題",
    "X57n0951_003:0039b04": "所舉摩訶止觀即天台智者己心妙證圓頓佛乘舉",
    "X57n0951_003:0039b05": "行之樞妙目為止觀存梵音之兼富復號摩訶泛宗",
    "X57n0951_003:0039b06": "一代之圓經的指法華之妙部廣開頓解亘涉六章",
    "X57n0951_003:0039b07": "克示圓修歷陳十境妙觀明白攬十法以成乘寶所",
    "X57n0951_003:0039b08": "坥夷駕大車而進趣然則章門浩渺即座難陳既其",
    "X57n0951_003:0039b09": "文義交通提綱可見誠謂牽綱目動振領毛隨何者",
    "X57n0951_003:0039b10": "正觀則一部文心妙境乃十乘行體若了斯旨眾義",
    "X57n0951_003:0039b11": "泠然所言妙境者妙即褒嘆玄微境即諸法實相境",
    "X57n0951_003:0039b12": "不稱妙未異權乘妙不容麁何名絕待故泛論諸法",
    "X57n0951_003:0039b13": "盡是大車曾不間於色心亦何分於情器大品則色",
    "X57n0951_003:0039b14": "香中道華嚴則塵剎遮那良由萬法虗融故得一塵",
    "X57n0951_003:0039b15": "圓遍然若克論修觀必觀先約內心心境若融則十",
    "X57n0951_003:0039b16": "種明心首示則三科簡識為正觀白牛之妙運作道",
    "X57n0951_003:0039b17": "品寶炬之莊嚴合百界以無遺曜千如而頓在故使",
    "X57n0951_003:0039b18": "一家談理百代未聞若非修性自他不具彰其德用",
    "X57n0951_003:0039b19": "未収生佛依正不足顯彼圓融故今觀一念陰心須",
    "X57n0951_003:0039b20": "分三種境相一者理性境二者修德境三者化他境",
    "X57n0951_003:0039b21": "言理性則一念性體萬法頓圓百界色心無毫釐而",
    "X57n0951_003:0039b22": "不具三千因果無針芥而修成不談迷悟之端豈涉",
    "X57n0951_003:0039b23": "晦明之變故彼淨穢一一色心若秦鑑之頓彰猶帝",
    "X57n0951_003:0039b24": "珠之互現若一念無念則諸法皆空苟亦非空則諸",
    "X57n0951_003:0039c01": "法咸假空假不二法爾常中語境則三諦宛如論理",
    "X57n0951_003:0039c02": "則三因具足故荊谿云三千即空性了因三千即假",
    "X57n0951_003:0039c03": "性緣因三千即中性正因空假中本從境稱正緣了",
    "X57n0951_003:0039c04": "復受因名應知若對修成三此則但名性一若修性",
    "X57n0951_003:0039c05": "開九此則正是性三不然何以照性起修使萬行咸",
    "X57n0951_003:0039c06": "成無作由修顯性了三德全異有為普現色身頓應",
    "X57n0951_003:0039c07": "法界念念三業化化無窮若非三千空假中安能成",
    "X57n0951_003:0039c08": "茲自在用問荊谿釋此一文特引闡提不斷性善諸",
    "X57n0951_003:0039c09": "佛不斷性惡意何所顯答對修研性意顯性常善惡",
    "X57n0951_003:0039c10": "二途不出十界修惡之極莫若闡提修善之窮豈過",
    "X57n0951_003:0039c11": "諸佛二人論性善惡俱存性善且對闡提性惡且論",
    "X57n0951_003:0039c12": "諸佛二人不二三千理均故得闡提有成佛之期諸",
    "X57n0951_003:0039c13": "佛有無謀之化金剛錍云阿鼻依正全處極聖之自",
    "X57n0951_003:0039c14": "心毗盧身土不離下凡之一念不達此意徒說唯心",
    "X57n0951_003:0039c15": "豈同熏種梨耶神通應物者也二明修德境者蓋約",
    "X57n0951_003:0039c16": "三千性淨三諦軆冥二執元無百非本絕為我眾生",
    "X57n0951_003:0039c17": "久惑性計萬端遂談一念無生四句離著然立此修",
    "X57n0951_003:0039c18": "境略有四意一者謂示三千三諦性境本空雖四性",
    "X57n0951_003:0039c19": "無生而三千常住二者為顯事雖頓具性本自然若",
    "X57n0951_003:0039c20": "非照性明修妙理無容自顯三者雖三千而常寂雖",
    "X57n0951_003:0039c21": "二空而不無與奪雙忘事理清淨四者為彰生境通",
    "X57n0951_003:0039c22": "為九法之依雖立雙修之名而但成於妙境然此四",
    "X57n0951_003:0039c23": "意初二多從空假後二唯在於中前既約性德具三",
    "X57n0951_003:0039c24": "修德具三亦爾問此中三者得約了因開三意否答",
    "X57n0951_003:0040a01": "據順二空頓忘四性專以推撿為能多以蕩著為用",
    "X57n0951_003:0040a02": "對後化他即是開三成九此之離合但就性論既是",
    "X57n0951_003:0040a03": "圓頓性三何妨約三開九況將行躰更無異途如不",
    "X57n0951_003:0040a04": "思議境境即是觀即斯意也第三化他境者忘惑則",
    "X57n0951_003:0040a05": "四句俱寂赴機則四悉繁興蓋由法性虗通語默未",
    "X57n0951_003:0040a06": "之有礙真如無住自他以之同時故理雖無名應眾",
    "X57n0951_003:0040a07": "名而逗物境雖無相垂眾相以赴緣涌若珠玉照同",
    "X57n0951_003:0040a08": "寶鑑蓋是即中之假方應用以無窮雖假而空乃運",
    "X57n0951_003:0040a09": "為而常寂若身若說不離三因若自若他寧乖一性",
    "X57n0951_003:0040a10": "經云善能分別諸法相於第一義而不動又云不起",
    "X57n0951_003:0040a11": "滅定而現諸威儀皆斯義也問此中方明妙境何以",
    "X57n0951_003:0040a12": "便說化他答既許一念三千三千何所不攝剎那百",
    "X57n0951_003:0040a13": "界何所不該既知界界互通感應自然斯立性德一",
    "X57n0951_003:0040a14": "念既爾果滿百界亦然念念三業交參身土互現非",
    "X57n0951_003:0040a15": "由性具果用何施故令自行化他顯成妙境意在茲",
    "X57n0951_003:0040a16": "也。",
    "X57n0951_003:0040a17": "答王丞相(欽若)問天台教書",
    "X57n0951_003:0040a18": "右(遵式)啟伏以五月二十四日奉蒙　相公顧問天",
    "X57n0951_003:0040a19": "台智者立教及解經消文義旨與今古諸師孰為優",
    "X57n0951_003:0040a20": "劣遵式座間略具口對又承　台旨令逐要錄上并",
    "X57n0951_003:0040a21": "須詞意分明可見者(遵式)出性愚魯略於天台本教",
    "X57n0951_003:0040a22": "粗繼講讀尚未辨菽麥況古今人師各求佛意著在",
    "X57n0951_003:0040a23": "文藉皆非常人也然則若以天台意旨往望似未可",
    "X57n0951_003:0040a24": "齊既其各自命家安能咎己春池競寶各謂琉璃之",
    "X57n0951_003:0040b01": "珠寒谷吹律不無禾黍之秀校之陽春真物必無雙",
    "X57n0951_003:0040b02": "得者也天台智者靈鷲親聞大蘇再悟南岳印其證",
    "X57n0951_003:0040b03": "相是發總持神僧授其法門兼垂影響南岳手持如",
    "X57n0951_003:0040b04": "意躬臨法席歎曰可謂法付法臣法王無事者也又",
    "X57n0951_003:0040b05": "曰縱令文字之師千郡萬眾尋汝之辨莫可窮矣於",
    "X57n0951_003:0040b06": "說法人中最為第一且南岳位淨六根凡有所說皆",
    "X57n0951_003:0040b07": "是先佛之經智者示居五品即是如來受用觀二師",
    "X57n0951_003:0040b08": "所說即是佛說無二無別以人驗法自足立信矣。",
    "X57n0951_003:0040b09": "智者於法華判教中云前代諸師或祖承名匠或思",
    "X57n0951_003:0040b10": "出袖襟雖阡陌縱橫莫知孰是然義不雙立理不兩",
    "X57n0951_003:0040b11": "存若深有所以復與修多羅合者錄而用之無文無",
    "X57n0951_003:0040b12": "義不可信受遂廣徵十家謂南三北七即江南三師",
    "X57n0951_003:0040b13": "河北七師雖通依頓漸不定以為教相判釋經論或",
    "X57n0951_003:0040b14": "開為四時或張為六宗有但為二相有混作一音異",
    "X57n0951_003:0040b15": "論紛然眾製鋒起智者破之則南北俱壞取之則三",
    "X57n0951_003:0040b16": "七或存皆文旨炳然覽者如鑑具如法華玄義第十",
    "X57n0951_003:0040b17": "卷語人則盛破光宅餘者望風語法則偏難四宗他",
    "X57n0951_003:0040b18": "皆失據今略引天台四教與四宗比決亦粗見優劣",
    "X57n0951_003:0040b19": "按維摩玄義問曰天台四教義與他人四宗同不答",
    "X57n0951_003:0040b20": "曰若人問四諦與四大同不此云何答(此言四數雖齊其旨大遠",
    "X57n0951_003:0040b21": "非問也)今家不傍四宗立教者略出三妨一者四宗名",
    "X57n0951_003:0040b22": "義言方似滯謂彼不依四不可說用四悉檀說是以",
    "X57n0951_003:0040b23": "言則成滯也二者細尋研覈義似不便彼以三假為",
    "X57n0951_003:0040b24": "不真宗三假是世諦見世諦未得道何得以此立宗",
    "X57n0951_003:0040c01": "成論明見空得道何不以空為宗彼又以不真宗為",
    "X57n0951_003:0040c02": "通教真宗為通宗何故不真俱名教不名宗真宗名",
    "X57n0951_003:0040c03": "宗不名教且教無宗而徒設宗非教以何會故不便",
    "X57n0951_003:0040c04": "也三者四宗明義若比古今實為富愽一家住望攝",
    "X57n0951_003:0040c05": "佛法意彼大有所闕今天台采諸經論立四教義一",
    "X57n0951_003:0040c06": "教各有四門四教合十六門即是十六宗明義也今",
    "X57n0951_003:0040c07": "將彼四宗對今十六門足見彼之所闕何者彼因緣",
    "X57n0951_003:0040c08": "假名兩宗似與今三藏教空有二門相參猶闕昆勒",
    "X57n0951_003:0040c09": "門及非空非有門也不真宗似與今通教有門相參",
    "X57n0951_003:0040c10": "猶闕三門也彼真宗似與今別教有門相參猶闕三",
    "X57n0951_003:0040c11": "門也四宗對今家前三教十二門尚闕八門圓教四",
    "X57n0951_003:0040c12": "門彼所不明若四教共論彼闕十二門又護身法師",
    "X57n0951_003:0040c13": "於四宗上如法界宗為五宗又似與今圓教有門相",
    "X57n0951_003:0040c14": "參猶闕十一門耆闍法師又加為六宗彼常宗還似",
    "X57n0951_003:0040c15": "與今別教有門相參彼圓宗還似與今圓教有門相",
    "X57n0951_003:0040c16": "參彼真宗似與今通教空門相參猶闕十門況今一",
    "X57n0951_003:0040c17": "一四門又各攝無量法門如小乘五百聲聞各說身",
    "X57n0951_003:0040c18": "因是五百門秪是三藏三門所攝餘三門亦然淨名",
    "X57n0951_003:0040c19": "三十二菩薩各說入不二法門乃至八千菩薩不出",
    "X57n0951_003:0040c20": "圓教四門之意又推此校量彼大有所闕且直指教",
    "X57n0951_003:0040c21": "門名數不齊大略如上若更細論詮旨彼又恐不同",
    "X57n0951_003:0040c22": "也今家四教一一四門門各八義理教智斷行位因",
    "X57n0951_003:0040c23": "果八義束定生滅無生無量無作四教旨趣坥然明",
    "X57n0951_003:0040c24": "白毫髮不濫豈同四宗立名無准索據無文又況今",
    "X57n0951_003:0041a01": "通教因果通後別圓別入圓等教理相入及所通之",
    "X57n0951_003:0041a02": "理四四諦七二諦五三諦隨情智等彼不聞名況有",
    "X57n0951_003:0041a03": "其義故法華玄文約頓漸不定三義判教觀二門乃",
    "X57n0951_003:0041a04": "云今辨信法兩行明於教觀各作三意大該佛法歷",
    "X57n0951_003:0041a05": "前諸教無有一科而不異諸法師也若欲修禪學道",
    "X57n0951_003:0041a06": "歷前諸觀為法行人說安心法無有一科與世間諸",
    "X57n0951_003:0041a07": "禪師同也誠哉其言信不誣矣已上略對四宗五宗",
    "X57n0951_003:0041a08": "六宗校量一家法門大槩如此若徧引諸家廣論優",
    "X57n0951_003:0041a09": "降卒不可備。",
    "X57n0951_003:0041a10": "又承　台旨問及講法華經至第幾卷至何處文(遵",
    "X57n0951_003:0041a11": "式)對曰至第二卷火宅喻品諸子索車文遂略口具",
    "X57n0951_003:0041a12": "索車大意。",
    "X57n0951_003:0041a13": "台旨又云智者消文與諸師及慈恩宗優劣可略錄",
    "X57n0951_003:0041a14": "一二不(遵式)對曰秪此所陳索車之義古人與天台",
    "X57n0951_003:0041a15": "二家消文足見優劣便可錄呈今先錄古師一二對",
    "X57n0951_003:0041a16": "智者釋義次別引慈恩基法師正破天台一義還用",
    "X57n0951_003:0041a17": "天台被破之文與彼並決是非故須別引。",
    "X57n0951_003:0041a18": "先錄古師索車及明車體合二條。",
    "X57n0951_003:0041a19": "經云時諸子等各白父言父先所許玩好之具羊車",
    "X57n0951_003:0041a20": "鹿車牛車願時賜與。",
    "X57n0951_003:0041a21": "第一出古解索車者古人秪許二乘有索車義不許",
    "X57n0951_003:0041a22": "菩薩索車彼謂二乘已斷惑已出宅外至許車處是",
    "X57n0951_003:0041a23": "故有索菩薩未斷未證猶是凡夫故無索義遂作難",
    "X57n0951_003:0041a24": "難令菩薩心無索義其第一難云二乘出三界外至",
    "X57n0951_003:0041b01": "許車處故索果車菩薩未斷惑未至許車處那忽索",
    "X57n0951_003:0041b02": "車已下九難語雖異端意不出此避繁不錄。",
    "X57n0951_003:0041b03": "第二天台疏總斥曰觀其詭累三藏設此十難管見",
    "X57n0951_003:0041b04": "一斑都非大體私釋曰言其古人詭詐累疊秪於三",
    "X57n0951_003:0041b05": "藏一小乘菩薩不斷不索成此十難殊不知有通別",
    "X57n0951_003:0041b06": "圓三教菩薩索不索之大體也疏正解曰今當為爾",
    "X57n0951_003:0041b07": "分別說之自有不斷惑不索車三藏菩薩是自有斷",
    "X57n0951_003:0041b08": "惑索車通教菩薩是自有亦斷惑亦不斷惑亦索車",
    "X57n0951_003:0041b09": "亦不索車別教菩薩是自有非斷非不斷非索非不",
    "X57n0951_003:0041b10": "索圓教菩薩是私釋曰初句似許三藏一種菩薩不",
    "X57n0951_003:0041b11": "斷不索縱有此許然彼十難義亦自壞何者為彼難",
    "X57n0951_003:0041b12": "意都不許菩薩有索車之義今縱許一仍更有三謂",
    "X57n0951_003:0041b13": "通別圓有索不索彼不聞名況知其義次疏中又於",
    "X57n0951_003:0041b14": "四教上一一各作四句四四十六句對障除未除機",
    "X57n0951_003:0041b15": "動便四教俱有索義此則三藏菩薩雖未除障其如",
    "X57n0951_003:0041b16": "機動不得不索則便古人十難無一句可取何優劣",
    "X57n0951_003:0041b17": "之有也。",
    "X57n0951_003:0041b18": "次更錄車體文略評諸家優劣者夫大車之喻彰一",
    "X57n0951_003:0041b19": "經之正體乃開顯之大綱久秘之至譚三周之共顯",
    "X57n0951_003:0041b20": "迦葉僧首於茲而獲悟空生上聖由斯而述領儻立",
    "X57n0951_003:0041b21": "理不當其失非輕觀古諸師無一可取故此略錄。",
    "X57n0951_003:0041b22": "經云爾時長者各賜諸子等一大車其車高廣眾寶",
    "X57n0951_003:0041b23": "莊校等。",
    "X57n0951_003:0041b24": "第一徵六家明車體義兼略隨後評失次出天台正",
    "X57n0951_003:0041c01": "解初光宅師取佛果盡智無生智為車體仍以待昔",
    "X57n0951_003:0041c02": "為高廣妙樂記主評光宅此義有五失一者因乘無",
    "X57n0951_003:0041c03": "體乘何而出(由彼秪云佛果二智不知因缺所乘)二者名濫小乘果尚",
    "X57n0951_003:0041c04": "須索(此二智同二乘所得二乘尚須索車佛果如何為體)三者以用為體能所",
    "X57n0951_003:0041c05": "不分(智是照理之用指用為體顛倒何甚況下文自有白牛譬智能所何分)四者待昔",
    "X57n0951_003:0041c06": "無絕開權不成(今經具論待絕二妙絕待正在開三成一故名絕待待昔為高廣秪得相",
    "X57n0951_003:0041c07": "待開權不成正違經意過莫大焉)五者攝法不徧以隔下凡(今家明等賜無",
    "X57n0951_003:0041c08": "間於三惡豈局於果智)別教尚無盡智之語況復圓耶秪自智",
    "X57n0951_003:0041c09": "名尚未于大況為大體耶光宅尚示況他人乎更復",
    "X57n0951_003:0041c10": "重列諸師次莊嚴師取因總萬行為體上求為高下",
    "X57n0951_003:0041c11": "化為廣評曰此師取因又闕果體況行是車上具度",
    "X57n0951_003:0041c12": "上求下化四教皆然何足顯此次一師不取功德唯",
    "X57n0951_003:0041c13": "取智慧為體次一師取福慧共為體次一師取有解",
    "X57n0951_003:0041c14": "為體有解有運故無解無運義故不取次一師取大",
    "X57n0951_003:0041c15": "乘實慧方便為體亦取有運意已上六師理雖多端",
    "X57n0951_003:0041c16": "其過一揆與而為論並是車上具度奪而為語並用",
    "X57n0951_003:0041c17": "昔日藏通權教智慧功德望今部意既都無體具度",
    "X57n0951_003:0041c18": "何在。",
    "X57n0951_003:0041c19": "第二天台師正出車體者先總斥古師次今家正出",
    "X57n0951_003:0041c20": "初斥古曰諸師釋佛乘之體而競指車上具度何異",
    "X57n0951_003:0041c21": "眾盲觸象諍其尾牙次正出體曰諸法實相正是車",
    "X57n0951_003:0041c22": "體眾寶莊校皆萬行修飾耳消文作三意初明車體",
    "X57n0951_003:0041c23": "高廣次釋白牛運駕三釋又多僕從具此三法方成",
    "X57n0951_003:0041c24": "一車運載資成到究竟地何者若車從賜邊應用果",
    "X57n0951_003:0042a01": "地三德釋之高廣大車即法性法身德也駕以白牛",
    "X57n0951_003:0042a02": "即能導般若德也又多僕從即資成解脫德也三法",
    "X57n0951_003:0042a03": "一體非縱非橫不並不別不可思議之佛乘也此乘",
    "X57n0951_003:0042a04": "微妙非徧而徧橫周法界之邊際非深而深竪徹三",
    "X57n0951_003:0042a05": "諦之源底故知法界之語不遺阿鼻之色心三諦之",
    "X57n0951_003:0042a06": "言何獨二乘之理行故妙樂記釋子等中云且云本",
    "X57n0951_003:0042a07": "習應徧諸法一物不與不名等賜所謂色心逆順依",
    "X57n0951_003:0042a08": "正行理因果自他解惑小大福慧故知等賜秪是開",
    "X57n0951_003:0042a09": "彼三乘六道無非一如一一如無不徧攝徧具徧入",
    "X57n0951_003:0042a10": "一切眾生誰無四方道場之分誰不理有大車具度",
    "X57n0951_003:0042a11": "苟不然者何以開佛慧於眾生示衣珠於醉士指此",
    "X57n0951_003:0042a12": "開示義當賜與又經有車等子等心等三意車且據",
    "X57n0951_003:0042a13": "佛法子是眾生心等二處以事故分三以理故稱等",
    "X57n0951_003:0042a14": "華嚴云心佛眾生三無差別其致一也此則等彼十",
    "X57n0951_003:0042a15": "界方名大車無法不具方名等賜豈同古師無一可",
    "X57n0951_003:0042a16": "據優劣之意已足可見更略釋妨顯理者問若以果",
    "X57n0951_003:0042a17": "佛之法賜與眾生眾生受賜秖合頓齊妙覺何故開",
    "X57n0951_003:0042a18": "顯之後有居相似觀行名字等位者答若論法等何",
    "X57n0951_003:0042a19": "待受賜然後方齊淨名云一切眾生本涅槃相不復",
    "X57n0951_003:0042a20": "更滅本菩提相不復更得菩提涅槃豈非果法眾生",
    "X57n0951_003:0042a21": "本齊何俟今賜應知今賜須指解行若果若理雖有",
    "X57n0951_003:0042a22": "賜義還成未賜故今文明子等中有通子別子通子",
    "X57n0951_003:0042a23": "即一切眾生皆是吾子此指正因佛性未結緣者而",
    "X57n0951_003:0042a24": "名為子既無緣了但成理賜通収為子別子者曾結",
    "X57n0951_003:0042b01": "緣者也了因則不遺一句一偈緣因則無間低頭舉",
    "X57n0951_003:0042b02": "手皆成佛道且論結緣亦非容易如大通下種中間",
    "X57n0951_003:0042b03": "成熟今日方脫磨界為墨點土為塵指塵為劫于今",
    "X57n0951_003:0042b04": "猶有住聲聞地者乃是至後值餘佛方信經云其智",
    "X57n0951_003:0042b05": "慧門難解難入斯言有在世人纔聞即心是佛便自",
    "X57n0951_003:0042b06": "端拱不肯修行謂己均齊如此即佛秪是眾生還即",
    "X57n0951_003:0042b07": "眾生但是理等故也故天台凡釋即佛即涅槃等語",
    "X57n0951_003:0042b08": "以六位明即故初後不二灼然是佛六故凡聖不濫",
    "X57n0951_003:0042b09": "迷悟甄分言六即者一理即佛二名字即佛三觀行",
    "X57n0951_003:0042b10": "即佛四相似即佛五分證即佛六究竟即佛此六義",
    "X57n0951_003:0042b11": "事理具足因果兩備學圓頓者足可依憑免增上慢",
    "X57n0951_003:0042b12": "經云乘是寶乘遊於四方直至道場六即義也古師",
    "X57n0951_003:0042b13": "二義畢。",
    "X57n0951_003:0042b14": "次第二別錄慈恩基法師破天台義以天台引大智",
    "X57n0951_003:0042b15": "度論釋法華佛住之義故彼有妄斥然非謂彼師秪",
    "X57n0951_003:0042b16": "此一短非是天台獨此一長特是取其最近事義及",
    "X57n0951_003:0042b17": "浪斥之文覧之易見者也。",
    "X57n0951_003:0042b18": "經云住王舍城耆闍崛山中。",
    "X57n0951_003:0042b19": "第一錄彼釋經住義及破文疏曰第四所遊他處也",
    "X57n0951_003:0042b20": "遊化居止目之為住住者居止遊處之義居止在山",
    "X57n0951_003:0042b21": "遊化城中佛依此中遊化安處古人因此有解聖天",
    "X57n0951_003:0042b22": "梵佛等住住名雖同義意全別語邃義幽之處曾不",
    "X57n0951_003:0042b23": "屬心名同義別之文虗張援據此為未可也(已上具寫彼文)",
    "X57n0951_003:0042b24": "第二引天台消文者凡作四釋一因緣釋二約教釋",
    "X57n0951_003:0042c01": "三本迹釋四觀心釋第一因緣釋者即四悉檀利益",
    "X57n0951_003:0042c02": "因緣也自有四番疏云住者能住所住所住即是忍",
    "X57n0951_003:0042c03": "土王城能住即四威儀住世未滅此則世界因緣釋",
    "X57n0951_003:0042c04": "住也又住者住十善道住四禪中此即為人因緣釋",
    "X57n0951_003:0042c05": "住也又住者住三三昧對治因緣釋住也又住者住",
    "X57n0951_003:0042c06": "首楞嚴即是第一義因緣釋住也(云云)第二約教者",
    "X57n0951_003:0042c07": "三藏佛從析色門發真無漏住有餘無餘涅槃通教",
    "X57n0951_003:0042c08": "佛從體色門發真住有餘無餘涅槃別教佛從次第",
    "X57n0951_003:0042c09": "門入住秘密藏圓教佛從不次第門入住秘密藏次",
    "X57n0951_003:0042c10": "判麤妙者前三佛住能所皆麤後一圓佛能所俱妙",
    "X57n0951_003:0042c11": "次開麤顯妙者今經開前三麤成圓一妙能住所住",
    "X57n0951_003:0042c12": "唯一妙住也第三本迹解者三藏佛應涅槃慈悲垂",
    "X57n0951_003:0042c13": "迹生身住世通佛誓願慈悲扶餘習住世度眾生作",
    "X57n0951_003:0042c14": "佛事別圓佛皆慈悲薰法性愍眾生故垂應法界當",
    "X57n0951_003:0042c15": "知四佛住本佛住以慈悲故住忍土王城威儀住世",
    "X57n0951_003:0042c16": "是名迹住此且約體用權實本迹消文也第四觀心",
    "X57n0951_003:0042c17": "釋住者觀住於境或住無常境或住即空境即假境",
    "X57n0951_003:0042c18": "即中境故名為住須對三教次第及圓不次第三觀",
    "X57n0951_003:0042c19": "論住義也評曰住義正出大智度論天台引用亦非",
    "X57n0951_003:0042c20": "自立論云住者四儀住世(今文世界一釋)復有三種一者天",
    "X57n0951_003:0042c21": "住即今文十善二者梵住今云四禪(今為人悉檀釋)三者淨",
    "X57n0951_003:0042c22": "住今云三三昧皆名異義同(今對治悉檀釋)論又云布施持",
    "X57n0951_003:0042c23": "戒善心為天住四無量心為梵住三三昧為聖住聖",
    "X57n0951_003:0042c24": "即淨住論又有四住天梵聖佛住也如佛住者即今",
    "X57n0951_003:0043a01": "文首楞嚴住(第一義悉檀釋也)此師不曾讀大智論此是彼",
    "X57n0951_003:0043a02": "論釋住正文秖見天台此釋不究所出便妄斥云古",
    "X57n0951_003:0043a03": "人因此有解聖天梵佛等住住名雖同義意全別語",
    "X57n0951_003:0043a04": "邃義幽之處曾不屬心名同義別之虗張援據尋此",
    "X57n0951_003:0043a05": "斥意殊為孟浪略書五失一不究所自妄斥大論釋",
    "X57n0951_003:0043a06": "住正文論言義意全別二不善論旨論明以梵聖等",
    "X57n0951_003:0043a07": "釋佛住有二意一從通以趣別二將勝以攝劣言從",
    "X57n0951_003:0043a08": "通者從廣之狹也從勝者佛住王城必攝欲色及三",
    "X57n0951_003:0043a09": "果等彼師既不知文安能知義三不知佛住處及所",
    "X57n0951_003:0043a10": "住法抑同凡夫住山城而已言住處者普賢觀云其",
    "X57n0951_003:0043a11": "佛住處名常寂光安得不肯今家約首楞嚴釋佛住",
    "X57n0951_003:0043a12": "耶所住法者經云佛自住大乘如其所得法定慧力",
    "X57n0951_003:0043a13": "莊嚴以此度眾生又安得不肯今家約圓等教明佛",
    "X57n0951_003:0043a14": "住耶四不知釋文都失大益今家四悉四教四本迹",
    "X57n0951_003:0043a15": "四觀心凡十六法門釋此住字彼但得世界事相一",
    "X57n0951_003:0043a16": "悉檀意凡失十五門却斥云虗張援據應未可也五",
    "X57n0951_003:0043a17": "經隱妙乘其過莫大斥云語邃義幽之處曾不屬心",
    "X57n0951_003:0043a18": "今問法華一部從妙字已去訖於而退何語不邃何",
    "X57n0951_003:0043a19": "義不幽經云初中後善其義深遠其語巧妙豈令佛",
    "X57n0951_003:0043a20": "住之語之義不邃不幽耶又反此而驗是茲幽邃誰",
    "X57n0951_003:0043a21": "不屬心耶若直事解經文言佛住王城識字者皆知",
    "X57n0951_003:0043a22": "何勞筆墨徒如翻沓鄧艾文談此師不讀天台別傳",
    "X57n0951_003:0043a23": "南岳歎云文字之師千群萬眾尋汝之辨莫能窮矣",
    "X57n0951_003:0043a24": "豈是一人覬覦耶應知陀羅尼菩薩能演說一句一",
    "X57n0951_003:0043b01": "偈至於一月四月乃至一歲諸所說法隨其義趣皆",
    "X57n0951_003:0043b02": "與實相不相違背又安同常人述名相而已其餘大",
    "X57n0951_003:0043b03": "體文義不協莫可悉舉謹錄諸師畢。",
    "X57n0951_003:0043b04": "次更略錄天台立教戶牗釋經方法永異諸家止觀",
    "X57n0951_003:0043b05": "第七云又今有十意融通佛法一明道理寂絕亡離",
    "X57n0951_003:0043b06": "不可思議即是四諦三諦二諦一諦無諦隨情智等",
    "X57n0951_003:0043b07": "或開或合若識此意權實道理泠然可見二教門綱",
    "X57n0951_003:0043b08": "格匡骨盤峙包括密露涇渭大小即漸頓不定秘密",
    "X57n0951_003:0043b09": "藏通別圓若將此意聲教開合化道可知三經論矛",
    "X57n0951_003:0043b10": "盾言義相乖不可以情通不可以愽解古來執諍連",
    "X57n0951_003:0043b11": "代不消若得四悉檀意則結滯開融懷抱鎖折拔擲",
    "X57n0951_003:0043b12": "自在不惑此疑彼也四若知謬執而生塞著巧破盡",
    "X57n0951_003:0043b13": "淨單複具足無言窮逐能破如所破有何所得耶五",
    "X57n0951_003:0043b14": "結正法門對當行位修有方便證有階差權實大小",
    "X57n0951_003:0043b15": "賢聖不濫增上慢罪從何而生六於一法門縱橫無",
    "X57n0951_003:0043b16": "礙綸緒次第亹亹成章七開章科段鉤鎖相成生起",
    "X57n0951_003:0043b17": "可愛八怗釋經文婉轉繡媚總用上諸方法隨語消",
    "X57n0951_003:0043b18": "釋義順而文當九翻譯梵漢名數兼通使方言不壅",
    "X57n0951_003:0043b19": "十於一一句偈如聞而修入心成觀觀與經合觀則",
    "X57n0951_003:0043b20": "有印印心作觀非數他寶唯翻譯名數未暇廣尋九",
    "X57n0951_003:0043b21": "意不與世間文字法師共亦不與事相諸禪師共一",
    "X57n0951_003:0043b22": "種禪師唯有觀心一意然或淺或偽餘九意全無此",
    "X57n0951_003:0043b23": "非虗言後賢有眼者當證知也(已上錄文)一家說法無滯",
    "X57n0951_003:0043b24": "者唯依十中初意明理不可說多用涅槃生生等四",
    "X57n0951_003:0043c01": "句不可說及諸經有不可思議等句隨時引用既存",
    "X57n0951_003:0043c02": "理寂滅次依十中第三四悉檀意赴緣立說無說而",
    "X57n0951_003:0043c03": "說說則離過亦用涅槃四句文後復云有因緣故亦",
    "X57n0951_003:0043c04": "可得說言因緣者即是四種悉檀利益因緣也何名",
    "X57n0951_003:0043c05": "悉檀多解不同且依南岳師云悉是漢音檀是梵語",
    "X57n0951_003:0043c06": "悉之言徧檀翻為施即是如來用四種法徧施眾生",
    "X57n0951_003:0043c07": "也何等四法一者世界悉檀得歡喜益二者各各為",
    "X57n0951_003:0043c08": "人悉檀得生善益三者對治悉檀得破惡益四者第",
    "X57n0951_003:0043c09": "一義悉檀得入理益文出釋論義甚該愽論云四悉",
    "X57n0951_003:0043c10": "檀攝八萬法藏十二部經如來一化形聲兩輪此四",
    "X57n0951_003:0043c11": "罄攝前三屬事後一屬理此事理四法起一切教起",
    "X57n0951_003:0043c12": "一切觀若一往直對起四教者世界起三藏教為人",
    "X57n0951_003:0043c13": "起通教對治起別教第一義起圓教一一教復各具",
    "X57n0951_003:0043c14": "四悉方成一教又教教四門門門四悉一一門各依",
    "X57n0951_003:0043c15": "四悉起諸觀行故云起一切觀所以教門殊途異說",
    "X57n0951_003:0043c16": "皆出自大聖四悉赴機適時利益古人不了連代諍",
    "X57n0951_003:0043c17": "論良由迷悉檀意也既知四悉因緣可說故隨機立",
    "X57n0951_003:0043c18": "種種理依理設種種教故十中第二意即有漸頓等",
    "X57n0951_003:0043c19": "八教生焉第四意秪是約觀破執第五意秪是教觀",
    "X57n0951_003:0043c20": "行位第六秪是四辯無礙說有倫貫後之四意在文",
    "X57n0951_003:0043c21": "可見細尋十意粗識天台教門戶牖消釋露布用此",
    "X57n0951_003:0043c22": "臨文思過半矣恭惟　太保相公宿受　佛記寄蹤",
    "X57n0951_003:0043c23": "輔相轉大力輪護持正法遵式忝承　顧問識見暗",
    "X57n0951_003:0043c24": "短集錄非要伏惟　台慈俯賜　鑒覽幸甚幸甚謹",
    "X57n0951_003:0044a01": "狀。",
    "X57n0951_003:0044a02": "天禧四年六月日天竺寺傳天台教觀沙門遵式狀",
    "X57n0951_003:0044a03": "答王知縣書",
    "X57n0951_003:0044a04": "遵式學浮圖究心者也浮圖示物了性者也性心之",
    "X57n0951_003:0044a05": "體也心性之相也究心了性號浮圖也迷體執相號",
    "X57n0951_003:0044a06": "眾生也心性一也體相非二也孰乎無心有心者孰",
    "X57n0951_003:0044a07": "不可同性也心性者何也心空無相者也終日求之",
    "X57n0951_003:0044a08": "心了無得也故浮圖順之說一切法空蕩然無物以",
    "X57n0951_003:0044a09": "示其性也矣又心性者何也心亦有相者也能具諸",
    "X57n0951_003:0044a10": "法往無不造者故浮圖順之說一切法是有雖空能",
    "X57n0951_003:0044a11": "象以示其性也矣又心性者何也心能不偏居乎中",
    "X57n0951_003:0044a12": "道者也蓋不可以有無偏得心者故浮圖順之說一",
    "X57n0951_003:0044a13": "切法皆實中道不空不有以示其性也矣性本不異",
    "X57n0951_003:0044a14": "三即一也一亦不一一即三也蓋全三之一也全一",
    "X57n0951_003:0044a15": "之三也究而言之乃亡其三一也存之者照也亡之",
    "X57n0951_003:0044a16": "者遮也亡照一也蓋不可得而思議也故浮圖云無",
    "X57n0951_003:0044a17": "有定法而可得也繇是浮圖之說雖廣不逾總總雖",
    "X57n0951_003:0044a18": "多同歸于性也故云了性者浮圖也迷心者眾生也",
    "X57n0951_003:0044a19": "(浮圖即佛陀也今人從略止云佛耳)或靜夜閑坐依而照之見佛不遠",
    "X57n0951_003:0044a20": "達性非遙但識己心徧了諸法豈在地求矣若其然",
    "X57n0951_003:0044a21": "者形疎道密常得面會噫世有不信浮圖者還謗己",
    "X57n0951_003:0044a22": "心臨池唾影不覺毀面爾擬更他論恐亂正談遵式",
    "X57n0951_003:0044a23": "白。",
    "X57n0951_003:0044a24": "杭州千頃眾請淨智大師住持開講疏",
    "X57n0951_003:0044b01": "教將東被先寄其人羅什以譯梵成華使言如佛口",
    "X57n0951_003:0044b02": "智者乃約經敷義以理盡佛心一家之八教既揚二",
    "X57n0951_003:0044b03": "京之百氏息唱邈哉大化自此而彰微言在茲誠由",
    "X57n0951_003:0044b04": "善繼先圓照大師祖承哲匠儀範真從惟歲敷敭待",
    "X57n0951_003:0044b05": "人嗣續逮乎比首之夕薳有東壁之照神足智公大",
    "X57n0951_003:0044b06": "師幼從落[髟/采]長自發蒙孔鯉雖無於異聞顏子素稱",
    "X57n0951_003:0044b07": "於好學事多默識義出生知加以碧雲暮入之聲詩",
    "X57n0951_003:0044b08": "綵筆夢傳於麗藻宜荷乃師之寄廣來求我之蒙方",
    "X57n0951_003:0044b09": "今王道平平淳風蕩蕩荐揚大教用祝　丕圖謹疏。",
    "X57n0951_003:0044b10": "請杭州沈三郎(淨月)雕大悲香像疏",
    "X57n0951_003:0044b11": "伏以優陀瑞相刻雕本自於天人陶侃靈儀裁製信",
    "X57n0951_003:0044b12": "非於凡手故得金姿儼若月面宛如永作百代之方",
    "X57n0951_003:0044b13": "猷長與群生之依怙伏惟別駕方騰上國早別餘杭",
    "X57n0951_003:0044b14": "毗首天生於人間須摩提化於像末願移玉趾暫屆",
    "X57n0951_003:0044b15": "丹丘無見多辭須諧懇請謹疏。",
    "X57n0951_003:0044b16": "授學徒崇矩論師訃請講辭",
    "X57n0951_003:0044b17": "咨爾欽若承意將光烈于迺祖澤潤于來學是弗由",
    "X57n0951_003:0044b18": "名聞而喪志焉昔者聖人之化世也務在佛乘非緣",
    "X57n0951_003:0044b19": "小道時既未可不獲而讚三五矣及其大機道契始",
    "X57n0951_003:0044b20": "誥多方咸會一實所以通乎不二者蓋示一切眾生",
    "X57n0951_003:0044b21": "中佛之知見也謂以十界十如權實之理為所示法",
    "X57n0951_003:0044b22": "也以不二平等大慧具足五眼名佛知見也我之既",
    "X57n0951_003:0044b23": "爾彼彼咸然依正莫殊初後不二十方唯一斯之謂",
    "X57n0951_003:0044b24": "歟故其經曰法華其所由修入曰摩訶止觀我天台",
    "X57n0951_003:0044c01": "智者志在斯經行在止觀承之于南岳傳之于章安",
    "X57n0951_003:0044c02": "章安傳二威二威傳二谿七祖之後禪慧者寡不復",
    "X57n0951_003:0044c03": "的授但散傳講說而已矧今之時多怨難信汝將轉",
    "X57n0951_003:0044c04": "說于親里也勗哉被忍為衣人慈為室處空為座身",
    "X57n0951_003:0044c05": "遠眾惱口寡世論意防輕慢慈心授人是曰三軌是",
    "X57n0951_003:0044c06": "謂四行名安隱說也若遇好機當直顯示一塵一念",
    "X57n0951_003:0044c07": "理性三千即空即中三諦具足三智無減即念而示",
    "X57n0951_003:0044c08": "令識種性念體周徧圓具諸法顯體德量秪此妙性",
    "X57n0951_003:0044c09": "三因為言三千即空性了因也三千即假性緣因也",
    "X57n0951_003:0044c10": "三千即中性正因也既了一念當示止觀十境妙種",
    "X57n0951_003:0044c11": "咸然一一十乘隨境照性以性了境使一一心境咸",
    "X57n0951_003:0044c12": "成三德勤勤點示令今後世妙位可階設遇多疑怯",
    "X57n0951_003:0044c13": "者當於一實作安慰說咸令進趣何哉怯生死者宜",
    "X57n0951_003:0044c14": "讚法空畏二乘者說如來藏憚勤苦者談性緣了計",
    "X57n0951_003:0044c15": "自然者說修顯性是則內不乖實外應物機聞者心",
    "X57n0951_003:0044c16": "喜名安慰說若謂不知根性問津可識此亦名但以",
    "X57n0951_003:0044c17": "大答亦曰隨宜為說若都無益勿惱眾生但用歸戒",
    "X57n0951_003:0044c18": "致人天道俟善知識後後得度能如是者乃可說法",
    "X57n0951_003:0044c19": "名吾法子反此非吾徒焉吾今授汝香爐如意手書",
    "X57n0951_003:0044c20": "誡辭一秉一挹心體吾意善護自他勿令斷種祥符",
    "X57n0951_003:0044c21": "六年二月十有一日授爾辭。",
    "X57n0951_003:0044c22": "誡弟子本融闍梨",
    "X57n0951_003:0044c23": "勗哉融也汝吾法子解以正心行以端己內明外識",
    "X57n0951_003:0044c24": "萬人師軌解或迂疎行近浮偽心勞日拙萬人所棄",
    "X57n0951_003:0045a01": "無長於己無短於人推喜於物引惡於身以義以信",
    "X57n0951_003:0045a02": "可止可振從容中道何悔何吝德動物皃則可行教",
    "X57n0951_003:0045a03": "忍衣是被空座是傚三軌在躬大車崇崇自運運他",
    "X57n0951_003:0045a04": "其疾如風踐之既勤德必有鄰念茲在茲是用書紳。",
    "X57n0951_003:0045a05": "宋錢唐天竺寺僧思悟遺身贊(并序)",
    "X57n0951_003:0045a06": "思悟法生之子也天聖三年春屬予以智者教求冢",
    "X57n0951_003:0045a07": "宰王公(欽若)聞于　上天編次大藏悟曰此非常之",
    "X57n0951_003:0045a08": "事也自隋至今殆四五百載前賢未圖罔或不艱願",
    "X57n0951_003:0045a09": "將助矣乃繪千手像誦千眼呪誓曰事果當焚此身",
    "X57n0951_003:0045a10": "事未行王公薨悟乃益勤無荒棄蚤莫明年既遂八",
    "X57n0951_003:0045a11": "月二十一日迺答誓薪盡屍在鬱多覆軆儼如其生",
    "X57n0951_003:0045a12": "眾咸異乃純積香木予祝載焚之久乃壞於戲悟俗",
    "X57n0951_003:0045a13": "姓徐父居錢唐幼舍南新縣欣慈院出家既受具宿",
    "X57n0951_003:0045a14": "習萌發好游講席聚學辨問精義入神信法兼進每",
    "X57n0951_003:0045a15": "誦呪身出舍利所畫像亦如之日求如市暨灰場三",
    "X57n0951_003:0045a16": "歲信者往往尚獲乃喜之作贊六年九月九日始刻",
    "X57n0951_003:0045a17": "石贊曰。",
    "X57n0951_003:0045a18": "　悟也吾徒　　荷法捐軀　　其燄赫赫　　其樂愉愉",
    "X57n0951_003:0045a19": "　逮火將滅　　儼如加趺　　逮骨後碎　　璨如圓珠",
    "X57n0951_003:0045a20": "　信古應有　　今也則無　　芳年三十　　真哉丈夫",
    "X57n0951_003:0045a21": "承天寺曉闍梨真贊",
    "X57n0951_003:0045a22": "　大哉有象　　本乎無情　　風姿月彩　　挺世炳靈",
    "X57n0951_003:0045a23": "　文行著美　　教觀持馨　　天何喪我　　復之杳冥",
    "X57n0951_003:0045a24": "遐榻銘(并序)",
    "X57n0951_003:0045b01": "昔之人擇美檟以造櫬登瑕丘以標城圖賢像於壽",
    "X57n0951_003:0045b02": "藏宴良賓於長室余生五十有九歲知在不永乃造",
    "X57n0951_003:0045b03": "棺以待之目為遐榻蓋取諸若安[寢爿+(攸ㄆ)]乎永夜非善祝",
    "X57n0951_003:0045b04": "於長齡也復於早暮寄斯禪坐庶觀無常以助正道",
    "X57n0951_003:0045b05": "情見乎辭銘曰。",
    "X57n0951_003:0045b06": "　貴賤兮歸於斯　　賢愚兮混於斯",
    "X57n0951_003:0045b07": "　豪勢兮頹於斯　　金玉兮弃於斯",
    "X57n0951_003:0045b08": "　驕奢兮徹於斯　　恩愛兮訣於斯",
    "X57n0951_003:0045b09": "　慶昨朝兮榮會　　吊今日兮窮離",
    "X57n0951_003:0045b10": "　咨夜壑兮云逝　　奮晨風兮告遲",
    "X57n0951_003:0045b11": "　捐浮生焉若此　　顧人事矣堪悲",
    "X57n0951_003:0045b12": "　束一冠之皓髮　　周萬計之載馳",
    "X57n0951_003:0045b13": "　吾年五十有九　　方事此以待之",
    "X57n0951_003:0045b14": "　時過目以肅慮　　亦悼俗以與辭",
    "X57n0951_003:0045b15": "　柏槨外愆孔子　　千[疊*毛]內媿牟尼",
    "X57n0951_003:0045b16": "　存道不雕不飾　　免俗不陋不卑",
    "X57n0951_003:0045b17": "　寄禪坐於朝夕　　俟啟手以安尸",
    "X57n0951_003:0045b18": "囑弟子哀送",
    "X57n0951_003:0045b19": "夫生之者父成之者師食之者君故使事之如一矣",
    "X57n0951_003:0045b20": "孔子喪諸子服喪三年畢訣而去哭盡哀而子貢獨",
    "X57n0951_003:0045b21": "廬家上凡六年而後舍況夫出世之師訓我以三學",
    "X57n0951_003:0045b22": "之學生我以法身之身食我以涅槃之食此三者皆",
    "X57n0951_003:0045b23": "極於孔教君父師之義萬萬矣故金輪剜千炬雪山",
    "X57n0951_003:0045b24": "投百骸以酬半偈良以厚於斯也比見以落簪佩禁",
    "X57n0951_003:0045c01": "者哭諸[寢爿+(攸ㄆ)]橫經就業者哭諸[寢爿+(攸ㄆ)]惟之外斯雖近禮吾",
    "X57n0951_003:0045c02": "竊所不取矣夫儒以傳體為親釋以嗣法為適未可",
    "X57n0951_003:0045c03": "獨厚於手祝而輙薄於心授歟仲尼猶曰才不才亦",
    "X57n0951_003:0045c04": "各言其子況吾徒也故吾之弟子無間於內外使其",
    "X57n0951_003:0045c05": "左右服勤至死咸一貫耳必奇鑒者然之吾其亡宜",
    "X57n0951_003:0045c06": "削俗請從東林釋氏喪儀凡弟子不服不哭苟移哀",
    "X57n0951_003:0045c07": "於道必至矣准梵網經明誨若和尚闍梨亡滅之日",
    "X57n0951_003:0045c08": "及三七日至七七日皆應講說大乘經律斯佛語也",
    "X57n0951_003:0045c09": "但能退居勵行起寒泉凱風之思修香火齋戒之福",
    "X57n0951_003:0045c10": "幽顯兼益奚則乖於孝歟吾祖天台將滅誡無哭泣",
    "X57n0951_003:0045c11": "及改服焉仍勗死後為吾懺悔(見別傳及遺旨)噫吾從祖也",
    "X57n0951_003:0045c12": "會葬之夕不得以果食廣延道俗當行道作無常唄",
    "X57n0951_003:0045c13": "以送之唯應封樹懸旛以永標幟今從吾欲鑿原丈",
    "X57n0951_003:0045c14": "許下棺復土于坎載築載封平地而止殖蒿覆上免",
    "X57n0951_003:0045c15": "土墩妨樵采耳。",
    "X57n0951_003:0045c16": "書紳",
    "X57n0951_003:0045c17": "知白汝知日之所為害善之法偏宜遠之損惡之道",
    "X57n0951_003:0045c18": "益其用之口無自伐心無自欺勿抱內蠹勿揚外儀",
    "X57n0951_003:0045c19": "欲人之譽畜己之私殺義之始陷禍之基自恃其德",
    "X57n0951_003:0045c20": "必有餘譏自矜其達必有餘非眷屬集樹汝宜遠之",
    "X57n0951_003:0045c21": "利養毛繩汝宜畏之擇而思之懲惡之餘何則是宜",
    "X57n0951_003:0045c22": "清香一炷紅蓮數枝口勿輟誦意勿他思安禪禮像",
    "X57n0951_003:0045c23": "其則勿虧量衣節食其志勿移造世文筆如佛誡之",
    "X57n0951_003:0045c24": "說人長短如法慎之縱對賓侶口勿多辭頻驚光影",
    "X57n0951_003:0046a01": "坐勿消時芭蕉虗質非汝久期蓮華淨土是汝真歸",
    "X57n0951_003:0046a02": "俾夜作晝勤而行之。",
    "X57n0951_003:0046a03": "天竺寺十方住持儀",
    "X57n0951_003:0046a04": "吾早觀錢唐寺宇數百無一處山家講院諸法師多",
    "X57n0951_003:0046a05": "寄迹他寺主客相妨師徒繫屬因相觸惱詎免屢遷",
    "X57n0951_003:0046a06": "于時域心便欲創置乃徧訪名迹唯古天竺寺遺藍",
    "X57n0951_003:0046a07": "尚在隋大法師真觀所造便講法華次法侁法師道",
    "X57n0951_003:0046a08": "標法師皆講華嚴法華徒近千數則知其地素宜傳",
    "X57n0951_003:0046a09": "唱唐中和寺廢拱木森然徒仰前修有心無力自大",
    "X57n0951_003:0046a10": "中祥符八年乙卯旋建舍宇略可安存便聞講席于",
    "X57n0951_003:0046a11": "今十有七載廊廡尚缺無何齒髮凋落知死非遙將",
    "X57n0951_003:0046a12": "來講人焉知吾志雖有王勑作十方傳教住持然其",
    "X57n0951_003:0046a13": "隆替存人聚散依法儻人無規矩攝眾何言眾若不",
    "X57n0951_003:0046a14": "存法將誰寄及至塵生高座苔覆脩廊牽復無門空",
    "X57n0951_003:0046a15": "嗟來口故立制數章冀存長久願將來法主秉而行",
    "X57n0951_003:0046a16": "之各念因佛出家依法得住反壞佛法非魔而誰靜",
    "X57n0951_003:0046a17": "靄引腸但恨弗能護法常啼破骨豈非志在聞經況",
    "X57n0951_003:0046a18": "乎　遺囑勤勤忍違於慈誨長夜杳杳忍滅於法燈",
    "X57n0951_003:0046a19": "固宜一哉其心牢秉正法後後相屬燈燈繼明苟心",
    "X57n0951_003:0046a20": "之不欺則天龍幽贊。",
    "X57n0951_003:0046a21": "天聖八年歲次庚午正月十五日沙門　遵式製",
    "X57n0951_003:0046a22": "法主既德學愽富堪可為眾依止必先忍衣被體",
    "X57n0951_003:0046a23": "無遣聲利破心慈室安人無使恚慢當念然後空座",
    "X57n0951_003:0046a24": "則虗心等說功報兩忘苟三軌失御於中十過遂形",
    "X57n0951_003:0046b01": "干外法流致壅何莫由斯(禪法律三師不過出觀心論)。",
    "X57n0951_003:0046b02": "法師雖內專三軌外無十過若其徒眾數起惱乱",
    "X57n0951_003:0046b03": "亦妨講說當常行五事以肅外緣一者攝僧財法均",
    "X57n0951_003:0046b04": "平觀以淨戒務在進修此則名極好攝亦名僧安樂",
    "X57n0951_003:0046b05": "住二者莫置房舍深僻處令德行者居之堂內僧不",
    "X57n0951_003:0046b06": "得無故入主事頭首等房舍違者對眾罸仍須法主",
    "X57n0951_003:0046b07": "頻行按察勿使起過三者差僧出外并緣化切在慎",
    "X57n0951_003:0046b08": "選無使有辱教門四者嚴禁吊慶及以別請餘時約",
    "X57n0951_003:0046b09": "束無使頻出城市此皆置患之門五者勗眾不得互",
    "X57n0951_003:0046b10": "相背說長短及他人好惡同一師學法無殊途或領",
    "X57n0951_003:0046b11": "解不同當就師決擇不得私諍。",
    "X57n0951_003:0046b12": "諸來投出家者祇許法主一人得度餘一切不得",
    "X57n0951_003:0046b13": "度亦不得寄籍他寺及帶領外悵行者入寺聽學其",
    "X57n0951_003:0046b14": "法主所度除先在寺者此後並須年二十已上者已",
    "X57n0951_003:0046b15": "還不得受設有豪勢及檀越知識家送眷屬子息出",
    "X57n0951_003:0046b16": "家年幼者悉不得受經云不得畜年少弟子沙彌小",
    "X57n0951_003:0046b17": "兒亦不樂與同師此非正是弘經者之明誨乎及年",
    "X57n0951_003:0046b18": "五十已上者亦不應受。",
    "X57n0951_003:0046b19": "法主所度徒弟唯有三事一者入堂聽學二者僧",
    "X57n0951_003:0046b20": "事營福三者持誦焚修俱惰者給與祠部任從所適",
    "X57n0951_003:0046b21": "勿令在寺其習學營福持誦者復須察其所由有但",
    "X57n0951_003:0046b22": "作名目庇身在寺察得實者仍須驅出其素有勳勞",
    "X57n0951_003:0046b23": "今或老病即終身在寺勿令他適除犯堂制及在外",
    "X57n0951_003:0046b24": "別有過失輕者罰重者出一準堂制治之不得以功",
    "X57n0951_003:0046c01": "庇過更置滋彰一法主頻須撫愛輔贊住持者隨其",
    "X57n0951_003:0046c02": "勞役合與房舍仍誡眾僧勿無辜觸惱主事除前人",
    "X57n0951_003:0046c03": "[怡台+龍]悷不調有惱眾者當罷其主執別求能者或老病",
    "X57n0951_003:0046c04": "不任隨眾食者當以常住物供給勿令有乏堂中僧",
    "X57n0951_003:0046c05": "有病亦然。",
    "X57n0951_003:0046c06": "法主所度行者盡為供眾學習般若餘復何用凡",
    "X57n0951_003:0046c07": "來者多是貧乏當隆寒盛暑夙興夜寐衣被不足襪",
    "X57n0951_003:0046c08": "履不供理須眾僧分減衣鉢而供濟之今後僧若在",
    "X57n0951_003:0046c09": "寺若次請所得施利無管多少並十文抽一入庫內",
    "X57n0951_003:0046c10": "并[出/(企止+水)]賣糠碎麩滓等錢並入供行者用仰首座維那",
    "X57n0951_003:0046c11": "同収掌一處不得權時借貸與人凡出入上曆封鎻",
    "X57n0951_003:0046c12": "同著字每至春冬各給與錢壹貫文足給剩者留備",
    "X57n0951_003:0046c13": "後闕欠者現前僧歛添令足(同僧利者盡歛莫違)。",
    "X57n0951_003:0046c14": "不得畜養馬牛驢騾曉鷄猫犬傷慈違戒計損非",
    "X57n0951_003:0046c15": "少并不得買置田莊裁種桑柘停貨出息出入計秤",
    "X57n0951_003:0046c16": "燒屍相塚種種惡求雖欲供僧豈悟邪命大凡法主",
    "X57n0951_003:0046c17": "及輔佐者以慈為本無令損僧害物彼我無益。",
    "X57n0951_003:0046c18": "講堂內牀榻諸殿堂供具此並三寶受用法物不",
    "X57n0951_003:0046c19": "得雜用多見聖前花果盤盂等私將筵席待賓供僧",
    "X57n0951_003:0046c20": "等用深為不可其常住倚卓椀器等一事已上並置",
    "X57n0951_003:0046c21": "悵目法主親自撿校令前後主事逐一交點破損者",
    "X57n0951_003:0046c22": "令前次人修補全破者填備新置者旋增悵曆不得",
    "X57n0951_003:0046c23": "私昧并誡房舍受用牀倚眾物並須愛護一則損施",
    "X57n0951_003:0046c24": "二則破壞十方僧物其諸殿堂浴室等處各置簿歷",
    "X57n0951_003:0047a01": "交代一準常住。",
    "X57n0951_003:0047a02": "此寺素是靈迹多官僚遠客無擇高下一種承迎",
    "X57n0951_003:0047a03": "凡百供待務在周旋并點撿僕馭茶飯臥鋪令足常",
    "X57n0951_003:0047a04": "令知客僧看直不得一事闕失或客入寺知客失候",
    "X57n0951_003:0047a05": "餘僧見者急往迎接請陞堂命坐後報法主知事等",
    "X57n0951_003:0047a06": "無令闕失一此寺當法主之位務在行教非徒然也",
    "X57n0951_003:0047a07": "須備有德有解堪為軌範雖有德解須備福緣縱備",
    "X57n0951_003:0047a08": "福緣須善勗眾德解不全則四方不歸亦將何訓物",
    "X57n0951_003:0047a09": "緣寡則學人不附福鮮則百一不供眾慢則日致弊",
    "X57n0951_003:0047a10": "濫有一於是化導不行況二三四耶當人須自量可",
    "X57n0951_003:0047a11": "否否則舉賢者而求退若不自知遜仰眾僧舉過請",
    "X57n0951_003:0047a12": "退更不肯者仰告公令退不得各惜面情坐看張敗",
    "X57n0951_003:0047a13": "非佛弟子非聽法人是佛法旃陀羅耳既退不能請",
    "X57n0951_003:0047a14": "能者代之不得請異宗講者備如　勑文。",
    "X57n0951_003:0047a15": "別立眾制",
    "X57n0951_003:0047a16": "解行二科學者所志豈在他制然後乃勤後生無知",
    "X57n0951_003:0047a17": "於己德學事同公役既不獲已須行嚴治略示條件",
    "X57n0951_003:0047a18": "後旋增損。",
    "X57n0951_003:0047a19": "晨朝禮佛十念諷經堂頭鳴小鐘子二十下內須",
    "X57n0951_003:0047a20": "起洗漱畢鐘絕都維那時復巡案猶臥不起者七拜",
    "X57n0951_003:0047a21": "至眾集磬絕後到者七拜至一半到二七拜金闕一",
    "X57n0951_003:0047a22": "番二十拜一昏黃禮誦參後小磬絕不到者七拜餘",
    "X57n0951_003:0047a23": "同前此上下二番禮誦眾若未敢潛却者二十拜。",
    "X57n0951_003:0047a24": "集眾看讀鳴鐘子二十下並須畢集如後到罰七",
    "X57n0951_003:0047b01": "拜中間及全闕准禮佛例未打隨意前却二七拜。",
    "X57n0951_003:0047b02": "開講點讀實有緣并有疾當須親白知上座都維",
    "X57n0951_003:0047b03": "那直日隨闕一人不白七拜若俱不白輙自寢伏者",
    "X57n0951_003:0047b04": "四七拜除卒重病者得寄語上下座并告都維那知",
    "X57n0951_003:0047b05": "如受囑不告者准病者罰。",
    "X57n0951_003:0047b06": "臥病經一日已上瘥後並須先白首座都維那直",
    "X57n0951_003:0047b07": "日參堂隨闕七拜全闕三十拜。",
    "X57n0951_003:0047b08": "禮佛看讀隨有急緣求免一番先抽同利錢十文",
    "X57n0951_003:0047b09": "二番二十文仍須白知首座都維那直日或隨闕及",
    "X57n0951_003:0047b10": "全闕准誦罰。",
    "X57n0951_003:0047b11": "堂內喫粥食匙筋相觸鉢鳴作聲喧眾犯者一七",
    "X57n0951_003:0047b12": "拜。",
    "X57n0951_003:0047b13": "堂內例皆不得接對語話及議論教文如有請對",
    "X57n0951_003:0047b14": "當出堂外犯者二七拜。",
    "X57n0951_003:0047b15": "堂內不得非時於床位上喫果食犯者三七拜齋",
    "X57n0951_003:0047b16": "後犯者一百拜。",
    "X57n0951_003:0047b17": "堂內僧如有外客相訪不得於堂內及床位待賓",
    "X57n0951_003:0047b18": "犯者三七拜。",
    "X57n0951_003:0047b19": "堂內僧往別床位坐三十拜臥者出寺。",
    "X57n0951_003:0047b20": "堂內僧須迴避上座都維邪及外處賓客不得無",
    "X57n0951_003:0047b21": "禮及僧堂前後架諸處不得語笑喧雜高聲犯者二",
    "X57n0951_003:0047b22": "七拜。",
    "X57n0951_003:0047b23": "直日維那粥食二時須為施主如法鳴槌念誦至",
    "X57n0951_003:0047b24": "等供了專在聖僧右肩立接食侍奉失者七拜。",
    "X57n0951_003:0047c01": "凡普請處不到及先退者二七拜。",
    "X57n0951_003:0047c02": "堂內僧欲出園上及隣近寺院須將所為事上白",
    "X57n0951_003:0047c03": "首座都維那直日方得去如不白檀去者三七拜隨",
    "X57n0951_003:0047c04": "闕者準禮誦罰。",
    "X57n0951_003:0047c05": "堂內僧有緣請宿出外一宿先納同利錢十文并",
    "X57n0951_003:0047c06": "牌子到堂司方可給與假如一宿經二宿者罰一百",
    "X57n0951_003:0047c07": "文。",
    "X57n0951_003:0047c08": "請假入城並須廨院止宿上曆仰主事十日一報",
    "X57n0951_003:0047c09": "如往別處止宿者罰五十拜再犯一百拜三犯出寺",
    "X57n0951_003:0047c10": "寺內僧共相罵詈者同罰被罵不噟一罰一不罰",
    "X57n0951_003:0047c11": "相打者同出寺被打不報者一出一不出。",
    "X57n0951_003:0047c12": "寺內僧盜他物劃時送官或盜物不多情願在寺",
    "X57n0951_003:0047c13": "輪罰者對眾決二十竹篦自負衣籠出寺。",
    "X57n0951_003:0047c14": "已上條件各共稟行勿令有犯夫高翥者何患於虞",
    "X57n0951_003:0047c15": "羅潛淵者寧畏乎筌網藉緣進業得益良多依眾立",
    "X57n0951_003:0047c16": "身宜知慶幸仰首座都維那專守行用無使有違。",
    "X57n0951_003:0047c17": "凡入浴室略知十事",
    "X57n0951_003:0047c18": "一至門外當先歛容輕手揭簾勿使有風。",
    "X57n0951_003:0047c19": "二廻避尊宿上座脫著當知處所勿使失儀。",
    "X57n0951_003:0047c20": "三挂淨衣當於高笐觸衣當安低處焙衣不得抄爐",
    "X57n0951_003:0047c21": "中火使灰焰飛颺不得抖搌作聲焙淨衣當安高處",
    "X57n0951_003:0047c22": "觸衣當須低畔仍須讓上座勿以濕衣統上蓋却有",
    "X57n0951_003:0047c23": "妨餘人。",
    "X57n0951_003:0047c24": "四不得雜語笑至浴處不得高聲索喚并大咳唾坐",
    "X57n0951_003:0048a01": "知上下以巾覆身仍不得將觸衣挂中障板上勿使",
    "X57n0951_003:0048a02": "灰皂汙濺狼藉當以杓盛灰置髀間及置凳上勿令",
    "X57n0951_003:0048a03": "灰皂汙滴湯槽中。",
    "X57n0951_003:0048a04": "五不得互相揩洗當用巾布把兩頭磨背或用木手",
    "X57n0951_003:0048a05": "磨身勿搪二邊鄰坐不得淋洗巾等滴槽中兼不得",
    "X57n0951_003:0048a06": "堂中洗衣。",
    "X57n0951_003:0048a07": "六洗脚及下分當以一手執杓一手揩洗遙灌湯灰",
    "X57n0951_003:0048a08": "勿令汙觸洗已當二三返灌洗觸手令淨方可更互",
    "X57n0951_003:0048a09": "執杓。",
    "X57n0951_003:0048a10": "七浴將訖不得起立以湯灌身湯水訖先以淨巾覆",
    "X57n0951_003:0048a11": "身旋起旋覆勿令躶露。",
    "X57n0951_003:0048a12": "八出時入時當密覆身不得以疎薄衣覆下分仍開",
    "X57n0951_003:0048a13": "閉門簾勿使作聲。",
    "X57n0951_003:0048a14": "九出入鞋履勿使拖拽作聲著自履訖當送眾履安",
    "X57n0951_003:0048a15": "元處兼覆身濕衣不得帶水於牀前。",
    "X57n0951_003:0048a16": "十著衣時當用餘衣先覆上分却背身著內衣并裙",
    "X57n0951_003:0048a17": "訖却淨手後著上衣或失衣履當徐緩訪覔不得高",
    "X57n0951_003:0048a18": "聲或傍人誤著當善言索出門當輕手放簾勿使皷",
    "X57n0951_003:0048a19": "風作聲。",
    "X57n0951_003:0048a20": "仰準上細詳依而行之不得有曠仍知沙彌童行不",
    "X57n0951_003:0048a21": "得參僧同浴。",
    "X57n0951_003:0048a22": "纂示上廁方法",
    "X57n0951_003:0048a23": "夫眾生形累穢汙之事于　大聖之金言出群載之",
    "X57n0951_003:0048a24": "玉牒後生麤行尚不肯從致自招愆貽苦難脫今依",
    "X57n0951_003:0048b01": "南山并三千威儀等纂示方法一十五條請各詳行。",
    "X57n0951_003:0048b02": "一覺欲出入須早作意不得臨時失儀欲大小便當",
    "X57n0951_003:0048b03": "行時不得道上為上座作禮亦莫受人禮當低頭視",
    "X57n0951_003:0048b04": "地而行。",
    "X57n0951_003:0048b05": "二須知揖手把瓶不得垂手。",
    "X57n0951_003:0048b06": "三至廁邊知有尊宿當且避之。",
    "X57n0951_003:0048b07": "四至廁邊先須彈指三下或謦欬作聲無人方入已",
    "X57n0951_003:0048b08": "有人彈指不得相逼。",
    "X57n0951_003:0048b09": "五多人住處若廁外有人待急縱未了且須出廁。",
    "X57n0951_003:0048b10": "六上已正住彈指乃踞正踞中不得一足前一足後",
    "X57n0951_003:0048b11": "不得令身倚或夜間黑闇當用廁篦於孔中向前後",
    "X57n0951_003:0048b12": "劃令知長短闊狹正不正等。",
    "X57n0951_003:0048b13": "七隨上下以漸褰衣不得太高令身躶露須斂衣不",
    "X57n0951_003:0048b14": "得使垂圊中不得大咽呼致使面赤當直視前不得",
    "X57n0951_003:0048b15": "顧聽不得低頭視圊不得視陰不得以手持陰。",
    "X57n0951_003:0048b16": "八不得涕唾廁壁四邊板上及槽溜中。",
    "X57n0951_003:0048b17": "九不得持籌劃壁作字用籌了當安板孔中不得餘",
    "X57n0951_003:0048b18": "處。",
    "X57n0951_003:0048b19": "十洗淨了隨手方便把瓶當六七度用水洗若比丘",
    "X57n0951_003:0048b20": "不洗淨得突吉羅罪不得於僧座具上坐及禮三寶",
    "X57n0951_003:0048b21": "設禮無福。",
    "X57n0951_003:0048b22": "十一用水不得灒濕不得太費用水不得使前手著",
    "X57n0951_003:0048b23": "後手。",
    "X57n0951_003:0048b24": "十二脫著觸履不得安淨鞋履常所踏處或觸履不",
    "X57n0951_003:0048c01": "淨當洗令淨。",
    "X57n0951_003:0048c02": "十三磨手洗淨用黃土三四度當用澡豆細灰皂角",
    "X57n0951_003:0048c03": "亦不得用灰土處狼藉當須令掃治。",
    "X57n0951_003:0048c04": "十四常具廁籌灰土水皂等不得令闕設見少欠當",
    "X57n0951_003:0048c05": "語直日主者若自手取為善。",
    "X57n0951_003:0048c06": "十五見廁內外狼藉須常洗掃令淨拭手布不淨當",
    "X57n0951_003:0048c07": "洗令淨又僧祇律云大小便已不用水洗而受用僧",
    "X57n0951_003:0048c08": "座具牀縟得罪又摩德勒伽云不洗大小行處不得",
    "X57n0951_003:0048c09": "禮拜除無水處若為非人所嗔水神所嗔或為服藥",
    "X57n0951_003:0048c10": "等則不犯又三千威儀經云不洗淨禮佛者設禮無",
    "X57n0951_003:0048c11": "功德又雜譬喻經云有一比丘不彈指來大小便灒",
    "X57n0951_003:0048c12": "汙於鬼面上魔鬼大恚欲殺沙門持戒魔鬼隨逐伺",
    "X57n0951_003:0048c13": "覔其短不能得便既知此事上廁須謦欬作聲。",
    "X57n0951_003:0048c15": "天竺別集卷下(終)"
}