{
    "X75n1512_021:0210c18": "隆興佛教編年通論卷第二十一",
    "X75n1512_021:0210c20": "隆興府石室沙門　祖琇　撰",
    "X75n1512_021:0210c21": "　　唐",
    "X75n1512_021:0210c22": "元和五年。帝問國師澄觀曰。華嚴所詮。何謂法界。奏",
    "X75n1512_021:0210c23": "曰。法界者一切眾生之本體也。從本以來。靈明廓徹",
    "X75n1512_021:0210c24": "廣大虗寂。唯一真境而已。無有形貌而森羅大千。無",
    "X75n1512_021:0211a01": "有邊際而含容萬有。昭昭於心目之間而相不可覩。",
    "X75n1512_021:0211a02": "晃晃於色塵之內而理不可分。非徹法之慧目。離念",
    "X75n1512_021:0211a03": "之明智。不能見自心如此之靈通也。故世尊初成正",
    "X75n1512_021:0211a04": "覺歎曰。奇哉。我今普見一切眾生。具有如來智慧德",
    "X75n1512_021:0211a05": "相。但以妄想執着而不能證得。於是稱法界性。說華",
    "X75n1512_021:0211a06": "嚴經。全以真空簡情事理融攝周遍凝寂。帝天縱聖",
    "X75n1512_021:0211a07": "明。一聽玄談廓然自得。於是敕有司備禮鑄印遷國",
    "X75n1512_021:0211a08": "師。統冠天下緇徒。號僧統清涼國師。",
    "X75n1512_021:0211a09": "是歲三月丙申。敕諫議孟簡．補闕蕭俛於醴泉寺監",
    "X75n1512_021:0211a10": "護譯經潤文(見舊史本紀)。",
    "X75n1512_021:0211a11": "論曰。譯經自漢歷晉南北朝十有六國而至于唐。",
    "X75n1512_021:0211a12": "皆有梵僧自天竺來。及華人善竺音者。迭相翻譯。",
    "X75n1512_021:0211a13": "迄開元間智昇錄經律論及聖賢撰集總五千四",
    "X75n1512_021:0211a14": "十八卷。稍為定數。其後貞元間又別錄不空等新",
    "X75n1512_021:0211a15": "譯二百餘卷。及是元和以後譯經遂廢。",
    "X75n1512_021:0211a16": "本朝太平興國初有梵僧法賢．天息災．施護三人",
    "X75n1512_021:0211a17": "自西竺來。雅善華音。　太宗夙承佛記。建譯場於",
    "X75n1512_021:0211a18": "太平興國寺。悉取國庫所貯梵夾。令三梵僧擇未",
    "X75n1512_021:0211a19": "經翻者。集兩街義學僧詳定譯之。并募童子五十",
    "X75n1512_021:0211a20": "人令習梵字。獨惟淨者江南李主之子。敏悟絕人",
    "X75n1512_021:0211a21": "遍曉竺文。久之亦能翻譯。　太宗御製新譯聖教",
    "X75n1512_021:0211a22": "序。洎　真宗即位。初陳怒建議以為譯經費供億。",
    "X75n1512_021:0211a23": "願罷之。　上以先朝留意。不許。至大中祥符間。凡",
    "X75n1512_021:0211a24": "新譯經論五百餘卷。真宗御製繼聖教序。於是譯",
    "X75n1512_021:0211b01": "眾乞如開元造錄。有旨命譯經潤文趙安仁．楊億",
    "X75n1512_021:0211b02": "撰次為二十卷。尋內降　太宗所作釋氏文字令",
    "X75n1512_021:0211b03": "編入錄。安仁等再表請御製釋教文章。　上賜法",
    "X75n1512_021:0211b04": "音前集七卷。附　太宗文集之次。以冠東土聖賢",
    "X75n1512_021:0211b05": "撰集之首。嗚呼。由　真宗以後。去世尊滅度。茫然",
    "X75n1512_021:0211b06": "遠甚。經教固多翻譯。正不必有也。凡令學者雖有",
    "X75n1512_021:0211b07": "如是千經萬論。日為榮利所牽。漫然未甞以之掛",
    "X75n1512_021:0211b08": "眼。罔念先聖建立之艱難。惟此未始不涕下也。",
    "X75n1512_021:0211b09": "時禪者無著入五臺山求見文殊大士。至金剛窟前",
    "X75n1512_021:0211b10": "炷香作禮瞑坐。少頃聞有叱牛者。著遽開眸。見山翁",
    "X75n1512_021:0211b11": "野貌瓌異。牽牛臨溪而飲。著起揖。山翁曰爾來何為。",
    "X75n1512_021:0211b12": "曰願見文殊大士。翁曰。大士未可見。汝飯未。著曰未",
    "X75n1512_021:0211b13": "也。翁牽牛歸。著躡跡隨之。俄入一寺。翁呼均提。有童",
    "X75n1512_021:0211b14": "子應聲出迎。翁縱牛引著升堂。堂宇皆金璧所成。翁",
    "X75n1512_021:0211b15": "踞牀指綉墪命著坐。童子俄進玳瑁柸。貯物如酥酪。",
    "X75n1512_021:0211b16": "揖與對飲。著納其味。頓覺心神卓朗。翁曰近自何來。",
    "X75n1512_021:0211b17": "著曰南方。翁曰。南方佛法如何住持。著曰末代比丘",
    "X75n1512_021:0211b18": "少奉戒律。翁曰多少眾。曰或三百或五百。著問。此間",
    "X75n1512_021:0211b19": "佛法若何住持。翁曰龍虵混雜凡聖同居。曰眾幾何。",
    "X75n1512_021:0211b20": "翁曰前三三後三三。遂談緒及暮夜。著欲留。翁不許。",
    "X75n1512_021:0211b21": "著戀戀不即去。翁投袂起。叱童子引著出之。著不得",
    "X75n1512_021:0211b22": "留。行未遠問童子。適何寺。童子曰般若寺也。著悽然",
    "X75n1512_021:0211b23": "悟彼翁者即文殊也。不可再見。即稽首童子足下。願",
    "X75n1512_021:0211b24": "丐一言為別。童子隱身而歌曰。面上無嗔供養具。口",
    "X75n1512_021:0211c01": "裏無嗔吐妙香。心內無嗔是珍寶。無垢無染即真常。",
    "X75n1512_021:0211c02": "著因駐錫五臺。往往頻與文殊會[目*吾]云。",
    "X75n1512_021:0211c03": "本朝元豐間太尉呂公惠卿。字吉甫。學通內外。甞注",
    "X75n1512_021:0211c04": "法界觀及出新意解莊子。因戒邊暇。日游臺山。至中",
    "X75n1512_021:0211c05": "臺忽雲霧四合。暴風雷雨聲震林壑。從者驚悚潛伏。",
    "X75n1512_021:0211c06": "斯須有物狀若蒼虬半出雲霧間。太尉駭甚。移時稍",
    "X75n1512_021:0211c07": "霽。外望見一童子。體黑而被髮。以蒲自足纏至肩。袒",
    "X75n1512_021:0211c08": "右膊。手執梵夾。問太尉曰。官人何見而震駭如此。太",
    "X75n1512_021:0211c09": "尉曰夙有障緣遇茲惡境。童子曰。今皆滅矣。官人何",
    "X75n1512_021:0211c10": "求而來。太尉曰願見大士。童子曰欲見菩薩何為。曰",
    "X75n1512_021:0211c11": "甞覽華嚴大教。旨深意廣。欲望大士發啟解心。庶幾",
    "X75n1512_021:0211c12": "箋釋流行世間。使幽夜頓獲光明。大心者即得開悟。",
    "X75n1512_021:0211c13": "童子曰。諸佛妙意。善順事理。簡易明白。先德注意可",
    "X75n1512_021:0211c14": "解。如十地一品。釋文不過數帋。今時枝蔓注近百卷。",
    "X75n1512_021:0211c15": "而聖意逾遠。真所謂破碎大道也。太尉曰。童子貌若",
    "X75n1512_021:0211c16": "此而敢呵前輩乎。童子笑曰。官人謬矣。此間一草一",
    "X75n1512_021:0211c17": "木無非文殊境界。在汝日用觸事不迷。此真文殊耳。",
    "X75n1512_021:0211c18": "曷以凡情亂干思慮。太尉悔前言之謬。即頓首下拜。",
    "X75n1512_021:0211c19": "纔起之間童子現大士形。跨師子隱隱雲中不見。太",
    "X75n1512_021:0211c20": "尉自爾惋恨心神恍惚。家人問故。答曰。吾欲竭誠悔",
    "X75n1512_021:0211c21": "過。期再見衣蒲童子。即嚴具香火晨夕以之志於必",
    "X75n1512_021:0211c22": "見而後已。久之忽見童子於香几上呵曰。胡為住相",
    "X75n1512_021:0211c23": "貪著之甚耶。太尉曰正欲世人咸見大士示化之真",
    "X75n1512_021:0211c24": "容耳。即命[書曰+皿]工圖之。頃刻不見。",
    "X75n1512_021:0212a01": "六年。有旨移京兆章敬寺懷惲禪師入居上寺。玄徒",
    "X75n1512_021:0212a02": "輻湊。惲示眾曰。至理忘言。時人不悉。強習它事。以為",
    "X75n1512_021:0212a03": "功能。不知自性元非境所。是箇微妙大解脫門。所有",
    "X75n1512_021:0212a04": "鑑覺不染不礙。如是光明未曾休廢。曩劫至今固無",
    "X75n1512_021:0212a05": "變易。猶如日輪遠近斯照。雖及眾色不與一切和合。",
    "X75n1512_021:0212a06": "靈燭妙明非假鍛煉。為不了故取於物象。但如揑目",
    "X75n1512_021:0212a07": "妄起空華。徒自疲勞枉經劫數。若能返照無第二人。",
    "X75n1512_021:0212a08": "舉措施為無虧實相。",
    "X75n1512_021:0212a09": "居士龐蘊。字道玄。衡陽人。世業儒。貞元初謁石頭和",
    "X75n1512_021:0212a10": "尚。亡言妙契。一日石頭問。子自見吾以來。日用事作",
    "X75n1512_021:0212a11": "麼生。對曰。若問日用事。即無開口處。乃呈一頌曰。日",
    "X75n1512_021:0212a12": "用事無別。唯吾自偶諧。頭頭非取捨。處處勿張乖。朱",
    "X75n1512_021:0212a13": "紫誰為號。丘山絕點埃。神通并妙用。運水及搬柴。石",
    "X75n1512_021:0212a14": "頭然之。後參馬祖。問不與萬法為侶者是什麼人。祖",
    "X75n1512_021:0212a15": "曰待汝一口汲盡西江水即向汝道。居士於言下大",
    "X75n1512_021:0212a16": "悟。自爾玄機妙句竦動諸方。與丹霞最友善。一日訪",
    "X75n1512_021:0212a17": "百靈和尚路次相遇。靈問。昔日石頭得意句。還曾舉",
    "X75n1512_021:0212a18": "向人麼。士云曾舉來。靈云舉向阿誰來。士以手自指",
    "X75n1512_021:0212a19": "云龐公。靈云直是妙德空生也讚歎居士不及。士却",
    "X75n1512_021:0212a20": "問。師得力句是誰知。靈便戴笠子而去。士云善為道",
    "X75n1512_021:0212a21": "路。靈一去更不回首。又訪則川和尚。川云還記得初",
    "X75n1512_021:0212a22": "見石頭時道理不。士云猶得阿師重舉在。川云情知",
    "X75n1512_021:0212a23": "久參事慢。士云阿師老耄不啻龐公。川云二彼同時",
    "X75n1512_021:0212a24": "又爭幾許。士云龐公鮮徤差勝阿師。川云不是勝我",
    "X75n1512_021:0212b01": "只是欠箇幞頭。士云恰與師相似。川大笑而已。因摘",
    "X75n1512_021:0212b02": "茶次。士云。法界不容身。師還見我否。川云不是老僧",
    "X75n1512_021:0212b03": "息答公話。士云有問有答蓋是尋常。川乃摘茶不聽。",
    "X75n1512_021:0212b04": "士云莫恠適來容易借問。川亦不[(厂@((既旡)日+口))*頁]。士云這無禮儀",
    "X75n1512_021:0212b05": "漢。待一一舉似明眼人在。川乃拋却茶藍便歸方丈。",
    "X75n1512_021:0212b06": "又訪松山和尚喫茶次。士舉起槖子云。人人盡有分。",
    "X75n1512_021:0212b07": "因什麼道不得。山云。只為人人有分。所以道不得。士",
    "X75n1512_021:0212b08": "云阿兄因什麼却道得。山云不可無言也。士云灼然",
    "X75n1512_021:0212b09": "灼然。山便喫茶。士云阿兄喫茶何不揖客。山云誰。士",
    "X75n1512_021:0212b10": "云龐公。山云何須更揖。後丹霞聞之乃云。若不是松",
    "X75n1512_021:0212b11": "山。幾被箇老翁作亂一上。士聞之乃令傳語丹霞云。",
    "X75n1512_021:0212b12": "何不會取舉起槖子時。又訪齊峰和尚。峰云俗人頻",
    "X75n1512_021:0212b13": "來僧舍討什麼。士回[(厂@((既旡)日+口))*頁]兩邊云。誰恁麼道。誰恁麼道。",
    "X75n1512_021:0212b14": "峰乃咄之。士云卻在這裏。峰云莫是當陽道底麼。士",
    "X75n1512_021:0212b15": "云背後底。峰回首云看看。士云草賊大敗。峰無語。又",
    "X75n1512_021:0212b16": "訪石林和尚。林竪拂子云。不落丹霞機。試道一句。士",
    "X75n1512_021:0212b17": "奪卻拂子乃竪起拳。林云正是丹霞機。士云與我不",
    "X75n1512_021:0212b18": "落看。林云。丹霞患啞。龐公患聾。士云恰是又一日。林",
    "X75n1512_021:0212b19": "云。有人借問。居士莫惜言句。士云便請。林云元來惜",
    "X75n1512_021:0212b20": "言句。士云這箇問訊不覺落他便宜。林乃掩耳。士云",
    "X75n1512_021:0212b21": "作家作家。一日丹霞訪居士。見女子靈照取菜次。霞",
    "X75n1512_021:0212b22": "問居士在否。女子放下藍子斂手而立。又問居士在",
    "X75n1512_021:0212b23": "否。女子便提藍子去。時居襄陽。靈照常隨製竹漉籬",
    "X75n1512_021:0212b24": "售之以供朝夕。居士將終。命靈照視日。及中即報。靈",
    "X75n1512_021:0212c01": "照遽報曰。日中矣。而有蝕也。居士出觀日次。靈照即",
    "X75n1512_021:0212c02": "登父座合掌端坐而逝。居士笑曰我女鋒捷矣。於是",
    "X75n1512_021:0212c03": "居士更延七日。襄州牧于公枉駕候問。居士談笑良",
    "X75n1512_021:0212c04": "久。居士[(厂@((既旡)日+口))*頁]謂公曰。但願空諸所有。謹勿實諸所無。好",
    "X75n1512_021:0212c05": "住世間。猶如影響。言訖枕公膝而逝。",
    "X75n1512_021:0212c06": "七年。永州司馬柳宗元製南嶽彌陀和尚碑。其詞曰。",
    "X75n1512_021:0212c07": "在代宗時有僧法照為國師。乃言其師南嶽大長老",
    "X75n1512_021:0212c08": "有異德。天子南嚮而禮焉。度其道不可徵。乃名其居",
    "X75n1512_021:0212c09": "曰般舟道場。用尊其位。公始居山西南岩石之下。人",
    "X75n1512_021:0212c10": "遺之食則食。不遺則食土泥茹草木。其取衣類是。南",
    "X75n1512_021:0212c11": "極海裔北極幽都來求厥道。或值之崖谷。羸形垢面",
    "X75n1512_021:0212c12": "躬負薪蘇以為僕役。而媟之乃公也。凡化人。立中道",
    "X75n1512_021:0212c13": "而教之權。俾得以疾至故示專念。書塗巷刻谿谷丕",
    "X75n1512_021:0212c14": "勤誘掖以援于下。不求而道備。不言而物成。人皆負",
    "X75n1512_021:0212c15": "布帛斬木石委之岩戶。不拒不營。祠宇既具。以洎于",
    "X75n1512_021:0212c16": "德宗申詔褒立。是為彌陀寺。施之餘則施與餓疾者。",
    "X75n1512_021:0212c17": "不尸其功。公始學成都唐公。次資川詵公。詵公學於",
    "X75n1512_021:0212c18": "東山忍公。皆有道。至荊州進學玉泉真公。真公授公",
    "X75n1512_021:0212c19": "以衡山俾為教魁。人從而化者以萬計。初法照居盧",
    "X75n1512_021:0212c20": "山。由正定趣安樂國。見蒙惡衣侍佛者。佛告曰此衡",
    "X75n1512_021:0212c21": "山承遠也。出而求之。肖焉。乃從而學。傳教天下由公",
    "X75n1512_021:0212c22": "之訓。公為僧凡五十六年。其壽九十一。貞元十八年",
    "X75n1512_021:0212c23": "七月十九日終于寺。葬于寺之南岡。刻石于寺大門",
    "X75n1512_021:0212c24": "之右。銘曰。一氣回薄茫無窮　其上無初下無終",
    "X75n1512_021:0213a01": "　離而為合蔽而通　始末或異今焉同　虗無混冥",
    "X75n1512_021:0213a02": "道乃融　聖神無迹示教功　公之率眾峻以容",
    "X75n1512_021:0213a03": "　公之立誠放其中　服庇草水蔽穹窿　仰攀俯取",
    "X75n1512_021:0213a04": "食以充　形游無極交大雄　天子翹首師順風",
    "X75n1512_021:0213a05": "　四方奔趨雲之從　經始尋尺成靈宮　始自蜀道",
    "X75n1512_021:0213a06": "至臨洪　咨謀往復窮真宗　弟子傳教國師公",
    "X75n1512_021:0213a07": "　化流萬億代所崇　奉公寓形于南岡　幼曰弘願",
    "X75n1512_021:0213a08": "惟孝恭　立之茲石書玄蹤",
    "X75n1512_021:0213a09": "是歲永州修淨土院成。司馬柳宗元為之記曰。中州",
    "X75n1512_021:0213a10": "之西數萬里。有國曰身毒。釋迦牟尼如來示現之地。",
    "X75n1512_021:0213a11": "彼佛言西方過十萬億佛土有世界曰極樂。佛號無",
    "X75n1512_021:0213a12": "量壽如來。其國無有三毒八難。眾寶以為飾。其人無",
    "X75n1512_021:0213a13": "有十纏九惱。群聖以為友。有能誠心大願歸心是土",
    "X75n1512_021:0213a14": "者。苟念力具足則生彼國。然後出三界之外。其於佛",
    "X75n1512_021:0213a15": "道無退轉者。其言無所欺也。晉時廬山遠法師作念",
    "X75n1512_021:0213a16": "佛三昧詠。大勸于時。其後天台顗大師著釋淨土十",
    "X75n1512_021:0213a17": "疑論。宏宣其教。周密微妙。迷者咸賴焉。蓋其留異迹",
    "X75n1512_021:0213a18": "而去者甚眾。永州龍興寺前勅史李承晊及僧法林",
    "X75n1512_021:0213a19": "置淨土堂于寺之東偏。常奉斯事。逮今餘二十年。廉",
    "X75n1512_021:0213a20": "隅毀頓圖像崩墜。會巽上人居其宇下。始復理焉。上",
    "X75n1512_021:0213a21": "人者修最上乘。解第一義。無體空析色之迹而造乎",
    "X75n1512_021:0213a22": "真源。通假有借無之名而入於實相。境與智合。事與",
    "X75n1512_021:0213a23": "理并。故雖往生之因亦相用不捨。誓葺茲宇以開後",
    "X75n1512_021:0213a24": "學。有信士圖為佛像。法相甚具焉。今刺史馮公作大",
    "X75n1512_021:0213b01": "門以表其位。余遂周延四阿。環以廓廡。繢二大士之",
    "X75n1512_021:0213b02": "像。繒蓋幢幡以成就之。嗚呼。有能求無生之生者知",
    "X75n1512_021:0213b03": "舟筏之存乎。是遂以天台十疑論書于墻宇。使觀者",
    "X75n1512_021:0213b04": "起信焉。",
    "X75n1512_021:0213b05": "八年法師智辯者。悟解絕倫多所撰著。然寡徒侶。因",
    "X75n1512_021:0213b06": "棄講居衡岳寺。每覽所撰必一唱三歎。以為吾達解",
    "X75n1512_021:0213b07": "如此而不遇賞音。偶一日有耆宿至。借辯著述而閱",
    "X75n1512_021:0213b08": "之。乃曰。汝識至高。頗符佛意。今寡徒眾。蓋闕人緣耳。",
    "X75n1512_021:0213b09": "佛猶不能度無緣。況初心者乎。可辦食布施飛走。卻",
    "X75n1512_021:0213b10": "後二十年當自有眾。言訖恍然不見。辯遂如其教。鬻",
    "X75n1512_021:0213b11": "衣單易米炊之散郊外。感群烏大集搏飯而去。辯祝",
    "X75n1512_021:0213b12": "之曰。食吾飯者願為法侶。後二十年辯往鄴城開講。",
    "X75n1512_021:0213b13": "座下有眾千餘人。果皆少年比丘。",
    "X75n1512_021:0213b14": "是歲道樹禪師卒。師初參神秀禪師得旨。結茅于壽",
    "X75n1512_021:0213b15": "州三峰山。有野人。服色素朴。言譚詭異。或時化現佛．",
    "X75n1512_021:0213b16": "菩薩．聲聞．天仙等形。或放異光。或出聲響。夭幻百端。",
    "X75n1512_021:0213b17": "師之學徒常為驚怖。皆莫能測。如此凡十年方滅迹",
    "X75n1512_021:0213b18": "不見。師告眾曰。野人作無限伎倆眩惑於人。只消老",
    "X75n1512_021:0213b19": "僧不見不聞。伊伎倆有窮。吾不見不聞無盡。繇是遠",
    "X75n1512_021:0213b20": "近聞之靡不欽服。所謂見恠不恠其怪自敗云。",
    "X75n1512_021:0213b21": "九年正月。百丈懷海禪師示寂。春秋九十有五。師福",
    "X75n1512_021:0213b22": "州長樂人。丱歲離塵。三學該鍊。屬馬祖闡化江西。師",
    "X75n1512_021:0213b23": "傾心依附。與西堂智藏禪師同號入室。時馬祖之門",
    "X75n1512_021:0213b24": "會學千百。二大士為角立焉。及祖迁化。師往新吳百",
    "X75n1512_021:0213c01": "丈山。居未期月而玄學之徒四方輻湊。師雖臘高。凡",
    "X75n1512_021:0213c02": "作息必與眾同均。甞謂一日不作則一日不食。僧問",
    "X75n1512_021:0213c03": "如何是大乘頓悟法門。師曰。汝等先歇諸緣。休息萬",
    "X75n1512_021:0213c04": "事。善與不善世出世間一切諸法莫記憶。莫緣念。放",
    "X75n1512_021:0213c05": "捨身心令其自在。心如木石無有辨別。心無所行心",
    "X75n1512_021:0213c06": "地若空。慧日自現如雲開日出相似。名為解脫人。對",
    "X75n1512_021:0213c07": "一切境。心無靜亂不攝不散。一切聲色無有滯礙。是",
    "X75n1512_021:0213c08": "非好醜是理非理。諸知見總盡不被繫縛。處心自在。",
    "X75n1512_021:0213c09": "名初發心菩薩便登佛地。若垢淨心盡。不住繫縛不",
    "X75n1512_021:0213c10": "住解脫。無一切有為無為縛脫。平等心量處於生死。",
    "X75n1512_021:0213c11": "其心自在。畢竟不與虗幻塵勞蘊界生死諸入和合。",
    "X75n1512_021:0213c12": "逈然無寄一切不拘。去留無礙。往來生死如門開相",
    "X75n1512_021:0213c13": "似。若遇種種苦樂不稱意事心無退屈。不念名聞衣",
    "X75n1512_021:0213c14": "食。不貪功德利益。不為世法之所滯。心雖親受苦樂",
    "X75n1512_021:0213c15": "不干于懷。鹿食接命補破禦寒。[一/几][一/几]如愚如聾相似。",
    "X75n1512_021:0213c16": "稍有親分於生死中。廣學知解求福求智於理無益。",
    "X75n1512_021:0213c17": "即被解境風漂。卻歸生死海裏。佛是無求。人求之即",
    "X75n1512_021:0213c18": "乖。理是無求。理求之即失。若取於無求。復同於有求。",
    "X75n1512_021:0213c19": "此法無實無虗。若能可生心知木石相似。不為陰界",
    "X75n1512_021:0213c20": "五欲八風之所漂溺。即生死因斷。去住自由。僧問。如",
    "X75n1512_021:0213c21": "今受戒。身心清淨。已具諸善。得解脫否。答曰。少分解",
    "X75n1512_021:0213c22": "脫。未得心解脫。問云何是心解脫。答曰。不求佛。不求",
    "X75n1512_021:0213c23": "知解。垢淨情盡。亦不守無求。為是不住盡處。亦不畏",
    "X75n1512_021:0213c24": "地獄苦。不愛天堂樂。一切法不拘。始名為解脫無礙。",
    "X75n1512_021:0214a01": "汝莫言有少分戒善將為便了。有河沙無漏戒定慧",
    "X75n1512_021:0214a02": "門都未涉一毫在。努力猛作。莫待耳聾眼暗頭白面",
    "X75n1512_021:0214a03": "皺老苦及身。眼中流淚心裏慞惶。未有去處。到恁麼",
    "X75n1512_021:0214a04": "時。整理手脚不得也。縱有福智多聞都用不著。為緣",
    "X75n1512_021:0214a05": "念諸境不知返照。復不見佛道。一生所有惡業悉現",
    "X75n1512_021:0214a06": "於前變為好境。隨所見重處受生。都無自由分。龍畜",
    "X75n1512_021:0214a07": "良賤亦總未定。問如何得自由。答曰。如今對五欲八",
    "X75n1512_021:0214a08": "風情無取捨垢淨俱亡。如日月在空不緣而照。亦如",
    "X75n1512_021:0214a09": "香象截流而過。更無疑滯。此人天堂地獄所不能攝",
    "X75n1512_021:0214a10": "也。凡讀經看教皆須宛轉歸就自己。但是一切言教",
    "X75n1512_021:0214a11": "只明如今覺性自己。俱不被一切有無諸法境轉。是",
    "X75n1512_021:0214a12": "名導師。能照破一切有無境法。是名金剛。即有自由",
    "X75n1512_021:0214a13": "獨立分。若不能恁麼。縱令誦得十二韋陀經。只成增",
    "X75n1512_021:0214a14": "上慢。却是謗佛。不是修行。讀經看教若准世間是好",
    "X75n1512_021:0214a15": "善事。若向明眼人邊數。此是壅塞人。十地之人脫不",
    "X75n1512_021:0214a16": "去。流入生死河。但不用求覔知解語言義句。離一切",
    "X75n1512_021:0214a17": "有無諸法。透過三句外。自然與佛無差。既自是佛。何",
    "X75n1512_021:0214a18": "患佛不解語。只恐不是佛。被一切有無諸法轉。不得",
    "X75n1512_021:0214a19": "自由。是以理未立先有福智載去。如賤使貴。不如於",
    "X75n1512_021:0214a20": "理先立。後有福智。臨時作得主。握土為金。變海水為",
    "X75n1512_021:0214a21": "酥酪。破須彌山為微塵。於一義作無量義。於無量義",
    "X75n1512_021:0214a22": "作一義。師每說法竟。大眾下堂。乃召之。大眾回首。師",
    "X75n1512_021:0214a23": "云是什麼。諸方目為百丈下堂句。",
    "X75n1512_021:0214a24": "師以禪宗肇自少室。至曹溪以來多居律寺。說法住",
    "X75n1512_021:0214b01": "持未有規度。乃剏意別立禪居。凡具道眼有可尊之",
    "X75n1512_021:0214b02": "德者號曰長老。既為化主即處於方丈。不立佛殿唯",
    "X75n1512_021:0214b03": "樹法堂。表佛祖的傳。受當代為尊也。學眾無多少。無",
    "X75n1512_021:0214b04": "高下。並入僧堂。依臈次安排。設長連牀施椸架掛搭",
    "X75n1512_021:0214b05": "道具。臥必斜枕床唇。以其坐禪既久略偃息而已。除",
    "X75n1512_021:0214b06": "入室請益。任學者勤惰。或上或下。不抱常准。其闔院",
    "X75n1512_021:0214b07": "大眾朝參夕聚。長老上堂陞座主事。徒眾鴈立側聆。",
    "X75n1512_021:0214b08": "主賓問酧激揚宗要。齋粥二時隨眾均遍。行普請法",
    "X75n1512_021:0214b09": "上下均力也。置十務寮舍。每用主領一人營眾事。令",
    "X75n1512_021:0214b10": "各司其局。或有假號竊形混于清眾。并別置喧撓之",
    "X75n1512_021:0214b11": "事。即維那撿舉。抽下本位掛搭擯令出院。或彼有所",
    "X75n1512_021:0214b12": "犯即以柱杖杖之。集眾燒衣鉢道具。遣逐由偏門而",
    "X75n1512_021:0214b13": "出。以示耻辱焉。其大要如此。其後叢林日盛。當代宗",
    "X75n1512_021:0214b14": "師從而廣之。今所謂禪苑清規者備矣。",
    "X75n1512_021:0214b15": "論曰。孔子曰。齊一變至於魯。魯一變至於道。夫豈",
    "X75n1512_021:0214b16": "唯儒。吾釋亦然。自大教東流至佛圖澄而盛。由澄",
    "X75n1512_021:0214b17": "而得道安。由安而遠公出焉。教門紀綱於是乎粲",
    "X75n1512_021:0214b18": "然大備。如宗門者。自曹溪之沒。道在天下。南嶽出",
    "X75n1512_021:0214b19": "而振之。由南嶽而得馬祖。由馬祖而得百丈。當百",
    "X75n1512_021:0214b20": "丈時天下禪學之盛。視曹溪而過之百倍。海即其",
    "X75n1512_021:0214b21": "盛。為之規矩以閉邪。為之法度以御。遠叢林守之",
    "X75n1512_021:0214b22": "四五百年有如一日。茲皆三變而後大成也。嗚呼。",
    "X75n1512_021:0214b23": "微百丈。天下叢林曷有今日哉。",
    "X75n1512_021:0214b24": "九年。河東柳子厚製南嶽大明律師碑。其詞曰。儒以",
    "X75n1512_021:0214c01": "禮立。仁義無之則壞。佛以律持。定慧去之則喪。是以",
    "X75n1512_021:0214c02": "離禮於仁義者不可與言儒。異律於定慧者不可與",
    "X75n1512_021:0214c03": "言佛。達是道者惟大明師。師姓歐陽氏。號曰慧開。唐",
    "X75n1512_021:0214c04": "開元二十一年始生。天寶十一載始為浮圖。大曆十",
    "X75n1512_021:0214c05": "一年始登壇為大律師。貞元十五年十一月十日卒。",
    "X75n1512_021:0214c06": "元和九年正月其弟子懷信．道嵩．尼無染等。命高道",
    "X75n1512_021:0214c07": "僧靈嶼為行狀。列其行事願刊之茲碑。宗元今掇其",
    "X75n1512_021:0214c08": "大者言曰。師先因宦。世家潭州為大族。勳烈爵位。今",
    "X75n1512_021:0214c09": "不言大浮圖也。凡浮圖之道衰。其徒必小律而去經。",
    "X75n1512_021:0214c10": "大明恐焉。於是從峻洎偘以究戒律。而大法以立。又",
    "X75n1512_021:0214c11": "從秀洎昱以通經教。而奧義以修。由是二道出入隱",
    "X75n1512_021:0214c12": "顯。後學以不惑來求以有得。廣德三年始立大明寺",
    "X75n1512_021:0214c13": "于衡山。詔選居寺僧二十一人。師為之首。乾元三年",
    "X75n1512_021:0214c14": "又命衡山立毗尼藏。詔講律僧七人。師應其數。凡其",
    "X75n1512_021:0214c15": "衣服器用動有師法。言語行止皆為物軌。執巾匜奉",
    "X75n1512_021:0214c16": "杖屨為侍者數百。剪髦髮被教戒為學者數萬。得眾",
    "X75n1512_021:0214c17": "若獨居。尊若卑。晦而光。介而大。浩浩焉無以加也。其",
    "X75n1512_021:0214c18": "塔在祝融峰西趾下。碑在塔東。詞曰。儒以禮行覺以",
    "X75n1512_021:0214c19": "律興　一歸真源無大小乘　大明之律是定是慧",
    "X75n1512_021:0214c20": "　丕窮經教為法出世　化人無量垂裕無際　詔",
    "X75n1512_021:0214c21": "尊碩德威儀有繼　道徧大洲徽音勿替　祝融西",
    "X75n1512_021:0214c22": "麓洞庭南裔　金石刻辭彌億千歲",
    "X75n1512_021:0214c23": "子厚復題其碑陰曰。凡葬大浮圖無竁穴。其於用碑",
    "X75n1512_021:0214c24": "不宜然。昔之公室禮得用碑以葬。其後子孫因宜不",
    "X75n1512_021:0215a01": "去。遂銘德行用圖久於世。及秦刻山石號其功德亦",
    "X75n1512_021:0215a02": "謂之碑。而其用遂行。然則雖浮圖亦宜也。凡葬大浮",
    "X75n1512_021:0215a03": "圖。其徒廣則能為碑。晉宋尚法。故為碑者多法。梁尚",
    "X75n1512_021:0215a04": "禪。故碑多禪法不周施。禪不大行而律存焉。故近世",
    "X75n1512_021:0215a05": "碑多律。凡葬大浮圖未甞有比丘尼主碑事。今惟無",
    "X75n1512_021:0215a06": "染實來涕淚以求。其志益堅又能言其師他德尤備。",
    "X75n1512_021:0215a07": "故書之碑陰。而師凡主戒事二十二年。宰相齊公映．",
    "X75n1512_021:0215a08": "李公必．趙公憬．尚書曹主皐．斐公胄．侍郎令狐公峘",
    "X75n1512_021:0215a09": "或師或友。齊親執經受大義為弟子。又言師始為童",
    "X75n1512_021:0215a10": "時。夢大人縞冠素寫來告曰。居南嶽大吾道者必爾",
    "X75n1512_021:0215a11": "也。已而信然。將終夜有光明笙磬之聲。眾咸見聞。若",
    "X75n1512_021:0215a12": "是類甚眾。以儒者所不道。而無染勤以為請。故末傳",
    "X75n1512_021:0215a13": "焉。無染。韋氏女。世顯貴。今主衡山戒法。十年。南海經",
    "X75n1512_021:0215a14": "略馬總以曹溪六祖未有諡。請于朝。天子賜諡曰大",
    "X75n1512_021:0215a15": "鑑。總乃命河東柳宗元撰賜諡碑。其詞曰。扶風公廉",
    "X75n1512_021:0215a16": "問嶺南三年以佛氏第六祖未有稱號疏聞於上。詺",
    "X75n1512_021:0215a17": "諡大鑑禪師。塔曰靈照之塔。元和十年十月十三日",
    "X75n1512_021:0215a18": "下尚書祠部符到都府。公命部吏洎州司功椽告于",
    "X75n1512_021:0215a19": "其祠。幢盖鐘鼓增山盈谷。萬人咸會若聞鬼神。其時",
    "X75n1512_021:0215a20": "學者千有餘人。欣踴奮勵如師復生。則又感悼涕慕",
    "X75n1512_021:0215a21": "如師始亡。因言曰。自有生物則好鬪奪相賊殺。喪其",
    "X75n1512_021:0215a22": "本實。誖乖淫流。莫克返于初。孔子無大位。沒以餘言",
    "X75n1512_021:0215a23": "持世。更楊墨黃老益雜。其術分裂。而吾浮圖說後出。",
    "X75n1512_021:0215a24": "推離還源合。所謂生而靜者。梁氏好作有為。師達磨",
    "X75n1512_021:0215b01": "譏之。空術益顯。六傳至大鑑。大鑒始以能勞苦服役",
    "X75n1512_021:0215b02": "一聽其言。言希以究。師用感動遂受信器。遁隱南海。",
    "X75n1512_021:0215b03": "上人無聞知又十六年。度其可行乃居曹溪為人師。",
    "X75n1512_021:0215b04": "會學去來常數千人。其道以無為為有。以空洞為實。",
    "X75n1512_021:0215b05": "以廣大不蕩為歸。其教人始以性善。終以性善。不假",
    "X75n1512_021:0215b06": "耘耡。本其靜矣。中宗聞名。使幸臣再徹不能致取其",
    "X75n1512_021:0215b07": "言以為心術。其說具在。今布天下。凡言禪皆本曹溪。",
    "X75n1512_021:0215b08": "大鑑去世百有六年。凡治廣部而以名聞者以十數。",
    "X75n1512_021:0215b09": "莫能揭其號。今乃始告天下。得大諡。豐佐吾道。其可",
    "X75n1512_021:0215b10": "無辭。公始立朝以儒。重刺虔州都護安南。由海中大",
    "X75n1512_021:0215b11": "蠻夷連身毒之西。浮舶聽命咸被公德。受鑒毒。縣節",
    "X75n1512_021:0215b12": "鉞來蒞。南海屬國如林。不殺不怒而人畏。無噩允克",
    "X75n1512_021:0215b13": "光于有仁。昭列大鑑莫如公宜。其徒之老。乃易石于",
    "X75n1512_021:0215b14": "宇下。使來謁辭。其辭曰。達磨乾乾傳佛語心。六承其",
    "X75n1512_021:0215b15": "授大旂是臨。勞勤專默終揖于深。抱其信器行海之",
    "X75n1512_021:0215b16": "陰。其道爰施在溪之曹。庬合猥附不夷其高。傳告咸",
    "X75n1512_021:0215b17": "陳唯道之褒。生而性善在物而具。荒流奔軼乃萬其",
    "X75n1512_021:0215b18": "趣。匪思愈亂匪覺滋誤。由師內鑑咸獲於素。不植乎",
    "X75n1512_021:0215b19": "根不耘乎苗。中一外融有粹孔昭。在帝中宗聘言于",
    "X75n1512_021:0215b20": "朝。陰翊王度俾人逍遙。越百有六祀。號諡不紀。由扶",
    "X75n1512_021:0215b21": "風公告。今天書尚書既復大行。乃誄光于南土。其法",
    "X75n1512_021:0215b22": "再起。厥徒萬億同悼齊喜。惟師教所被洎扶風公所",
    "X75n1512_021:0215b23": "履。咸戴天子。天子休命嘉公德美。溢于海夷浮圖是",
    "X75n1512_021:0215b24": "視。師以仁傳。公以仁理。謁辭圖堅。永胤不已。",
    "X75n1512_021:0215c01": "本朝紹興二年。東坡居士過曹溪。題曰。釋迦以文教。",
    "X75n1512_021:0215c02": "其譯于中國。必託於儒之能言者。然復傳遠。故大乘",
    "X75n1512_021:0215c03": "諸經至。首楞嚴則委曲精盡勝妙獨出。以房融筆授",
    "X75n1512_021:0215c04": "故也。柳子厚南遷始究佛法。作曹溪南嶽諸碑。妙絕",
    "X75n1512_021:0215c05": "古今。而南華今無石刻。長老重辨師儒釋兼通道學",
    "X75n1512_021:0215c06": "純備。以謂自唐至今頌述祖師者多矣。未有通亮典",
    "X75n1512_021:0215c07": "則如子厚者。盖推本其言與孟軻氏合。其可不使學",
    "X75n1512_021:0215c08": "者日見而誦之。乃具石請予書其文。",
    "X75n1512_021:0215c09": "論曰。中庸曰。自誠明之謂性。自明誠之謂教。又曰。",
    "X75n1512_021:0215c10": "天有四時。春夏秋冬雨風霜雪皆教也。地載神奇。",
    "X75n1512_021:0215c11": "神奇流形品物露生無非教也。吾釋法華經云。諸",
    "X75n1512_021:0215c12": "佛智慧甚深無量。六祖曰。理甚深也。又云。其智慧",
    "X75n1512_021:0215c13": "門難解難入。六祖曰。教甚深也。然吾宗指示心法",
    "X75n1512_021:0215c14": "必曰。山河大地色空明暗。凡諸物象皆性所現。見",
    "X75n1512_021:0215c15": "性則觸物而真。觸物而真則物我會融而無物矣。",
    "X75n1512_021:0215c16": "以無物故。縱目所見。縱口所談。無非教也。教則自",
    "X75n1512_021:0215c17": "明而誠。性則自誠而明者。明與誠盖定與慧寂與",
    "X75n1512_021:0215c18": "照之異名也。是以性理甚深而教門難入。入則謂",
    "X75n1512_021:0215c19": "之教。見乃謂之性也。大哉。吾祖之言性教。殆與中",
    "X75n1512_021:0215c20": "庸符合矣。故子厚著吾祖之碑。而東坡稱之。以謂",
    "X75n1512_021:0215c21": "推本其言與孟軻氏合。於戲。子厚奭然不以儒佛",
    "X75n1512_021:0215c22": "為異趣。抑妙乎性教者歟。賢哉。",
    "X75n1512_021:0215c24": "隆興佛教編年通論卷第二十一"
}