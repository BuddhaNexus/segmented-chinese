{
    "T28n1546_005:0031c02": "阿毘曇毘婆沙論卷第五",
    "T28n1546_005:0031c04": "迦旃延子造　五百羅漢釋",
    "T28n1546_005:0031c05": "北涼天竺沙門浮陀跋摩",
    "T28n1546_005:0031c06": "共道泰等譯",
    "T28n1546_005:0031c07": "2 智品1雜犍度智品第二",
    "T28n1546_005:0031c08": "頗有一智知一切法耶？如此章及解章義，是",
    "T28n1546_005:0031c09": "中應廣說優波提舍。問曰：何以作此論？答",
    "T28n1546_005:0031c10": "曰：為止他義故。如摩訶僧祇部作如是說：自",
    "T28n1546_005:0031c11": "體能知自體，如燈是照性，能自照亦能照他。",
    "T28n1546_005:0031c12": "彼智亦爾，是智性能自知亦能知他。曇摩掘",
    "T28n1546_005:0031c13": "部作是說：智能知相應法。彌沙塞部作是",
    "T28n1546_005:0031c14": "說：智能知共有法。彼作是說：智有二種，一時",
    "T28n1546_005:0031c15": "共生：一與心相應、一不與心相應。心相應智",
    "T28n1546_005:0031c16": "知心不相應法，心不相應智知心相應法。犢",
    "T28n1546_005:0031c17": "子部作是說：人能知非智。為止如是諸異義",
    "T28n1546_005:0031c18": "故而作此論。頗有一智知一切法耶？答曰：無",
    "T28n1546_005:0031c19": "也。若復有此智生一切諸法無我，此智何所",
    "T28n1546_005:0031c20": "不知耶？答曰：不知自體。是為便止摩訶僧祇",
    "T28n1546_005:0031c21": "意；不知相應，便止曇摩掘部意；不知共有，便",
    "T28n1546_005:0031c22": "止彌沙塞部意；以智知不以人知，便止犢子",
    "T28n1546_005:0031c23": "部意。此中作問作答、作難作通，如說：頗有一",
    "T28n1546_005:0031c24": "智知一切法耶？此則是問。答曰：無也。此則是",
    "T28n1546_005:0031c25": "答。若復有此智生一切諸法無我，此智何所",
    "T28n1546_005:0031c26": "不知？此則是難。答曰：不知自體、不知相應、不",
    "T28n1546_005:0031c27": "知共有，此則是通。問曰：誰作此問？誰作此答？",
    "T28n1546_005:0031c28": "或有說者，毘婆闍婆提問、育多婆提答。如毘",
    "T28n1546_005:0031c29": "婆闍婆提問育多婆提言：頗有一智知一切",
    "T28n1546_005:0032a01": "法耶？育多婆提答：無也。毘婆闍婆提復難：若",
    "T28n1546_005:0032a02": "此智生一切法無我，此智何所不知？育多婆",
    "T28n1546_005:0032a03": "提作如是通：不知自體、不知相應、不知共有。",
    "T28n1546_005:0032a04": "復有說者，弟子問、師答。復有說者，無有問者、",
    "T28n1546_005:0032a05": "無有答者，但作經者有如是意：若有人問：頗",
    "T28n1546_005:0032a06": "有一智知一切法？我當答：無也。彼復作此",
    "T28n1546_005:0032a07": "難：若此智生一切諸法無我，此智何所不知？",
    "T28n1546_005:0032a08": "我當答言：不知自體、不知相應、不知共有。此中",
    "T28n1546_005:0032a09": "說一智者，是一剎那智，是故說不知自體，乃",
    "T28n1546_005:0032a10": "至廣說。若作是說：此十智中頗有一智知一",
    "T28n1546_005:0032a11": "切法耶？可作是答：有，謂等智是也。如是九八",
    "T28n1546_005:0032a12": "七六五四三亦如是。若作是說：此二智中頗",
    "T28n1546_005:0032a13": "有一智知一切法也？答曰：有，謂等智也。頗即",
    "T28n1546_005:0032a14": "彼等智能知一切法不？答曰：知。若一剎那頃，",
    "T28n1546_005:0032a15": "等智除自體、相應、共有，能知餘一切法次第",
    "T28n1546_005:0032a16": "二剎那生，能知前剎那等智及相應共有，是",
    "T28n1546_005:0032a17": "故等智二剎那頃，一智能知一切法。上言一",
    "T28n1546_005:0032a18": "智不知者，言一剎那一智。問曰：以何等故，自",
    "T28n1546_005:0032a19": "體不知自體？答曰：或有說者，諸法除自體，於",
    "T28n1546_005:0032a20": "他有緣生義；自體於自體，無長無損、無害無",
    "T28n1546_005:0032a21": "利、無育養無壞、無增無減、無因無緣無次第。",
    "T28n1546_005:0032a22": "復有說者，若自體知自體者，則與世間現喻",
    "T28n1546_005:0032a23": "相違，猶如指端不能自觸、如眼瞳黑不自見",
    "T28n1546_005:0032a24": "黑、如刀不自割，是故自體不知自體。復有說",
    "T28n1546_005:0032a25": "者，若自體知自體者，則無二處法。如世尊說：",
    "T28n1546_005:0032a26": "眼緣色生眼識，乃至意緣法生意識。復有說",
    "T28n1546_005:0032a27": "者，若自體知自體者，則無三等觸。如世尊說：",
    "T28n1546_005:0032a28": "眼緣色生眼識，是三等觸。然有此觸生，是以",
    "T28n1546_005:0032a29": "無有自體能知自體。復有說者，若自體知自",
    "T28n1546_005:0032b01": "體者，則無邪見。若邪見能自知我是邪見，此",
    "T28n1546_005:0032b02": "則正見，不名邪見。復有說者，若自體知自體",
    "T28n1546_005:0032b03": "者，此智畢竟性能自知、不能知他。然能知他，",
    "T28n1546_005:0032b04": "是故不知自體。復有說者，若自體知自體者，",
    "T28n1546_005:0032b05": "則無取所取。如取所取，智所知亦如是。復有",
    "T28n1546_005:0032b06": "說者，若自體知自體者，云何知耶？為知自體",
    "T28n1546_005:0032b07": "是自體、為知他體亦如知自體耶？為知他體",
    "T28n1546_005:0032b08": "是他體、為知自體亦如知他體耶？若知自體",
    "T28n1546_005:0032b09": "是自體、若知他體是他體，是則為正；若知",
    "T28n1546_005:0032b10": "自體如知他體，是則為邪。若此智生能知自",
    "T28n1546_005:0032b11": "體亦知他體者，一智則有二作相，有二作相",
    "T28n1546_005:0032b12": "則有二智，有二智則有眾多自體。問曰：若自",
    "T28n1546_005:0032b13": "體不知自體者，摩訶僧祇喻云何通？答曰：此",
    "T28n1546_005:0032b14": "喻不必須通。所以者何？此喻非修多羅、毘尼、",
    "T28n1546_005:0032b15": "阿毘曇中說，不可以世俗現喻難賢聖法。賢",
    "T28n1546_005:0032b16": "聖所作法異世俗所作法異。若必欲通者，當",
    "T28n1546_005:0032b17": "云何通？答曰：應說其喻過。若喻有過，所喻法",
    "T28n1546_005:0032b18": "亦有過。云何喻有過？答曰：燈無根無心，非眾",
    "T28n1546_005:0032b19": "生數。彼智亦非根非心，非眾生數耶？復次",
    "T28n1546_005:0032b20": "燈眾微塵所成，彼智亦眾微塵所成耶？若不",
    "T28n1546_005:0032b21": "爾者，則不相似。復次如燈體性是照不？若是",
    "T28n1546_005:0032b22": "照性，復何所照？若體性非照，應當是闇，則無",
    "T28n1546_005:0032b23": "明性。為破闇故取燈，若燈體性是闇，則有大",
    "T28n1546_005:0032b24": "不相似過。以何等故不知相應？答曰：同緣一",
    "T28n1546_005:0032b25": "法生故。是諸心心數法同緣一法生，以同緣",
    "T28n1546_005:0032b26": "一法故，不能展轉相緣。如眾多人仰視虛空，",
    "T28n1546_005:0032b27": "不能展轉自相見面；彼亦如是。復次若慧緣",
    "T28n1546_005:0032b28": "自相應受，彼受為自緣、為緣他？若自緣者，有",
    "T28n1546_005:0032b29": "上自緣之過。若緣他者，則不與慧共同一緣。",
    "T28n1546_005:0032c01": "以何等故不知共有法？答曰：以逼近故。如以",
    "T28n1546_005:0032c02": "銅籌盛安闍那藥著於眼中，以逼近故眼不",
    "T28n1546_005:0032c03": "得見。問曰：云何名共有法？答曰：彼迴轉身口",
    "T28n1546_005:0032c04": "業生住無常是也。西方沙門作如是說：云何",
    "T28n1546_005:0032c05": "共有法？慧生時所依陰身是共有法。問曰：如",
    "T28n1546_005:0032c06": "汝所說，慧生時所依身是共有法。若然者，眼",
    "T28n1546_005:0032c07": "識生則不自見身眾色差別。如眼識，餘識亦",
    "T28n1546_005:0032c08": "爾。彼作是說：五識生時，能各自緣所依，意識",
    "T28n1546_005:0032c09": "不能。問曰：意能緣一切法。汝先言不能，是則",
    "T28n1546_005:0032c10": "不然。復次若慧生時所依身是名共有法者，",
    "T28n1546_005:0032c11": "則有大過。何以知之？如苦忍生時，便於自身",
    "T28n1546_005:0032c12": "不得決定，是名於苦得少決定。彼作是言：若",
    "T28n1546_005:0032c13": "苦法忍不盡決定，苦法智生盡得決定。如道",
    "T28n1546_005:0032c14": "法忍不盡決定，道法智生盡得決定；彼亦如",
    "T28n1546_005:0032c15": "是者。彼不應作是說。所以者何？於道得決定",
    "T28n1546_005:0032c16": "時異，於苦得決定時異。問曰：其事云何？答曰：",
    "T28n1546_005:0032c17": "如道諦所斷邪見總謗一切道，欲令於道少",
    "T28n1546_005:0032c18": "分決定，無有是處，為分別故。設使於道少分",
    "T28n1546_005:0032c19": "決定，便能斷謗道邪見，何況盡決定。唯除",
    "T28n1546_005:0032c20": "一剎那相應共有法。如身見或計色是我，乃至",
    "T28n1546_005:0032c21": "計識是我，若苦法忍生時，於所依身不得正",
    "T28n1546_005:0032c22": "決定者，所緣身我見則不應斷。所以者何？以",
    "T28n1546_005:0032c23": "苦忍不見我、見所緣身故。如身見，於苦諦所斷",
    "T28n1546_005:0032c24": "煩惱為首，若其不斷則餘結不斷，餘結不斷",
    "T28n1546_005:0032c25": "則無於苦究竟得正決定。若於苦不得究竟正",
    "T28n1546_005:0032c26": "決定，於集滅道亦不得究竟正決定。以是事",
    "T28n1546_005:0032c27": "故苦法忍現在前，於所依身亦見是苦得正",
    "T28n1546_005:0032c28": "決定。何以知之？如說苦法忍所緣，世第一法",
    "T28n1546_005:0032c29": "亦緣。彼世第一法緣欲界五陰盡無有餘。",
    "T28n1546_005:0033a01": "頗有一識識一切法，乃至廣說。問曰：以何等",
    "T28n1546_005:0033a02": "故，智後次說識？答曰：或有說者，彼作經者意",
    "T28n1546_005:0033a03": "欲爾，乃至廣說。復有說者，此是經論舊法。如",
    "T28n1546_005:0033a04": "經說：長老摩訶拘郗羅，往長老舍利弗所問",
    "T28n1546_005:0033a05": "言：長老舍利弗！所言智者云何為智？次作是",
    "T28n1546_005:0033a06": "問：所言識者云何為識？乃至廣說。如《波伽羅",
    "T28n1546_005:0033a07": "那論》中說：云何知法？次問云何識法？如此",
    "T28n1546_005:0033a08": "義等，先說智次說識。如尊者曇摩難提說：若",
    "T28n1546_005:0033a09": "以智以識有所觀察，此事必定。彼作經者亦",
    "T28n1546_005:0033a10": "隨順舊法，是以先說智次說識。復有說者，識",
    "T28n1546_005:0033a11": "即智、智即識，唯長一字。何者？闍那秦言智，毘",
    "T28n1546_005:0033a12": "闍那秦言識，長一字者所謂毘也。為斷如是意，",
    "T28n1546_005:0033a13": "欲說差別義故，先說智次說識。復有說者，以",
    "T28n1546_005:0033a14": "此俱是根本法故。增長法中識為根本，寂滅",
    "T28n1546_005:0033a15": "法中智為根本。復有說者，俱是元首法故。如",
    "T28n1546_005:0033a16": "說道品法中誰為元首？所謂智也。生死法中",
    "T28n1546_005:0033a17": "誰為元首？所謂識也。復有說者，此俱是依法",
    "T28n1546_005:0033a18": "故。如說依智不依識，亦說如行五根識，盡依",
    "T28n1546_005:0033a19": "意識。復有說者，若說智則說數法，所未說者",
    "T28n1546_005:0033a20": "唯是心，是故先說智次說心。復有說者，十二",
    "T28n1546_005:0033a21": "入中二入能緣，所謂意入、法入。若說智即說",
    "T28n1546_005:0033a22": "法入，若說識即說意入。復有說者，此六識各",
    "T28n1546_005:0033a23": "別行境界，如眼識識色、耳識識聲、鼻識識香、",
    "T28n1546_005:0033a24": "舌識識味、身識識觸、意識唯識法。為止如是",
    "T28n1546_005:0033a25": "意，欲說意識能緣一切法故，次智說識。復有",
    "T28n1546_005:0033a26": "說者，智能緣一切法故，次智說識。復有說者，",
    "T28n1546_005:0033a27": "智能緣總相別相，識唯緣別相。為止彼人意，",
    "T28n1546_005:0033a28": "欲說識能緣總相別相故，次智說識。復有說",
    "T28n1546_005:0033a29": "者，智行相似不相似境界，識唯行相似境界。",
    "T28n1546_005:0033b01": "為止彼人意，欲說識行相似不相似境界故，次",
    "T28n1546_005:0033b02": "智說識。復有說者，欲止犢子部意故。彼說智",
    "T28n1546_005:0033b03": "是道支、識是有枝。彼依佛經作如是說：識",
    "T28n1546_005:0033b04": "緣名色故，知是有枝。云何聖道？所謂正見",
    "T28n1546_005:0033b05": "乃至正定，是故說智是道支。為止如是意，欲",
    "T28n1546_005:0033b06": "說智識俱是有枝、俱是道支故，次智說識。復",
    "T28n1546_005:0033b07": "有說者，止譬喻者意。譬喻者說：智之與識，是",
    "T28n1546_005:0033b08": "次第生法，不一時生。為止彼人意故，作如是",
    "T28n1546_005:0033b09": "說：若此智生一切法無我，此智何所不知？此",
    "T28n1546_005:0033b10": "智必有相應識。便止彼人識智次第生意故。",
    "T28n1546_005:0033b11": "如智能緣一切法無我，識亦如是，餘文如上",
    "T28n1546_005:0033b12": "說。頗有一識識一切法？此中亦有問有答、有",
    "T28n1546_005:0033b13": "難有通，應如智文說，如說：有緣一切法無我",
    "T28n1546_005:0033b14": "行。問曰：此何處經中說？答曰：如偈說：",
    "T28n1546_005:0033b15": "「若能以智觀，　　一切行無我，",
    "T28n1546_005:0033b16": "能生厭苦心，　　是道得清淨。」",
    "T28n1546_005:0033b17": "此偈當知說諸行無我。問曰：如說：能生厭苦",
    "T28n1546_005:0033b18": "心，此云何能緣一切法？答曰：有說者，初半偈",
    "T28n1546_005:0033b19": "說一切法無我行，後半偈說緣苦諦行。復有",
    "T28n1546_005:0033b20": "說者，初半偈是觀行時，後半偈說是見苦",
    "T28n1546_005:0033b21": "時。復有說者，此偈舉說緣苦時無我行。所以",
    "T28n1546_005:0033b22": "者何？無漏法非是可厭法。問曰：若然者，云何",
    "T28n1546_005:0033b23": "是緣一切法無我行？答曰：一切有二種：有少",
    "T28n1546_005:0033b24": "分一切、有一切一切。此中說少分一切，非一",
    "T28n1546_005:0033b25": "切一切。餘經亦說：一切皆熾然。無漏法不熾",
    "T28n1546_005:0033b26": "然，當知說少分一切。彼亦如是，說少分一切。",
    "T28n1546_005:0033b27": "復有說者，餘經亦說：一切行無常、一切行無",
    "T28n1546_005:0033b28": "我、涅槃寂靜。此經即說一切法無我行。評曰：",
    "T28n1546_005:0033b29": "且置佛經說與不說。如是說者好：應有緣一",
    "T28n1546_005:0033c01": "切無我法行。所以者何？行者在初行地，必",
    "T28n1546_005:0033c02": "有如是觀現在前，是以說之。問曰：如空行亦",
    "T28n1546_005:0033c03": "能緣一切法，此中何以不說？答曰：或有說者，",
    "T28n1546_005:0033c04": "彼作經者意欲爾，乃至廣說。復有說者，應說",
    "T28n1546_005:0033c05": "而不說者，當知此義是有餘之說。復有說者，",
    "T28n1546_005:0033c06": "如空行有所以空、有所以不空。有所以空者，",
    "T28n1546_005:0033c07": "如自中無他。有所以不空者，以自故不空。無",
    "T28n1546_005:0033c08": "我行無如此分別，是以尊者和須蜜作如是",
    "T28n1546_005:0033c09": "說：我不說一切諸法悉空。問曰：以何等故，有",
    "T28n1546_005:0033c10": "漏無我行能緣一切法？無漏無我行，唯緣於",
    "T28n1546_005:0033c11": "苦。答曰：或有說者，有漏無我行，於觀行中勢",
    "T28n1546_005:0033c12": "用勝。無漏無我行，得正決定時自分中勝。如",
    "T28n1546_005:0033c13": "初觀行時，行者必觀一切法是無我，是以有",
    "T28n1546_005:0033c14": "漏無我行勢用勝，能緣一切法。無漏無我行",
    "T28n1546_005:0033c15": "於自分中明了故勝，是以不緣一切法。復有",
    "T28n1546_005:0033c16": "說者，無漏無我行，能對治四倒。如四倒所緣，",
    "T28n1546_005:0033c17": "彼無漏無我行亦緣。有漏無我行，不能對治",
    "T28n1546_005:0033c18": "四倒，是以能緣一切法。復有說者，無漏觀諦",
    "T28n1546_005:0033c19": "有分齊，有漏觀諦無分齊。復有說者，無漏者",
    "T28n1546_005:0033c20": "對治煩惱，非一切法是煩惱性。有漏者不對",
    "T28n1546_005:0033c21": "治煩惱，是以能緣一切法。問曰：如有漏無我",
    "T28n1546_005:0033c22": "行不能盡緣一切法，彼作是念：一切諸法無",
    "T28n1546_005:0033c23": "我，云何非是邪也？答曰：或有說者，彼緣多分、",
    "T28n1546_005:0033c24": "不緣少分。緣多分者，如大海水；少分不緣者，",
    "T28n1546_005:0033c25": "如海水一渧。復有說者，隨其所行、隨其境",
    "T28n1546_005:0033c26": "界，盡緣自體。相應、共有，非其所行、非其境界，",
    "T28n1546_005:0033c27": "是以不緣。問曰：緣一切法無我行，體性是何？",
    "T28n1546_005:0033c28": "答曰。慧是體是性，乃至廣說。已說體性，今當",
    "T28n1546_005:0033c29": "說所以名無我行？答曰：此行無我法故，名無",
    "T28n1546_005:0034a01": "我行。",
    "T28n1546_005:0034a02": "界者，在欲色界無色界中，亦有緣一切法無",
    "T28n1546_005:0034a03": "我行，而不能普緣一切法。地者，在七地，謂欲",
    "T28n1546_005:0034a04": "界未至、禪中間，根本四禪，空處亦有，而不能",
    "T28n1546_005:0034a05": "緣一切法。問曰：為能緣幾所法？答曰：緣四無",
    "T28n1546_005:0034a06": "色陰，諸彼因、諸彼滅、諸彼比智分、諸比智分、",
    "T28n1546_005:0034a07": "非數緣滅。諸無色非數緣滅及虛空。虛空與",
    "T28n1546_005:0034a08": "眾生，若言是一、若言是異，彼空處無我行盡",
    "T28n1546_005:0034a09": "能緣。識處亦有無我行，而不能緣一切法。問",
    "T28n1546_005:0034a10": "曰：能緣幾所法？答曰：緣三無色陰，諸彼因、",
    "T28n1546_005:0034a11": "諸彼滅、諸彼比智分、諸比智分、非數緣滅。三",
    "T28n1546_005:0034a12": "無色非數緣滅，除一切虛空，彼識處無我行",
    "T28n1546_005:0034a13": "盡能緣。不用處，緣二地。非想非非想處，緣一",
    "T28n1546_005:0034a14": "地。餘如上說。復有說者，空處無我行，能緣如",
    "T28n1546_005:0034a15": "上所說法，復緣五地。非數緣滅、四無色、第四",
    "T28n1546_005:0034a16": "禪，如是識處緣四地。不用處緣三地。非想非",
    "T28n1546_005:0034a17": "非想處緣二地非數緣滅。評曰：不應作如是",
    "T28n1546_005:0034a18": "說，如前說者好。所依身者依欲色界，身初生",
    "T28n1546_005:0034a19": "依欲界，身後依色界。所以者何？初生依欲界",
    "T28n1546_005:0034a20": "身，命終生色界，依色界身重起現在前，行者",
    "T28n1546_005:0034a21": "唯行無我行。緣者緣一切法，念處者壞緣",
    "T28n1546_005:0034a22": "法念處，智者等智。三昧相應者，不與三昧相",
    "T28n1546_005:0034a23": "應。根相應者，三根相應，謂喜、樂、捨。第三禪與",
    "T28n1546_005:0034a24": "樂根相應；初禪二禪喜根相應；未至、中間禪",
    "T28n1546_005:0034a25": "及第四禪，捨根相應；欲界二根相應，謂喜、捨。",
    "T28n1546_005:0034a26": "問曰：如喜憂根相應能緣一切法，此中何以",
    "T28n1546_005:0034a27": "不說與相應？答曰：體性相違。無我行體性欣",
    "T28n1546_005:0034a28": "尚，憂根體性愁悴，是以不與相應。世者，當",
    "T28n1546_005:0034a29": "言在過去、未來、現在。緣世者，緣過去、未來、現",
    "T28n1546_005:0034b01": "在及非世法。善、不善、無記者，當言善。緣善、不",
    "T28n1546_005:0034b02": "善、無記者，當言三種緣。欲、色、無色界繫者，當",
    "T28n1546_005:0034b03": "言欲色界繫亦無色界繫。緣欲色無色界繫",
    "T28n1546_005:0034b04": "法者，當言緣欲色無色繫法亦緣非繫法。是",
    "T28n1546_005:0034b05": "學、無學、非學非無學者，當言非學非無學。緣",
    "T28n1546_005:0034b06": "學、無學、非學非無學者，當言三種緣。見諦斷、",
    "T28n1546_005:0034b07": "修道斷、不斷者，當言修道斷。緣見道斷法、修",
    "T28n1546_005:0034b08": "道斷法、不斷法者，當言三種緣。緣名、緣義者，",
    "T28n1546_005:0034b09": "當言二俱緣。緣己身、緣他身者，當言緣己身、",
    "T28n1546_005:0034b10": "他身亦緣非己非他。聞慧、思慧、修慧者，當言",
    "T28n1546_005:0034b11": "是三種慧。欲界是聞慧、思慧，色界是聞、修慧，",
    "T28n1546_005:0034b12": "無色界是修慧。方便得、生得者，當言是方便",
    "T28n1546_005:0034b13": "得、是生得。如色界聞慧，可言是方便亦可言",
    "T28n1546_005:0034b14": "是生得。云何言方便得？答曰：如於此間修總",
    "T28n1546_005:0034b15": "相別相生彼則得；若不修習，雖生彼不得。云",
    "T28n1546_005:0034b16": "何亦可言生得？答曰：此雖修習，不生彼間，不",
    "T28n1546_005:0034b17": "名生得。欲界命終生二禪中，二禪命終生初",
    "T28n1546_005:0034b18": "禪中，彼為得不？答曰：或有說者，不得。所以",
    "T28n1546_005:0034b19": "者何？以遠故。若即二禪得修習，生初禪中則",
    "T28n1546_005:0034b20": "得。初禪命終生二禪中，初禪地法盡捨。二禪",
    "T28n1546_005:0034b21": "命終，還生二禪，彼為得不？答曰：得。欲界命終",
    "T28n1546_005:0034b22": "生無色界中，無色界命終還生無色界中，彼",
    "T28n1546_005:0034b23": "為得不？答曰：或有說者，不得，以遠故。復有說",
    "T28n1546_005:0034b24": "者，若即無色修習還生無色界則得。問曰：為",
    "T28n1546_005:0034b25": "是聖人能生此法、為凡夫人能生此法？答曰：",
    "T28n1546_005:0034b26": "聖人亦能、凡夫亦能。凡夫有二種：有內道凡夫、",
    "T28n1546_005:0034b27": "有外道凡夫。何道凡夫能生此法？答曰：內道",
    "T28n1546_005:0034b28": "亦能、外道亦能。內道凡夫亦方便得、亦生處",
    "T28n1546_005:0034b29": "得。外道凡夫唯生處得。復有說者，外道凡夫",
    "T28n1546_005:0034c01": "唯生處得，不起現在前。所以者何？以計我故。",
    "T28n1546_005:0034c02": "問曰：云何起緣一切法無我行現在前？答曰：",
    "T28n1546_005:0034c03": "生欲界中起現在前時，緣一切法。生欲界中",
    "T28n1546_005:0034c04": "起色界者現在前，亦緣一切法。若生初禪不",
    "T28n1546_005:0034c05": "入定現在前時，亦緣一切法。若入定現在前",
    "T28n1546_005:0034c06": "時，緣初禪乃至非想非非想處。生初禪，起二",
    "T28n1546_005:0034c07": "禪三禪四禪者現在前，亦緣初禪乃至非想",
    "T28n1546_005:0034c08": "非非想處。若生二禪不入定現在前時，能緣",
    "T28n1546_005:0034c09": "一切法。若入定現在前時，緣二禪乃至非想",
    "T28n1546_005:0034c10": "非非想處。若生二禪起三禪四禪者現在前，",
    "T28n1546_005:0034c11": "亦緣二禪乃至非想非非想處。生三禪四禪",
    "T28n1546_005:0034c12": "亦如是。無色中緣一切法無我行，若生欲界、",
    "T28n1546_005:0034c13": "若生色界、若生無色界現在前，緣一切法，如",
    "T28n1546_005:0034c14": "上說。問曰：欲界者緣法多、色界者緣法多？答",
    "T28n1546_005:0034c15": "曰：色界者若不入定，所緣與欲界等。若入定，",
    "T28n1546_005:0034c16": "欲界者多，非色界者。所以者何？不自緣定共",
    "T28n1546_005:0034c17": "色故。應作是說：不入定時，無有不緣一切色",
    "T28n1546_005:0034c18": "身念處，無有緣一切受受念處，無有緣一切",
    "T28n1546_005:0034c19": "心心念處，無有緣一切法法念處。",
    "T28n1546_005:0034c20": "問曰：一切法無我行，為是欣尚行、為是厭離",
    "T28n1546_005:0034c21": "行？若是欣尚行者，云何緣苦集？若是厭離行",
    "T28n1546_005:0034c22": "者，云何緣可欣尚法？答曰：應作是說：是欣",
    "T28n1546_005:0034c23": "尚非厭離行。問曰：若是欣尚行者，云何能",
    "T28n1546_005:0034c24": "緣苦集？答曰：雖緣苦集，故是欣尚行。所以者",
    "T28n1546_005:0034c25": "何？設使彼多緣有漏法、少緣無漏法，而於無",
    "T28n1546_005:0034c26": "漏法故是欣尚行。如銅錢𧂐上置一金錢，銅",
    "T28n1546_005:0034c27": "錢雖多，得一金錢猶生欣尚；彼亦如是。問曰：",
    "T28n1546_005:0034c28": "此行為斷結不耶？答曰：不斷。問曰：若不斷",
    "T28n1546_005:0034c29": "結，何用起現在前？答曰：欲令心猛利故。心若",
    "T28n1546_005:0035a01": "猛利，能入聖道。",
    "T28n1546_005:0035a02": "問曰：空行、無我行，有何差別？答曰：對治我是",
    "T28n1546_005:0035a03": "無我行，對治我所是空行。復次對治五我見",
    "T28n1546_005:0035a04": "是無我行，對治十五我所見是空行。復次對",
    "T28n1546_005:0035a05": "治己見是無我行，對治己所見是空行。我愛",
    "T28n1546_005:0035a06": "我所愛亦如是。復次陰非是我，是無我行；我",
    "T28n1546_005:0035a07": "不入陰中，是空行。復次見眼無我生悅適，是",
    "T28n1546_005:0035a08": "無我行；見我不入眼中生悅適，是空行。乃至",
    "T28n1546_005:0035a09": "意入亦如是。復次性空義是無我行，行空義",
    "T28n1546_005:0035a10": "是空行。",
    "T28n1546_005:0035a11": "頗有二心展轉相因耶？問曰：何以作此論？答",
    "T28n1546_005:0035a12": "曰：為止外道意故。外道作如是說：後心是前",
    "T28n1546_005:0035a13": "心因。所以者何？如水流時，後水能逼前水",
    "T28n1546_005:0035a14": "駛流。如是法生，未來世法逼駛現在，現在",
    "T28n1546_005:0035a15": "逼駛過去。如是未來法是現在因，現在法是",
    "T28n1546_005:0035a16": "過去因。為斷如是意故，明後心非前心因。",
    "T28n1546_005:0035a17": "若當後是前因者，則違內外因緣生法。如世",
    "T28n1546_005:0035a18": "尊說：無明緣行，乃至生緣老死。若後是前因，",
    "T28n1546_005:0035a19": "應當行緣無明，乃至老死緣生。如說眼緣色",
    "T28n1546_005:0035a20": "生眼識，若後為前因，應當緣眼識生色。如父",
    "T28n1546_005:0035a21": "母是兒因，若然者，應兒是父母因。違如是等",
    "T28n1546_005:0035a22": "內緣生法。云何與外緣生法相違？如種子為",
    "T28n1546_005:0035a23": "牙因，乃至花為果因。若然者，應牙為種子",
    "T28n1546_005:0035a24": "因，乃至果為花因。若後為前因，復有大過。何",
    "T28n1546_005:0035a25": "以故？不作業而受果、已作業而無果故。云何",
    "T28n1546_005:0035a26": "不作業而受果？答曰：如先受善不善果，然後",
    "T28n1546_005:0035a27": "作善不善業。先受律儀不律儀戒果，然後受",
    "T28n1546_005:0035a28": "律儀戒。先受阿毘地獄果，然後作五逆業。先",
    "T28n1546_005:0035a29": "受轉輪聖王果，然後修轉輪聖王業。先得阿",
    "T28n1546_005:0035b01": "耨多羅三藐三菩提，然後行諸波羅蜜。若爾，",
    "T28n1546_005:0035b02": "不作業而受果、已作業應無果。作業而無果，",
    "T28n1546_005:0035b03": "則無解脫出要之道。若後是前因，則有如是",
    "T28n1546_005:0035b04": "大過。復次所以作此論者，如摩訶僧祇部說",
    "T28n1546_005:0035b05": "二心俱生。為止如是意，故作此論。復次或有",
    "T28n1546_005:0035b06": "說者，言因緣無體性。今欲分明因緣體性，故",
    "T28n1546_005:0035b07": "作此論。頗有二心展轉相因耶？答曰：無耶。",
    "T28n1546_005:0035b08": "所以者何？無有一人前後二心俱生。復有說",
    "T28n1546_005:0035b09": "者，言前者諸過去心無二俱生者，言後者諸",
    "T28n1546_005:0035b10": "未來心無二俱生者，是故答言：一人前後二心",
    "T28n1546_005:0035b11": "不俱生。復有說者，言前者除過去世，言後者",
    "T28n1546_005:0035b12": "除未來世，不俱者欲明現在一剎那無二心俱",
    "T28n1546_005:0035b13": "生。若作是說，無有一人前後二心俱生，此則",
    "T28n1546_005:0035b14": "止二心俱生者意。次作是說，非未來心與前",
    "T28n1546_005:0035b15": "心因，此則止後與前作因者意。復有說者，若",
    "T28n1546_005:0035b16": "作是說，無有一人前後二心俱生。此則止相",
    "T28n1546_005:0035b17": "應、共有因義。次作是說，非未來心與前心因。",
    "T28n1546_005:0035b18": "此則止相似因、一切遍因、報因義。此中依五",
    "T28n1546_005:0035b19": "因作論，故答曰無。若依六因作論者，應答言",
    "T28n1546_005:0035b20": "有，以有所作因故。如二心，二受、二想、二思、二",
    "T28n1546_005:0035b21": "觸、二作意、二解脫、二念、二定、二眼，乃至二身、",
    "T28n1546_005:0035b22": "二命根、二身種類，如是等則無展轉因義。",
    "T28n1546_005:0035b23": "頗有二心展轉相緣，乃至廣說。問曰：不應先",
    "T28n1546_005:0035b24": "作是論，應先作此論。以何等故？一人前後二",
    "T28n1546_005:0035b25": "心不俱生，然後應次作此問：頗有二心前後",
    "T28n1546_005:0035b26": "展轉相緣。應作是說而不說者，有何意耶？答",
    "T28n1546_005:0035b27": "曰：或有說者，彼作經者意欲爾，乃至廣說。復",
    "T28n1546_005:0035b28": "有說者，論有二種：一是根本、二是傍生。諸作",
    "T28n1546_005:0035b29": "是問：頗有二心展轉相因？頗有二心展轉相",
    "T28n1546_005:0035c01": "緣？此是根本論。以何等故一人前後二心不俱",
    "T28n1546_005:0035c02": "生？是傍生論。是以先論根本，次問傍生。復有",
    "T28n1546_005:0035c03": "說者，阿毘曇應以相求，不以次第。若前若後",
    "T28n1546_005:0035c04": "俱無有過，但莫違其相，不應責次第：頗有二",
    "T28n1546_005:0035c05": "心展轉相緣。問曰：何以作此論？答曰：前說無",
    "T28n1546_005:0035c06": "有二心展轉相因，亦謂二心無展轉相緣義。",
    "T28n1546_005:0035c07": "欲斷如是疑故，而作是論：頗有二心展轉相",
    "T28n1546_005:0035c08": "緣耶？復有說者，或有言境界緣無體性。為止",
    "T28n1546_005:0035c09": "彼人如是意，欲分明境界緣有實體性，故作此",
    "T28n1546_005:0035c10": "論。問曰：頗有二心展轉相緣耶？答曰：有。問",
    "T28n1546_005:0035c11": "曰：若答言有，此言便足。所以者何？如說：若法",
    "T28n1546_005:0035c12": "是彼境界緣，或時不作境界，無有是事。以何",
    "T28n1546_005:0035c13": "等故復作是說：若生無當來心耶？答曰：不應",
    "T28n1546_005:0035c14": "作是說。所以說者，欲饒益弟子令受義時分",
    "T28n1546_005:0035c15": "明了了故。頗有二心展轉相緣耶？答曰：有，若",
    "T28n1546_005:0035c16": "發意思惟無有未來。問曰：其事云何？答曰：邪",
    "T28n1546_005:0035c17": "見生言無未來，次後復生邪見，言無過去邪",
    "T28n1546_005:0035c18": "見，亦言無過去諸法，是名二心展轉相緣邪見",
    "T28n1546_005:0035c19": "次生身見，身見復計過去邪見為我。如身見，",
    "T28n1546_005:0035c20": "邊見、計斷常亦如是。見取計過去勝第一，戒取",
    "T28n1546_005:0035c21": "計淨能至解脫計是乘，疑猶豫計二里，想受",
    "T28n1546_005:0035c22": "計好妙適意，恚計不好妙不適意，慢計自",
    "T28n1546_005:0035c23": "高自舉。無明於彼，愚冥不知，如是等名染污",
    "T28n1546_005:0035c24": "心展轉相緣。善心云何？答曰：如正見計過去",
    "T28n1546_005:0035c25": "是無常、苦、空、無我，因集有緣，是有、是性分、是",
    "T28n1546_005:0035c26": "有因、是有緣。如是等名善心邪見展轉相緣。",
    "T28n1546_005:0035c27": "不隱沒無記心云何？答曰：非是巧便、非是不",
    "T28n1546_005:0035c28": "巧便，是名無記心邪見展轉相緣。若發意思",
    "T28n1546_005:0035c29": "惟，有未來。其事云何？答曰：如正見生言有未",
    "T28n1546_005:0036a01": "來，次後生正見言有過去，亦言有過去諸法，",
    "T28n1546_005:0036a02": "是名二心展轉相緣。身見計過去正見為我，",
    "T28n1546_005:0036a03": "乃至不隱沒無記緣過去正見亦如是。若發意",
    "T28n1546_005:0036a04": "思惟無未來道。問曰：何以復作此論？答曰：先",
    "T28n1546_005:0036a05": "說有漏心相緣，今欲說無漏心相緣。問曰：其",
    "T28n1546_005:0036a06": "事云何？答曰：若發意思惟無未來道，此心與",
    "T28n1546_005:0036a07": "邪見相應，緣無未來道，後得正決定。緣過去",
    "T28n1546_005:0036a08": "法，作無常、苦、空、無我，因集有緣。此中言後時",
    "T28n1546_005:0036a09": "者，遮一念、遮相續、不限時、不限身、不限無始",
    "T28n1546_005:0036a10": "已來。以何等故不限時？答曰：或有初夜謗道、",
    "T28n1546_005:0036a11": "中夜得正決定，中夜謗道、後夜得正決定。或",
    "T28n1546_005:0036a12": "有後夜謗道、晝得正決定，有晝謗道、夜得正",
    "T28n1546_005:0036a13": "決定。或有一日一夜謗道、一日一夜得正決",
    "T28n1546_005:0036a14": "定。如是半月、一月、一時、一歲，乃至一身當",
    "T28n1546_005:0036a15": "知亦如是。若發意思惟有未來道，此心與正",
    "T28n1546_005:0036a16": "見相應。緣有未來道，次後生無漏道。緣過去",
    "T28n1546_005:0036a17": "正見，是無常、苦、空、無我，因集有緣。如是正見，",
    "T28n1546_005:0036a18": "緣未來道；未來道生，還緣正見，是名展轉相",
    "T28n1546_005:0036a19": "緣。後時者，如說：總相觀後能入聖道者，遮一",
    "T28n1546_005:0036a20": "剎那頃。不限相續、不限時、不限身，乃至不限",
    "T28n1546_005:0036a21": "無始生死已來。如說：三種正觀後能入聖道，",
    "T28n1546_005:0036a22": "不限一剎那頃，乃至不限無始生死已來。如",
    "T28n1546_005:0036a23": "二知他心智亦展轉相緣。問曰：何以復作此",
    "T28n1546_005:0036a24": "論？答曰：前說己身相緣法，今欲說他身相緣",
    "T28n1546_005:0036a25": "法故，如二知他心展轉相緣。問曰：此中為說",
    "T28n1546_005:0036a26": "何等二知他心？答曰：此中說根同，同利根、同",
    "T28n1546_005:0036a27": "中根、同下根，同是初禪地他心智，乃至第四",
    "T28n1546_005:0036a28": "禪地他心智，同有漏、同無漏，同是法智分、同",
    "T28n1546_005:0036a29": "是比智分。問曰：彼云何相緣？答曰：俱緣彼",
    "T28n1546_005:0036b01": "心，不緣彼心所緣。若緣心所緣，是則自緣心，",
    "T28n1546_005:0036b02": "不名緣他心。問曰：此中為說何等知他心智？",
    "T28n1546_005:0036b03": "答曰：此中說得證他心智通者。問曰：亦更有",
    "T28n1546_005:0036b04": "餘能知他心智，此中何以不說？答曰：或有說",
    "T28n1546_005:0036b05": "者，彼作經者意欲爾，乃至廣說。復有說者，此",
    "T28n1546_005:0036b06": "應說而不說者，當知此義是有餘之說。復有",
    "T28n1546_005:0036b07": "說者，此中說名義俱好者。復有說者，若體性",
    "T28n1546_005:0036b08": "是通、若體性是修、若是離欲得、若是四支五",
    "T28n1546_005:0036b09": "支禪果，此中說之。復有說者，若智知他心，如",
    "T28n1546_005:0036b10": "實無謬，是中說之。因此事故，擾動智海。如二",
    "T28n1546_005:0036b11": "心展轉相緣，諸數法亦如是。亦應分別五識",
    "T28n1546_005:0036b12": "種界善染污不隱沒無記威儀工巧。彼五識",
    "T28n1546_005:0036b13": "不能展轉相緣，各行境界故。意識能展轉相",
    "T28n1546_005:0036b14": "緣，緣一切法故。苦諦所斷心與集諦所斷心，",
    "T28n1546_005:0036b15": "能展轉相緣。苦諦所斷心與修道所斷心，展",
    "T28n1546_005:0036b16": "轉相緣。集諦所斷心與修道斷心，展轉相",
    "T28n1546_005:0036b17": "緣。滅諦所斷有漏緣使展轉相緣亦能緣無",
    "T28n1546_005:0036b18": "漏緣使，無漏緣使不能緣有漏緣使。道諦所",
    "T28n1546_005:0036b19": "斷有漏緣使展轉相緣亦能緣無漏緣使，無",
    "T28n1546_005:0036b20": "漏緣使不能緣有漏緣使，無漏緣使於道展",
    "T28n1546_005:0036b21": "轉相緣。修道所斷善不善隱沒無記能緣五",
    "T28n1546_005:0036b22": "行所斷心，其餘修道所斷展轉相緣不斷心。",
    "T28n1546_005:0036b23": "如苦忍、苦智、集忍、集智能緣五行。所斷心道",
    "T28n1546_005:0036b24": "緣道，隨其所應展轉相緣。界者，欲界色界展",
    "T28n1546_005:0036b25": "轉相緣。欲界不繫法展轉相緣。欲界無色界",
    "T28n1546_005:0036b26": "無展轉相緣。色界無色界及不繫心展轉相",
    "T28n1546_005:0036b27": "緣。善者，能緣三種：善、染污、不隱沒無記。染污",
    "T28n1546_005:0036b28": "能緣三種：善、染污、不隱沒無記。善報無記心",
    "T28n1546_005:0036b29": "緣三種：善、染污、不隱沒無記。不善報無記無",
    "T28n1546_005:0036c01": "展轉緣。所以者何？意地無不善報無記。如說",
    "T28n1546_005:0036c02": "頗業身受受報非心耶？答曰：有諸不善業威",
    "T28n1546_005:0036c03": "儀無記心展轉相緣。其事云何？答曰：威儀有",
    "T28n1546_005:0036c04": "二種：一是威儀、二是威儀心。威儀者，謂色香",
    "T28n1546_005:0036c05": "味觸。威儀心者，能起威儀心是也。四識是威",
    "T28n1546_005:0036c06": "儀方便，非起威儀心。意識是威儀方便，亦是",
    "T28n1546_005:0036c07": "起威儀心。彼四識能緣威儀，不能緣起威儀",
    "T28n1546_005:0036c08": "心；意識能緣威儀亦能緣起威儀心。復有說",
    "T28n1546_005:0036c09": "者，因威儀心更生意識，能緣十二入，是能展",
    "T28n1546_005:0036c10": "轉相緣。工巧無記心展轉相緣。其事云何？答",
    "T28n1546_005:0036c11": "曰：工巧有二種：一是工巧、二是工巧心。工巧",
    "T28n1546_005:0036c12": "謂色聲香味觸，工巧心者能起工巧心者是。",
    "T28n1546_005:0036c13": "五識是工巧方便，非起工巧心。意識是工巧",
    "T28n1546_005:0036c14": "方便，亦是起工巧心。五識能緣工巧，不能緣",
    "T28n1546_005:0036c15": "起工巧心。意識能緣工巧，亦能緣起工巧心。",
    "T28n1546_005:0036c16": "復有說者，因工巧心更生意識，能緣十二入，",
    "T28n1546_005:0036c17": "是能展轉相緣邪見，或以因謗果、或以果謗",
    "T28n1546_005:0036c18": "因、或不以果謗因、或不以因謗果。云何以因",
    "T28n1546_005:0036c19": "謗果？如說此善惡業無果報。云何以果謗因？",
    "T28n1546_005:0036c20": "如說是人諸所受報無因無緣。云何不以果謗",
    "T28n1546_005:0036c21": "因？眾生煩惱無因無緣。云何不以因謗果？如",
    "T28n1546_005:0036c22": "說無過去未來現在。是名不以因謗果，此邪",
    "T28n1546_005:0036c23": "見苦諦所斷。先說二心展轉相因、展轉相緣",
    "T28n1546_005:0036c24": "者，此中說二緣義，所謂因緣、境界緣。問曰：以",
    "T28n1546_005:0036c25": "何等故此中不說次第緣、威勢緣耶？答曰：或",
    "T28n1546_005:0036c26": "有說者，彼作經者意欲爾，乃至廣說。復有說",
    "T28n1546_005:0036c27": "者，應說而不說者，當知此是有餘之說。復有",
    "T28n1546_005:0036c28": "說者，此義以入彼所說中。其事云何？若說因",
    "T28n1546_005:0036c29": "緣，當知已說次第緣。所以者何？如說二心無",
    "T28n1546_005:0037a01": "展轉相因，當知二心亦無次第緣。若說境界",
    "T28n1546_005:0037a02": "緣，當知亦說威勢緣。所以者何？如說二心展",
    "T28n1546_005:0037a03": "轉相緣，當知二心亦展轉威勢緣。是名已入",
    "T28n1546_005:0037a04": "彼所說中。",
    "T28n1546_005:0037a05": "阿毘曇毘婆沙論卷第五"
}