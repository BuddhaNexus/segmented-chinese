{
    "T50n2060_027:0678a11": "續高僧傳卷第二十七",
    "T50n2060_027:0678a13": "大唐西明寺沙門釋道宣撰",
    "T50n2060_027:0678a14": "7 遺身篇遺身篇第七　正傳十二　附見二",
    "T50n2060_027:0678a15": "南齊蜀部會州寺沙門釋法凝傳一",
    "T50n2060_027:0678a16": "周益部沙門釋僧崖傳二",
    "T50n2060_027:0678a17": "周雍州逸沙門釋普圓傳三",
    "T50n2060_027:0678a18": "隋終南山沙門釋普濟傳四又普濟",
    "T50n2060_027:0678a19": "隋京師郊南逸僧釋普安傳五",
    "T50n2060_027:0678a20": "隋九江廬山沙門釋大志傳六",
    "T50n2060_027:0678a21": "唐偽鄭沙門釋知命傳七",
    "T50n2060_027:0678a22": "唐京師弘福寺釋玄覽傳八",
    "T50n2060_027:0678a23": "唐京師弘善寺釋法曠傳九",
    "T50n2060_027:0678a24": "唐終南豹林谷沙門釋會通傳十",
    "T50n2060_027:0678a25": "唐梓州沙門紹闍梨傳十一",
    "T50n2060_027:0678a26": "唐雍州新豐福緣寺釋道休傳十二",
    "T50n2060_027:0678a27": "釋法凝。會州人也。俗姓龐氏。初齊武帝夢遊",
    "T50n2060_027:0678a28": "齊山。不知在何州縣。散頒天下覓之。時",
    "T50n2060_027:0678a29": "會州父老奏稱。去州城北七里。臣人山是",
    "T50n2060_027:0678b01": "舊號齊山。武帝遣於上立精舍。度僧給田",
    "T50n2060_027:0678b02": "業。凝以童子在先得度。專心持戒道德日",
    "T50n2060_027:0678b03": "新。月六年三齋供不斷。但以坐禪為念。出",
    "T50n2060_027:0678b04": "禪則誦經。恒常入禪。百姓爭往看。而不敢",
    "T50n2060_027:0678b05": "入。唯於窓中遙見。動經一月。出猶不食。大",
    "T50n2060_027:0678b06": "德名僧多往勸之。雖復進食漸漸微少。後",
    "T50n2060_027:0678b07": "年至七十。於佛像前置座而坐。初燒一指",
    "T50n2060_027:0678b08": "晝夜不動。火然及臂。諸人與弟子欲往撲",
    "T50n2060_027:0678b09": "滅。及有叫喚者。復有禁止不聽者。臂然火",
    "T50n2060_027:0678b10": "焰彌熾。遂及身。七日七夜。時俗男女有號",
    "T50n2060_027:0678b11": "哭自搥者。又有頂禮讚歎者。至身盡唯一",
    "T50n2060_027:0678b12": "聚灰。眾共埋之。於上起塔。今唯有一精舍",
    "T50n2060_027:0678b13": "在。餘皆摧滅。",
    "T50n2060_027:0678b14": "釋僧崖。姓牟氏。祖居涪陵。晉義熙九年。朱",
    "T50n2060_027:0678b15": "齡石伐蜀涪陵獽三百家。隨軍平討。因止",
    "T50n2060_027:0678b16": "于廣漢金淵山谷。崖即其後也。而童幼少言",
    "T50n2060_027:0678b17": "不雜俳戲。每遊山泉必先禮而後飲。或諦",
    "T50n2060_027:0678b18": "視不瞬。坐以終日。人問其故。答曰。是身",
    "T50n2060_027:0678b19": "可惡。我思之耳。後必燒之。及年長從戎。",
    "T50n2060_027:0678b20": "毅然剛正。嘗隨伴捕魚。得己分者用投",
    "T50n2060_027:0678b21": "諸水。謂伴曰。殺非好業。我今舉體皆現生",
    "T50n2060_027:0678b22": "瘡。誓斷獵矣。遂燒其獵具。時獽首領數百",
    "T50n2060_027:0678b23": "人。共築池塞。資以養魚。崖率家僮往彼觀",
    "T50n2060_027:0678b24": "望。忽有異蛇長尺許。頭尾皆赤。須臾長大",
    "T50n2060_027:0678b25": "乃至丈餘。圍五六尺。獽眾奔散。蛇便趣水。",
    "T50n2060_027:0678b26": "舉尾入雲。赤光遍野。久之乃滅。尋爾眾聚。",
    "T50n2060_027:0678b27": "具論前事。崖曰。此無憂也。但斷殺業。蛇",
    "T50n2060_027:0678b28": "不害人。又勸停池堰。眾未之許。俄而隄防",
    "T50n2060_027:0678b29": "決壞。時依悉禪師。施力供侍雖充驅使",
    "T50n2060_027:0678c01": "而言語訥澁舉動若癡。然一對一言時合",
    "T50n2060_027:0678c02": "大理。經留數載無所異焉。至玄冬之月。禪",
    "T50n2060_027:0678c03": "師患足冷。命之取火。乃將大鑪炎炭。直",
    "T50n2060_027:0678c04": "頓於前。禪師責之曰。癡人何煩汝許多火。",
    "T50n2060_027:0678c05": "乃正色答曰。須火却寒。得火嫌熱。孰是癡",
    "T50n2060_027:0678c06": "人。情性若斯何由得道。禪師謂曰。汝不畏",
    "T50n2060_027:0678c07": "熱。試將手置火中。崖即應聲將指置火",
    "T50n2060_027:0678c08": "中。振吒作聲。卒煙涌出。都不改容。禪師",
    "T50n2060_027:0678c09": "陰異之。未即行敬。又以他日。諸弟子曰。崖",
    "T50n2060_027:0678c10": "耐火。共推之火爐。被燒之處皆並成瘡。而",
    "T50n2060_027:0678c11": "忻笑自如。竟無痛色。諸弟子等具諮禪師。",
    "T50n2060_027:0678c12": "禪師喚來謂曰。汝於此學佛法。更莫漫作",
    "T50n2060_027:0678c13": "舉動或亂百姓。答曰。若不苦身焉得成",
    "T50n2060_027:0678c14": "道。如得出家一日便足。禪師遂度出家。自",
    "T50n2060_027:0678c15": "為剃髮。但覺鬢鬚易除猶如自落。禪師置",
    "T50n2060_027:0678c16": "刀於地。攝衣作禮曰。崖法師來。為我作師。",
    "T50n2060_027:0678c17": "我請為弟子。崖謙謝而已。既法衣著體。四",
    "T50n2060_027:0678c18": "輩尊崇歸命輸誠。無所悋惜。或有疾病之",
    "T50n2060_027:0678c19": "處。往到無不得除。三十年間大弘救濟。年",
    "T50n2060_027:0678c20": "踰七十心力尚強。以周武成元年六月。於",
    "T50n2060_027:0678c21": "益州城西路首。以布裹左右五指燒之。有",
    "T50n2060_027:0678c22": "問燒指可不痛耶。崖曰。痛由心起。心既無",
    "T50n2060_027:0678c23": "痛。指何所痛。時人同號以為僧崖菩薩。或",
    "T50n2060_027:0678c24": "有問曰。似有風疾。何不治之。答曰。身皆",
    "T50n2060_027:0678c25": "空耳。知何所治。又曰。根大有對。何謂為",
    "T50n2060_027:0678c26": "空。答曰。四大五根復何住耶。眾服其言。孝",
    "T50n2060_027:0678c27": "愛寺兌法師者。有大見解。承崖發迹。乃率",
    "T50n2060_027:0678c28": "弟子數十人往彼禮敬。解衣施之顧大眾",
    "T50n2060_027:0678c29": "曰。真解波若非徒口說。由是道俗通集倍",
    "T50n2060_027:0679a01": "加崇信。如是經日。左手指盡火次掌。骨髓",
    "T50n2060_027:0679a02": "沸上涌。將滅火焰。乃以右手殘指。挾竹挑",
    "T50n2060_027:0679a03": "之。有問其故。崖曰。緣諸眾生不能行忍。",
    "T50n2060_027:0679a04": "今勸不忍者忍不燒者燒耳。兼又說法勸",
    "T50n2060_027:0679a05": "勵。令行慈斷肉。雖煙焰俱熾以日繼夕",
    "T50n2060_027:0679a06": "並燒二手。眉目不動。又為四眾說法誦經。",
    "T50n2060_027:0679a07": "或及諸切詞要義。則頷頭微笑。時或心怠。",
    "T50n2060_027:0679a08": "私有言者。崖顧曰。我在山中初不識字。今",
    "T50n2060_027:0679a09": "聞經語。句句與心相應。何不至心靜聽。若",
    "T50n2060_027:0679a10": "乖此者則空燒此手。何異樵頭耶。於是大",
    "T50n2060_027:0679a11": "眾懍然莫不專到。其後復告眾曰。末劫輕慢",
    "T50n2060_027:0679a12": "心轉薄淡。見像如木頭。聞經如風過馬耳。",
    "T50n2060_027:0679a13": "今為寫大乘經教故燒手滅身。欲令信重",
    "T50n2060_027:0679a14": "佛法也。闔境士女聞者皆來遶數萬匝。崖夷",
    "T50n2060_027:0679a15": "然澄靜。容色不動。頻集城西大道。談論法",
    "T50n2060_027:0679a16": "化。初有細雨殆將霑漬。便斂心入定。即雲",
    "T50n2060_027:0679a17": "散月明。而燒臂掌骨五枚如殘燭燼。忽然各",
    "T50n2060_027:0679a18": "生並長三寸。白如珂雪。僧尼僉曰。若菩薩滅",
    "T50n2060_027:0679a19": "後。願奉舍利起塔供養。崖乃以口嚙新生",
    "T50n2060_027:0679a20": "五骨。㧋而折之。吐施大眾曰。可為塔也。",
    "T50n2060_027:0679a21": "至七月十四日。忽有大聲狀如地動天裂。",
    "T50n2060_027:0679a22": "人畜驚駭。於上空中或見犬羊龍蛇軍器",
    "T50n2060_027:0679a23": "等象。少時還息。人以事問崖曰。此無苦",
    "T50n2060_027:0679a24": "也。驚睡三昧耳。吾欲捨身。可辦供具。時",
    "T50n2060_027:0679a25": "孝愛寺導禪師。戒行清苦耆年大德。捨六",
    "T50n2060_027:0679a26": "度錫杖并及紫被贈崖。入火揵為。僧淵遠",
    "T50n2060_027:0679a27": "送班納。意願隨身。于時人物諠擾。施財",
    "T50n2060_027:0679a28": "山積。初不知二德所送物也。至明日平旦。",
    "T50n2060_027:0679a29": "忽告侍者法陀曰。汝往取導師錫杖紫被及",
    "T50n2060_027:0679b01": "納袈裟來為吾著之。便往造焚身所。于時",
    "T50n2060_027:0679b02": "道俗十餘萬眾擁輿而哭。崖曰。但守菩提心。",
    "T50n2060_027:0679b03": "義無哭也。便登高座為眾說法。時舉目",
    "T50n2060_027:0679b04": "視於薪𧂐。欣然獨笑。乃傾右脇而寢。都",
    "T50n2060_027:0679b05": "無氣息。狀若木偶。起問曰。時將欲至。仍",
    "T50n2060_027:0679b06": "下足白僧曰。佛法難值宜共護持。先所",
    "T50n2060_027:0679b07": "積柴疊以為樓。高數丈許。上作乾麻小",
    "T50n2060_027:0679b08": "室以油潤之。崖緩步至樓。遶旋三匝。禮拜",
    "T50n2060_027:0679b09": "四門便登其上。馮欄下望令念般若。有",
    "T50n2060_027:0679b10": "施主王撰懼曰。我若放火便燒聖人。將獲",
    "T50n2060_027:0679b11": "重罪。崖陰知之。告撰上樓。臂摩頂曰。汝莫",
    "T50n2060_027:0679b12": "憂造樓得罪。乃大福也。促令下火。皆畏",
    "T50n2060_027:0679b13": "之置炬著地。崖以臂挾炬。先燒西北次",
    "T50n2060_027:0679b14": "及西南。麻燥油濃赫然熾合。於盛火中放",
    "T50n2060_027:0679b15": "火設禮。比第二拜。身面焦炘。重復一禮。",
    "T50n2060_027:0679b16": "身踣炭上。及薪盡火滅。骨肉皆化。惟心尚",
    "T50n2060_027:0679b17": "存。赤而且濕。肝腸脾胃猶自相連。更以四十",
    "T50n2060_027:0679b18": "車柴燒之。腸胃雖卷。而心猶如本。兌法師",
    "T50n2060_027:0679b19": "乃命收取葬于塔下。今在寶園寺中。初未",
    "T50n2060_027:0679b20": "燒前。有問者曰。菩薩滅度願示瑞相。崖曰。",
    "T50n2060_027:0679b21": "我身可盡心不壞也。眾謂心神無形不由",
    "T50n2060_027:0679b22": "燒蕩。及後心存。方知先見留以一心之",
    "T50n2060_027:0679b23": "不朽也。然崖自生及終。頻現異相。有數十",
    "T50n2060_027:0679b24": "條。曾於一家將欲受戒。無何笑曰。將捨",
    "T50n2060_027:0679b25": "寶物生疑慮耶。眾相推問。有楊氏婦欲",
    "T50n2060_027:0679b26": "施銀釵。恐夫責及。因決捨之。有孝愛寺僧",
    "T50n2060_027:0679b27": "佛與者。偏嗜飲噉流俗落度。隨崖輿後。私",
    "T50n2060_027:0679b28": "發願曰。今值聖人誓斷酒肉。及返至寺",
    "T50n2060_027:0679b29": "見黃色人曰。汝能斷肉大好。汝若食一眾",
    "T50n2060_027:0679c01": "生肉。即食一切眾生肉。若又食者。即食一",
    "T50n2060_027:0679c02": "切父母眷屬肉矣。必欲食者當如死屍中",
    "T50n2060_027:0679c03": "蟲。蟲即肉也。又曰。有六時念善大好。若",
    "T50n2060_027:0679c04": "不能具一時亦好。如是一念其心亦好。皆",
    "T50n2060_027:0679c05": "能滅惡也。見其言詞真正音句和雅。將欲",
    "T50n2060_027:0679c06": "致問。不久而滅。於是佛與翹心精進繞塔",
    "T50n2060_027:0679c07": "念誦。又聞空中聲曰。汝勤持齋。願令眾生",
    "T50n2060_027:0679c08": "得不食身。又令餓鬼身常飽滿。觀其感被",
    "T50n2060_027:0679c09": "皆崖力也。初登柴樓。沙門僧育在大建昌寺",
    "T50n2060_027:0679c10": "門。見有火光高四五丈廣三四丈。從地而",
    "T50n2060_027:0679c11": "起。上衝樓邊。久久乃滅。又初焚日。州寺大",
    "T50n2060_027:0679c12": "德沙門寶海問曰。等是一火。何故菩薩受燒",
    "T50n2060_027:0679c13": "都無痛相。崖曰。眾生有相故痛耳。又曰。常",
    "T50n2060_027:0679c14": "云代眾生受苦。為實得不。答曰。既作心",
    "T50n2060_027:0679c15": "代受。何以不得。又曰。菩薩自燒。眾生罪熟",
    "T50n2060_027:0679c16": "各自受苦。何由可代。答曰。猶如燒手一",
    "T50n2060_027:0679c17": "念善根。即能滅惡。豈非代耶。時普法師又",
    "T50n2060_027:0679c18": "問曰。二家共諍大義。終莫之決。一云。佛智",
    "T50n2060_027:0679c19": "緣無相理。理是緣境。智是能緣。一云。除倒",
    "T50n2060_027:0679c20": "息妄即是真諦。何者為定。崖曰。佛即無相。",
    "T50n2060_027:0679c21": "無別異相。海法師曰。佛即無相。無相之相",
    "T50n2060_027:0679c22": "本無異相。若如此者。菩薩即釋迦觀音。崖",
    "T50n2060_027:0679c23": "曰。我是凡夫。誓入地獄。代苦眾生。願令成",
    "T50n2060_027:0679c24": "佛耳海曰。前佛亦有此願。何故早已成佛。",
    "T50n2060_027:0679c25": "答曰。前佛度一時眾生盡也。又問。藥王等",
    "T50n2060_027:0679c26": "聖。何故成佛。今菩薩獨未成佛。而救眾生。",
    "T50n2060_027:0679c27": "是則前佛殊墮。答曰。前段眾生已得藥王",
    "T50n2060_027:0679c28": "意。今眾生未得我意。由我始化如將落之",
    "T50n2060_027:0679c29": "花也。故其應對一時。皆此之類。乃謂侍者",
    "T50n2060_027:0680a01": "智炎曰。我滅度後。好供養病人。並難可",
    "T50n2060_027:0680a02": "測其本。多是諸佛聖人乘權應化。自非大",
    "T50n2060_027:0680a03": "心平等。何能恭敬。此是實行也。坐中疑崖",
    "T50n2060_027:0680a04": "非聖人者。乃的呼其人名曰。諸佛應世形",
    "T50n2060_027:0680a05": "無定方。或作醜陋諸疾乃至畜生下類。檀越",
    "T50n2060_027:0680a06": "慎之勿妄輕也。及將動火也皆覩異相。",
    "T50n2060_027:0680a07": "或見圓蓋覆崖。有三道人處其蓋上。或見",
    "T50n2060_027:0680a08": "五色光如人形像在四門者或見柴樓之",
    "T50n2060_027:0680a09": "上如日出形並兩諸花。大者如兩斛兜",
    "T50n2060_027:0680a10": "許。小者鍾乳片。五色交亂紛紛而下。接取",
    "T50n2060_027:0680a11": "非一。棖觸皆消。又聞大鼓磤磤深遠。久",
    "T50n2060_027:0680a12": "久方息。及崖滅後。郫縣人於郫江邊。見空",
    "T50n2060_027:0680a13": "中有油絡輿。崖在其上。身服班納黃。偏袒",
    "T50n2060_027:0680a14": "紫被捉錫杖。後有五六百僧。皆罩竹傘乘",
    "T50n2060_027:0680a15": "空西沒。又潼州靈果寺僧慧策者。承崖滅",
    "T50n2060_027:0680a16": "度。乃為設大齋。在故市中。於食前忽見黑",
    "T50n2060_027:0680a17": "雲從東南來翳日廕會。仍兩龍毛五色分",
    "T50n2060_027:0680a18": "明長者尺五短猶六寸。又雨諸花幡香煙滿",
    "T50n2060_027:0680a19": "空繽紛。大眾通見。又初收心舍利至常住",
    "T50n2060_027:0680a20": "寺中。皆見花叢含盛。光榮庭宇。又阿迦膩",
    "T50n2060_027:0680a21": "吒寺僧慧勝者。抱病在床。不見焚身。心懷",
    "T50n2060_027:0680a22": "悵恨。夢崖將一沙彌來。帊裹三㪶許香并",
    "T50n2060_027:0680a23": "檀屑。分為四聚以遶於勝。下火焚香。勝怖",
    "T50n2060_027:0680a24": "曰。凡夫耳。未能燒身也。崖曰。無怖用熏",
    "T50n2060_027:0680a25": "病耳。煨燼既盡即覺爽健。又請現瑞。答曰。",
    "T50n2060_027:0680a26": "我在益州詭名崖耳。真名光明遍照寶藏菩",
    "T50n2060_027:0680a27": "薩。勝從覺後。力倍於常。有時在於外村。為",
    "T50n2060_027:0680a28": "崖設會。勝自唱導曰。潼州福重。道俗見瑞。",
    "T50n2060_027:0680a29": "我等障厚都無所見。因即應聲。二百許人",
    "T50n2060_027:0680b01": "悉見天花如雪紛紛滿天映日而下。至中",
    "T50n2060_027:0680b02": "食竟。花形漸大如七寸盤。皆作金色。明淨",
    "T50n2060_027:0680b03": "耀日。四眾競接都不可得。或緣樹登高。",
    "T50n2060_027:0680b04": "望欲取之。皆飛上去。又成都民王僧貴者。",
    "T50n2060_027:0680b05": "自崖焚後舉家斷肉。後因事故將欲解素。",
    "T50n2060_027:0680b06": "私自評論。時屬二更。忽聞門外喚檀越聲。",
    "T50n2060_027:0680b07": "比至開門見一道人。語曰。慎勿食肉。言",
    "T50n2060_027:0680b08": "情酸切。行啼而去。從後走趁。似近而遠。忽",
    "T50n2060_027:0680b09": "失所在。又焚後八月中。獽人牟難當者。於",
    "T50n2060_027:0680b10": "就嶠山頂行獵。搦箭聲弩舉眼望鹿。忽見",
    "T50n2060_027:0680b11": "崖騎一青麖。獵者驚曰。汝在益州已燒身",
    "T50n2060_027:0680b12": "死。今那在此。崖曰。誰道許誑人耳。汝能燒",
    "T50n2060_027:0680b13": "身。不射獵得罪也。汝當勤力作田矣。便爾",
    "T50n2060_027:0680b14": "別去。又至冬間。崖兄子於溪中忽聞山谷",
    "T50n2060_027:0680b15": "喧動。若數萬眾。舉望見崖從以兩僧。執錫",
    "T50n2060_027:0680b16": "杖而行。因追及之。欲捉袈裟。崖曰。汝何",
    "T50n2060_027:0680b17": "勞捉我。乃指前雞猪曰。此等音聲皆有詮",
    "T50n2060_027:0680b18": "述。如汝等語。他人不解。餘國言音汝亦不",
    "T50n2060_027:0680b19": "解。人畜有殊皆有佛性。但為惡業故受此",
    "T50n2060_027:0680b20": "形。汝但力田莫養禽畜。言極周委。故其往",
    "T50n2060_027:0680b21": "往現形豫知人意。率皆此也。具如沙門忘",
    "T50n2060_027:0680b22": "名集。及費氏三寶錄。并益部集異記。",
    "T50n2060_027:0680b23": "釋普圓。不知何許人。聲議所述似居河海。",
    "T50n2060_027:0680b24": "周武之初來遊三輔。容貌姿美其相偉大。言",
    "T50n2060_027:0680b25": "顧弘緩。有丈夫之神采焉。多歷名山大川。",
    "T50n2060_027:0680b26": "常以頭陀為志。樂行慈救利益為先。人",
    "T50n2060_027:0680b27": "有投者輒便引度。示語行要令遵苦節。",
    "T50n2060_027:0680b28": "誦華嚴一部。潛其聲相人無知者。弟子侍",
    "T50n2060_027:0680b29": "讀。後因知之。然而常坐繩床。斂容在定。用",
    "T50n2060_027:0680c01": "心彌到不覺經過晨夕。有時乞食暫往村",
    "T50n2060_027:0680c02": "聚。多依林墓取靜思惟。夜有強鬼形極可",
    "T50n2060_027:0680c03": "畏。四眼六牙。手持曲棒。身毛垂下。徑至其",
    "T50n2060_027:0680c04": "前。圓怒目觀之。都無怖懾。不久便退。其",
    "T50n2060_027:0680c05": "例非一。又有惡人從圓乞頭。將斬與之。",
    "T50n2060_027:0680c06": "又不肯取。又復乞眼。即欲剜施。便從索手",
    "T50n2060_027:0680c07": "遂以繩繫腕著樹。齊肘斬而與之。心悶委",
    "T50n2060_027:0680c08": "地。村人明乃聞知。因斯卒于郊南樊川",
    "T50n2060_027:0680c09": "也。諸村哀其苦行。爭欲收葬。眾議不決。乃",
    "T50n2060_027:0680c10": "分其屍為數段。各修塔焉。",
    "T50n2060_027:0680c11": "釋普濟。雍州北山互人。初出家依止圓禪師。",
    "T50n2060_027:0680c12": "儀軌行法。獨處林野不宿人世。跏坐修禪",
    "T50n2060_027:0680c13": "至于沒齒。栖遲荒險不避豺虎。雖遊浪",
    "T50n2060_027:0680c14": "物表。而手不釋卷。甞讀華嚴。依而結業。",
    "T50n2060_027:0680c15": "自佛法淪廢。便投太白諸山。行不裹糧依",
    "T50n2060_027:0680c16": "時噉草。咀嚼咽飲都不為患。願像教一興",
    "T50n2060_027:0680c17": "捨身供養。修普賢行生賢首國。開皇之始",
    "T50n2060_027:0680c18": "大闡法門。思願既滿。即事捐捨。引眾集於",
    "T50n2060_027:0680c19": "炭谷之西崖。廣發弘誓自投而殞。遠方填",
    "T50n2060_027:0680c20": "赴充於巖谷。為建白塔于高峯焉。近貞觀",
    "T50n2060_027:0680c21": "初有山居沙門普濟者。立操標勇貞專自",
    "T50n2060_027:0680c22": "固。恒遊名山習誦經典。大品法花偏所通",
    "T50n2060_027:0680c23": "利。其所造集多誦兩經。仍隨文句時重解",
    "T50n2060_027:0680c24": "釋。聲氣所及周于一里。故使數萬眾中無",
    "T50n2060_027:0680c25": "不聞者。以武德十八年西入關壤。時經邑",
    "T50n2060_027:0680c26": "落還居林靜。貞觀度僧。時以濟無貫。擢",
    "T50n2060_027:0680c27": "預公籍。住京師光明寺。眾聚山結樂聞經",
    "T50n2060_027:0680c28": "旨。濟弊斯諠擾。遂遺名逃隱。不測所之。",
    "T50n2060_027:0680c29": "有說。今在終南幽巖獨坐。傍饒山果。須者",
    "T50n2060_027:0681a01": "負還。重更追尋。便失來徑。余曾同聚目悅",
    "T50n2060_027:0681a02": "斯人。衣則百結相連。鉢則纔充受用。汲灌瓦",
    "T50n2060_027:0681a03": "瓶麻繩繫頸。坐則籍草脇無著地。驍悍果",
    "T50n2060_027:0681a04": "敢睡蓋莫欺。節約儉退利賊潛迹。言論所指",
    "T50n2060_027:0681a05": "知足為先。談授正義如行為最。所以一坐",
    "T50n2060_027:0681a06": "說法施積如山。曾無顧涉。任委監護。乃重",
    "T50n2060_027:0681a07": "惟曰。城邑所屬五欲為根。余力既微。無宜",
    "T50n2060_027:0681a08": "自陷。遂逃遁矣。",
    "T50n2060_027:0681a09": "釋普安。姓郭氏。京兆涇陽人。小年依圓禪",
    "T50n2060_027:0681a10": "師出家。苦節頭陀捐削世務。而性在和忍。",
    "T50n2060_027:0681a11": "不憙怨酷。或代執勞役。受諸勤苦。情甘如",
    "T50n2060_027:0681a12": "薺。恐其事盡。晚投藹法師。通明三藏常",
    "T50n2060_027:0681a13": "業華嚴。讀誦禪思准為標擬。周氏滅法。",
    "T50n2060_027:0681a14": "栖隱于終南山之楩梓谷西坡。深林自庇廓",
    "T50n2060_027:0681a15": "居世表。潔操泉石連蹤由甫。又引靜淵法",
    "T50n2060_027:0681a16": "師同止林野。披釋幽奧資承玄理。加以遵",
    "T50n2060_027:0681a17": "修苦行亡身為物。或露形草莽施諸蚊虻。",
    "T50n2060_027:0681a18": "流血被身初無懷憚。或委臥亂屍用施豺",
    "T50n2060_027:0681a19": "虎。望存生捨以祈本志。而虎豹雖來。皆嗅",
    "T50n2060_027:0681a20": "而不食。常懷介介。不副情願。孤踐狩蹤",
    "T50n2060_027:0681a21": "冀逢食噉。于時天地既閉。像教斯蒙。國令",
    "T50n2060_027:0681a22": "嚴重不許逃難。京邑名德三十餘僧。避地",
    "T50n2060_027:0681a23": "終南。投骸未委。安乃總召詳集洲渚其心",
    "T50n2060_027:0681a24": "幽密安處。自居顯露身行乞索。不懼嚴誅。",
    "T50n2060_027:0681a25": "故得衣食俱豐修業無廢。亂世知士安其",
    "T50n2060_027:0681a26": "在歟。時有重募捉獲一僧賞物十段。有人",
    "T50n2060_027:0681a27": "應募來欲執安。即慰喻曰。觀卿貧煎當欲",
    "T50n2060_027:0681a28": "相給。為設食已俱共入京。帝語此人曰。我",
    "T50n2060_027:0681a29": "國法急。不許道人民間。爾復助急不許道",
    "T50n2060_027:0681b01": "人山中。若爾遣他何處得活。宜放入山不",
    "T50n2060_027:0681b02": "須檢校。又周臣柳白澤者。奉勅傍山搜",
    "T50n2060_027:0681b03": "括逃僧。有黨告云。此楩梓谷內有普安道",
    "T50n2060_027:0681b04": "人。因遣追取。即與俱至。澤語黨曰。我不得",
    "T50n2060_027:0681b05": "見。宜即放還。於是釋然復歸所止。前後遭",
    "T50n2060_027:0681b06": "難曾無私隱。皆見解勉。例如此也。時藹",
    "T50n2060_027:0681b07": "法師避難。在義谷杜映世家。掘窰藏之。安",
    "T50n2060_027:0681b08": "被放還因過禮覲。藹曰。安公明解佛法。頗",
    "T50n2060_027:0681b09": "未寬多。而神志絕倫不避強禦。蓋難及也。",
    "T50n2060_027:0681b10": "安曰。今蒙脫難。乃惟花嚴力耳。凡所祈",
    "T50n2060_027:0681b11": "誠莫不斯賴。因請藹還山親自經理。四遠",
    "T50n2060_027:0681b12": "承風投造非一。藹乃與安更開其所住。具",
    "T50n2060_027:0681b13": "如別傳。隋文創曆佛教大興。廣募遺僧依",
    "T50n2060_027:0681b14": "舊安置。時楩梓一谷三十餘僧。應詔出家。",
    "T50n2060_027:0681b15": "並住官寺。惟安欣茲重復不為名馳。依",
    "T50n2060_027:0681b16": "本山居守素林󱐙。時行村聚惠益生靈終",
    "T50n2060_027:0681b17": "𥨊煙霞不接浮俗。末有人於子午虎林兩",
    "T50n2060_027:0681b18": "谷合㵎之側。鑿龕結庵。延而住之。初止龕",
    "T50n2060_027:0681b19": "日。上有大石正當其上。恐落掘出逐峻崩",
    "T50n2060_027:0681b20": "下。安自念曰。願移餘處莫碎龕窟。石遂依",
    "T50n2060_027:0681b21": "言迸避餘所。大眾共怪。安曰。華嚴力也。未",
    "T50n2060_027:0681b22": "足異之。又龕東石壁㵎左。有索頭陀者。",
    "T50n2060_027:0681b23": "川鄉巨害縱橫非一。陰嫉安德恒思誅殄。",
    "T50n2060_027:0681b24": "與伴三人持弓挾刃。攘臂挽弓將欲放",
    "T50n2060_027:0681b25": "箭。箭不離弦手張不息。怒眼舌噤立住經",
    "T50n2060_027:0681b26": "宿。聲相通振遠近雲會。鄉人稽首歸誠請",
    "T50n2060_027:0681b27": "救。安曰。素了不知。豈非華嚴力也。若欲",
    "T50n2060_027:0681b28": "除免但令懺悔。如語教之方蒙解脫。又龕",
    "T50n2060_027:0681b29": "西魏村張暉者。夙興惡念以盜為業。夜往",
    "T50n2060_027:0681c01": "安所私取佛油瓮。受五斗背負而出。既",
    "T50n2060_027:0681c02": "至院門迷昏失性。若有所縛不能動轉。",
    "T50n2060_027:0681c03": "眷屬鄉村同來為謝。安曰。余不知。蓋華嚴力",
    "T50n2060_027:0681c04": "乎。語令懺悔。扶取油瓮。如語得脫。又龕南",
    "T50n2060_027:0681c05": "張卿者。來盜安錢。袖中持去。既達家內寫",
    "T50n2060_027:0681c06": "而不出。口噤無言。卿尋歸懺復道而返。",
    "T50n2060_027:0681c07": "有程郭村程暉和者。頗懷信向。恒來安所",
    "T50n2060_027:0681c08": "聽受法要。因患身死。已經兩宿。纏屍於地",
    "T50n2060_027:0681c09": "伺欲棺殮。安時先往鄠縣。返還在道。行達",
    "T50n2060_027:0681c10": "西南之德行寺。東去暉村五里。遙喚程暉",
    "T50n2060_027:0681c11": "和何為不見迎耶。連喚不已。田人告曰。和",
    "T50n2060_027:0681c12": "久死矣。無由迎也。安曰。斯乃浪語。吾不信",
    "T50n2060_027:0681c13": "也。尋至其村。厲聲大喚。和遂動身。旁親乃",
    "T50n2060_027:0681c14": "割所纏繩令斷。安入其庭。又大喚之。和",
    "T50n2060_027:0681c15": "即屈起。匍匐就安。令屏除棺器。覆一筈",
    "T50n2060_027:0681c16": "筌以當佛坐。令和遶旋。尋服如故。更壽",
    "T50n2060_027:0681c17": "二十許歲。後遇重病來投乞救。安曰。放爾",
    "T50n2060_027:0681c18": "遊蕩非吾知也。便遂命終。時安風聲搖逸。",
    "T50n2060_027:0681c19": "道俗榮荷。其例眾也。皆來請謁。興建福會。",
    "T50n2060_027:0681c20": "多有通感。略述一兩。昆明池北白村老母",
    "T50n2060_027:0681c21": "者。病臥床枕失音百日。指撝男女思見",
    "T50n2060_027:0681c22": "安形。會其母意。請來至宅。病母既見不覺",
    "T50n2060_027:0681c23": "下迎。言問起居奄同常日。遂失病所在。于",
    "T50n2060_027:0681c24": "時聲名更振。村聚齊集。各率音樂。巡家告",
    "T50n2060_027:0681c25": "令。欲設大齋。大萬村中田遺生者。家途壁",
    "T50n2060_027:0681c26": "立而有四女。妻著弊布齊膝而已。四女赤",
    "T50n2060_027:0681c27": "露逈無條綫。大女名華嚴。年已二十。惟有",
    "T50n2060_027:0681c28": "麁布二尺擬充布施。安引村眾次至其門。",
    "T50n2060_027:0681c29": "愍斯貧苦遂度不入。大女思念。由我貧煎",
    "T50n2060_027:0682a01": "不及福會。今又不修當來倍此。周遍求物",
    "T50n2060_027:0682a02": "閴爾無從。仰面悲號。遂見屋甍一把亂床",
    "T50n2060_027:0682a03": "用塞明孔。挽取抖擻得穀十餘。挼以成米。",
    "T50n2060_027:0682a04": "并將前布擬用隨喜。身既無衣待至夜",
    "T50n2060_027:0682a05": "暗。匍匐而行趣齋供所。以前施物遙擲眾",
    "T50n2060_027:0682a06": "中。十餘粒米別奉炊飯。因發願曰。女人窮業",
    "T50n2060_027:0682a07": "久自種得。竭貧行施用希來報。輒以十餘",
    "T50n2060_027:0682a08": "黃米投飯甑中。必若至誠貧業盡者。當願所",
    "T50n2060_027:0682a09": "炊之飯變成黃色。如無所感。命也奈何。作",
    "T50n2060_027:0682a10": "此誓已掩淚而返。於是甑中五石米飯。並",
    "T50n2060_027:0682a11": "成黃色。大眾驚嗟未知所以。周尋緣構。乃",
    "T50n2060_027:0682a12": "云田遺生女之願也。齋會齊率獲粟十斛",
    "T50n2060_027:0682a13": "尋用濟之。安辦法衣仍度華嚴。送入京寺。",
    "T50n2060_027:0682a14": "爾後聲名重振。弘悟難述。安居處雖隱。每",
    "T50n2060_027:0682a15": "行慈救。年常二社血祀者多。周行救贖勸",
    "T50n2060_027:0682a16": "修法義。不殺生邑其數不少。嘗於龕側村",
    "T50n2060_027:0682a17": "中。縛猪三頭將加烹宰。安聞往贖。社人恐",
    "T50n2060_027:0682a18": "不得殺。增長索錢十千。安曰。貧道見有三",
    "T50n2060_027:0682a19": "千。已加本價十倍。可以相與眾各不同。",
    "T50n2060_027:0682a20": "更相忿競。忽有小兒。羊皮裹腹來至社會。",
    "T50n2060_027:0682a21": "助安贖猪。既見諍競因從乞酒。行飲行舞",
    "T50n2060_027:0682a22": "焜煌旋轉。合社老少眼並失明。須臾自隱不",
    "T50n2060_027:0682a23": "知所在。安即引刀自割髀肉曰。此彼肉",
    "T50n2060_027:0682a24": "耳。猪食糞穢。爾尚噉之。況人食米。理是貴",
    "T50n2060_027:0682a25": "也。社人聞見一時同放。猪既得脫繞安三",
    "T50n2060_027:0682a26": "匝。以鼻䖶觸若有愛敬。故使郊之南西",
    "T50n2060_027:0682a27": "五十里內雞猪絕嗣。乃至于今。其感發慈善",
    "T50n2060_027:0682a28": "皆此類也。性多誠信樂讀華嚴。一鉢三衣",
    "T50n2060_027:0682a29": "累紀彌勵開皇八年。頻勅入京。為皇儲門",
    "T50n2060_027:0682b01": "師長公主營建靜法。復延住寺。名雖帝宇",
    "T50n2060_027:0682b02": "常寢巖阿。以大業五年十一月五日。終于",
    "T50n2060_027:0682b03": "靜法禪院。春秋八十。遺骸於終南起塔。在",
    "T50n2060_027:0682b04": "至相寺之側矣。",
    "T50n2060_027:0682b05": "釋大志。姓顧氏。會稽山陰人。發蒙出家。師",
    "T50n2060_027:0682b06": "事天台智者顗禪師。顗覩其形神灑落高放",
    "T50n2060_027:0682b07": "物表。因名為大志。禪誦為業。苦節自專。四",
    "T50n2060_027:0682b08": "方名所無遠必造。而言氣清穆儀相貞嚴。",
    "T50n2060_027:0682b09": "故見者眄睞知非凡器。開皇十年。來遊廬",
    "T50n2060_027:0682b10": "岳住峯頂寺。不隷公名不豫僧伍。誦法",
    "T50n2060_027:0682b11": "華經。索然閑雅絕能清囀。使諸聽者忘疲。",
    "T50n2060_027:0682b12": "後於花山甘露峯南建靜觀道場。頭陀為",
    "T50n2060_027:0682b13": "業。孑爾一身不避虓虎聞有惡狩輒往",
    "T50n2060_027:0682b14": "投之。皆避而不噉。山粒本絕終日忘餐。或",
    "T50n2060_027:0682b15": "以餅果繼命而已。外覩不堪其惱。而志安",
    "T50n2060_027:0682b16": "之容色如故。經于七載禪業無斷。晚住此",
    "T50n2060_027:0682b17": "山福林寺。會大業屏除流徙隱逸。慨法陵遲",
    "T50n2060_027:0682b18": "一至於此。乃變服毀形。頭擐孝服。麁布",
    "T50n2060_027:0682b19": "為衣。在佛堂中高聲慟哭。三日三夕初不",
    "T50n2060_027:0682b20": "斷絕。寺僧慰喻。志曰。余歎惡業乃如此耶。",
    "T50n2060_027:0682b21": "要盡此形骸伸明正教耳。遂往東都上表",
    "T50n2060_027:0682b22": "曰。願陛下興顯三寶。當然一臂於嵩岳用",
    "T50n2060_027:0682b23": "報國恩。帝許之。勅設大齋。七眾通集。志不",
    "T50n2060_027:0682b24": "食三日。登大棚上。燒鐵赫然用烙其臂。並",
    "T50n2060_027:0682b25": "令焦黑。以刀截斷肉裂骨現。又烙其骨令",
    "T50n2060_027:0682b26": "焦黑已。布裹蠟灌下火然之。光耀巖岫。于",
    "T50n2060_027:0682b27": "時大眾見其行苦。皆痛心貫髓不安其足。",
    "T50n2060_027:0682b28": "而志雖加燒烙。詞色不變言笑如初。時誦",
    "T50n2060_027:0682b29": "法句。或歎佛德。為眾說法聲聲不絕。臂燒",
    "T50n2060_027:0682c01": "既盡。如先下棚。七日入定加坐而卒。時年",
    "T50n2060_027:0682c02": "四十有三。初志出家至終。結操松竹。冬夏",
    "T50n2060_027:0682c03": "一服無禦縑纊。布艾麁素自此為常。形極",
    "T50n2060_027:0682c04": "鮮白脣如丹畫。裙垂半脛足躡蒲屩。言氣",
    "T50n2060_027:0682c05": "爽朗調逸風雲。人或不識。怪所從來者。便",
    "T50n2060_027:0682c06": "捋眉告曰。余九江廬山福林寺小道人大志",
    "T50n2060_027:0682c07": "耳。又善屬文藻編詞明切。撰願誓文七十",
    "T50n2060_027:0682c08": "餘紙。意在共諸眾生為善知識也。僧為強",
    "T50n2060_027:0682c09": "禦難奉信者。有見此誓無不掩淚。今廬",
    "T50n2060_027:0682c10": "山峯頂每至暮年。諸寺見僧宿集一夜。讀",
    "T50n2060_027:0682c11": "其遺誓用曉道俗。合眾皆酸結矣。",
    "T50n2060_027:0682c12": "釋智命。俗姓鄭。名頲。滎陽人。族望清勝文華",
    "T50n2060_027:0682c13": "曜世。詞鋒所指罕有當之。初仕隋為羽",
    "T50n2060_027:0682c14": "騎尉。班位斯薄。逃官流俗。備歷講會餐寢",
    "T50n2060_027:0682c15": "法奧。就耕于寧州。大業初年。僕射楊素因",
    "T50n2060_027:0682c16": "事往彼。乃通名謁見。與語終日。素曰。觀卿",
    "T50n2060_027:0682c17": "風韻。殊非鄙俗所懷。乃廊廟偉器耳。且權抑",
    "T50n2060_027:0682c18": "忍辱。尋當徵召。及元德作貳。搜訪賢能。",
    "T50n2060_027:0682c19": "素遂拔之。對晤宣傳應變不一。有令試以",
    "T50n2060_027:0682c20": "三百對語。一遍授之覆無遺漏。致大重敬。",
    "T50n2060_027:0682c21": "遷為中舍人官至五品。及元德云薨。不仕",
    "T50n2060_027:0682c22": "於世。遊聽三論法華。研味積年逾深信篤。",
    "T50n2060_027:0682c23": "皇泰之初越王即位。歷官至御史大夫。偽",
    "T50n2060_027:0682c24": "鄭開明連任不改。深謀廣略有國惟寄。于斯",
    "T50n2060_027:0682c25": "時也。今上任總天策。御兵西苑。李密鴟張",
    "T50n2060_027:0682c26": "蟻結咆休洛汭。世充獨固一都。內外煎迫",
    "T50n2060_027:0682c27": "上下同懼。頲弊斯紛梗情慕出家。頻請鄭",
    "T50n2060_027:0682c28": "主為國修道。既不遂志。惟思剪剃不累",
    "T50n2060_027:0682c29": "形科。夜則潛讀方等諸經。晝則緝理公政",
    "T50n2060_027:0683a01": "斯須不替。經四十日誦得法華。暢滿胸襟",
    "T50n2060_027:0683a02": "決心出俗。又勸婦氏歸宗釋教。言既切至",
    "T50n2060_027:0683a03": "即依從之更互剃髮。頲語妻曰。吾願滿矣。",
    "T50n2060_027:0683a04": "不死而生。當啟鄭主不宜爾也。便法服擎",
    "T50n2060_027:0683a05": "錫。徑至宮門云。鄭頲輒已出家。故來奉謁。",
    "T50n2060_027:0683a06": "世充不勝憤怒。下勅斬之。頲聞喜曰。吾願",
    "T50n2060_027:0683a07": "又滿矣。欣笑泰然。行至洛濱。時惟旭旦未",
    "T50n2060_027:0683a08": "合行決。頲曰。若為善知識者。願早見過",
    "T50n2060_027:0683a09": "度。不爾尋應被放。不滿本懷。于時道俗",
    "T50n2060_027:0683a10": "圍遶勸引至暮。而頲厲色昌言不許。因",
    "T50n2060_027:0683a11": "即斬之。尋有勅放。既所不救。舉朝怨",
    "T50n2060_027:0683a12": "恨。即偽鄭開明之初年也。初頲從吉藏法師",
    "T50n2060_027:0683a13": "聽講。有僧告曰。觀卿頭顱額頷有富貴相。",
    "T50n2060_027:0683a14": "但以眄睞後顧。恐不得其終。頲曰。豈非傷",
    "T50n2060_027:0683a15": "死耶。必如所相乃是本願。嘗見諸死者。疾",
    "T50n2060_027:0683a16": "甚危弱心不自安。紛擾不定便就後世。生死",
    "T50n2060_027:0683a17": "終一期也。定不能免。何如發正願緣勝",
    "T50n2060_027:0683a18": "境心力堅明不有馳散。刀落命終。神爽自",
    "T50n2060_027:0683a19": "在豈不善乎。故頲之臨刑。遍禮十方。口詠",
    "T50n2060_027:0683a20": "般若。索筆題詩曰。幻生還幻滅。大幻莫過",
    "T50n2060_027:0683a21": "身。安心自有處。求人無有人。與諸知故",
    "T50n2060_027:0683a22": "別已合眼。少時曰。可下刀矣。尋聲斬之。",
    "T50n2060_027:0683a23": "面貌熙怡有逾恒日。妻為比丘尼。見住洛",
    "T50n2060_027:0683a24": "州寺也。",
    "T50n2060_027:0683a25": "釋玄覽姓李。隨州房子人。昆季五人。最處",
    "T50n2060_027:0683a26": "其末。伯父任蒲州萬泉令。久而無子。養之",
    "T50n2060_027:0683a27": "若親。年十三心慕出家。深見俗過。遂逃迸",
    "T50n2060_027:0683a28": "山谷。北達汾州超禪師所。見其言情博遠。",
    "T50n2060_027:0683a29": "即依而出家。令既失之。遣人羅捕。雖復藏",
    "T50n2060_027:0683b01": "竄不免捉獲。口云身屬伯耳。心屬諸佛。終",
    "T50n2060_027:0683b02": "無俗志。願深照也。伯乃愍而放之。貞觀年",
    "T50n2060_027:0683b03": "初入京蒙度。配名弘福。常樂禪誦禮悔為",
    "T50n2060_027:0683b04": "業。每語法屬曰。雖同恒業而誓欲捨身。",
    "T50n2060_027:0683b05": "至貞觀十八年四月。初脫諸衣服。總作一",
    "T50n2060_027:0683b06": "幞。付本寺僧。惟著一覆單衣。密去至京",
    "T50n2060_027:0683b07": "東渭陰洪陂坊側。且臨渭水稱念禮訖。投",
    "T50n2060_027:0683b08": "身瀅中。眾人接出。覽告眾曰。吾誓捨身命",
    "T50n2060_027:0683b09": "久矣。意欲仰學大士難捨能捨諸經正行。",
    "T50n2060_027:0683b10": "幸勿固遮兩妨其業。眾悟意故乃從之。即",
    "T50n2060_027:0683b11": "又入水。合掌稱十方佛。廣發弘願已投于",
    "T50n2060_027:0683b12": "旋渦中。三日後其屍方出。村人接之起塔本",
    "T50n2060_027:0683b13": "寺。怪其不歸顧問無處。便開衣幞乃見",
    "T50n2060_027:0683b14": "遺文。云敬白十方三世諸佛。弟子玄覽。自",
    "T50n2060_027:0683b15": "出家來一十二夏。雖沾僧數大業未成。",
    "T50n2060_027:0683b16": "今欲修行檀波羅蜜。如薩埵投身尸毘割",
    "T50n2060_027:0683b17": "股魚王肉山。經文具載。請從前聖教附後",
    "T50n2060_027:0683b18": "塵。衣物眾具任依佛教。臨終之人多不周",
    "T50n2060_027:0683b19": "委。同學等見其遺文。往尋究云。",
    "T50n2060_027:0683b20": "釋法曠。姓駱。雍州咸陽人。少有異節。偏愛",
    "T50n2060_027:0683b21": "儒素。後聽弘善寺榮師大論。榮即周世道安",
    "T50n2060_027:0683b22": "之弟子也。創染玄業便悟非常。資學之勤",
    "T50n2060_027:0683b23": "不出門院。年十六。講解前論道穆京華。酬",
    "T50n2060_027:0683b24": "答冷然無替玄理。專修念定無涉時方。無",
    "T50n2060_027:0683b25": "量壽經世稱難誦。曠聞試尋。一日兩卷。文",
    "T50n2060_027:0683b26": "言闇了。故其誦持罕有加者。自爾藏經披",
    "T50n2060_027:0683b27": "讀。以為恒任。文理所指問無不知。顧諸布",
    "T50n2060_027:0683b28": "薩人多說欲。乃自勵心力立誦千遍。數旬",
    "T50n2060_027:0683b29": "之間便得滿願。性樂儉約不尚華靡。故其",
    "T50n2060_027:0683c01": "房中無有氈席。滿院種莎。用擬隨坐頭陀",
    "T50n2060_027:0683c02": "行也。勗誡門人惟存離著。以末代根機隨",
    "T50n2060_027:0683c03": "塵生染故也。年登知命。便袒三衣。瓶鉢",
    "T50n2060_027:0683c04": "以外一無受畜。卓然正色懍潔風霜。人有",
    "T50n2060_027:0683c05": "與語惟言離著。至時分衛一食而已。每曰。",
    "T50n2060_027:0683c06": "余惟生死滯著無始輪迴。生厭者希死厭又",
    "T50n2060_027:0683c07": "少。常懷怏怏欲試捨之。以貞觀七年二月",
    "T50n2060_027:0683c08": "二十一日。入終南山。在炭谷內四十里許。",
    "T50n2060_027:0683c09": "脫衣掛樹以刀自刎。既獨自殯無由知",
    "T50n2060_027:0683c10": "處。諸識故等。至八月中。方始訪得其遺身",
    "T50n2060_027:0683c11": "頌云。又近有汾州大乘寺僧忘名者。常",
    "T50n2060_027:0683c12": "厭生死濁世難度。誓必捨身。先節食服",
    "T50n2060_027:0683c13": "香。至期道俗通集。香花幡蓋列衛。而往西",
    "T50n2060_027:0683c14": "山子夏學巖。面西斂容。眾唱善哉。咸送隨",
    "T50n2060_027:0683c15": "喜。乃放身懸壑。至地起坐。及眾就視方知",
    "T50n2060_027:0683c16": "已逝。博訪遺身其類甚眾。且隨疏出。示為",
    "T50n2060_027:0683c17": "一例。餘者蓋闕。",
    "T50n2060_027:0683c18": "釋會通。雍州萬年御宿川人。少欣道檢遊",
    "T50n2060_027:0683c19": "泊林泉。苦節戒行是其顧習。投終南豹林谷。",
    "T50n2060_027:0683c20": "潛隱綜業。讀法花經至藥王品。便欣厭捨。",
    "T50n2060_027:0683c21": "私集柴木誓必行之。以貞觀末年。靜夜林",
    "T50n2060_027:0683c22": "中積薪為窟。誦至藥王便令下火。風驚焰",
    "T50n2060_027:0683c23": "發煙火俱盛。卓爾加坐聲誦如故。尋爾西",
    "T50n2060_027:0683c24": "南有大白光流入火聚。身方偃仆。至曉身",
    "T50n2060_027:0683c25": "火俱滅。乃收其遺骨為起白塔。勒銘存焉。",
    "T50n2060_027:0683c26": "貞觀之初。荊州有比丘尼姊妹。同誦法花。",
    "T50n2060_027:0683c27": "深厭形器。俱欲捨身。節約衣食欽崇苦",
    "T50n2060_027:0683c28": "行服諸香油漸斷粒食。後頓絕穀惟噉香",
    "T50n2060_027:0683c29": "蜜。精力所被神志鮮爽。周告道俗。剋日燒",
    "T50n2060_027:0684a01": "身。以貞觀三年二月八日。於荊州大街置",
    "T50n2060_027:0684a02": "二高座。乃以蠟布纏身至頂。惟出面目。眾",
    "T50n2060_027:0684a03": "聚如山。歌讚雲會。誦至燒處。其姊先以火",
    "T50n2060_027:0684a04": "柱妹頂。請妹又以火柱姊頂。清夜兩炬",
    "T50n2060_027:0684a05": "一時同耀。焰下至眼。聲相轉明。漸下鼻口",
    "T50n2060_027:0684a06": "方乃歇滅。恰至明晨合坐洞舉。一時火花。",
    "T50n2060_027:0684a07": "骸骨摧朽。二舌俱存。合眾欣嗟。為起高塔。",
    "T50n2060_027:0684a08": "近并州城西有一書生。年二十四五。誦法",
    "T50n2060_027:0684a09": "華經誓燒供養。乃集數束蒿乾籠之。人問",
    "T50n2060_027:0684a10": "其故。密而不述。後於中夜放火自燒。及人",
    "T50n2060_027:0684a11": "往救火盛已死。乃就加柴薪盡其形蔭。近",
    "T50n2060_027:0684a12": "有山僧善導者。周遊寰寓求訪道津。行",
    "T50n2060_027:0684a13": "至西河遇道綽部。惟行念佛彌陀淨業。既",
    "T50n2060_027:0684a14": "入京師廣行此化。寫彌陀經數萬卷。士女",
    "T50n2060_027:0684a15": "奉者其數無量。時在光明寺說法。有人告",
    "T50n2060_027:0684a16": "導曰。今念佛名定生淨土不。導曰。念佛",
    "T50n2060_027:0684a17": "定生。其人禮拜訖。口誦南無阿彌陀佛聲聲",
    "T50n2060_027:0684a18": "相次出光明寺門。上柳樹表。合掌西望。倒",
    "T50n2060_027:0684a19": "投身下。至地遂死。事聞臺省。",
    "T50n2060_027:0684a20": "紹闍梨者。梓州玄武人也。俗姓蒲氏。未出",
    "T50n2060_027:0684a21": "家前。山行見一蟲甚瘦。又將一子於㵎",
    "T50n2060_027:0684a22": "中取鰕子。鰕子又不可得。紹乃歎曰。此",
    "T50n2060_027:0684a23": "蟲應在深山。今乃出路。飢渴甚矣。等是一",
    "T50n2060_027:0684a24": "死。不如充此飢渴。乃脫衣往臥蟲前蟲",
    "T50n2060_027:0684a25": "乃避去。後方出家。唯誦經行道而已。更無異",
    "T50n2060_027:0684a26": "行。大業之初。汝州界蟲暴非常。三五十人",
    "T50n2060_027:0684a27": "持仗不敢獨行。害人既多。紹乃往到其",
    "T50n2060_027:0684a28": "處立茅苫坐。蟲並遠去。道路清夷。年一",
    "T50n2060_027:0684a29": "百九歲乃見疾。謂弟子曰。我欲露屍乞諸",
    "T50n2060_027:0684b01": "蟲鳥。而彪嫌我身。生尚不食。豈死能甞。可",
    "T50n2060_027:0684b02": "焚之無餘燼。弟子等不忍依其言。乃露屍",
    "T50n2060_027:0684b03": "月餘。鳥獸不犯。乃收葬之。",
    "T50n2060_027:0684b04": "釋道休。未詳氏族。住雍州新豐福緣寺。常",
    "T50n2060_027:0684b05": "以頭陀為業。在寺南驪山幽谷。結草為",
    "T50n2060_027:0684b06": "庵。一坐七日乃出其定。執鉢持錫出山乞",
    "T50n2060_027:0684b07": "食。飯鉢滿已隨處而食。還來菴所。七日為",
    "T50n2060_027:0684b08": "期初無替廢。所以村野有信。剋日至山。路",
    "T50n2060_027:0684b09": "首迎逆。而休歡笑先言。卑詞問訊。行說禁",
    "T50n2060_027:0684b10": "戒誨以慈善。諸俗待其食已。從受歸戒。送",
    "T50n2060_027:0684b11": "入山門。然後乃返。積四十餘載。貞觀三年",
    "T50n2060_027:0684b12": "夏內。依期不出。就庵看之。端拱而卒。眾謂",
    "T50n2060_027:0684b13": "入定。於傍宿守。乃經信宿。迫而察之方",
    "T50n2060_027:0684b14": "知氣盡。加坐不腐。儼若生焉。仍就而掩。",
    "T50n2060_027:0684b15": "扉外加棘刺。恐蟲傷也。四年冬首。余往",
    "T50n2060_027:0684b16": "覲焉。山北人接還村內。為起廟舍。安置",
    "T50n2060_027:0684b17": "厥形。雖皮鞕骨連。而容色不改。加坐如故。",
    "T50n2060_027:0684b18": "乃於其上加漆布焉。然休出家已來。常袒",
    "T50n2060_027:0684b19": "三衣不服繒纊。以傷生也。又所著布衣。積",
    "T50n2060_027:0684b20": "有年稔。塵朽零破。見者寒心。時屬嚴冬忽",
    "T50n2060_027:0684b21": "然呻噤。即合脫三衣露背而坐。冷厲難耐。",
    "T50n2060_027:0684b22": "便取一重披之遂便覺暖。自誡勸曰。汝亦",
    "T50n2060_027:0684b23": "易誑。前後俱冷。俱是一衣。如何易奪。遂覺",
    "T50n2060_027:0684b24": "暖也。汝不可信。當為汝師。或時欲補衣。",
    "T50n2060_027:0684b25": "以布相著。欲加縫綴即便入定。後出之時",
    "T50n2060_027:0684b26": "收而乞食。斯季世以死要生業道者罕有",
    "T50n2060_027:0684b27": "蹤也。余曾參翻譯。親問西域諸僧。皆以布",
    "T50n2060_027:0684b28": "氈而為袈裟都無繒絹者。縱用以為餘衣。",
    "T50n2060_027:0684b29": "不得加受持也。其龜茲于遁諸國。見今養",
    "T50n2060_027:0684c01": "蠶。惟擬取綿亦不殺害。故知休之慈救與",
    "T50n2060_027:0684c02": "衡岳同風。前已廣彰。恐迷重舉。自餘服翫。",
    "T50n2060_027:0684c03": "安可言矣。",
    "T50n2060_027:0684c04": "論曰。竊聞。輕生徇節。自古為難。苟免無",
    "T50n2060_027:0684c05": "恥。當今為易。志人恒人之傳。列樹風猷。上",
    "T50n2060_027:0684c06": "達下達之言。照揚經典。皆所以箴規庸",
    "T50n2060_027:0684c07": "度開導精靈。惟道居尊。惟德生物。故能兼",
    "T50n2060_027:0684c08": "忘通塞。兩遣是非。體流縛之根源。曉想倒",
    "T50n2060_027:0684c09": "之條緒也。是以達人。知身城之假合。如塵",
    "T50n2060_027:0684c10": "無性。鑒命算之若流。惟心生滅。由斯以降",
    "T50n2060_027:0684c11": "同是幻居。安有智者而能常保。然則宅生",
    "T50n2060_027:0684c12": "附世纏取未捐。寄以弘因用清心惑。或挫",
    "T50n2060_027:0684c13": "拉以加惱辱。或抑制以事奴駘。或焚灼以",
    "T50n2060_027:0684c14": "拔貪源。或刳剔以窮癡本。纏身為炬且達",
    "T50n2060_027:0684c15": "迷途。然臂為明時陳報德。出燈入鐵之相。",
    "T50n2060_027:0684c16": "其蹤若林。肉山乳海之能。備聞前策。斯皆",
    "T50n2060_027:0684c17": "拔倒我之宏根。顯坏形之可厭。以將崩之",
    "T50n2060_027:0684c18": "朽宅。貿金剛之法身。經不云乎。誠至言矣。",
    "T50n2060_027:0684c19": "若夫厚生所寶極貴者形。就而揆之其實惟",
    "T50n2060_027:0684c20": "命。大聖成教豈虛構哉。故藥王上賢焚體。",
    "T50n2060_027:0684c21": "由其通願。下凡仰慕灼爛。寧不失心。然僧",
    "T50n2060_027:0684c22": "崖正身於猛焰。言聲不改。大志刳臂以熱",
    "T50n2060_027:0684c23": "鐵。神操逾新。玄覽致命於中流。雖出還沒。",
    "T50n2060_027:0684c24": "法安亡形於縲紲。放免來投。是知操不可",
    "T50n2060_027:0684c25": "奪。行不可掩。誠可嘉乎。難行事矣。復有",
    "T50n2060_027:0684c26": "引腸樹表條肉林中。舒顏而臨白刃。含笑",
    "T50n2060_027:0684c27": "而受輕辱。並如本紀。又可嘉哉。然則四果",
    "T50n2060_027:0684c28": "正士。灰身而避謗徒。八千受決。護法而逃",
    "T50n2060_027:0684c29": "忍界。彼何力而登危。此何情而脫苦。自非",
    "T50n2060_027:0685a01": "懷安曠濟行杜我人。觀色相為聚塵。達",
    "T50n2060_027:0685a02": "性命如風燭。故能追蹤前聖。誠宗像末之",
    "T50n2060_027:0685a03": "寄乎。或者問曰。夫厭生者當拔生因。豈斷",
    "T50n2060_027:0685a04": "苦果而推集本。未聞其旨。請為陳之。斯",
    "T50n2060_027:0685a05": "立言也。不無恒致。且集因綿亘。如山之相",
    "T50n2060_027:0685a06": "屬。我為集本。如煙之待搆。生重惟身。隨重",
    "T50n2060_027:0685a07": "而行對治。如世之病任形而設方術。故焚",
    "T50n2060_027:0685a08": "溺以識貪瞋。謙虛以攻癡慢。斯業可尚。同",
    "T50n2060_027:0685a09": "靜觀而緣色心。斯道可崇。等即有而為空",
    "T50n2060_027:0685a10": "也。必迷斯迹謂我能行。倒本更繁徒行苦",
    "T50n2060_027:0685a11": "聚。故持經一句。勝捨多身。世該所質惟",
    "T50n2060_027:0685a12": "斯人也。但患聞而不行。更增常結。何如薄",
    "T50n2060_027:0685a13": "捐支節。分遣著情。聖教包羅義含知量。自",
    "T50n2060_027:0685a14": "有力分虛劣。妄敢思齊。或呻嘷而就終。",
    "T50n2060_027:0685a15": "或激激而赴難。前傳所評何世無耶。又有",
    "T50n2060_027:0685a16": "未明教迹婬惱纏封。恐漏初篇割從閹",
    "T50n2060_027:0685a17": "隷。矜誕為德輕侮僧倫。聖教科治必有深",
    "T50n2060_027:0685a18": "旨。良以愛之所起者妄也。知妄則愛無從",
    "T50n2060_027:0685a19": "焉。不曉返檢內心。而迷削於外色。故根色",
    "T50n2060_027:0685a20": "雖削染愛逾增。深為道障現充戒難。尚",
    "T50n2060_027:0685a21": "須加之擯罪。寧敢依之起福。又有臨終",
    "T50n2060_027:0685a22": "遺訣露骸林下。或沈在溷流通資翔泳。或",
    "T50n2060_027:0685a23": "深瘞高墳豐碑紀德。或乘崖漏窟望遠知",
    "T50n2060_027:0685a24": "人。或全身化火不累同生之神或灰骨塗",
    "T50n2060_027:0685a25": "像以陳身奉之供。鑽膚劓刖謂遣塵勞。剜",
    "T50n2060_027:0685a26": "目支解言傾情慾。斯途眾矣。因而敘之。",
    "T50n2060_027:0685a27": "且夫陳屍林薄。少袪鄙悋之心。飛走以之",
    "T50n2060_027:0685a28": "充飢。幽明以於熏勃。得失相補尠能兼濟。",
    "T50n2060_027:0685a29": "遂有蟲蛆涌於肉外。烏隨啄吞狼籍。膏於",
    "T50n2060_027:0685b01": "原野傷於慈惻。然西域本葬。其流四焉。火",
    "T50n2060_027:0685b02": "葬焚以蒸新。水葬沈於深淀。土葬埋於岸",
    "T50n2060_027:0685b03": "旁。林葬棄之中野。法王輪王同依火祀。世",
    "T50n2060_027:0685b04": "重常習餘者希行。東夏所傳惟聞林土。水",
    "T50n2060_027:0685b05": "火兩設世罕其蹤。故瓦掩虞棺。廢林薪之始",
    "T50n2060_027:0685b06": "也。夏后聖周。行瓦棺之事也。殷人以木槥",
    "T50n2060_027:0685b07": "櫝。藤緘之也。中古文昌仁育成治。雖明",
    "T50n2060_027:0685b08": "窆葬行者猶希。故掩骼埋胔𭩀而瘞也。",
    "T50n2060_027:0685b09": "上古墓而不墳。未通庶類。赫胥盧陵之后。",
    "T50n2060_027:0685b10": "現即因山為陵。下古相沿同行土葬。紜紜",
    "T50n2060_027:0685b11": "難紀。故且削之。若乃裨行紀言。導後業",
    "T50n2060_027:0685b12": "之清緒。施輪樹塔。表前德之徽功。阿含之",
    "T50n2060_027:0685b13": "所開明。即世彌其昌矣。至於埋屍塔側。尚",
    "T50n2060_027:0685b14": "制遠撤邊坊。親用骨塗。寔乃虛通諂附。",
    "T50n2060_027:0685b15": "又有厭割人世生送深林。廣告四部望",
    "T50n2060_027:0685b16": "存九請。既失情投僶俛從事。道俗讚善。儐",
    "T50n2060_027:0685b17": "從相催。嚬蹙不已。放身巖壑。據律則罪",
    "T50n2060_027:0685b18": "當初聚。論情則隨興大捨。餘有削略贅",
    "T50n2060_027:0685b19": "疣。雖符極教而心含不淨多存世染。必能",
    "T50n2060_027:0685b20": "曠蕩無寄開化昏迷。故非此論所詳。自可",
    "T50n2060_027:0685b21": "仰歸清達。而世或多事妄行斷粒。練形以",
    "T50n2060_027:0685b22": "期羽化。服餌以却重尸。或呼吸沆瀣。或",
    "T50n2060_027:0685b23": "吐納陰陽。或假藥以導遐齡。或行氣以窮",
    "T50n2060_027:0685b24": "天地。或延生以守慈氏。或畏死以求邪術。",
    "T50n2060_027:0685b25": "斯蹤極眾。焉足聞乎。並先聖之所關鍵。後",
    "T50n2060_027:0685b26": "賢之所捐擲。方復周章求及追賞。時澆負钁",
    "T50n2060_027:0685b27": "陵峯。望五芝之休氣。擔鍬赴壑。趣八石",
    "T50n2060_027:0685b28": "之英光。以左道為吾賢。用淫祀為終志。",
    "T50n2060_027:0685b29": "畢從小朴未免生涯。徒寄釋門虛行一",
    "T50n2060_027:0685c01": "世。可為悲夫。是知生死大期自有恒數。初",
    "T50n2060_027:0685c02": "果分齊餘未詳論。而忽廁以凡心籌諸聖",
    "T50n2060_027:0685c03": "慮。通成愚結知何不為。然則寒林之動。庸",
    "T50n2060_027:0685c04": "識因悟無常。捨生而存大義。用開懷道。全",
    "T50n2060_027:0685c05": "身碎身之相。權行實行之方顯妙化之知機。",
    "T50n2060_027:0685c06": "通大聖之宏略也。水清有著。終果言於",
    "T50n2060_027:0685c07": "厚葬虛心不賓。則任物之行藏。斯道不窮",
    "T50n2060_027:0685c08": "固略言矣。",
    "T50n2060_027:0685c09": "續高僧傳卷第二十七　遺身篇"
}