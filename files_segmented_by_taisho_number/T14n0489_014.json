{
    "T14n0489_014:0738c19": "佛說除蓋障菩薩所問經卷第十",
    "T14n0489_014:0738c20": "四",
    "T14n0489_014:0738c22": "西天譯經三藏朝散大夫試鴻臚",
    "T14n0489_014:0738c23": "卿傳梵大師賜紫沙門臣法護等",
    "T14n0489_014:0738c24": "奉　詔譯",
    "T14n0489_014:0738c25": "「復次，善男子！菩薩若修十種法者，得一坐法。",
    "T14n0489_014:0738c26": "何等為十？一者、一坐菩提場中，諸魔驚怖而",
    "T14n0489_014:0738c27": "永不動；二者、證出世定而永不動；三者、具出",
    "T14n0489_014:0738c28": "世慧而永不動；四者、得出世智而永不動；五",
    "T14n0489_014:0738c29": "者、證悟空性而永不動；六者、如實覺了諸法",
    "T14n0489_014:0739a01": "而永不動；七者、得聖道法而永不動；八者、住",
    "T14n0489_014:0739a02": "於實際而永不動；九者、證真如性而永不動；",
    "T14n0489_014:0739a03": "十者、成一切智智而永不動。善男子！此一坐",
    "T14n0489_014:0739a04": "者是謂一切智座，亦名法座，是故菩薩一登",
    "T14n0489_014:0739a05": "其座而永不動，是即名為一坐之法。善男子！",
    "T14n0489_014:0739a06": "菩薩若修如是十種法者，得一坐法。「又，善男",
    "T14n0489_014:0739a07": "子！菩薩若修十種法者，常受一食。何等為十？",
    "T14n0489_014:0739a08": "一者、不生貪恣；二者、不起染著，所謂一受食",
    "T14n0489_014:0739a09": "已，若時非時餘諸所有資身之食，不應受者",
    "T14n0489_014:0739a10": "不復受之，謂蘇油、石蜜、根莖華果，種種美味",
    "T14n0489_014:0739a11": "而悉不受；三者、若見他人受蘇油等諸美味",
    "T14n0489_014:0739a12": "時，不生恚害之心；四者、不生嫉妬之心；五者、",
    "T14n0489_014:0739a13": "菩薩若於非時嬰纏重病，所應食者為療治",
    "T14n0489_014:0739a14": "故而當受之；六者、菩薩若命有難，所應食者",
    "T14n0489_014:0739a15": "而當受之；七者、菩薩若於善法有障難時，所",
    "T14n0489_014:0739a16": "應食者而當受之；八者、菩薩受已不悔；九者、",
    "T14n0489_014:0739a17": "菩薩受已不疑；十者、菩薩隨所受時當作藥",
    "T14n0489_014:0739a18": "想。善男子！菩薩若修如是十種法者，即常受",
    "T14n0489_014:0739a19": "一食。「又，善男子！菩薩若修十種法者，善住阿",
    "T14n0489_014:0739a20": "蘭若處。何等為十？一者、久修梵行；二者、善解",
    "T14n0489_014:0739a21": "律儀；三者、諸根圓滿；四者、具於多聞；五者、有",
    "T14n0489_014:0739a22": "大力能；六者、離於我執；七者、猶如野獸；八者、",
    "T14n0489_014:0739a23": "身得遠住；九者、寂靜現前；十者、無所厭離亦",
    "T14n0489_014:0739a24": "無愛著。「善男子！云何是菩薩久修梵行，乃至",
    "T14n0489_014:0739a25": "無所厭離亦無愛著？謂若菩薩於佛最上法",
    "T14n0489_014:0739a26": "律之中，捨家出家三輪清淨，戒行具足體性",
    "T14n0489_014:0739a27": "善巧，妙解律儀進止軌範，於佛所說上中下",
    "T14n0489_014:0739a28": "法諸有修學，不假他緣善自解了，謂即教義",
    "T14n0489_014:0739a29": "及出離法。又知諸罪及罪所有出要之法，於",
    "T14n0489_014:0739b01": "如是處所應遠離，於如是處所應恭敬而悉",
    "T14n0489_014:0739b02": "能知。又於其罪可譏毀者，廣陳懺悔亦不覆",
    "T14n0489_014:0739b03": "藏。又知是處有罪、是處無罪，若輕若重上中",
    "T14n0489_014:0739b04": "下罪而悉能知。又知世間所造業因感異熟",
    "T14n0489_014:0739b05": "果，如實成辦悉了知故，如是菩薩諸根不減",
    "T14n0489_014:0739b06": "身分圓滿，身圓滿故即能棲止阿蘭若處。依",
    "T14n0489_014:0739b07": "彼住故是處寂靜無諸嬈惱，非近非遠乞食",
    "T14n0489_014:0739b08": "易得，甘泉清潔取不為勞是處可樂，樹林青",
    "T14n0489_014:0739b09": "翠華果茂盛而悉具足，離諸蟲獸龕巖安隱",
    "T14n0489_014:0739b10": "雖高而平，快樂調適閴然無侶。「菩薩依止如",
    "T14n0489_014:0739b11": "是寂靜阿蘭若處，得安住已，以所習誦及先",
    "T14n0489_014:0739b12": "所聞諸有典教，晝夜持誦六時無間，音韻調",
    "T14n0489_014:0739b13": "暢不高不低，容止寂然心不外緣，而悉清淨",
    "T14n0489_014:0739b14": "息諸境界，思惟教義離於睡眠。「若時住彼阿",
    "T14n0489_014:0739b15": "蘭若處，或有國王及諸王臣，并餘沙門婆羅",
    "T14n0489_014:0739b16": "門等，諸剎帝利、一切人眾來菩薩所。即時應",
    "T14n0489_014:0739b17": "起恭敬前迎，作如是言：『善來大王！今可就坐。』",
    "T14n0489_014:0739b18": "乃為隨宜敷設其座。若王坐時已即當坐，若",
    "T14n0489_014:0739b19": "王不坐隨所應立。又復觀王，若見諸根有所",
    "T14n0489_014:0739b20": "動亂，即時讚言：『快哉大王！王得善利統大國",
    "T14n0489_014:0739b21": "界，王之境內多有持戒具大德者，復有多聞",
    "T14n0489_014:0739b22": "沙門婆羅門等而共棲止，亦無盜賊王官等",
    "T14n0489_014:0739b23": "事而為嬈亂。』又復觀王諸根善寂，舉止安詳",
    "T14n0489_014:0739b24": "堪所授法，即為宣說種種之法。王若不樂種",
    "T14n0489_014:0739b25": "種法時，即當為說諸可厭離隨順之法。若復",
    "T14n0489_014:0739b26": "不樂厭離法時，即當為說如來其有廣大威",
    "T14n0489_014:0739b27": "德殊勝之法，或餘婆羅門、剎帝利等，一切人",
    "T14n0489_014:0739b28": "眾諸有來者，隨其所應皆悉如是。菩薩由此",
    "T14n0489_014:0739b29": "具多聞故，有大勢力能善說法，令其聞者生",
    "T14n0489_014:0739c01": "大歡喜，發起清淨愛樂之心。「菩薩由是具勢",
    "T14n0489_014:0739c02": "力故，即能發起，為諸有情對治煩惱，獲得多",
    "T14n0489_014:0739c03": "聞及大勢力，是故即能離於我執，離我執故",
    "T14n0489_014:0739c04": "住阿蘭若，自在無畏不生驚怖，乃於是處現",
    "T14n0489_014:0739c05": "前寂靜，離於憒閙猶如野獸。然其菩薩不同",
    "T14n0489_014:0739c06": "野獸常生驚怖及有過失。何以故？而諸野獸",
    "T14n0489_014:0739c07": "遠離於人及人所居，避走遠去以護命故。「菩",
    "T14n0489_014:0739c08": "薩遠離憒閙之處，但為不雜一切世間，若男、",
    "T14n0489_014:0739c09": "若女、童男、童女，憒閙等事慮其散亂，於誓願",
    "T14n0489_014:0739c10": "心有所障難。以是緣故，修止息行已得現前",
    "T14n0489_014:0739c11": "寂靜，由寂靜故，即能見於阿蘭若處有勝功",
    "T14n0489_014:0739c12": "德。由見功德住寂靜故，即無厭離亦無染著。",
    "T14n0489_014:0739c13": "是故能成無所厭離無染著法，是為菩薩久修",
    "T14n0489_014:0739c14": "梵行，乃至無所厭離亦無染著。善男子！菩薩",
    "T14n0489_014:0739c15": "若修如是十種法者，即得善住阿蘭若處。「又，",
    "T14n0489_014:0739c16": "善男子！菩薩若修十種法者，常樹下坐。何等",
    "T14n0489_014:0739c17": "為十？一者、不得極近聚落依樹下坐；二者、不",
    "T14n0489_014:0739c18": "得極遠聚落依樹下坐；三者、不於棘刺叢林樹",
    "T14n0489_014:0739c19": "下而坐；四者、不於藤蔓纏縛樹下而坐；五者、",
    "T14n0489_014:0739c20": "不於枯葉樹下而坐；六者、不於有獼猴處樹",
    "T14n0489_014:0739c21": "下而坐；七者、不於有飛鳥處樹下而坐；八者、",
    "T14n0489_014:0739c22": "不於惡犬住處樹下而坐；九者、不於近道路",
    "T14n0489_014:0739c23": "處樹下而坐；十者、不於惡人住處樹下而坐。",
    "T14n0489_014:0739c24": "何以故？菩薩若能離如是處依樹下坐，即身",
    "T14n0489_014:0739c25": "得輕安心生適悅。善男子！菩薩若修如是十",
    "T14n0489_014:0739c26": "種法者，常樹下坐。「又，善男子！菩薩若修十種",
    "T14n0489_014:0739c27": "法者，常露地坐。何等為十？一者、於春夏秋冬",
    "T14n0489_014:0739c28": "不依牆壁而坐；二者、不依樹林下坐；三者、不",
    "T14n0489_014:0739c29": "依草積處坐；四者、不依山腹間坐；五者、不依",
    "T14n0489_014:0740a01": "河岸坎側處坐；六者、不置禦寒之具；七者、不",
    "T14n0489_014:0740a02": "置障風之具；八者、不置却雨之具；九者、不置",
    "T14n0489_014:0740a03": "辟熱之具；十者、不置承露之具。「善男子！菩薩",
    "T14n0489_014:0740a04": "雖常露地而坐，或時身為重病所嬰胑體羸",
    "T14n0489_014:0740a05": "弱，應當於彼僧坊中住。菩薩爾時，乃作是念：",
    "T14n0489_014:0740a06": "『如佛所說，為令對治煩惱不起及離取著故，",
    "T14n0489_014:0740a07": "佛讚說頭陀功德；我今亦然，雖處僧坊，但為",
    "T14n0489_014:0740a08": "斷除煩惱離愛著故，復為攝受諸施主故，又",
    "T14n0489_014:0740a09": "雖處僧坊，而常起彼露地之想。』善男子！菩薩",
    "T14n0489_014:0740a10": "若修如是十種法者，常露地坐。「又，善男子！菩",
    "T14n0489_014:0740a11": "薩若修十種法者，能塚間住。何等為十？一者、",
    "T14n0489_014:0740a12": "菩薩隨於處處得好住止皆生厭離；二者、於",
    "T14n0489_014:0740a13": "一切時常起死想；三者、常起殘餘之想；四者、",
    "T14n0489_014:0740a14": "遍觀赤色之想；五者、遍觀青瘀之想；六者、遍",
    "T14n0489_014:0740a15": "觀膿血之想；七者、遍觀膖脹之想；八者、觀於",
    "T14n0489_014:0740a16": "乾燋之想；九者、觀於離散之想；十者、常觀骨",
    "T14n0489_014:0740a17": "鎖之想。「善男子！塚間住者，諸菩薩等常起慈",
    "T14n0489_014:0740a18": "心，廣利益心，悲愍一切有情之心，戒行清淨",
    "T14n0489_014:0740a19": "修持具足而不食肉。何以故？而諸塚間周匝",
    "T14n0489_014:0740a20": "多有非人鬼神依止而住，或見菩薩若食肉",
    "T14n0489_014:0740a21": "時，不起清淨愛樂之心返生嬈惱。「又，善男子！",
    "T14n0489_014:0740a22": "塚間菩薩若入僧坊，先當詣於如來塔前恭",
    "T14n0489_014:0740a23": "敬禮拜，次當禮奉耆年尊者，後應問訊少年",
    "T14n0489_014:0740a24": "苾芻，不坐眾僧床敷坐具。何以故？菩薩為護",
    "T14n0489_014:0740a25": "世間相故。又復住於塚間菩薩隨順聖者，違",
    "T14n0489_014:0740a26": "背世間諸愚夫等。若有苾芻獨居之者，以己",
    "T14n0489_014:0740a27": "床座而來奉彼塚間菩薩請就于座。菩薩爾",
    "T14n0489_014:0740a28": "時堅辭不坐，然復審察斯苾芻意後無變悔，",
    "T14n0489_014:0740a29": "乃至觀於餘苾芻眾不生毀謗，而可就坐。即",
    "T14n0489_014:0740b01": "時亦當卑下其心，與旃陀羅童子等無有異。",
    "T14n0489_014:0740b02": "善男子！菩薩若修如是十種法者，能塚間住。",
    "T14n0489_014:0740b03": "「又，善男子！菩薩若修十種法者，即能常坐。何",
    "T14n0489_014:0740b04": "等為十？一者、不為逼惱身故常坐；二者、不為逼",
    "T14n0489_014:0740b05": "惱心故常坐；三者、不為離睡眠故常坐；四者、",
    "T14n0489_014:0740b06": "不為身疲倦故常坐；五者、菩薩為欲圓滿菩",
    "T14n0489_014:0740b07": "提行故常坐；六者、為住心一境性故常坐；七",
    "T14n0489_014:0740b08": "者、為令聖道得現前故常坐；八者、為登菩提",
    "T14n0489_014:0740b09": "場故常坐；九者、為利諸有情故常坐；十者、為",
    "T14n0489_014:0740b10": "斷諸煩惱故常坐。善男子！菩薩若修如是十",
    "T14n0489_014:0740b11": "種法者，即能常坐。「又，善男子！菩薩若修十種",
    "T14n0489_014:0740b12": "法者，即隨宜敷座。何等為十？一者、不耽著床",
    "T14n0489_014:0740b13": "座；二者、不自敷設床座；三者、不令他人敷設",
    "T14n0489_014:0740b14": "床座；四者、不作相故敷設床座；五者、或於他",
    "T14n0489_014:0740b15": "處若草若葉隨得便坐；六者、於諸方處，若有",
    "T14n0489_014:0740b16": "毒蟲蚊虻等類所居窟穴，當遠避之不應敷",
    "T14n0489_014:0740b17": "座；七者、菩薩臥時右脇著床，累足而臥以衣",
    "T14n0489_014:0740b18": "覆身，正念正知專作明想專念起想；八者、不",
    "T14n0489_014:0740b19": "著睡眠樂味；九者、右臥疲倦不左迴轉，而更",
    "T14n0489_014:0740b20": "求於睡眠之樂，但為資養諸大種故；十者、常",
    "T14n0489_014:0740b21": "念諸善品法而得現前。善男子！菩薩若修如",
    "T14n0489_014:0740b22": "是十種法者，即隨宜敷座。「又，善男子！菩薩若",
    "T14n0489_014:0740b23": "修十種法者，成瑜伽行。何等為十？一者、多修",
    "T14n0489_014:0740b24": "不淨觀行；二者、多修慈心觀行；三者、多修緣",
    "T14n0489_014:0740b25": "生觀行；四者、於諸過患善能除斷；五者、多修",
    "T14n0489_014:0740b26": "空觀；六者、多修無相觀行；七者、多修瑜伽觀",
    "T14n0489_014:0740b27": "行；八者、常能勤加修習；九者、心不變悔；十者、",
    "T14n0489_014:0740b28": "戒行具足。「善男子！云何是菩薩修不淨觀行？",
    "T14n0489_014:0740b29": "謂若菩薩獨居異處，現前寂靜端身詳緩，起",
    "T14n0489_014:0740c01": "明了意加趺而坐，安住正念心不外緣，作是",
    "T14n0489_014:0740c02": "思惟：『人間所有一切飲食，若清淨味若最上",
    "T14n0489_014:0740c03": "味，妙香具足或麁糲味，是諸飲食身火所觸，",
    "T14n0489_014:0740c04": "皆成不淨臭穢可惡。世間愚夫執見違背，於",
    "T14n0489_014:0740c05": "其味中耽染愛著；我等聖者依正法律，宜以",
    "T14n0489_014:0740c06": "正慧如實伺察，於斯等身不應愛染而生耽",
    "T14n0489_014:0740c07": "著。』以是緣故，常當發起厭離之心，是為菩薩",
    "T14n0489_014:0740c08": "修不淨觀。「云何是菩薩修慈心觀？謂若菩薩",
    "T14n0489_014:0740c09": "獨居異處端身詳緩，起明了意加趺而坐，安",
    "T14n0489_014:0740c10": "住正念心不外緣，作是思惟：『若諸有情多生",
    "T14n0489_014:0740c11": "恚害造不善業，於我無狀而起怨害。若過去、",
    "T14n0489_014:0740c12": "若未來、若現在，三世之中一切有情，於我所",
    "T14n0489_014:0740c13": "起一切恚害皆令斷滅，使彼悉當坐菩提場。』",
    "T14n0489_014:0740c14": "此是菩薩甚深意樂常所思惟，非但語說皆",
    "T14n0489_014:0740c15": "悉如實，是為菩薩修慈心觀。「云何是菩薩修",
    "T14n0489_014:0740c16": "緣生觀？謂若菩薩於已生貪，及已生瞋、已生",
    "T14n0489_014:0740c17": "害心此等法中，作是思惟：『若法有生皆從緣",
    "T14n0489_014:0740c18": "起，即此緣法亦從緣生，能生之緣既屬緣法，",
    "T14n0489_014:0740c19": "豈諸智者於此緣生空法之中計有我想？』是",
    "T14n0489_014:0740c20": "為菩薩修緣生觀。",
    "T14n0489_014:0740c21": "佛說除蓋障菩薩所問經卷第十四"
}