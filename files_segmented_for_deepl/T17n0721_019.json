[
    {
        "source_sentence": "正法念處經卷第十九",
        "from": "T17n0721_019:0109a20_0",
        "context_with_next_sentence": true
    },
    {
        "source_sentence": "元魏婆羅門瞿曇般若流支譯",
        "from": "T17n0721_019:0109a22_0",
        "context_with_next_sentence": true
    },
    {
        "source_sentence": "畜生品之二",
        "from": "T17n0721_019:0109a23_0",
        "context_with_next_sentence": true
    },
    {
        "source_sentence": "「復次，比丘云何觀羅睺阿修羅王第二住處？",
        "from": "T17n0721_019:0109a24_0",
        "context_with_next_sentence": true
    },
    {
        "source_sentence": "彼以天眼智慧觀察：阿修羅王所住之處，縱廣一萬三千由旬，園林浴池、蓮華欝茂，遊戲之處異類眾鳥以為莊嚴。",
        "from": "T17n0721_019:0109a25_0",
        "context_with_next_sentence": true
    },
    {
        "source_sentence": "阿修羅城黃金為地，處處多有摩尼寶珠、珂貝嚴飾，多眾婇女端正殊妙，羅睺阿修羅王之所主領，不相諍訟，隨意憶念能有所至。",
        "from": "T17n0721_019:0109a27_1",
        "context_with_next_sentence": true
    },
    {
        "source_sentence": "所住境界有十三處。",
        "from": "T17n0721_019:0109b01_2",
        "context_with_next_sentence": true
    },
    {
        "source_sentence": "何等十三？",
        "from": "T17n0721_019:0109b02_3",
        "context_with_next_sentence": true
    },
    {
        "source_sentence": "一名遮迷；二名勇走；三名憶念；四名珠瓔；五名蜂旋；六名赤魚目；七名正走；八名水行；九名住空；十名住山窟；十一名愛池；十二名魚口；十三名共道。",
        "from": "T17n0721_019:0109b02_4",
        "context_with_next_sentence": true
    },
    {
        "source_sentence": "若諸世間不孝父母、不供養沙門及婆羅門、不行正法，諸天眾減，增長阿修羅眾；若諸世間供養沙門及婆羅門，修行正法，減損阿修羅，增益諸天眾。",
        "from": "T17n0721_019:0109b05_5",
        "context_with_next_sentence": true
    },
    {
        "source_sentence": "以法、非法二因緣故，令諸天、阿修羅增長損減。",
        "from": "T17n0721_019:0109b09_6",
        "context_with_next_sentence": true
    },
    {
        "source_sentence": "「復次，比丘知業果報，觀羅睺阿修羅王所住境界，諸阿修羅業法果報。",
        "from": "T17n0721_019:0109b11_0",
        "context_with_next_sentence": true
    },
    {
        "source_sentence": "彼以聞慧知：此眾生見漁獵者，張圍設網、罝罟遮截；為利眾生令其活命，破彼魚堰，或有勢力逼令放生，或為自利、或求名譽、或為王者、或為大臣遮斷屠殺，或護種族，先世相習行不殺法、不行諸善。",
        "from": "T17n0721_019:0109b12_1",
        "context_with_next_sentence": true
    },
    {
        "source_sentence": "是人身壞命終墮阿修羅道，受阿修羅身，壽命長遠經五千歲。",
        "from": "T17n0721_019:0109b17_2",
        "context_with_next_sentence": true
    },
    {
        "source_sentence": "阿修羅中一日一夜，比於人間經五百歲，如是壽命滿五千歲，少出多減，亦有中夭。",
        "from": "T17n0721_019:0109b18_3",
        "context_with_next_sentence": true
    },
    {
        "source_sentence": "以下中心因緣力故，身相威德，如業得報。",
        "from": "T17n0721_019:0109b20_4",
        "context_with_next_sentence": true
    },
    {
        "source_sentence": "比丘當知！",
        "from": "T17n0721_019:0109b21_5",
        "context_with_next_sentence": true
    },
    {
        "source_sentence": "觀眾生心，種種信解。",
        "from": "T17n0721_019:0109b22_6",
        "context_with_next_sentence": true
    },
    {
        "source_sentence": "「復次，比丘知業果報，觀大海底羅睺阿修羅地。",
        "from": "T17n0721_019:0109b23_0",
        "context_with_next_sentence": true
    },
    {
        "source_sentence": "彼以聞慧第一清淨利智觀：於地下第二地，有地名月鬘，在羅睺阿修羅下二萬一千由旬，有阿修羅名曰陀摩睺(魏言骨咽)，阿修羅王名曰花鬘。",
        "from": "T17n0721_019:0109b24_1",
        "context_with_next_sentence": true
    },
    {
        "source_sentence": "彼有大城名雙遊戲，縱廣八萬由旬，園林欝茂、清流浴池蓮花映飾、金山巖崿，山窟幽邃多有禽獸周遍莊嚴，青毘琉璃以為其地，地生綠草柔軟可愛，種種眾鳥音聲和雅。",
        "from": "T17n0721_019:0109b27_2",
        "context_with_next_sentence": true
    },
    {
        "source_sentence": "諸阿修羅眾悉住其中，充滿國界豐樂安隱，周遍奇特甚可愛樂，七寶林樹莊嚴園觀亦如上說。",
        "from": "T17n0721_019:0109c02_3",
        "context_with_next_sentence": true
    },
    {
        "source_sentence": "復有眾樹殊特倍前：那伽龍樹、無憂龍樹、陀婆樹、佉提樹、無憂力樹。",
        "from": "T17n0721_019:0109c04_4",
        "context_with_next_sentence": true
    },
    {
        "source_sentence": "復有眾樹勝前樹林，謂夜光樹、夜開敷樹、婆究吒樹、尼單多樹、重花樹、普愛樹、集花樹、繁花樹、柔軟花樹、五歲花樹、蜂愛樂樹、瞿流瞿流音聲樹、眾鳥遊戲樹、白齒樹、那羅葉樹。",
        "from": "T17n0721_019:0109c06_5",
        "context_with_next_sentence": true
    },
    {
        "source_sentence": "雙遊戲城住四山中，其山金色：一名歡喜山；二名金焰光山；三名不見頂山；四名可愛光山。",
        "from": "T17n0721_019:0109c10_6",
        "context_with_next_sentence": true
    },
    {
        "source_sentence": "其山高廣五千由旬，種種林樹、流泉浴池，河水清冷，群獸異類種種雜色，隨色周遊，眾婇女等歡娛受樂，種種眾寶莊嚴門戶。",
        "from": "T17n0721_019:0109c12_7",
        "context_with_next_sentence": true
    },
    {
        "source_sentence": "牛頭栴檀樹香風涼冷，觸身悅樂。",
        "from": "T17n0721_019:0109c15_8",
        "context_with_next_sentence": true
    },
    {
        "source_sentence": "常遊香林遊戲自娛，種種眾寶以為光明無所障蔽，種種妙花莊嚴其身，無量百千孔雀音聲。",
        "from": "T17n0721_019:0109c16_9",
        "context_with_next_sentence": true
    },
    {
        "source_sentence": "大阿修羅王之所守護，寒暑調適，多諸人眾歡樂常悅，音聲伎樂歌舞喜笑以自娛意。",
        "from": "T17n0721_019:0109c18_10",
        "context_with_next_sentence": true
    },
    {
        "source_sentence": "「星鬘城中有大池水，縱廣五百由旬，第一清淨最上美味，無有泥濁亦無垢污，湛然無減，端嚴可愛猶如滿月。",
        "from": "T17n0721_019:0109c20_11",
        "context_with_next_sentence": true
    },
    {
        "source_sentence": "星鬘城中其池名曰一切觀見，以池勢力，陀摩睺阿修羅王若欲鬪戰，莊嚴器仗圍遶彼池，自觀其身如視明鏡，自觀其相知戰勝負。",
        "from": "T17n0721_019:0109c23_12",
        "context_with_next_sentence": true
    },
    {
        "source_sentence": "於池水中如明淨鏡，自見退走，知天必勝；若於池中，見身偃臥，知為死相。",
        "from": "T17n0721_019:0109c26_13",
        "context_with_next_sentence": true
    },
    {
        "source_sentence": "時陀摩睺阿修羅王——勇健阿修羅王——於池水中，自見其身若走若墮。",
        "from": "T17n0721_019:0109c27_14",
        "context_with_next_sentence": true
    },
    {
        "source_sentence": "時阿修羅作是思惟：『以何事故，於此池中見如是事？",
        "from": "T17n0721_019:0109c29_15",
        "context_with_next_sentence": true
    },
    {
        "source_sentence": "我與天鬪，退墮破壞，即皆還歸所止之處，或至十年、或至百年、或五百年。』",
        "from": "T17n0721_019:0110a01_16",
        "context_with_next_sentence": true
    },
    {
        "source_sentence": "時勇健阿修羅王以眾器仗、種種鉾鎧、塗香末香花鬘莊嚴，復至一切觀池圍遶自觀，何因緣故見我破壞？",
        "from": "T17n0721_019:0110a03_17",
        "context_with_next_sentence": true
    },
    {
        "source_sentence": "即於池中見閻浮提人孝養父母、恭敬沙門婆羅門、修行正法、樂生天上，命終之後生諸天中。",
        "from": "T17n0721_019:0110a05_18",
        "context_with_next_sentence": true
    },
    {
        "source_sentence": "是故天眾增長，阿修羅眾虧損減少。",
        "from": "T17n0721_019:0110a08_19",
        "context_with_next_sentence": true
    },
    {
        "source_sentence": "以於池中見如是相，時陀摩睺勇健阿修羅王作是思惟：『以人修行孝養父母、供養沙門婆羅門、行法因緣，以人力故，天得勝力。",
        "from": "T17n0721_019:0110a09_20",
        "context_with_next_sentence": true
    },
    {
        "source_sentence": "我今當與世間之人作不安樂、不饒益事，令天減劣、我等增長。』",
        "from": "T17n0721_019:0110a11_21",
        "context_with_next_sentence": true
    },
    {
        "source_sentence": "時陀摩睺勇健阿修羅王復自思惟：『以人因緣，天有勝力。",
        "from": "T17n0721_019:0110a13_22",
        "context_with_next_sentence": true
    },
    {
        "source_sentence": "我當云何令此眾人失其所食，令天亦破？",
        "from": "T17n0721_019:0110a14_23",
        "context_with_next_sentence": true
    },
    {
        "source_sentence": "人以食故而得壽命，得修法行，今當方便斷人所食。』",
        "from": "T17n0721_019:0110a15_24",
        "context_with_next_sentence": true
    },
    {
        "source_sentence": "思惟是已，即向海中惡龍王所。",
        "from": "T17n0721_019:0110a16_25",
        "context_with_next_sentence": true
    },
    {
        "source_sentence": "『是惡龍王不順法行，含毒多瞋，常為他人作大衰損不利益事。",
        "from": "T17n0721_019:0110a17_26",
        "context_with_next_sentence": true
    },
    {
        "source_sentence": "我今當往至彼住處。』",
        "from": "T17n0721_019:0110a19_0",
        "context_with_next_sentence": true
    },
    {
        "source_sentence": "「惱亂龍王、奮迅龍王、迦羅龍王如是等龍，不順正法。",
        "from": "T17n0721_019:0110a19_1",
        "context_with_next_sentence": true
    },
    {
        "source_sentence": "時陀摩睺阿修羅王既至龍所，作如是言：『汝於世人快得自在。",
        "from": "T17n0721_019:0110a20_2",
        "context_with_next_sentence": true
    },
    {
        "source_sentence": "人今助天，令我損減。",
        "from": "T17n0721_019:0110a22_3",
        "context_with_next_sentence": true
    },
    {
        "source_sentence": "人依食故而得壽命，汝當為我斷彼人食。",
        "from": "T17n0721_019:0110a22_4",
        "context_with_next_sentence": true
    },
    {
        "source_sentence": "汝若能爾，則無復人，若無人民，天則損減。",
        "from": "T17n0721_019:0110a23_5",
        "context_with_next_sentence": true
    },
    {
        "source_sentence": "如婆修吉龍王、德叉迦龍王是汝大怨，我於諸天亦復如是。",
        "from": "T17n0721_019:0110a24_6",
        "context_with_next_sentence": true
    },
    {
        "source_sentence": "吾之怨敵，汝可為我殄滅人界。』",
        "from": "T17n0721_019:0110a26_7",
        "context_with_next_sentence": true
    },
    {
        "source_sentence": "爾時，惡龍聞陀摩睺勇健阿修羅王如是說已，答言：『甚善！",
        "from": "T17n0721_019:0110a26_8",
        "context_with_next_sentence": true
    },
    {
        "source_sentence": "我當與汝共為伴侶，朋翼佐助。』",
        "from": "T17n0721_019:0110a28_9",
        "context_with_next_sentence": true
    },
    {
        "source_sentence": "「是時龍王自入其宮，起大瞋恚，震動大水，或百由旬、二百由旬、三百由旬。",
        "from": "T17n0721_019:0110a28_10",
        "context_with_next_sentence": true
    },
    {
        "source_sentence": "地住水上，以水動故大地亦動。",
        "from": "T17n0721_019:0110b01_11",
        "context_with_next_sentence": true
    },
    {
        "source_sentence": "非法惡龍動大地已，世間邪見諸論師等咸作是說：如是相者，國土災儉或言豐樂；或言王崩大臣受殃；或言王者靈瑞吉祥；或言兵起；或言安隱；或言水災；或言元旱。",
        "from": "T17n0721_019:0110b02_12",
        "context_with_next_sentence": true
    },
    {
        "source_sentence": "世間相師如是說於地動之相，而不能知動之因緣。",
        "from": "T17n0721_019:0110b06_13",
        "context_with_next_sentence": true
    },
    {
        "source_sentence": "復有異因緣故，令大地動，隨諸眾生行善不善業因緣故，令地大動。",
        "from": "T17n0721_019:0110b07_14",
        "context_with_next_sentence": true
    },
    {
        "source_sentence": "地下有風名為持風，持風動故，令大水動；大水動故，令大地動，五十由旬、或百由旬、或二百由旬、或三百由旬、或四百由旬。",
        "from": "T17n0721_019:0110b09_15",
        "context_with_next_sentence": true
    },
    {
        "source_sentence": "隨風廣狹，水動亦爾；如水廣狹，地動亦然。",
        "from": "T17n0721_019:0110b12_0",
        "context_with_next_sentence": true
    },
    {
        "source_sentence": "「以何因緣風動故水動，水動故地動？",
        "from": "T17n0721_019:0110b12_1",
        "context_with_next_sentence": true
    },
    {
        "source_sentence": "即以聞慧天眼觀察：風持於水，水持於地，以風動故，大水則動；以水動故，大地則動。",
        "from": "T17n0721_019:0110b13_2",
        "context_with_next_sentence": true
    },
    {
        "source_sentence": "是為二因緣，故令地大動。",
        "from": "T17n0721_019:0110b15_3",
        "context_with_next_sentence": true
    },
    {
        "source_sentence": "「彼比丘觀二種動：若善因緣動，眾生豐樂無諸衰患；若諸眾生作不善行因緣動者，眾生則有不善事起。",
        "from": "T17n0721_019:0110b16_4",
        "context_with_next_sentence": true
    },
    {
        "source_sentence": "善不善等一切諸業，從因緣生，非無因生，非有作者，因果相似而得果報。",
        "from": "T17n0721_019:0110b18_5",
        "context_with_next_sentence": true
    },
    {
        "source_sentence": "邪見相師不識因果，作是說言：天帝動地；或言風動，災禍豐樂、飢儉荒壞，王者吉凶，風雨旱澇，兵革軍陣或起不起，天牛婆羅門或善或惡。",
        "from": "T17n0721_019:0110b20_6",
        "context_with_next_sentence": true
    },
    {
        "source_sentence": "世間相師占相吉凶，觀星宿者不識因果，但作此說。",
        "from": "T17n0721_019:0110b23_7",
        "context_with_next_sentence": true
    },
    {
        "source_sentence": "記說百災，一言有徵。",
        "from": "T17n0721_019:0110b24_8",
        "context_with_next_sentence": true
    },
    {
        "source_sentence": "愚人皆謂我此書記最勝無比。",
        "from": "T17n0721_019:0110b25_9",
        "context_with_next_sentence": true
    },
    {
        "source_sentence": "「復次，比丘知業果報，觀陀摩睺阿修羅勇健阿修羅王、非法惱亂惡龍王等。",
        "from": "T17n0721_019:0110b27_0",
        "context_with_next_sentence": true
    },
    {
        "source_sentence": "具觀察已，為利一切諸世間故，思惟觀察：云何惡龍弊阿修羅，何因緣故損減不勝，不作衰損壞諸世間？",
        "from": "T17n0721_019:0110b28_1",
        "context_with_next_sentence": true
    },
    {
        "source_sentence": "即以聞慧知：閻浮提人若修行正法、孝養父母，供養沙門、婆羅門及諸耆老，若王大臣修行正法，爾時地神諸夜叉等，見彼惡龍、惡阿修羅欲行非法壞諸世間，即向大海至婆修吉龍王、德叉迦龍王等諸龍王所說如是事，復告虛空諸夜叉等說如上事。",
        "from": "T17n0721_019:0110c02_2",
        "context_with_next_sentence": true
    },
    {
        "source_sentence": "時虛空中諸夜叉等，聞諸地神說是語已，即以大身大神通力，生大瞋恚，口中出煙，乘空上行，往詣四天王所，說如是言：『提婆天王！",
        "from": "T17n0721_019:0110c07_3",
        "context_with_next_sentence": true
    },
    {
        "source_sentence": "惱亂惡龍、弊阿修羅，今欲破壞閻浮提中順法修行孝養之人。』",
        "from": "T17n0721_019:0110c10_4",
        "context_with_next_sentence": true
    },
    {
        "source_sentence": "「閻浮提中邪見論師見彼夜叉口中出煙，謂彗星出，言是閻羅王一百一子，不知乃是一百一大力夜叉。",
        "from": "T17n0721_019:0110c12_5",
        "context_with_next_sentence": true
    },
    {
        "source_sentence": "時彼世人，或有見者、有不見者。",
        "from": "T17n0721_019:0110c14_6",
        "context_with_next_sentence": true
    },
    {
        "source_sentence": "世俗相師說言：『是閻羅王一百一子。』",
        "from": "T17n0721_019:0110c15_7",
        "context_with_next_sentence": true
    },
    {
        "source_sentence": "不如實知，妄生分別，言彗星出：或言豐樂，或言飢饉，或言王者吉祥，或言王崩，或說兵起、或言不起，或言牛婆羅門吉與不吉，或言水旱災異，或言某國凶衰、或言某國無事。",
        "from": "T17n0721_019:0110c16_8",
        "context_with_next_sentence": true
    },
    {
        "source_sentence": "雖作此說，虛妄不實。",
        "from": "T17n0721_019:0110c20_9",
        "context_with_next_sentence": true
    },
    {
        "source_sentence": "「復次，比丘知業果報，觀於惡龍、惡阿修羅所行之法。",
        "from": "T17n0721_019:0110c21_0",
        "context_with_next_sentence": true
    },
    {
        "source_sentence": "彼以聞慧見：彼大身大神通力行使夜叉，告諸天眾說如上事，時四天王告夜叉曰：『汝莫怖畏，汝莫怖畏！",
        "from": "T17n0721_019:0110c22_1",
        "context_with_next_sentence": true
    },
    {
        "source_sentence": "諸天尊勝，阿修羅眾怯弱下劣，何所能為？",
        "from": "T17n0721_019:0110c24_2",
        "context_with_next_sentence": true
    },
    {
        "source_sentence": "所以者何？",
        "from": "T17n0721_019:0110c25_3",
        "context_with_next_sentence": true
    },
    {
        "source_sentence": "閻浮提人修行正法，孝養父母，供養沙門、婆羅門，恭敬長宿。",
        "from": "T17n0721_019:0110c25_4",
        "context_with_next_sentence": true
    },
    {
        "source_sentence": "以是義故我眾增長，阿修羅弱，無所能為。』",
        "from": "T17n0721_019:0110c27_5",
        "context_with_next_sentence": true
    },
    {
        "source_sentence": "時虛空神諸大神通大夜叉等聞天所說，歡喜踊躍，於彼惡龍、阿修羅所，生大瞋恚，即下欲詣法行龍王婆修吉、德叉迦等諸龍王所，說上因緣。",
        "from": "T17n0721_019:0110c28_6",
        "context_with_next_sentence": true
    },
    {
        "source_sentence": "從空而下，一切身分光焰騰赫，見是相者，皆言憂流迦下(魏言天狗下)。",
        "from": "T17n0721_019:0111a02_7",
        "context_with_next_sentence": true
    },
    {
        "source_sentence": "若其夜下，世人皆見；若晝下者，或見不見。",
        "from": "T17n0721_019:0111a04_8",
        "context_with_next_sentence": true
    },
    {
        "source_sentence": "下入大海至彼法行大龍王所，說上因緣。",
        "from": "T17n0721_019:0111a05_9",
        "context_with_next_sentence": true
    },
    {
        "source_sentence": "見是相已，世間邪見諸呪術師咸作異說：是相出者，或言豐樂，或言飢饉，或言王者吉凶，或言兵起、或言不起，或言人民喪歿、或言不死，或言牛婆羅門有吉不吉。",
        "from": "T17n0721_019:0111a06_10",
        "context_with_next_sentence": true
    },
    {
        "source_sentence": "雖作此說，不知業果，隨相似說，無有真實。",
        "from": "T17n0721_019:0111a09_11",
        "context_with_next_sentence": true
    },
    {
        "source_sentence": "「復次，比丘觀憂流迦天火下者，復有因緣，憂流迦下。",
        "from": "T17n0721_019:0111a11_0",
        "context_with_next_sentence": true
    },
    {
        "source_sentence": "諸天欲行，宮殿隨身，其行速疾，二殿竝馳，互相研磨令火熾焰，光明騰赫，從上而下。",
        "from": "T17n0721_019:0111a12_1",
        "context_with_next_sentence": true
    },
    {
        "source_sentence": "世人見已，諸呪術師及占星者作如是說：世間飢饉、或言豐樂，或言王者吉凶災祥，或言國土安寧、或言荒壞，或言畜生疫病流行民遭重疾、或言人畜安吉無為。",
        "from": "T17n0721_019:0111a14_2",
        "context_with_next_sentence": true
    },
    {
        "source_sentence": "諸世邪論雖作此說，而不能知相之因緣。",
        "from": "T17n0721_019:0111a17_3",
        "context_with_next_sentence": true
    },
    {
        "source_sentence": "何以故？",
        "from": "T17n0721_019:0111a18_4",
        "context_with_next_sentence": true
    },
    {
        "source_sentence": "但隨相說，不識業果故。",
        "from": "T17n0721_019:0111a19_0",
        "context_with_next_sentence": true
    },
    {
        "source_sentence": "所以者何？",
        "from": "T17n0721_019:0111a19_1",
        "context_with_next_sentence": true
    },
    {
        "source_sentence": "一切世間、沙門、婆羅門、若天、魔、梵、若阿修羅，不能如是知微細業因緣果報，不能思惟我此法律十善業道，唯除如來。",
        "from": "T17n0721_019:0111a19_2",
        "context_with_next_sentence": true
    },
    {
        "source_sentence": "「復次，比丘知業果報，觀於空行大力夜叉，云何而得此大勢力，能行天上、能至大海法行龍王所？",
        "from": "T17n0721_019:0111a23_0",
        "context_with_next_sentence": true
    },
    {
        "source_sentence": "彼以聞慧見：空行夜叉大神通力入大海中，至婆修吉、德叉迦隨順法行大龍王所，說如是言：『陀摩睺阿修羅勇健阿修羅王至一切觀池，自觀其身（如上所說）。』",
        "from": "T17n0721_019:0111a25_1",
        "context_with_next_sentence": true
    },
    {
        "source_sentence": "時婆修吉德叉迦等諸大龍王，聞夜叉說，告夜叉曰：『非法惡龍，我當呵責，令其折伏。",
        "from": "T17n0721_019:0111a28_2",
        "context_with_next_sentence": true
    },
    {
        "source_sentence": "我當於彼閻浮提中降澍時雨，令閻浮提人百穀苗稼悉得增長，豐樂安隱。』",
        "from": "T17n0721_019:0111b01_3",
        "context_with_next_sentence": true
    },
    {
        "source_sentence": "夜叉聞已，歡喜而去。",
        "from": "T17n0721_019:0111b03_4",
        "context_with_next_sentence": true
    },
    {
        "source_sentence": "時大龍王婆修吉、德叉迦諸龍王等，自莊嚴已，往至非法惡龍惱亂龍王、奮迅龍王諸惡龍所，作如是言：『汝行非法，好作眾惡；我行正法，隨順眾善。",
        "from": "T17n0721_019:0111b04_5",
        "context_with_next_sentence": true
    },
    {
        "source_sentence": "汝於我等，非為善伴。",
        "from": "T17n0721_019:0111b07_6",
        "context_with_next_sentence": true
    },
    {
        "source_sentence": "我今欲與汝鬪，決其勝負。』",
        "from": "T17n0721_019:0111b07_7",
        "context_with_next_sentence": true
    },
    {
        "source_sentence": "時惱亂龍、奮迅龍等，聞是語已，即起莊嚴，震雷耀電、霹靂起火、降澍大雨。",
        "from": "T17n0721_019:0111b08_8",
        "context_with_next_sentence": true
    },
    {
        "source_sentence": "「若閻浮提人孝養父母，供養沙門及婆羅門、耆舊長宿，時婆修吉、德叉迦龍王等則得勝力，惱亂奮迅惡龍王等，破壞還退，令閻浮提雨澤以時，人民豐樂。",
        "from": "T17n0721_019:0111b10_9",
        "context_with_next_sentence": true
    },
    {
        "source_sentence": "時諸呪師占星宿者，妄作邪說，言八曜等功德相故、二十八宿功德相故，是故依時降澍大雨；牛婆羅門力故，令天降雨，非餘因緣。",
        "from": "T17n0721_019:0111b13_10",
        "context_with_next_sentence": true
    },
    {
        "source_sentence": "若閻浮提人不孝父母、不供養沙門婆羅門、不敬尊長、不行正法，婆修吉、德叉迦如法龍等退沒不如，時惱亂龍奮迅龍等，得大勢力，令閻浮提雨澤不時，災旱水澇，人民飢饉。",
        "from": "T17n0721_019:0111b16_11",
        "context_with_next_sentence": true
    },
    {
        "source_sentence": "世間邪見呪術占星諸相師等，作如是說：八曜過故，時節過故，卦相過故。",
        "from": "T17n0721_019:0111b20_12",
        "context_with_next_sentence": true
    },
    {
        "source_sentence": "諸外道等，不識業果，不知以眾人行惡令國災儉，更作異說，非如實見。",
        "from": "T17n0721_019:0111b22_13",
        "context_with_next_sentence": true
    },
    {
        "source_sentence": "何以故？",
        "from": "T17n0721_019:0111b23_14",
        "context_with_next_sentence": true
    },
    {
        "source_sentence": "若天世間、若魔世間、若梵世間，若沙門、婆羅門，非其境界，唯除如來及我弟子諸沙門等，聞我所說諸業果報，及餘業報決定之相，非是餘人能知此業。",
        "from": "T17n0721_019:0111b24_15",
        "context_with_next_sentence": true
    },
    {
        "source_sentence": "「復次，比丘知業果報，觀陀摩睺阿修羅所住之處，若如法龍王婆修吉等，得大勢力，非法者壞。",
        "from": "T17n0721_019:0111b28_0",
        "context_with_next_sentence": true
    },
    {
        "source_sentence": "陀摩睺阿修羅住星鬘城或住林中，心懷憔悴，光明威德悉亦損減，羞愧愁慼，自入其宮，作如是念：『我今何時能破諸天？』",
        "from": "T17n0721_019:0111c01_1",
        "context_with_next_sentence": true
    },
    {
        "source_sentence": "時陀摩睺思惟是已，即往羅睺阿修羅所，作如是言：『阿修羅王！",
        "from": "T17n0721_019:0111c04_2",
        "context_with_next_sentence": true
    },
    {
        "source_sentence": "汝當強力，無得怯弱，不久我當破彼天眾。』",
        "from": "T17n0721_019:0111c05_3",
        "context_with_next_sentence": true
    },
    {
        "source_sentence": "羅睺阿修羅王聞是語已，告陀摩睺勇健阿修羅言：『汝莫愁怖，且自安意，不久我能壞彼天眾及其天主帝釋天王。』",
        "from": "T17n0721_019:0111c06_4",
        "context_with_next_sentence": true
    },
    {
        "source_sentence": "時陀摩睺勇健阿修羅王聞是語已，復更歡喜，還其所止。",
        "from": "T17n0721_019:0111c09_5",
        "context_with_next_sentence": true
    },
    {
        "source_sentence": "「復次，比丘知業果報觀星鬘城已，次觀陀摩睺阿修羅王餘地園林。",
        "from": "T17n0721_019:0111c11_0",
        "context_with_next_sentence": true
    },
    {
        "source_sentence": "彼以聞慧觀：陀摩睺有異園林，縱廣一萬三千由旬，園林流池，眾鳥異類遊戲之處，蓮華浴池鳧鴈鴛鴦周遍莊嚴，歡娛受樂。",
        "from": "T17n0721_019:0111c12_1",
        "context_with_next_sentence": true
    },
    {
        "source_sentence": "其地住處有七園林：一名雲鬘林；二名常林；三名戲樂林；四名果常集林；五名風樂林；六名伎樂林；七名雜寶林。",
        "from": "T17n0721_019:0111c15_2",
        "context_with_next_sentence": true
    },
    {
        "source_sentence": "是為七種大林。",
        "from": "T17n0721_019:0111c18_3",
        "context_with_next_sentence": true
    },
    {
        "source_sentence": "陀摩睺阿修羅之所住處，多諸眾侶，以自業力皆受富樂悉滿其中。",
        "from": "T17n0721_019:0111c18_4",
        "context_with_next_sentence": true
    },
    {
        "source_sentence": "「復次，比丘知業果報，觀陀摩睺阿修羅受業報果。",
        "from": "T17n0721_019:0111c20_0",
        "context_with_next_sentence": true
    },
    {
        "source_sentence": "以何業故生於彼處？",
        "from": "T17n0721_019:0111c21_1",
        "context_with_next_sentence": true
    },
    {
        "source_sentence": "即以聞慧知：此眾生於前身時，作大施會供養外道，行不淨施，雜漏不堅，以種種食施於破戒雜行之人，心無正思。",
        "from": "T17n0721_019:0111c21_2",
        "context_with_next_sentence": true
    },
    {
        "source_sentence": "如是施已，命終生於畜生之中，受陀摩睺阿修羅身，以下中上業，所得樂報亦下中上，因果相類。",
        "from": "T17n0721_019:0111c24_3",
        "context_with_next_sentence": true
    },
    {
        "source_sentence": "「復次，比丘知業果報，觀勇健阿修羅王業之果報。",
        "from": "T17n0721_019:0111c27_0",
        "context_with_next_sentence": true
    },
    {
        "source_sentence": "以何業報得阿修羅王？",
        "from": "T17n0721_019:0111c28_1",
        "context_with_next_sentence": true
    },
    {
        "source_sentence": "彼以聞慧見：此眾生於人中時，憙作賊盜偷竊他物，以不正思，施離欲外道，充足飲食。",
        "from": "T17n0721_019:0111c28_2",
        "context_with_next_sentence": true
    },
    {
        "source_sentence": "以是因緣生阿修羅中。",
        "from": "T17n0721_019:0112a01_3",
        "context_with_next_sentence": true
    },
    {
        "source_sentence": "「復次，比丘觀陀摩睺阿修羅壽命脩促。",
        "from": "T17n0721_019:0112a03_0",
        "context_with_next_sentence": true
    },
    {
        "source_sentence": "彼以聞慧、天眼觀察見：阿修羅壽六千歲，於閻浮提中六百歲以為陀摩睺阿修羅中一日一夜。",
        "from": "T17n0721_019:0112a03_1",
        "context_with_next_sentence": true
    },
    {
        "source_sentence": "如是壽命滿六千歲，少出多減，命亦不定。",
        "from": "T17n0721_019:0112a06_2",
        "context_with_next_sentence": true
    },
    {
        "source_sentence": "以善不善業因緣故，為畜生道業果所攝，於阿修羅為第二地。",
        "from": "T17n0721_019:0112a07_3",
        "context_with_next_sentence": true
    },
    {
        "source_sentence": "觀第二地已，隨順法行，觀一切眾生。",
        "from": "T17n0721_019:0112a08_4",
        "context_with_next_sentence": true
    },
    {
        "source_sentence": "順法眾生、法護眾生、一切生死所攝眾生，善業生於人天之中，惡不善業生於地獄、餓鬼、畜生。",
        "from": "T17n0721_019:0112a09_5",
        "context_with_next_sentence": true
    },
    {
        "source_sentence": "「復次，比丘知業果報，觀天使者聞虛空中神通夜叉說是事已，為何所作？",
        "from": "T17n0721_019:0112a12_0",
        "context_with_next_sentence": true
    },
    {
        "source_sentence": "彼以聞慧知：天使者往詣護世鬘持天所，作如是言：『阿修羅眾不順法行，教諸惡龍為閻浮提順法行善諸福德人作不饒益，衰害惱亂。",
        "from": "T17n0721_019:0112a13_1",
        "context_with_next_sentence": true
    },
    {
        "source_sentence": "所以者何？",
        "from": "T17n0721_019:0112a16_2",
        "context_with_next_sentence": true
    },
    {
        "source_sentence": "恐彼行善順法之人命終生天，彼作是念：「閻浮提人以食因緣，能行布施、持戒、智慧，汝當往至閻浮提中降澍惡雨，害民百穀。」",
        "from": "T17n0721_019:0112a17_3",
        "context_with_next_sentence": true
    },
    {
        "source_sentence": "空行順法諸夜叉等，來至我所，說如是事。",
        "from": "T17n0721_019:0112a20_0",
        "context_with_next_sentence": true
    },
    {
        "source_sentence": "我今語汝，汝可展轉告餘天眾——若軍持天、三箜篌天、常恣意天——說如是事，普令得聞。』",
        "from": "T17n0721_019:0112a20_1",
        "context_with_next_sentence": true
    },
    {
        "source_sentence": "時四大天王聞其所說，往詣善見城中善法堂上，五欲功德眷屬具足憍尸迦天王所，廣說上事。",
        "from": "T17n0721_019:0112a22_2",
        "context_with_next_sentence": true
    },
    {
        "source_sentence": "天主憍尸迦即告護世四天王言：『汝當往詣閻浮提觀諸眾生，有信佛寶、法寶、比丘僧寶，供養沙門、婆羅門、耆舊長宿，知恩報恩、質直有信、孝養父母、受持齋戒、不諂不佞，不以斗秤欺誑於人互相陵易。』",
        "from": "T17n0721_019:0112a25_3",
        "context_with_next_sentence": true
    },
    {
        "source_sentence": "「爾時，護世四大天王聞是語已，為利眾生，下閻浮提，一一國土、一一聚落、一一城邑軍營村柵，一一觀察修行法教，遍行普觀。",
        "from": "T17n0721_019:0112b01_0",
        "context_with_next_sentence": true
    },
    {
        "source_sentence": "爾時，護世四大天王見閻浮提人隨順法行，孝養父母、敬信三寶，見此事已，即詣大海大龍王宮戲樂城內婆修吉、德叉迦等大龍王所，作如是言：『法行龍王！",
        "from": "T17n0721_019:0112b03_1",
        "context_with_next_sentence": true
    },
    {
        "source_sentence": "勿怖，勿怖！",
        "from": "T17n0721_019:0112b07_2",
        "context_with_next_sentence": true
    },
    {
        "source_sentence": "非法減少，正法增長，破壞闇冥，顯發光明，動魔軍眾，天眾增長。",
        "from": "T17n0721_019:0112b07_3",
        "context_with_next_sentence": true
    },
    {
        "source_sentence": "天人龍王樂行正法，能擊法鼓、歌頌法音，增益天眾，減損諸魔、非法惡龍及阿修羅。』",
        "from": "T17n0721_019:0112b09_4",
        "context_with_next_sentence": true
    },
    {
        "source_sentence": "時婆修吉、德叉迦等諸大龍王聞已歡喜，即白護世四天王言：『我今歡喜，天王！",
        "from": "T17n0721_019:0112b11_5",
        "context_with_next_sentence": true
    },
    {
        "source_sentence": "我今不畏非法惡龍、非法惡行弊阿修羅，不能惱亂閻浮提中法行眾生。",
        "from": "T17n0721_019:0112b12_6",
        "context_with_next_sentence": true
    },
    {
        "source_sentence": "唯願仁者為我啟白釋迦天王。』",
        "from": "T17n0721_019:0112b14_7",
        "context_with_next_sentence": true
    },
    {
        "source_sentence": "時諸龍王說此語已，護世天王至帝釋所，具說上事。",
        "from": "T17n0721_019:0112b15_8",
        "context_with_next_sentence": true
    },
    {
        "source_sentence": "時天帝釋聞是語已，歡喜踊躍，伽陀頌曰：「『牟尼真知說實道，　　若人能行生天上，　　諦行布施修慈心，　　護諸眾生說愛語。",
        "from": "T17n0721_019:0112b16_9",
        "context_with_next_sentence": true
    },
    {
        "source_sentence": "　　正見清淨心離垢，　　佛說三十三天道，　　淨修眾善行相應，　　能以善心正依止。",
        "from": "T17n0721_019:0112b20_0",
        "context_with_next_sentence": true
    },
    {
        "source_sentence": "　　從此樂處至樂處，　　復從光明還入明，　　譬如朝落光明花，　　亦如一燈燃異燈，　　若人欲得如彼燈，　　莫行放逸自壞心。",
        "from": "T17n0721_019:0112b22_0",
        "context_with_next_sentence": true
    },
    {
        "source_sentence": "　　若有常行淨善心，　　離垢明淨如寶珠，　　是人智慧離塵垢，　　能至諸天所生處。",
        "from": "T17n0721_019:0112b25_0",
        "context_with_next_sentence": true
    },
    {
        "source_sentence": "　　持戒習禪及三昧，　　若人有能心修行，　　是人智慧如真金，　　必得往生諸天宮。",
        "from": "T17n0721_019:0112b27_0",
        "context_with_next_sentence": true
    },
    {
        "source_sentence": "　　若有捨離於殺生，　　於諸眾生起慈悲，　　愍哀質直心寂靜，　　如是之人生天宮。",
        "from": "T17n0721_019:0112b29_0",
        "context_with_next_sentence": true
    },
    {
        "source_sentence": "　　於一切人施軟語，　　捨離眾惡不善業，　　惡業不能污其心，　　如是之人生天宮。",
        "from": "T17n0721_019:0112c02_0",
        "context_with_next_sentence": true
    },
    {
        "source_sentence": "　　若人視金如草木，　　觀諸愛欲如火毒，　　如是離欲智慧人，　　則生天宮受快樂。",
        "from": "T17n0721_019:0112c04_0",
        "context_with_next_sentence": true
    },
    {
        "source_sentence": "　　若有不為欲境惑，　　不隨愛欲之因緣，　　得脫三惡道怖畏，　　如是之人生天上。",
        "from": "T17n0721_019:0112c06_0",
        "context_with_next_sentence": true
    },
    {
        "source_sentence": "　　若見鬪諍能勸喻，　　知識親族及兄弟，　　能善和解令無諍，　　如是之人生天上。",
        "from": "T17n0721_019:0112c08_0",
        "context_with_next_sentence": true
    },
    {
        "source_sentence": "　　若人離惡出欲泥，　　常施一切眾生樂，　　離垢寂滅心解脫，　　則能破壞魔軍眾。",
        "from": "T17n0721_019:0112c10_0",
        "context_with_next_sentence": true
    },
    {
        "source_sentence": "　　若能調伏於心意，　　不為心意之所使，　　是人清淨破怨敵，　　則得上生諸天宮。",
        "from": "T17n0721_019:0112c12_0",
        "context_with_next_sentence": true
    },
    {
        "source_sentence": "　　若有人能淨身業，　　遠離眾惡不善法，　　離欲修習禪定樂，　　如是之人生天宮。",
        "from": "T17n0721_019:0112c14_0",
        "context_with_next_sentence": true
    },
    {
        "source_sentence": "　　捨離放逸惡知識，　　斷除愛毒諸煩惱，　　不為女人欲所縛，　　如是之人生天宮。",
        "from": "T17n0721_019:0112c16_0",
        "context_with_next_sentence": true
    },
    {
        "source_sentence": "　　若人於法勤精進，　　布施持戒及三昧，　　志意勇猛心堅固，　　是人則生於天上。",
        "from": "T17n0721_019:0112c18_0",
        "context_with_next_sentence": true
    },
    {
        "source_sentence": "　　若人能於眾結縛，　　智刀斬之而不礙，　　自在離縛無所滯，　　如是之人生天宮，　　離諸欲垢不貪著，　　滅眾過惡除染愛。",
        "from": "T17n0721_019:0112c20_0",
        "context_with_next_sentence": true
    },
    {
        "source_sentence": "　　勇健離垢斷悕望，　　則得受於自果報，　　若有眾生受人報，　　能常修行眾善法。",
        "from": "T17n0721_019:0112c23_0",
        "context_with_next_sentence": true
    },
    {
        "source_sentence": "　　如是善人業果報，　　令天世間得增長，　　以人力故天增勝，　　以天擁護人安隱。",
        "from": "T17n0721_019:0112c25_0",
        "context_with_next_sentence": true
    },
    {
        "source_sentence": "　　各各迭互增勢力，　　得住正法隨順道，　　天之善道人世界，　　人之善道天世間。",
        "from": "T17n0721_019:0112c27_0",
        "context_with_next_sentence": true
    },
    {
        "source_sentence": "　　諸惡道地有三種，　　行善之人所遠離，　　汝應勇猛勤精進，　　當樂親近善知識，　　如是常應增長法，　　勉力勤加昇天宮。",
        "from": "T17n0721_019:0112c29_0",
        "context_with_next_sentence": true
    },
    {
        "source_sentence": "　　法為眾樂之根本，　　以法因緣得涅槃，　　眠睡眾生法常覺，　　法為最勝第一道。』",
        "from": "T17n0721_019:0113a03_0",
        "context_with_next_sentence": true
    },
    {
        "source_sentence": "「時天帝釋如是教勅護世四大天王，為護閻浮提人增長正法得利益故，遍行觀察。",
        "from": "T17n0721_019:0113a05_0",
        "context_with_next_sentence": true
    },
    {
        "source_sentence": "「復次，比丘知業果報，觀天心行已，內自思惟，隨順法行。",
        "from": "T17n0721_019:0113a07_0",
        "context_with_next_sentence": true
    },
    {
        "source_sentence": "「復次，比丘知業果報，觀阿修羅第二地已，次觀第三阿修羅地。",
        "from": "T17n0721_019:0113a09_0",
        "context_with_next_sentence": true
    },
    {
        "source_sentence": "何等為第三阿修羅地？",
        "from": "T17n0721_019:0113a10_1",
        "context_with_next_sentence": true
    },
    {
        "source_sentence": "彼以聞慧見：第三地在第二地下二萬一千由旬，有阿修羅地名修那婆，縱廣一萬三千由旬，樹林欝茂，浴池流泉眾花常敷，伎樂充滿。",
        "from": "T17n0721_019:0113a10_2",
        "context_with_next_sentence": true
    },
    {
        "source_sentence": "城名鋡毘羅，縱廣八千由旬，於彼城中，有阿修羅王名曰花鬘，阿修羅民名遊戲行。",
        "from": "T17n0721_019:0113a14_3",
        "context_with_next_sentence": true
    },
    {
        "source_sentence": "彼阿修羅鋡毘羅城，種種眾寶以為莊嚴，園林遊戲，清流浴池蓮花具足，遊戲阿修羅眾悉滿其中。",
        "from": "T17n0721_019:0113a16_4",
        "context_with_next_sentence": true
    },
    {
        "source_sentence": "有四大林以為莊嚴，於六時中花常鮮榮。",
        "from": "T17n0721_019:0113a18_5",
        "context_with_next_sentence": true
    },
    {
        "source_sentence": "何等為四？",
        "from": "T17n0721_019:0113a19_6",
        "context_with_next_sentence": true
    },
    {
        "source_sentence": "一名鈴鬘：一一林樹皆有寶鈴出妙音聲。",
        "from": "T17n0721_019:0113a19_7",
        "context_with_next_sentence": true
    },
    {
        "source_sentence": "二名黃鬘：其林皆悉是真金樹。",
        "from": "T17n0721_019:0113a20_8",
        "context_with_next_sentence": true
    },
    {
        "source_sentence": "三名焰鬘：其樹花色猶如火焰。",
        "from": "T17n0721_019:0113a21_9",
        "context_with_next_sentence": true
    },
    {
        "source_sentence": "四名雜林：諸雜花果以為莊嚴。",
        "from": "T17n0721_019:0113a22_10",
        "context_with_next_sentence": true
    },
    {
        "source_sentence": "此四種林莊嚴阿修羅鋡毘羅城，遊戲阿修羅住處快樂如天無異，以眾塗香末香，自塗其身，常樂遊戲歌舞戲笑，百千婇女圍遶衛護。",
        "from": "T17n0721_019:0113a22_11",
        "context_with_next_sentence": true
    },
    {
        "source_sentence": "花鬘阿修羅王常遊園林而相娛樂，種種眾寶莊嚴其身，是名遊戲阿修羅所受樂處。",
        "from": "T17n0721_019:0113a26_12",
        "context_with_next_sentence": true
    },
    {
        "source_sentence": "「時第二地勇健阿修羅王遣使，名曰閻婆，來詣花鬘阿修羅所，作如是言：『閻浮提人供養父母、知恩報恩、恭敬沙門及婆羅門，如法行故，令天有力，我當竭力破壞人天所行正法。』",
        "from": "T17n0721_019:0113a28_0",
        "context_with_next_sentence": true
    },
    {
        "source_sentence": "是時第三地花鬘阿修羅王聞是說已，如上所說，心懷瞋恚作如是言：『我當云何壞彼人天？",
        "from": "T17n0721_019:0113b03_0",
        "context_with_next_sentence": true
    },
    {
        "source_sentence": "因人故天，人天即是我之大怨。』",
        "from": "T17n0721_019:0113b05_1",
        "context_with_next_sentence": true
    },
    {
        "source_sentence": "時第三地遊戲阿修羅，即時莊嚴種種鉀冑，執持器仗，欲詣樂城龍王宮殿。",
        "from": "T17n0721_019:0113b05_2",
        "context_with_next_sentence": true
    },
    {
        "source_sentence": "時婆修吉、德叉迦大龍王等，聞阿修羅聲，生大瞋恚，身出電光赫焰大明，雨大熾電，無量百千億龍從海中出，共阿修羅興大鬪諍。",
        "from": "T17n0721_019:0113b07_3",
        "context_with_next_sentence": true
    },
    {
        "source_sentence": "「若閻浮提人修行正法，龍則得勝，阿修羅眾四散破壞；若世間人不順正法，則阿修羅勝，龍眾破壞。",
        "from": "T17n0721_019:0113b10_4",
        "context_with_next_sentence": true
    },
    {
        "source_sentence": "既被破已，往白天使者曰：『大仙！",
        "from": "T17n0721_019:0113b12_5",
        "context_with_next_sentence": true
    },
    {
        "source_sentence": "我今被破，汝應竭力破阿修羅。』",
        "from": "T17n0721_019:0113b13_6",
        "context_with_next_sentence": true
    },
    {
        "source_sentence": "時天使者聞是事已，心生瞋恚，口中煙出，往告四天王白言：『天王！",
        "from": "T17n0721_019:0113b14_7",
        "context_with_next_sentence": true
    },
    {
        "source_sentence": "阿修羅勝，龍今破壞。』",
        "from": "T17n0721_019:0113b15_8",
        "context_with_next_sentence": true
    },
    {
        "source_sentence": "「閻浮提中邪見相師見煙相已，咸作是說：彗星出現，或豐或儉、或水或旱，亦如上說。",
        "from": "T17n0721_019:0113b16_9",
        "context_with_next_sentence": true
    },
    {
        "source_sentence": "是為第二因緣彗星出現。",
        "from": "T17n0721_019:0113b18_10",
        "context_with_next_sentence": true
    },
    {
        "source_sentence": "若天龍勝，則時雨數降，疫氣不行、兵革不起。",
        "from": "T17n0721_019:0113b18_11",
        "context_with_next_sentence": true
    },
    {
        "source_sentence": "邪見相師復作此說：是八曜力之所作為，廣說上事。",
        "from": "T17n0721_019:0113b19_12",
        "context_with_next_sentence": true
    },
    {
        "source_sentence": "若諸世間不修正法、不順法行、不孝父母、不敬沙門及婆羅門，則阿修羅勝。",
        "from": "T17n0721_019:0113b20_13",
        "context_with_next_sentence": true
    },
    {
        "source_sentence": "以阿修羅勝故，雨澤不時、人民飢饉、兵刃數起。",
        "from": "T17n0721_019:0113b22_14",
        "context_with_next_sentence": true
    },
    {
        "source_sentence": "世間邪見諸相師等作是思惟：八曜所作；為世人說星宿之過，廣說如上。",
        "from": "T17n0721_019:0113b23_15",
        "context_with_next_sentence": true
    },
    {
        "source_sentence": "如是一切諸外道等，不知正法及以非法，以愚癡心憶想分別，不如實說。",
        "from": "T17n0721_019:0113b25_16",
        "context_with_next_sentence": true
    },
    {
        "source_sentence": "「以阿修羅勝，龍王不如，時護世四天王即向四天眾，伽陀頌曰：「『法勝非法減，　　增實離妄語，　　天勝阿修羅，　　光明勝黑闇。",
        "from": "T17n0721_019:0113b27_17",
        "context_with_next_sentence": true
    },
    {
        "source_sentence": "　　布施勝慳貪，　　持戒莫毀犯，　　佛勝非外道，　　不動勝退沒。",
        "from": "T17n0721_019:0113c02_0",
        "context_with_next_sentence": true
    },
    {
        "source_sentence": "　　實語莫諂曲，　　悲心勝怨害，　　慈心勝瞋恚，　　天王勝修羅。",
        "from": "T17n0721_019:0113c04_0",
        "context_with_next_sentence": true
    },
    {
        "source_sentence": "　　上勝下莫增，　　豐勝勿飢饉，　　智勝滅愚癡，　　法戒滅眾惡。",
        "from": "T17n0721_019:0113c06_0",
        "context_with_next_sentence": true
    },
    {
        "source_sentence": "　　精進離懈怠，　　丈夫勝女人，　　長者勝小人，　　忍勝於瞋恚。",
        "from": "T17n0721_019:0113c08_0",
        "context_with_next_sentence": true
    },
    {
        "source_sentence": "　　人勝非惡龍，　　白日勝於夜，　　月勝非餘曜，　　五穀勝菅苗。",
        "from": "T17n0721_019:0113c10_0",
        "context_with_next_sentence": true
    },
    {
        "source_sentence": "　　滅苦樂增長，　　離病常安樂，　　柔軟勝麁惡，　　解脫滅眾縛。",
        "from": "T17n0721_019:0113c12_0",
        "context_with_next_sentence": true
    },
    {
        "source_sentence": "　　法戒勝一切，　　善法常增勝，　　不善常消滅。』",
        "from": "T17n0721_019:0113c14_0",
        "context_with_next_sentence": true
    },
    {
        "source_sentence": "「護世四天王如是說已，即擊天鼓作如是言：『諸天大眾！",
        "from": "T17n0721_019:0113c16_0",
        "context_with_next_sentence": true
    },
    {
        "source_sentence": "龍王退弱，阿修羅勝。』",
        "from": "T17n0721_019:0113c17_1",
        "context_with_next_sentence": true
    },
    {
        "source_sentence": "時諸天眾聞是語已，莊嚴器仗，於須臾頃至大海上。",
        "from": "T17n0721_019:0113c17_2",
        "context_with_next_sentence": true
    },
    {
        "source_sentence": "若世間人孝養父母、敬事沙門，阿修羅眾見諸天來，即時退散，還入其宮。",
        "from": "T17n0721_019:0113c18_3",
        "context_with_next_sentence": true
    },
    {
        "source_sentence": "若諸世人不孝父母、不敬沙門及婆羅門，於須臾時，與天共鬪，天亦得勝，花鬘阿修羅王敗散還宮。",
        "from": "T17n0721_019:0113c20_4",
        "context_with_next_sentence": true
    },
    {
        "source_sentence": "比丘如是觀阿修羅與天共鬪，如實見已，生厭世心，順法修行。",
        "from": "T17n0721_019:0113c23_5",
        "context_with_next_sentence": true
    },
    {
        "source_sentence": "「復次，比丘知業果報，觀第三地花鬘阿修羅王所受業報。",
        "from": "T17n0721_019:0113c25_0",
        "context_with_next_sentence": true
    },
    {
        "source_sentence": "以何業故，生第三地？",
        "from": "T17n0721_019:0113c26_1",
        "context_with_next_sentence": true
    },
    {
        "source_sentence": "彼以聞慧見：此眾生因節會日，相撲射戲、樗蒱圍碁種種博戲。",
        "from": "T17n0721_019:0113c26_2",
        "context_with_next_sentence": true
    },
    {
        "source_sentence": "因此事故，行不淨施，無心無思亦無福田。",
        "from": "T17n0721_019:0113c28_3",
        "context_with_next_sentence": true
    },
    {
        "source_sentence": "是人身壞墮於惡道，生遊戲行阿修羅中，壽七千歲。",
        "from": "T17n0721_019:0113c29_4",
        "context_with_next_sentence": true
    },
    {
        "source_sentence": "以人中七百歲，於阿修羅中一日一夜，如是壽命滿七千歲，亦有中夭，命亦不定。",
        "from": "T17n0721_019:0114a01_5",
        "context_with_next_sentence": true
    },
    {
        "source_sentence": "「復次，比丘知業果報，觀察思惟花鬘阿修羅王。",
        "from": "T17n0721_019:0114a04_0",
        "context_with_next_sentence": true
    },
    {
        "source_sentence": "即以聞慧知：此阿修羅王以食施於破戒病人，心無淨思。",
        "from": "T17n0721_019:0114a05_1",
        "context_with_next_sentence": true
    },
    {
        "source_sentence": "以此業緣生阿修羅中，於鋡毘羅城作阿修羅王，名曰花鬘。",
        "from": "T17n0721_019:0114a06_2",
        "context_with_next_sentence": true
    },
    {
        "source_sentence": "其所食味，如天所食須陀之味，一切樂具，如前所說。",
        "from": "T17n0721_019:0114a07_3",
        "context_with_next_sentence": true
    },
    {
        "source_sentence": "正法念處經卷第十九",
        "from": "T17n0721_019:0114a09_0",
        "context_with_next_sentence": false
    }
]