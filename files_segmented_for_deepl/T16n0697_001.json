[
    {
        "source_sentence": "佛說浴像功德經",
        "from": "T16n0697_001:0798c06_0",
        "context_with_next_sentence": true
    },
    {
        "source_sentence": "大唐天竺三藏寶思惟譯",
        "from": "T16n0697_001:0798c08_0",
        "context_with_next_sentence": true
    },
    {
        "source_sentence": "如是我聞：一時，薄伽梵在王舍城鷲峯山中，與大苾芻眾及與無量諸大菩薩摩訶薩俱。",
        "from": "T16n0697_001:0798c09_0",
        "context_with_next_sentence": true
    },
    {
        "source_sentence": "爾時，會中有一菩薩，名清淨慧，作是思惟：「以何因緣諸佛如來得清淨身？」",
        "from": "T16n0697_001:0798c11_0",
        "context_with_next_sentence": true
    },
    {
        "source_sentence": "又復念言：「若佛在世親近供養，及滅度後供養舍利，此二種人所獲福德功德齊不？」",
        "from": "T16n0697_001:0798c12_1",
        "context_with_next_sentence": true
    },
    {
        "source_sentence": "作是念已，承佛威神從座而起，頂禮佛足，白言：「世尊！",
        "from": "T16n0697_001:0798c14_2",
        "context_with_next_sentence": true
    },
    {
        "source_sentence": "諸佛如來以何因緣得清淨身？",
        "from": "T16n0697_001:0798c15_3",
        "context_with_next_sentence": true
    },
    {
        "source_sentence": "若佛在世親近供養，及滅度後供養舍利，此二種人所獲福德其功等不？」",
        "from": "T16n0697_001:0798c16_4",
        "context_with_next_sentence": true
    },
    {
        "source_sentence": "爾時，世尊告清淨慧菩薩言：「善哉，善哉！",
        "from": "T16n0697_001:0798c18_5",
        "context_with_next_sentence": true
    },
    {
        "source_sentence": "汝今乃能為未來世諸眾生故，發如是問。",
        "from": "T16n0697_001:0798c18_6",
        "context_with_next_sentence": true
    },
    {
        "source_sentence": "汝當善聽，我今為汝分別解說。」",
        "from": "T16n0697_001:0798c19_7",
        "context_with_next_sentence": true
    },
    {
        "source_sentence": "爾時，清淨慧菩薩白佛言：「唯然。",
        "from": "T16n0697_001:0798c20_8",
        "context_with_next_sentence": true
    },
    {
        "source_sentence": "世尊！",
        "from": "T16n0697_001:0798c21_9",
        "context_with_next_sentence": true
    },
    {
        "source_sentence": "願樂欲聞。」",
        "from": "T16n0697_001:0798c21_10",
        "context_with_next_sentence": true
    },
    {
        "source_sentence": "佛告清淨慧菩薩言：「諸佛如來為求菩提，於往昔時所修三昧、戒定忍辱智慧、慈悲喜捨、解脫、解脫知見，力、無所畏、一切佛法、一切種智，悉皆清淨，是故如來得清淨身。",
        "from": "T16n0697_001:0798c21_11",
        "context_with_next_sentence": true
    },
    {
        "source_sentence": "又以華香幡蓋而以供養；復以香水浴如來身；復以寶蓋彌覆其上；以諸飲食鼓樂弦歌讚詠如來；以此功德迴向一切種智，所得功德無量無邊，乃至得成無上菩提。",
        "from": "T16n0697_001:0798c25_12",
        "context_with_next_sentence": true
    },
    {
        "source_sentence": "何以故？",
        "from": "T16n0697_001:0798c29_13",
        "context_with_next_sentence": true
    },
    {
        "source_sentence": "如來智慧無量無邊不可思議，所有福德亦復如是！",
        "from": "T16n0697_001:0798c29_14",
        "context_with_next_sentence": true
    },
    {
        "source_sentence": "「清淨慧！",
        "from": "T16n0697_001:0799a01_15",
        "context_with_next_sentence": true
    },
    {
        "source_sentence": "我滅度後有二種舍利：一者、法身，二者、化身。",
        "from": "T16n0697_001:0799a01_16",
        "context_with_next_sentence": true
    },
    {
        "source_sentence": "若善男子，善女人等，供養舍利，造佛形像如大麥等，造塔如菴羅果，表剎如針、蓋如浮萍；持佛舍利，如芥子大安置其中，所得功德，如我在世等無差別。",
        "from": "T16n0697_001:0799a02_17",
        "context_with_next_sentence": true
    },
    {
        "source_sentence": "「如是之人得十五種功德：一者、得淨念心。",
        "from": "T16n0697_001:0799a06_18",
        "context_with_next_sentence": true
    },
    {
        "source_sentence": "二者、得順法心。",
        "from": "T16n0697_001:0799a07_19",
        "context_with_next_sentence": true
    },
    {
        "source_sentence": "三者、得慚愧心。",
        "from": "T16n0697_001:0799a07_20",
        "context_with_next_sentence": true
    },
    {
        "source_sentence": "四者、得見如來。",
        "from": "T16n0697_001:0799a08_21",
        "context_with_next_sentence": true
    },
    {
        "source_sentence": "五者、發淨信心。",
        "from": "T16n0697_001:0799a08_22",
        "context_with_next_sentence": true
    },
    {
        "source_sentence": "六者、能持正法。",
        "from": "T16n0697_001:0799a08_23",
        "context_with_next_sentence": true
    },
    {
        "source_sentence": "七者、如說修行。",
        "from": "T16n0697_001:0799a09_24",
        "context_with_next_sentence": true
    },
    {
        "source_sentence": "八者、得親近諸佛。",
        "from": "T16n0697_001:0799a09_25",
        "context_with_next_sentence": true
    },
    {
        "source_sentence": "九者、諸佛國土隨意受生。",
        "from": "T16n0697_001:0799a10_0",
        "context_with_next_sentence": true
    },
    {
        "source_sentence": "十者、若生人中生大姓家，其心柔軟人所敬重。",
        "from": "T16n0697_001:0799a10_1",
        "context_with_next_sentence": true
    },
    {
        "source_sentence": "十一者、纔生人中得念佛心。",
        "from": "T16n0697_001:0799a11_2",
        "context_with_next_sentence": true
    },
    {
        "source_sentence": "十二者、諸魔軍眾不能惱亂。",
        "from": "T16n0697_001:0799a12_3",
        "context_with_next_sentence": true
    },
    {
        "source_sentence": "十三者、於末法時能護正法。",
        "from": "T16n0697_001:0799a12_4",
        "context_with_next_sentence": true
    },
    {
        "source_sentence": "十四者、常得十方諸佛如來恒加覆護。",
        "from": "T16n0697_001:0799a13_5",
        "context_with_next_sentence": true
    },
    {
        "source_sentence": "十五者、速得成就五分法身。」",
        "from": "T16n0697_001:0799a14_6",
        "context_with_next_sentence": true
    },
    {
        "source_sentence": "爾時世尊而說頌曰：「若以清淨心，　　於如來滅後，　供養舍利者；　　或造於塔廟，　及如來形像；　　於彼塔像前，　掃塗漫陀羅，　　以種種花香，　散布於其上，　　以諸妙香水，　而浴於佛像，　　上妙諸飲食，　淨持以供養，　　讚禮佛功德。",
        "from": "T16n0697_001:0799a15_7",
        "context_with_next_sentence": true
    },
    {
        "source_sentence": "　無量難思議，　　智慧及神通，　諸善巧方便，　　悉皆到彼岸。」",
        "from": "T16n0697_001:0799a23_0",
        "context_with_next_sentence": true
    },
    {
        "source_sentence": "爾時，清淨慧菩薩聞佛世尊說是頌已，而白佛言：「世尊！",
        "from": "T16n0697_001:0799a25_0",
        "context_with_next_sentence": true
    },
    {
        "source_sentence": "若佛在世及滅度後未來世中，諸眾生等，云何浴像？",
        "from": "T16n0697_001:0799a26_1",
        "context_with_next_sentence": true
    },
    {
        "source_sentence": "唯願如來為眾生故，開示演說。」",
        "from": "T16n0697_001:0799a27_2",
        "context_with_next_sentence": true
    },
    {
        "source_sentence": "佛言：「清淨慧！",
        "from": "T16n0697_001:0799a28_3",
        "context_with_next_sentence": true
    },
    {
        "source_sentence": "如佛在世，諸眾生等發起淨心，於佛滅後亦應如是，不作執空有想，於諸善品心懷渴仰不生疲厭，何以故？",
        "from": "T16n0697_001:0799a28_4",
        "context_with_next_sentence": true
    },
    {
        "source_sentence": "為成就如來法報身故。",
        "from": "T16n0697_001:0799b02_0",
        "context_with_next_sentence": true
    },
    {
        "source_sentence": "我已曾為汝說四真諦法、十二因緣、六波羅蜜，我今為汝說浴像法，諸供養中最為殊勝。",
        "from": "T16n0697_001:0799b02_1",
        "context_with_next_sentence": true
    },
    {
        "source_sentence": "「善男子！",
        "from": "T16n0697_001:0799b04_2",
        "context_with_next_sentence": true
    },
    {
        "source_sentence": "若欲沐像，應以牛頭栴檀、紫檀、多摩羅香、甘松、芎藭、白檀、欝金、龍腦、沈香、麝香、丁香，以如是等種種妙香，隨所得者，以為湯水置淨器中，先作方壇敷妙床座，於上置佛；以諸香水次第浴之；用諸香水周遍訖已，復以淨水於上淋洗。",
        "from": "T16n0697_001:0799b04_3",
        "context_with_next_sentence": true
    },
    {
        "source_sentence": "其浴像者，各取少許洗像之水，置自頭上，燒種種香以為供養。",
        "from": "T16n0697_001:0799b10_4",
        "context_with_next_sentence": true
    },
    {
        "source_sentence": "「初於像上下水之時，應誦以偈：「『我今灌沐諸如來，　　淨智功德莊嚴聚；　　五濁眾生令離垢，　　願證如來淨法身。』",
        "from": "T16n0697_001:0799b11_5",
        "context_with_next_sentence": true
    },
    {
        "source_sentence": "「燒香之時當誦斯偈：「『戒定慧解知見香，　　遍十方剎常芬馥；　　願此香烟亦如是，　　迴作自他五種身。』」",
        "from": "T16n0697_001:0799b15_0",
        "context_with_next_sentence": true
    },
    {
        "source_sentence": "爾時世尊說是法已，眾中有無量菩薩摩訶薩獲得清淨無垢三昧，即從座而起；無量天人得不退轉無上菩提。",
        "from": "T16n0697_001:0799b18_0",
        "context_with_next_sentence": true
    },
    {
        "source_sentence": "爾時阿難白佛言：「世尊！",
        "from": "T16n0697_001:0799b20_1",
        "context_with_next_sentence": true
    },
    {
        "source_sentence": "當何名此經？",
        "from": "T16n0697_001:0799b21_2",
        "context_with_next_sentence": true
    },
    {
        "source_sentence": "我等云何奉持？」",
        "from": "T16n0697_001:0799b21_3",
        "context_with_next_sentence": true
    },
    {
        "source_sentence": "佛言：「此經名為『洗浴諸佛得身清淨』，應如是持。」",
        "from": "T16n0697_001:0799b21_4",
        "context_with_next_sentence": true
    },
    {
        "source_sentence": "說是經已，一切眾會皆大歡喜，信受奉行。",
        "from": "T16n0697_001:0799b22_5",
        "context_with_next_sentence": true
    },
    {
        "source_sentence": "佛說浴像功德經",
        "from": "T16n0697_001:0799b24_0",
        "context_with_next_sentence": false
    }
]