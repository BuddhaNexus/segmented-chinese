[
    {
        "source_sentence": "優婆夷淨行法門經卷下",
        "from": "T14n0579_002:0957a03_0",
        "context_with_next_sentence": true
    },
    {
        "source_sentence": "僧祐錄云安公涼土異經附北涼錄",
        "from": "T14n0579_002:0957a04_0",
        "context_with_next_sentence": true
    },
    {
        "source_sentence": "修學品第二之餘",
        "from": "T14n0579_002:0957a05_0",
        "context_with_next_sentence": true
    },
    {
        "source_sentence": "「復次，毘舍佉！",
        "from": "T14n0579_002:0957a06_0",
        "context_with_next_sentence": true
    },
    {
        "source_sentence": "云何修行身黃金色，光明照耀，猶如金山？",
        "from": "T14n0579_002:0957a06_1",
        "context_with_next_sentence": true
    },
    {
        "source_sentence": "如來往昔無量劫中，常樂修善，不瞋不恚，若有眾生惡罵、捶打，悉皆能忍，不生瞋恨；恒自慚愧，生大悲想：『皆是過去先業所報。』",
        "from": "T14n0579_002:0957a07_2",
        "context_with_next_sentence": true
    },
    {
        "source_sentence": "常自剋責；復行布施，柔軟氍氀、芻摩、劫貝、憍奢耶衣如是等衣，恒以施人。",
        "from": "T14n0579_002:0957a10_3",
        "context_with_next_sentence": true
    },
    {
        "source_sentence": "如是展轉無量世中，積功高大，常受天樂；下生人間，得大人相，身黃金色，於諸金色最上最勝。",
        "from": "T14n0579_002:0957a11_4",
        "context_with_next_sentence": true
    },
    {
        "source_sentence": "以此相故，若在家者，作轉輪聖王，王四天下，於四天下，若有柔軟氍氀、敷具、芻摩、劫貝、憍奢耶衣、欽婆羅衣，一切世間柔軟之物，王悉得之；若出家者，得成為佛，人中細軟衣服、臥具、劫貝、芻摩、欽婆羅衣如是等物，如來悉得。」",
        "from": "T14n0579_002:0957a13_5",
        "context_with_next_sentence": true
    },
    {
        "source_sentence": "爾時世尊重說偈言：「不生瞋恚心，　　恒慚愧剋責，　布施細妙衣，　　上[疊*毛]無價物，　恒施與眾生，　　施已心歡喜，　踊躍無悋惜。",
        "from": "T14n0579_002:0957a18_6",
        "context_with_next_sentence": true
    },
    {
        "source_sentence": "　　譬如人失火，　出物大歡喜。",
        "from": "T14n0579_002:0957a23_7",
        "context_with_next_sentence": true
    },
    {
        "source_sentence": "　　積業無有量，　生天受快樂，　　從此生人間，　而得大人相，　　身體黃金色，　猶如金山王，　　在家轉輪王，　善護四天下，　　大得柔軟觸，　一衣直千萬；　　若學道成佛，　化天人龍神，　　衣服亦如是。",
        "from": "T14n0579_002:0957a24_8",
        "context_with_next_sentence": true
    },
    {
        "source_sentence": "「復次，毘舍佉！",
        "from": "T14n0579_002:0957b02_0",
        "context_with_next_sentence": true
    },
    {
        "source_sentence": "云何修行陰馬藏相？",
        "from": "T14n0579_002:0957b02_1",
        "context_with_next_sentence": true
    },
    {
        "source_sentence": "如來於過去無量劫中，作凡人時，常樂修行，善和合眾，若與父母、男女、兄弟、姊妹、親戚、眷屬、善友、知識乃至畜生，若有別離樂和合者，悉隨所樂，善能和合，令其歡喜。",
        "from": "T14n0579_002:0957b02_2",
        "context_with_next_sentence": true
    },
    {
        "source_sentence": "以此業故，所積高廣，常生天上，受天福樂；下生人間，如是展轉無量無邊，至一生補處，得陰馬藏。",
        "from": "T14n0579_002:0957b06_3",
        "context_with_next_sentence": true
    },
    {
        "source_sentence": "以此相故，記成千子作轉輪王，王四天下，千子勇健，能伏怨敵；若出家者，得成為佛，從法生子過於千萬，勇猛多力，能却魔怨。」",
        "from": "T14n0579_002:0957b08_4",
        "context_with_next_sentence": true
    },
    {
        "source_sentence": "爾時世尊而說偈言：「我於無量世，　　本作凡人時，　常為和合眾，　　令得安樂住。",
        "from": "T14n0579_002:0957b11_5",
        "context_with_next_sentence": true
    },
    {
        "source_sentence": "　若父母男女，　　兄弟及姊妹，　親戚諸眷屬，　　善友知識等，　若離別苦者，　　善和合安樂。",
        "from": "T14n0579_002:0957b15_0",
        "context_with_next_sentence": true
    },
    {
        "source_sentence": "　以此行業故，　　常生天人中，　受天上快樂，　　下生於人間，　得陰馬藏相。",
        "from": "T14n0579_002:0957b18_0",
        "context_with_next_sentence": true
    },
    {
        "source_sentence": "　　現成得千子，　勇健無有比，　　能降伏怨敵，　恒供養父母，　　令得歡喜樂；　若出家作佛，　　法子有千萬，　戒定神通力，　　能摧伏魔怨。",
        "from": "T14n0579_002:0957b20_1",
        "context_with_next_sentence": true
    },
    {
        "source_sentence": "「復次，毘舍佉！",
        "from": "T14n0579_002:0957b25_0",
        "context_with_next_sentence": true
    },
    {
        "source_sentence": "云何修行梵身圓滿，如尼俱律樹，立身正直，手得摩膝？",
        "from": "T14n0579_002:0957b25_1",
        "context_with_next_sentence": true
    },
    {
        "source_sentence": "如來往昔作凡人時，恒修弘慈，善能觀察善惡麁細、等不等法，此是智慧、此是愚癡，此是精進、此是懈怠，此是瞋恚、此是忍辱，如是分別，隨其等類而教導之。",
        "from": "T14n0579_002:0957b26_2",
        "context_with_next_sentence": true
    },
    {
        "source_sentence": "以此業故，展轉無量，天上、人中乃至一生補處；下生人間得二大人相：一者，梵身圓滿，如尼俱律樹；二者，立身正直，手得摩膝。",
        "from": "T14n0579_002:0957c01_3",
        "context_with_next_sentence": true
    },
    {
        "source_sentence": "以此相故，若在家者，作轉輪王，王四天下，財富無量，金銀、琉璃、車璩、馬瑙、珊瑚、琥珀、真珠等寶，五穀豐熟，庫藏盈溢；若出家者，得成為佛，具足七財：信、戒、施、聞、慧、慚、愧，如來亦有如是等物，無量無邊。」",
        "from": "T14n0579_002:0957c03_4",
        "context_with_next_sentence": true
    },
    {
        "source_sentence": "爾時世尊重說偈言：「我於過去世，　　善稱量眾生，　選擇分別已，　　觀察悉平等。",
        "from": "T14n0579_002:0957c08_5",
        "context_with_next_sentence": true
    },
    {
        "source_sentence": "　能常別眾生，　　隨類應施與，　以此行業故，　　常生天人中。",
        "from": "T14n0579_002:0957c11_0",
        "context_with_next_sentence": true
    },
    {
        "source_sentence": "　下生於人間，　　立身直不曲，　兩手得摩膝，　　猶如尼俱樹，　從地生方圓，　　佛身亦如是。",
        "from": "T14n0579_002:0957c13_0",
        "context_with_next_sentence": true
    },
    {
        "source_sentence": "　從無量劫來，　　行業地所生，　二相現財富，　　令天下太平。",
        "from": "T14n0579_002:0957c16_0",
        "context_with_next_sentence": true
    },
    {
        "source_sentence": "　在家受五欲，　　得成轉輪王；　捨五欲出家，　　得成無上尊。",
        "from": "T14n0579_002:0957c18_0",
        "context_with_next_sentence": true
    },
    {
        "source_sentence": "「復次，毘舍佉！",
        "from": "T14n0579_002:0957c20_0",
        "context_with_next_sentence": true
    },
    {
        "source_sentence": "云何修行三大人相？",
        "from": "T14n0579_002:0957c20_1",
        "context_with_next_sentence": true
    },
    {
        "source_sentence": "一者、師子臆；二者、項出日光；三者、肩頸團圓。",
        "from": "T14n0579_002:0957c20_2",
        "context_with_next_sentence": true
    },
    {
        "source_sentence": "如來過去作凡人時，恒利益眾生，樂安樂住，信心持戒，多聞慧施，財穀、田宅、奴婢、牛、羊、象、馬、車乘、妻妾、男女侍從、左右眷屬、親戚，令得增長。",
        "from": "T14n0579_002:0957c21_3",
        "context_with_next_sentence": true
    },
    {
        "source_sentence": "以此業故，常生天上；下生人間，得三大人相：一者、師子臆；二者、項出日光；三者、肩頸團圓。",
        "from": "T14n0579_002:0957c24_4",
        "context_with_next_sentence": true
    },
    {
        "source_sentence": "以此相故，若在家者，作轉輪王，王四天下，法常增長，財物、田宅、五穀豐熟，妻子、眷屬、奴婢、侍從、善友、知識，一切具足無有減少；若出家者，得成為佛，七財具足，四部眷屬亦無減少。」",
        "from": "T14n0579_002:0957c27_0",
        "context_with_next_sentence": true
    },
    {
        "source_sentence": "爾時世尊重說偈言：　信心持戒，　　多聞慧施，　　奴婢象馬，　牛羊田宅，　　妻子眷屬，　　善友知識，　恒作善念，　　云何令其，　　色力安樂，　得大增長？",
        "from": "T14n0579_002:0958a02_1",
        "context_with_next_sentence": true
    },
    {
        "source_sentence": "　　以此業故，　　常生天上，　下生人間，　　得大人相。",
        "from": "T14n0579_002:0958a06_2",
        "context_with_next_sentence": true
    },
    {
        "source_sentence": "　　半師子臆，　項出日光，　　肩頸圓直，　　三相記成。",
        "from": "T14n0579_002:0958a07_3",
        "context_with_next_sentence": true
    },
    {
        "source_sentence": "　若在家者，　　眷屬妻子，　　奴婢象馬，　悉皆興盛；　　若出家者，　　得成為佛，　眷屬增長，　　得無減法。",
        "from": "T14n0579_002:0958a09_0",
        "context_with_next_sentence": true
    },
    {
        "source_sentence": "「復次，毘舍佉！",
        "from": "T14n0579_002:0958a12_0",
        "context_with_next_sentence": true
    },
    {
        "source_sentence": "云何修行胸有卍字？",
        "from": "T14n0579_002:0958a12_1",
        "context_with_next_sentence": true
    },
    {
        "source_sentence": "如來於往昔作凡人時，不惱眾生，不行杖楚，亦不籠繫。",
        "from": "T14n0579_002:0958a12_2",
        "context_with_next_sentence": true
    },
    {
        "source_sentence": "以此業故，積行高廣，常生天上；下生人間，得大人相，胸有卍字。",
        "from": "T14n0579_002:0958a14_0",
        "context_with_next_sentence": true
    },
    {
        "source_sentence": "若在家者，作轉輪王，無諸疾病，四時調適，不寒不熱；若出家者，得成為佛，亦無諸病，常得調和，不冷不熱，身體輕利，堪入三昧。」",
        "from": "T14n0579_002:0958a15_1",
        "context_with_next_sentence": true
    },
    {
        "source_sentence": "爾時世尊重說偈言：「不籠繫眾生，　　亦不行杖楚，　不以諸刀杖，　　加害於眾生。",
        "from": "T14n0579_002:0958a18_2",
        "context_with_next_sentence": true
    },
    {
        "source_sentence": "　以此行業故，　　常生天人中，　受天上快樂，　　至一生補處。",
        "from": "T14n0579_002:0958a21_0",
        "context_with_next_sentence": true
    },
    {
        "source_sentence": "　下生於人間，　　而得大人相，　胸字有萬數。",
        "from": "T14n0579_002:0958a23_0",
        "context_with_next_sentence": true
    },
    {
        "source_sentence": "　　以此相好故，　無有諸疾病，　　若在家出家，　常得受快樂。",
        "from": "T14n0579_002:0958a24_1",
        "context_with_next_sentence": true
    },
    {
        "source_sentence": "　　若獲剎利種，　得王四天下；　　若出家學道，　得成無上尊，　　純受上妙樂。",
        "from": "T14n0579_002:0958a26_2",
        "context_with_next_sentence": true
    },
    {
        "source_sentence": "「復次，毘舍佉！",
        "from": "T14n0579_002:0958a29_0",
        "context_with_next_sentence": true
    },
    {
        "source_sentence": "云何修行，眼下紺色如青蓮華，目睫捲起，紺色光明？",
        "from": "T14n0579_002:0958a29_1",
        "context_with_next_sentence": true
    },
    {
        "source_sentence": "佛於過去無量劫中作凡人時，恒修善行，不以惡心張眼低目棄視眾生，不以欲心眄睞看之，恒以喜心、離瞋愛癡直視眾生。",
        "from": "T14n0579_002:0958b01_2",
        "context_with_next_sentence": true
    },
    {
        "source_sentence": "以此業故，常生天上，受天快樂；下生人間得二大人相：一者，眼下紺青，上下俱眴；二者，目睫細軟，捲起纖長，紺色光焰。",
        "from": "T14n0579_002:0958b04_3",
        "context_with_next_sentence": true
    },
    {
        "source_sentence": "以此相故，若在家者，作轉輪王，王四天下，一切人民、沙門、婆羅門、剎利居士、妻子、眷屬、群臣、侍人觀視無厭；若出家者，得成為佛，為諸四眾（比丘、比丘尼、優婆塞、優婆夷）、天、人、阿修羅、摩睺羅伽、乾闥婆等一切眾生善心歡喜，瞻仰如來無有厭足。」",
        "from": "T14n0579_002:0958b07_0",
        "context_with_next_sentence": true
    },
    {
        "source_sentence": "爾時世尊而說偈言：「佛於過去世，　　本作凡人時，　恒修諸善行，　　不以瞋恚心，　張眼低棄視，　　亦不以愛染，　欲心看眾生。",
        "from": "T14n0579_002:0958b12_1",
        "context_with_next_sentence": true
    },
    {
        "source_sentence": "　　眼淨離垢濁，　歡喜心直視。",
        "from": "T14n0579_002:0958b16_2",
        "context_with_next_sentence": true
    },
    {
        "source_sentence": "　　以此行業故，　常生天人中，　　至一生補處，　下生於人間，　　得眼睫紺色，　目如青蓮華，　　上下俱眴明。",
        "from": "T14n0579_002:0958b17_3",
        "context_with_next_sentence": true
    },
    {
        "source_sentence": "　以此大人相，　　記聰明智慧，　一切諸眾生，　　樂視無厭足。",
        "from": "T14n0579_002:0958b21_0",
        "context_with_next_sentence": true
    },
    {
        "source_sentence": "　在家轉輪王，　　成就大智慧，　七寶悉具足，　　能伏四天下；　出家得成佛，　　而獲一切智。",
        "from": "T14n0579_002:0958b23_0",
        "context_with_next_sentence": true
    },
    {
        "source_sentence": "「復次，毘舍佉！",
        "from": "T14n0579_002:0958b26_0",
        "context_with_next_sentence": true
    },
    {
        "source_sentence": "云何修行頂有肉髻，頭髮紺青？",
        "from": "T14n0579_002:0958b26_1",
        "context_with_next_sentence": true
    },
    {
        "source_sentence": "如來於過去世作凡人時，於功德中恒在人前，身、口、意業布施、持戒，月修六齋，供養父母、沙門、婆羅門、親友、眷屬、耆舊宿德，復有善行不可稱計。",
        "from": "T14n0579_002:0958b27_2",
        "context_with_next_sentence": true
    },
    {
        "source_sentence": "以此行故，積聚無量，常受天樂，乃至一生補處；下生人間得二大人相：一者、頂有肉髻；二者、頭髮紺青。",
        "from": "T14n0579_002:0958c01_3",
        "context_with_next_sentence": true
    },
    {
        "source_sentence": "以此相故，若在家者，作轉輪王，王四天下，為諸人民之所依憑；若出家者，得成為佛，為諸四眾比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等所歸依處。」",
        "from": "T14n0579_002:0958c03_4",
        "context_with_next_sentence": true
    },
    {
        "source_sentence": "爾時世尊而說偈言：「我於過去世，　　修善中導首，　恒修持梵行，　　為人所依憑。",
        "from": "T14n0579_002:0958c08_5",
        "context_with_next_sentence": true
    },
    {
        "source_sentence": "　命終生天上，　　受諸天快樂，　下生於人間，　　得二大人相，　頂上有肉髻，　　頭髮捲紺青。",
        "from": "T14n0579_002:0958c11_0",
        "context_with_next_sentence": true
    },
    {
        "source_sentence": "　在家轉輪王，　　而王四天下，　以五戒十善，　　覆護於人民；　若出家學道，　　得成無上尊，　恒以戒定慧，　　教授諸眾生，　常為諸天人，　　龍神夜叉等，　乾闥阿修羅，　　而作歸依處。",
        "from": "T14n0579_002:0958c14_0",
        "context_with_next_sentence": true
    },
    {
        "source_sentence": "「復次，毘舍佉！",
        "from": "T14n0579_002:0958c20_0",
        "context_with_next_sentence": true
    },
    {
        "source_sentence": "云何修行一一毛孔一毛生，眉間白毫如兜羅綿？",
        "from": "T14n0579_002:0958c20_1",
        "context_with_next_sentence": true
    },
    {
        "source_sentence": "佛於往昔作凡人時，修不妄語，捨離妄語，恒修實語，護持實語，正心實語，亦不綺語，發言柔軟，隨順眾生。",
        "from": "T14n0579_002:0958c21_2",
        "context_with_next_sentence": true
    },
    {
        "source_sentence": "以此業故，常生天上，受天快樂；下生人間得二大人相：一者、一一毛孔一毛生，其毛細軟，皆起右旋，不受塵水；二者、眉間白毫光明鮮澤，如兜羅綿。",
        "from": "T14n0579_002:0958c23_3",
        "context_with_next_sentence": true
    },
    {
        "source_sentence": "以此相故，若在家者，作轉輪王，王四天下，一切人民熾盛增長，快樂無極；若出家者，得成為佛，增長比丘、比丘尼、優婆塞、優婆夷四部眷屬，無量無邊，充滿世界。」",
        "from": "T14n0579_002:0958c27_4",
        "context_with_next_sentence": true
    },
    {
        "source_sentence": "爾時世尊而說偈言：「我於過去世，　　恒修不妄語，　口初未曾說，　　空誑不實語，　隨順於世間，　　發言無過失。",
        "from": "T14n0579_002:0959a01_5",
        "context_with_next_sentence": true
    },
    {
        "source_sentence": "　以此行業故，　　常生天人中，　下生於人間，　　得二大人相，　眉間白毫光，　　柔軟如兜羅，　毛孔無二生，　　一一皆右旋。",
        "from": "T14n0579_002:0959a06_0",
        "context_with_next_sentence": true
    },
    {
        "source_sentence": "　以此二相故，　　在家轉輪王，　普王四天下，　　令人民增長；　若捨家學道，　　得成大法王，　教授諸天人，　　令正法增長。",
        "from": "T14n0579_002:0959a10_0",
        "context_with_next_sentence": true
    },
    {
        "source_sentence": "「復次，毘舍佉！",
        "from": "T14n0579_002:0959a14_0",
        "context_with_next_sentence": true
    },
    {
        "source_sentence": "云何修行口四十齒，齒白整密？",
        "from": "T14n0579_002:0959a14_1",
        "context_with_next_sentence": true
    },
    {
        "source_sentence": "如來於往昔無量劫中，恒修不兩舌，棄捨兩舌，遠離兩舌，從此聞已不向彼說，從彼聞已不向此說，彼此聞已，利益歡喜乃為說之。",
        "from": "T14n0579_002:0959a15_2",
        "context_with_next_sentence": true
    },
    {
        "source_sentence": "以此業故，常受天樂；下生人間得二大人相：一者、口四十齒；二者、齒白齊密。",
        "from": "T14n0579_002:0959a18_3",
        "context_with_next_sentence": true
    },
    {
        "source_sentence": "以此相故，若在家者，作轉輪王，王四天下，無有盜賊，眷屬清淨，堅固無壞；若出家作佛，得四部眾比丘、比丘尼、優婆塞、優婆夷，堅固受持如來法藏，不為四魔之所能破。」",
        "from": "T14n0579_002:0959a19_4",
        "context_with_next_sentence": true
    },
    {
        "source_sentence": "爾時世尊重說偈言：「如來過去世，　　修行不兩舌，　不鬪亂眾生，　　善能和合眾。",
        "from": "T14n0579_002:0959a23_5",
        "context_with_next_sentence": true
    },
    {
        "source_sentence": "　行業生天上，　　受諸天快樂，　下生於人間，　　得二大人相，　口有四十齒，　　齒白淨齊密。",
        "from": "T14n0579_002:0959a27_0",
        "context_with_next_sentence": true
    },
    {
        "source_sentence": "　若獲剎利種，　　在家王四地，　王有四兵眾，　　堅固難沮壞，　剎利婆羅門，　　常不能動轉；　若出家作佛，　　四部眾亦爾，　當為諸天人，　　所恭敬尊重。",
        "from": "T14n0579_002:0959b01_0",
        "context_with_next_sentence": true
    },
    {
        "source_sentence": "「復次，毘舍佉！",
        "from": "T14n0579_002:0959b06_0",
        "context_with_next_sentence": true
    },
    {
        "source_sentence": "云何修行廣長舌相，出梵音聲如迦陵頻伽聲？",
        "from": "T14n0579_002:0959b06_1",
        "context_with_next_sentence": true
    },
    {
        "source_sentence": "佛於往昔作凡人時，不行麁語，棄捨麁語，遠離麁語；恒修善語、柔軟之語，能入其心；令其樂聞大慈悲語、不捨語、弘恩語，人所愛念。",
        "from": "T14n0579_002:0959b07_2",
        "context_with_next_sentence": true
    },
    {
        "source_sentence": "以此業故，勤積高廣，常受天樂；下生人中得二大人相：一者、廣長舌出能覆面；二者、梵音柔軟如迦陵頻伽聲，令人樂聞。",
        "from": "T14n0579_002:0959b10_3",
        "context_with_next_sentence": true
    },
    {
        "source_sentence": "以此相故，若在家者，作轉輪王，王四天下，有所言說一切人民皆悉樂聞，歡喜受持；若不樂在家，出家學道，得成為佛，若有所說，比丘、比丘尼、優婆塞、優婆夷、天、龍、夜叉、人、非人等，皆悉頂受歡喜奉行。」",
        "from": "T14n0579_002:0959b13_4",
        "context_with_next_sentence": true
    },
    {
        "source_sentence": "爾時世尊重說偈言：「佛於過去世，　　恒修行善語，　不瞋亦不恚，　　不鬪亂麁語。",
        "from": "T14n0579_002:0959b17_5",
        "context_with_next_sentence": true
    },
    {
        "source_sentence": "　常修慈悲語，　　決定正柔軟，　如是一味語，　　然後乃發言。",
        "from": "T14n0579_002:0959b20_0",
        "context_with_next_sentence": true
    },
    {
        "source_sentence": "　以此行業故，　　得舌廣長相，　梵音清柔軟，　　如迦陵鳥聲。",
        "from": "T14n0579_002:0959b22_0",
        "context_with_next_sentence": true
    },
    {
        "source_sentence": "　以二大人相，　　在家轉輪王，　若有所言說，　　人民皆受行；　出家得成佛，　　能轉無上輪，　若所說妙法，　　天人阿修羅，　龍神夜叉等，　　聞者皆奉行。",
        "from": "T14n0579_002:0959b24_0",
        "context_with_next_sentence": true
    },
    {
        "source_sentence": "「復次，毘舍佉！",
        "from": "T14n0579_002:0959b29_0",
        "context_with_next_sentence": true
    },
    {
        "source_sentence": "云何修行師子頷？",
        "from": "T14n0579_002:0959b29_1",
        "context_with_next_sentence": true
    },
    {
        "source_sentence": "佛於過去世作凡人時，恒修不綺語，棄捨綺語，遠離綺語；應時而語義語、法語、威儀語、常住語、有邊語。",
        "from": "T14n0579_002:0959b29_2",
        "context_with_next_sentence": true
    },
    {
        "source_sentence": "以此業故，積功無量，常受天樂；下生人間得大人相師子頷。",
        "from": "T14n0579_002:0959c03_0",
        "context_with_next_sentence": true
    },
    {
        "source_sentence": "以此相故，若在家者，作轉輪王，王四天下，一切人民無能伐者；若出家者，得成為佛，天、人、阿修羅、梵、魔、沙門、婆羅門、內外怨家無有能得伐如來者。」",
        "from": "T14n0579_002:0959c04_1",
        "context_with_next_sentence": true
    },
    {
        "source_sentence": "爾時世尊而說偈言：「我於過去世，　　恒修不綺語，　亦不自稱譽，　　及以諸雜語，　斷截無義語，　　常修應時語，　發言令喜樂，　　利益諸眾生。",
        "from": "T14n0579_002:0959c07_2",
        "context_with_next_sentence": true
    },
    {
        "source_sentence": "　以此行業故，　　常受天人樂，　下生於人間，　　成就師子頷。",
        "from": "T14n0579_002:0959c13_0",
        "context_with_next_sentence": true
    },
    {
        "source_sentence": "　在家轉輪王，　　威伏四天下，　以此大人相，　　現無有伐者；　出家得成佛，　　沙門梵魔王，　天人阿修羅，　　羅睺緊那羅，　內外諸怨家，　　無有能伐者。",
        "from": "T14n0579_002:0959c15_0",
        "context_with_next_sentence": true
    },
    {
        "source_sentence": "「復次，毘舍佉！",
        "from": "T14n0579_002:0959c20_0",
        "context_with_next_sentence": true
    },
    {
        "source_sentence": "云何修行四牙齊密，白淨光明？",
        "from": "T14n0579_002:0959c20_1",
        "context_with_next_sentence": true
    },
    {
        "source_sentence": "佛於往昔作凡人時，捨離惡活，正命自活，亦不行於斗秤欺誑，不以威勢橫取人物，以虛偽物欺誑於人，變形誑、愛誑、觸誑、精進誑如是一切欺誑之法，皆悉斷滅。",
        "from": "T14n0579_002:0959c21_0",
        "context_with_next_sentence": true
    },
    {
        "source_sentence": "以此業故，積聚高廣，命終生天，於天人中十處受樂。",
        "from": "T14n0579_002:0959c24_1",
        "context_with_next_sentence": true
    },
    {
        "source_sentence": "何謂為十？",
        "from": "T14n0579_002:0959c25_2",
        "context_with_next_sentence": true
    },
    {
        "source_sentence": "一者、天壽；二者、天妙色；三者、天樂；四者、天名聞；五者、天王；六者、天色；七者、天聲；八者、天香；九者、天味；十者、天觸。",
        "from": "T14n0579_002:0959c26_3",
        "context_with_next_sentence": true
    },
    {
        "source_sentence": "是名為十。",
        "from": "T14n0579_002:0959c28_4",
        "context_with_next_sentence": true
    },
    {
        "source_sentence": "受天樂已，下生人間得大人相：一者、齒無大小；二者、牙色白淨。",
        "from": "T14n0579_002:0959c28_5",
        "context_with_next_sentence": true
    },
    {
        "source_sentence": "以此相故，若在家者，作轉輪聖王，王四天下，四部兵眾、婆羅門眾、剎利眾、聚落城邑、大臣長者、妃后婇女及諸千子皆悉嚴淨；若出家者，得成為佛，亦有四眾（比丘、比丘尼、優婆塞、優婆夷）、天、人、阿修羅、乾闥婆等，皆亦清淨。」",
        "from": "T14n0579_002:0960a01_6",
        "context_with_next_sentence": true
    },
    {
        "source_sentence": "爾時世尊而說偈言：「我於過去世，　　捨離諸惡活，　以清淨法利，　　修正命自活，　能除眾生苦，　　令其得安樂。",
        "from": "T14n0579_002:0960a06_7",
        "context_with_next_sentence": true
    },
    {
        "source_sentence": "　以此行業故，　　受天十種樂，　常為諸天人，　　所尊重讚歎。",
        "from": "T14n0579_002:0960a10_0",
        "context_with_next_sentence": true
    },
    {
        "source_sentence": "　娛樂快樂已，　　下生於人間，　積業之所感，　　得二大人相，　齒無有麁細，　　牙色光白淨。",
        "from": "T14n0579_002:0960a12_0",
        "context_with_next_sentence": true
    },
    {
        "source_sentence": "　若獲剎利種，　　在家轉輪王，　四兵眾圍遶，　　清淨無垢穢；　若出家作佛，　　常為諸四眾，　比丘比丘尼，　　優婆塞婆夷，　天人阿修羅，　　龍神夜叉等，　清淨無垢濁，　　悉恭敬圍遶。",
        "from": "T14n0579_002:0960a15_0",
        "context_with_next_sentence": true
    },
    {
        "source_sentence": "「毘舍佉！",
        "from": "T14n0579_002:0960a21_0",
        "context_with_next_sentence": true
    },
    {
        "source_sentence": "是名二十修行得三十二大人之相。",
        "from": "T14n0579_002:0960a21_1",
        "context_with_next_sentence": true
    },
    {
        "source_sentence": "以此相故，莊嚴如來微妙之身。",
        "from": "T14n0579_002:0960a22_0",
        "context_with_next_sentence": true
    },
    {
        "source_sentence": "「復次，毘舍佉！",
        "from": "T14n0579_002:0960a23_0",
        "context_with_next_sentence": true
    },
    {
        "source_sentence": "佛身復有八十種好。",
        "from": "T14n0579_002:0960a23_1",
        "context_with_next_sentence": true
    },
    {
        "source_sentence": "云何名為八十種好？",
        "from": "T14n0579_002:0960a23_2",
        "context_with_next_sentence": true
    },
    {
        "source_sentence": "一者、指甲紅赤；二者、指甲隆起；三者、指甲滑淨；四者、指甲滿足；五者、指團圓；六者、指纖直；七者、指間密；八者、指淨潔；九者、手足肥膩；十者、手足裏赤；十一者、手足平等；十二者、手足內滿；十三者、掌文深現；十四者、掌文端直；十五者、掌文纖長；十六、手足潤澤；十七、掌文不亂；十八、踝骨不現；十九、膝頭圓滿；二十、膝次第滿足；二十一、行步齊正；二十二、師子王行；二十三、鵝王行；二十四、龍王行相；二十五、牛王行相；二十六、行不顧視；二十七、行步不亂；二十八、半身正直；二十九、佛身過人；三十、一切滿足；三十一、佛身皆好；三十二、身體平正；三十三、身體滿足；三十四、身體正直；三十五、身體滑澤；三十六、身次第大小；三十七、身體淨潔；三十八、身體柔軟；三十九、身體寂靜；四十、身體緊細；四十一、身體緊密；四十二、身體端嚴；四十三、諸根方正；四十四、身色不黑；四十五、身體無黶；四十六、身毛淨潔；四十七、腹相團圓；四十八、腹無橫文；四十九、身體明淨，見諸色像；五十、臍深；五十一、臍孔團圓；五十二、臍文右旋；五十三、臍孔不凹；五十四、臍口不長；五十五、臍口不短；五十六、臍毛下連；五十七、得龍牙相；五十八、牙不過脣；五十九、四牙團圓；六十、四牙鋒利；六十一、四牙纖長；六十二、四牙齊密；六十三、舌廣柔軟；六十四、舌色赤好；六十五、梵聲深妙；六十六、象王聲；六十七、迦陵頻伽聲；六十八、齒根肉滿；六十九、鼻不下垂；七十、鼻高修長；七十一、鼻孔淨潔；七十二、鼻修方廣；七十三、目好廣大，表裏滑淨；七十四、眼睛黑光；七十五、目睫次第；七十六、眉如半月，圓廓修長；七十七、眉毛黑澤，長短隨次；七十八、眉毛純色，滑淨光明；七十九、耳普垂埵，內外俱淨；八十、頭髮細軟，右旋不亂，次第纖長，一切皆好。",
        "from": "T14n0579_002:0960a24_3",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0960b29_4",
        "context_with_next_sentence": true
    },
    {
        "source_sentence": "是名如來隨相之好有八十種。」",
        "from": "T14n0579_002:0960b29_5",
        "context_with_next_sentence": true
    },
    {
        "source_sentence": "爾時世尊而說偈言：「長夜受持，　　一切禁戒，　　無量苦行，　名大梵志。",
        "from": "T14n0579_002:0960c01_6",
        "context_with_next_sentence": true
    },
    {
        "source_sentence": "　　三十二相，　　八十隨好，　瓔珞其身，　　天人中尊。",
        "from": "T14n0579_002:0960c03_7",
        "context_with_next_sentence": true
    },
    {
        "source_sentence": "　　光明赫烈，　照曜無極，　　青黃赤白，　　更相入間。",
        "from": "T14n0579_002:0960c04_8",
        "context_with_next_sentence": true
    },
    {
        "source_sentence": "　宛轉旋起，　　遍滿虛空，　　放大光明，　照無量界。",
        "from": "T14n0579_002:0960c06_0",
        "context_with_next_sentence": true
    },
    {
        "source_sentence": "　　中光照曜，　　三千世界，　如來常光，　　照於一尋。",
        "from": "T14n0579_002:0960c07_1",
        "context_with_next_sentence": true
    },
    {
        "source_sentence": "　　若放大光，　日月隱蔽，　　猶如日出，　　眾星不現。",
        "from": "T14n0579_002:0960c08_2",
        "context_with_next_sentence": true
    },
    {
        "source_sentence": "　若放中光，　　照於世界，　　日光如月，　月色如星。",
        "from": "T14n0579_002:0960c10_0",
        "context_with_next_sentence": true
    },
    {
        "source_sentence": "　　萬行所感，　　得如是身，　為諸眾生，　　之所樂見，　　歡喜瞻仰，　無有厭足。」",
        "from": "T14n0579_002:0960c11_1",
        "context_with_next_sentence": true
    },
    {
        "source_sentence": "優婆夷淨行法門經瑞應品第三",
        "from": "T14n0579_002:0960c14_0",
        "context_with_next_sentence": true
    },
    {
        "source_sentence": "爾時世尊說此偈已，毘舍佉母歡喜踊躍，而白佛言：「世尊！",
        "from": "T14n0579_002:0960c15_0",
        "context_with_next_sentence": true
    },
    {
        "source_sentence": "菩薩處胎初生之時，有幾奇特、微妙之相現於世間？」",
        "from": "T14n0579_002:0960c16_1",
        "context_with_next_sentence": true
    },
    {
        "source_sentence": "佛告毘舍佉：「菩薩生時有十六種奇特瑞相。",
        "from": "T14n0579_002:0960c17_2",
        "context_with_next_sentence": true
    },
    {
        "source_sentence": "何謂十六種相？",
        "from": "T14n0579_002:0960c18_3",
        "context_with_next_sentence": true
    },
    {
        "source_sentence": "所謂菩薩捨兜率天身，憶念分明而處母胎，是為一未曾有奇特之法。",
        "from": "T14n0579_002:0960c18_4",
        "context_with_next_sentence": true
    },
    {
        "source_sentence": "「菩薩捨天身已處胎之時，自然光明照於世間，世界中間幽冥之處，日月星光所不能照，悉皆大明，其中眾生各得相見，咸作是言：『此中云何忽生眾生，一切世間梵、魔、沙門、婆羅門，所有光明無能及者！』",
        "from": "T14n0579_002:0960c20_5",
        "context_with_next_sentence": true
    },
    {
        "source_sentence": "又復三千大千世界六種震動，諸須彌山震動不停，是為二未曾有奇特之法。",
        "from": "T14n0579_002:0960c24_6",
        "context_with_next_sentence": true
    },
    {
        "source_sentence": "「菩薩處胎，有四天子執持威儀，四方侍衛守護菩薩及菩薩母，不令世間人、非人等之所惱害，是為三未曾有奇特之法。",
        "from": "T14n0579_002:0960c26_7",
        "context_with_next_sentence": true
    },
    {
        "source_sentence": "「菩薩處胎，能令其母自然持戒，不殺、盜、婬、妄語、飲酒，是為四未曾有奇特之法。",
        "from": "T14n0579_002:0960c29_8",
        "context_with_next_sentence": true
    },
    {
        "source_sentence": "「菩薩處胎，其母清淨無有欲心，外人見之亦不生染，是為五未曾有奇特之法。",
        "from": "T14n0579_002:0961a02_9",
        "context_with_next_sentence": true
    },
    {
        "source_sentence": "「菩薩處胎，常令其母大得利養，色、香、味、觸自然而至，是為六未曾有奇特之法。",
        "from": "T14n0579_002:0961a04_10",
        "context_with_next_sentence": true
    },
    {
        "source_sentence": "「菩薩處胎，母常安樂，無諸疾病、飢渴、寒熱、疲極之患，菩薩亦然。",
        "from": "T14n0579_002:0961a05_11",
        "context_with_next_sentence": true
    },
    {
        "source_sentence": "菩薩胎中母常見之，譬如真摩尼毘琉羅寶，八楞清淨，內外明徹，一切具足，以五色縷而以貫之，明眼之人執在手中，見珠八楞及五色縷，青、黃、赤、白了了分明。",
        "from": "T14n0579_002:0961a07_12",
        "context_with_next_sentence": true
    },
    {
        "source_sentence": "菩薩處胎亦復如是，母見其身、頭、目、手、足一切身分，悉皆無有障礙，是為七未曾有奇特之法。",
        "from": "T14n0579_002:0961a10_13",
        "context_with_next_sentence": true
    },
    {
        "source_sentence": "「毘舍佉！",
        "from": "T14n0579_002:0961a13_14",
        "context_with_next_sentence": true
    },
    {
        "source_sentence": "菩薩生七日已，其母命終生兜率天，受天快樂，是為八未曾有奇特之法。",
        "from": "T14n0579_002:0961a13_15",
        "context_with_next_sentence": true
    },
    {
        "source_sentence": "「凡人受胎或九月日，或至十月而便產生；菩薩不爾，要滿十月然後乃生，是為九未曾有奇特之法。",
        "from": "T14n0579_002:0961a14_16",
        "context_with_next_sentence": true
    },
    {
        "source_sentence": "「世間女人臨欲產時，身體苦痛，或坐或臥不安其所，然後乃生。",
        "from": "T14n0579_002:0961a17_17",
        "context_with_next_sentence": true
    },
    {
        "source_sentence": "菩薩生時其母安樂，無諸疾惱，歡喜遊戲，舉手立生，是為十未曾有奇特之法。",
        "from": "T14n0579_002:0961a18_18",
        "context_with_next_sentence": true
    },
    {
        "source_sentence": "「菩薩出胎天人承接，後為世人之所捧持，是為十一奇特之法。",
        "from": "T14n0579_002:0961a20_19",
        "context_with_next_sentence": true
    },
    {
        "source_sentence": "「世人受已，有四天子捧接、敬受，置於母前，心大歡喜，俱發聲言：『善哉，夫人！",
        "from": "T14n0579_002:0961a21_20",
        "context_with_next_sentence": true
    },
    {
        "source_sentence": "生大威德勇健之子。』",
        "from": "T14n0579_002:0961a23_21",
        "context_with_next_sentence": true
    },
    {
        "source_sentence": "是為十二奇特之法。",
        "from": "T14n0579_002:0961a23_22",
        "context_with_next_sentence": true
    },
    {
        "source_sentence": "「菩薩初生無有水血及以胎膜諸不淨物，其身清淨如摩尼珠，以加私國[疊*毛]而以裹之，不相染著。",
        "from": "T14n0579_002:0961a24_23",
        "context_with_next_sentence": true
    },
    {
        "source_sentence": "何以故？",
        "from": "T14n0579_002:0961a26_24",
        "context_with_next_sentence": true
    },
    {
        "source_sentence": "彼此淨故。",
        "from": "T14n0579_002:0961a26_25",
        "context_with_next_sentence": true
    },
    {
        "source_sentence": "菩薩初生亦復如是，清淨無染如摩尼珠，其母鮮淨亦如彼[疊*毛]，是為十三奇特之法。",
        "from": "T14n0579_002:0961a27_0",
        "context_with_next_sentence": true
    },
    {
        "source_sentence": "「菩薩生時，於虛空中自然而有二飛流水：一、冷，二、暖，浴菩薩身，是為十四奇特之法。",
        "from": "T14n0579_002:0961a28_1",
        "context_with_next_sentence": true
    },
    {
        "source_sentence": "「菩薩生已北行七步，爾時空中自然白傘覆菩薩身，行七步已遍觀十方，發師子吼，唱如是言：『一切世間，唯我為上，天、人中尊，我為最大，從此生盡，無復後生！』",
        "from": "T14n0579_002:0961b01_2",
        "context_with_next_sentence": true
    },
    {
        "source_sentence": "是為十五奇特之法。",
        "from": "T14n0579_002:0961b05_3",
        "context_with_next_sentence": true
    },
    {
        "source_sentence": "「菩薩生時於三千大千世界，一切眾生蠕動之類皆大歡喜，是為十六奇特之法。",
        "from": "T14n0579_002:0961b05_4",
        "context_with_next_sentence": true
    },
    {
        "source_sentence": "「毘舍佉！",
        "from": "T14n0579_002:0961b07_5",
        "context_with_next_sentence": true
    },
    {
        "source_sentence": "是名如來處胎初生有十六種奇特之法。」",
        "from": "T14n0579_002:0961b07_6",
        "context_with_next_sentence": true
    },
    {
        "source_sentence": "爾時世尊，而說偈言：「兜率天命終，　　下生於人間，　處胎及初生，　　清淨無所染。",
        "from": "T14n0579_002:0961b08_7",
        "context_with_next_sentence": true
    },
    {
        "source_sentence": "　十六種奇特，　　微妙未曾有，　胎中及生時，　　不與眾生共。",
        "from": "T14n0579_002:0961b12_0",
        "context_with_next_sentence": true
    },
    {
        "source_sentence": "　生時無迷惑，　　名聞最第一，　現相非一種，　　佛生瑞如此。」",
        "from": "T14n0579_002:0961b14_0",
        "context_with_next_sentence": true
    },
    {
        "source_sentence": "爾時世尊說此偈已，毘舍佉母心大歡喜，更增上問：「世尊！",
        "from": "T14n0579_002:0961b16_0",
        "context_with_next_sentence": true
    },
    {
        "source_sentence": "菩薩生時，有幾瑞相一時俱現？」",
        "from": "T14n0579_002:0961b17_1",
        "context_with_next_sentence": true
    },
    {
        "source_sentence": "佛告毘舍佉：「菩薩生時，有三十二瑞相一時俱現。",
        "from": "T14n0579_002:0961b18_2",
        "context_with_next_sentence": true
    },
    {
        "source_sentence": "何謂三十二瑞？",
        "from": "T14n0579_002:0961b19_3",
        "context_with_next_sentence": true
    },
    {
        "source_sentence": "一者、三千大千世界地大震動，自然大明光照世界；二者、一切樂器自然音樂；三者、不鼓自鳴；四者、一切疾病自然除愈；五者、一切繫縛自然解脫；六者、一切冤家生慈悲心；七者、生盲得眼，能見諸色；八者、生聾得耳，能聞音聲；九者、生跛能行，隨意遊戲；十者、生狂得念，憶想分明；十一者、瘖瘂能言；十二者、乘船漂落還得本處；十三者、地及虛空所有七寶自然光明；十四者、眾川萬流停住不行；十五者、一切飛鳥有翅之屬歡喜而住；十六者、風不動搖，一切寂然；十七者、一切眾生相噉食者皆生慈心；十八者、一切諸天還其宮殿喜笑快樂；十九者、阿鼻地獄猛火自滅；二十者、飢得飽滿；二十一者、一切餓鬼無有渴乏；二十二者、於四天下普興大雲等注大雨；二十三者、月光明曜；二十四者、眾星晝現；二十五者、日盛清明；二十六者、一切華樹即便生華；二十七者、一切果樹自然成果；二十八者、三千大千世界出大天香，無有臭穢；二十九者、菩薩生時即行七步；三十者、虛空白傘自然蔭覆；三十一者、行七步已顧視十方；三十二者、作師子吼。",
        "from": "T14n0579_002:0961b19_4",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0961c11_5",
        "context_with_next_sentence": true
    },
    {
        "source_sentence": "是名菩薩初生之時三十二法一時俱現。」",
        "from": "T14n0579_002:0961c12_0",
        "context_with_next_sentence": true
    },
    {
        "source_sentence": "毘舍佉母白佛言：「世尊！",
        "from": "T14n0579_002:0961c13_0",
        "context_with_next_sentence": true
    },
    {
        "source_sentence": "菩薩生時以何因緣震動三千大千世界？」",
        "from": "T14n0579_002:0961c13_1",
        "context_with_next_sentence": true
    },
    {
        "source_sentence": "佛告毘舍佉：「菩薩生時，地大震動者，菩薩現此生盡，無復煩惱；一切眾生應得道者，煩惱將滅，是故地動。",
        "from": "T14n0579_002:0961c14_2",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0961c16_3",
        "context_with_next_sentence": true
    },
    {
        "source_sentence": "菩薩生時，自然光明照世界者，菩薩為得三達智故。",
        "from": "T14n0579_002:0961c17_0",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0961c18_1",
        "context_with_next_sentence": true
    },
    {
        "source_sentence": "菩薩生時，世間樂器自然鳴者，菩薩為得八三昧故。",
        "from": "T14n0579_002:0961c18_2",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0961c19_3",
        "context_with_next_sentence": true
    },
    {
        "source_sentence": "菩薩生時，不鼓自鳴者，菩薩為欲擊大法鼓故。",
        "from": "T14n0579_002:0961c19_4",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0961c20_5",
        "context_with_next_sentence": true
    },
    {
        "source_sentence": "菩薩生時，一切繫縛自然解脫者，菩薩為欲度脫一切眾生、老、病、死故。",
        "from": "T14n0579_002:0961c21_0",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0961c22_1",
        "context_with_next_sentence": true
    },
    {
        "source_sentence": "菩薩生時，一切怨家生慈心者，菩薩為得四無量心故。",
        "from": "T14n0579_002:0961c22_2",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0961c24_0",
        "context_with_next_sentence": true
    },
    {
        "source_sentence": "菩薩生時，疾病除愈者，菩薩為欲滅除一切煩惱病故。",
        "from": "T14n0579_002:0961c24_1",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0961c25_2",
        "context_with_next_sentence": true
    },
    {
        "source_sentence": "菩薩生時，盲得眼者，菩薩為得聖智眼故。",
        "from": "T14n0579_002:0961c25_3",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0961c26_4",
        "context_with_next_sentence": true
    },
    {
        "source_sentence": "菩薩生時，聾得耳者，菩薩為得聖天耳故。",
        "from": "T14n0579_002:0961c26_5",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0961c27_6",
        "context_with_next_sentence": true
    },
    {
        "source_sentence": "菩薩生時，跛能行者，菩薩為得四神足力故。",
        "from": "T14n0579_002:0961c27_7",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0961c28_8",
        "context_with_next_sentence": true
    },
    {
        "source_sentence": "菩薩生時，狂得念者，菩薩為得安那般那念故。",
        "from": "T14n0579_002:0961c29_9",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a01_10",
        "context_with_next_sentence": true
    },
    {
        "source_sentence": "菩薩生時，瘂能言者，菩薩為得通達如來所知法故。",
        "from": "T14n0579_002:0962a01_11",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a02_12",
        "context_with_next_sentence": true
    },
    {
        "source_sentence": "菩薩生時，漂船還者，菩薩為得八直正道、開示眾生故。",
        "from": "T14n0579_002:0962a02_13",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a04_0",
        "context_with_next_sentence": true
    },
    {
        "source_sentence": "菩薩生時，地及虛空七寶光明者，菩薩為得四無礙智故。",
        "from": "T14n0579_002:0962a04_1",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a05_2",
        "context_with_next_sentence": true
    },
    {
        "source_sentence": "菩薩生時，眾川萬流住不行者，菩薩為得煩惱四流已停住故。",
        "from": "T14n0579_002:0962a05_3",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a07_4",
        "context_with_next_sentence": true
    },
    {
        "source_sentence": "菩薩生時，一切飛鳥歡喜住者，菩薩為欲破諸邪見故。",
        "from": "T14n0579_002:0962a07_5",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a08_6",
        "context_with_next_sentence": true
    },
    {
        "source_sentence": "菩薩生時，風不動搖者，菩薩為得常樂滅盡三昧故。",
        "from": "T14n0579_002:0962a08_7",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a09_8",
        "context_with_next_sentence": true
    },
    {
        "source_sentence": "菩薩生時，眾生相噉生慈心者，菩薩為得四部眷屬，尊卑、貴賤得和合故。",
        "from": "T14n0579_002:0962a10_0",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a11_1",
        "context_with_next_sentence": true
    },
    {
        "source_sentence": "菩薩生時，諸天還宮喜笑住者，菩薩成佛時，諸善男子及善女人出家學道，得阿羅漢，所作已辦，斷絕三界生死之源，棄捨重擔，無為無欲，常樂靜處，熙怡喜笑，各相謂言：『我等今者已得度脫生、老、病、死，更不受胎，處於生死，清淨無染，猶如水渧在蓮荷上，無所染著。』",
        "from": "T14n0579_002:0962a11_2",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a17_3",
        "context_with_next_sentence": true
    },
    {
        "source_sentence": "菩薩生時，阿鼻地獄猛火滅者，菩薩為欲滅除眾生三毒煩惱熾然火故。",
        "from": "T14n0579_002:0962a17_4",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a19_5",
        "context_with_next_sentence": true
    },
    {
        "source_sentence": "菩薩生時，飢得飽滿者，菩薩為得身念三昧故。",
        "from": "T14n0579_002:0962a19_6",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a20_7",
        "context_with_next_sentence": true
    },
    {
        "source_sentence": "菩薩生時，餓鬼渴乏無渴乏者，菩薩為得解脫水故。",
        "from": "T14n0579_002:0962a21_0",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a22_1",
        "context_with_next_sentence": true
    },
    {
        "source_sentence": "菩薩生時，大雲注雨者，菩薩為欲雨大法雨、普潤眾生故。",
        "from": "T14n0579_002:0962a22_2",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a23_3",
        "context_with_next_sentence": true
    },
    {
        "source_sentence": "菩薩生時，月光曜者，菩薩成佛時，為諸眾生歡喜瞻仰故。",
        "from": "T14n0579_002:0962a23_4",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a25_5",
        "context_with_next_sentence": true
    },
    {
        "source_sentence": "菩薩生時，眾星晝現者，菩薩成佛時，為令聲聞弟子現於世間故。",
        "from": "T14n0579_002:0962a25_6",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a26_7",
        "context_with_next_sentence": true
    },
    {
        "source_sentence": "菩薩生時，日光赫烈者，菩薩為得六通大聲聞故。",
        "from": "T14n0579_002:0962a27_8",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a28_9",
        "context_with_next_sentence": true
    },
    {
        "source_sentence": "菩薩生時，華樹生華者，菩薩為令聲聞弟子得解脫華故。",
        "from": "T14n0579_002:0962a28_10",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962a29_11",
        "context_with_next_sentence": true
    },
    {
        "source_sentence": "菩薩生時，果樹生果者，菩薩為令聲聞弟子得四沙門果故。",
        "from": "T14n0579_002:0962a29_12",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962b02_13",
        "context_with_next_sentence": true
    },
    {
        "source_sentence": "菩薩生時，大千世界出天香者，菩薩為得如來戒香，遍滿世間故。",
        "from": "T14n0579_002:0962b02_14",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962b03_15",
        "context_with_next_sentence": true
    },
    {
        "source_sentence": "菩薩生時，蹈地七步者，菩薩為得七菩提道故。",
        "from": "T14n0579_002:0962b04_16",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962b05_17",
        "context_with_next_sentence": true
    },
    {
        "source_sentence": "菩薩行時，白傘蔭覆者，菩薩為得涅槃蔭故。",
        "from": "T14n0579_002:0962b05_18",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962b06_19",
        "context_with_next_sentence": true
    },
    {
        "source_sentence": "菩薩行已，示東方者，為諸眾生作導首故。",
        "from": "T14n0579_002:0962b06_20",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962b07_21",
        "context_with_next_sentence": true
    },
    {
        "source_sentence": "示南方者，為諸眾生作良福田故。",
        "from": "T14n0579_002:0962b07_22",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962b08_23",
        "context_with_next_sentence": true
    },
    {
        "source_sentence": "示西方者，我生已盡是最後身故。",
        "from": "T14n0579_002:0962b08_24",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962b09_25",
        "context_with_next_sentence": true
    },
    {
        "source_sentence": "示北方者，於一切眾生我得阿耨多羅三藐三菩提故。",
        "from": "T14n0579_002:0962b09_26",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962b10_27",
        "context_with_next_sentence": true
    },
    {
        "source_sentence": "示下方者，為欲破魔兵眾，令其退散故。",
        "from": "T14n0579_002:0962b11_28",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962b12_0",
        "context_with_next_sentence": true
    },
    {
        "source_sentence": "示上方者，為諸天、人之所歸依故。",
        "from": "T14n0579_002:0962b12_1",
        "context_with_next_sentence": true
    },
    {
        "source_sentence": "毘舍佉！",
        "from": "T14n0579_002:0962b13_0",
        "context_with_next_sentence": true
    },
    {
        "source_sentence": "作師子吼者，於天、人中最尊最上，一切眾生無能及者故。」",
        "from": "T14n0579_002:0962b13_1",
        "context_with_next_sentence": true
    },
    {
        "source_sentence": "爾時世尊而說偈言：「世間之導首，　　無上大聖尊，　生時現瑞相，　　眾生良福田。",
        "from": "T14n0579_002:0962b14_2",
        "context_with_next_sentence": true
    },
    {
        "source_sentence": "　輪轉三界中，　　此為最後生，　於世間智慧，　　如來最第一。",
        "from": "T14n0579_002:0962b17_0",
        "context_with_next_sentence": true
    },
    {
        "source_sentence": "　破魔兵眾已，　　應供大名聞，　世間未曾有，　　天人所歸依。",
        "from": "T14n0579_002:0962b19_0",
        "context_with_next_sentence": true
    },
    {
        "source_sentence": "　世尊初生時，　　三十二瑞應，　微妙奇特相，　　悉皆一時現。",
        "from": "T14n0579_002:0962b21_0",
        "context_with_next_sentence": true
    },
    {
        "source_sentence": "　菩薩從胎生，　　地六種震動，　自然大光明，　　遍照於十方。",
        "from": "T14n0579_002:0962b23_0",
        "context_with_next_sentence": true
    },
    {
        "source_sentence": "　令眾生毛竪，　　各各相謂言，　願速得成佛，　　當雨大法雨。",
        "from": "T14n0579_002:0962b25_0",
        "context_with_next_sentence": true
    },
    {
        "source_sentence": "　洗除煩惱垢，　　令我得解脫，　是故我今者，　　歸命無上尊。」",
        "from": "T14n0579_002:0962b27_0",
        "context_with_next_sentence": true
    },
    {
        "source_sentence": "爾時世尊說此偈已，告毘舍佉：「諸佛如來不可思議，佛所說法不可思議，諸善男子及善女人信佛所說亦不可思議，所得果報亦不可思議。",
        "from": "T14n0579_002:0962b29_0",
        "context_with_next_sentence": true
    },
    {
        "source_sentence": "譬如大雨，潤澤一切人、非人等，皆得充足，及諸草木亦得生長。",
        "from": "T14n0579_002:0962c03_1",
        "context_with_next_sentence": true
    },
    {
        "source_sentence": "如來法雨亦復如是，普潤一切無量眾生。",
        "from": "T14n0579_002:0962c04_2",
        "context_with_next_sentence": true
    },
    {
        "source_sentence": "應得度者，聞此法已皆得道果；若於人、天受果報者，隨其所願皆悉得之。",
        "from": "T14n0579_002:0962c05_3",
        "context_with_next_sentence": true
    },
    {
        "source_sentence": "是故汝今應當專心受持此法，於未來世令諸四輩皆得修行。」",
        "from": "T14n0579_002:0962c07_4",
        "context_with_next_sentence": true
    },
    {
        "source_sentence": "說是法時，六萬天人得法眼淨，餘諸天、龍、阿修羅、乾闥婆、迦樓羅、緊那羅、摩睺羅伽、人、非人等，皆悉奉行。",
        "from": "T14n0579_002:0962c08_5",
        "context_with_next_sentence": true
    },
    {
        "source_sentence": "毘舍佉母得法眼淨，所將眷屬千五百人，於佛、法、僧得堅固信，無有退轉，皆大歡喜，作禮而去。",
        "from": "T14n0579_002:0962c10_6",
        "context_with_next_sentence": true
    },
    {
        "source_sentence": "優婆夷淨行法門經卷下",
        "from": "T14n0579_002:0962c14_0",
        "context_with_next_sentence": false
    }
]