[
    {
        "source_sentence": "大乘百法明門論解卷上(本地分中略錄名數)天親菩薩造唐三藏法師玄奘奉　詔譯唐慈恩法師窺基註解明魯庵法師普泰增修大者揀小為義，乘者運載得名，(名義互言)百數也，法謂世出世之法，故心法八、心所五十有一、色乃十一、不相應二十有四、無為法六，故為大乘百法也。",
        "from": "T44n1836_001:0046a19_0",
        "context_with_next_sentence": true
    },
    {
        "source_sentence": "明乃菩薩無漏之慧，以能破暗故。",
        "from": "T44n1836_001:0046a28_1",
        "context_with_next_sentence": true
    },
    {
        "source_sentence": "門以開通無壅滯為言，論乃揀擇性相，教誡學徒之稱。",
        "from": "T44n1836_001:0046a29_2",
        "context_with_next_sentence": true
    },
    {
        "source_sentence": "〈本地分〉中者，乃《瑜伽論》五分之一。",
        "from": "T44n1836_001:0046b01_3",
        "context_with_next_sentence": true
    },
    {
        "source_sentence": "略錄名數者，於六百六十法中，提綱挈領，取此百法名件數目。",
        "from": "T44n1836_001:0046b02_4",
        "context_with_next_sentence": true
    },
    {
        "source_sentence": "此論主急於為人，而欲學者知要也。",
        "from": "T44n1836_001:0046b03_5",
        "context_with_next_sentence": true
    },
    {
        "source_sentence": "又會六釋云：大乘者，是能詮教，唯聲、名、句、文四法故劣；百法乃所詮事，理通一百法故勝。",
        "from": "T44n1836_001:0046b04_6",
        "context_with_next_sentence": true
    },
    {
        "source_sentence": "將勝就劣，以劣顯勝，云大乘之百法，依士釋也。",
        "from": "T44n1836_001:0046b06_7",
        "context_with_next_sentence": true
    },
    {
        "source_sentence": "又百法是所緣，乃舉全數故勝，明是能緣之慧，即別境五中之一，法爾故劣。",
        "from": "T44n1836_001:0046b07_8",
        "context_with_next_sentence": true
    },
    {
        "source_sentence": "將劣就勝，以勝顯劣，云百法之明，依主釋也。",
        "from": "T44n1836_001:0046b09_9",
        "context_with_next_sentence": true
    },
    {
        "source_sentence": "又明是能緣，即別境中慧故劣；門是所緣，通舉百法故勝。",
        "from": "T44n1836_001:0046b10_10",
        "context_with_next_sentence": true
    },
    {
        "source_sentence": "將勝就劣，以劣顯勝，云明之門，依士釋也。",
        "from": "T44n1836_001:0046b11_11",
        "context_with_next_sentence": true
    },
    {
        "source_sentence": "又門是所詮事理，乃通指百法故勝；論是能詮教，唯聲、名、句、文故劣。",
        "from": "T44n1836_001:0046b12_12",
        "context_with_next_sentence": true
    },
    {
        "source_sentence": "將劣就勝，以勝顯劣，云門之論，依主釋也。",
        "from": "T44n1836_001:0046b13_13",
        "context_with_next_sentence": true
    },
    {
        "source_sentence": "又論為體，乃聲、名、句、文；門為用，於論上有不壅滯之功能。",
        "from": "T44n1836_001:0046b14_14",
        "context_with_next_sentence": true
    },
    {
        "source_sentence": "以體就用，攝用歸體，云門即論，持業釋也。",
        "from": "T44n1836_001:0046b16_15",
        "context_with_next_sentence": true
    },
    {
        "source_sentence": "又論乃體，則取聲、名、句、文四法；大乘為用，此論體上有揀小運載二義，故云大乘。",
        "from": "T44n1836_001:0046b17_0",
        "context_with_next_sentence": true
    },
    {
        "source_sentence": "以體就用，攝用歸體，云大乘即論，持業釋也。",
        "from": "T44n1836_001:0046b18_1",
        "context_with_next_sentence": true
    },
    {
        "source_sentence": "又大乘通教理行果，是所詮故勝；論是能詮，唯教故劣。",
        "from": "T44n1836_001:0046b19_2",
        "context_with_next_sentence": true
    },
    {
        "source_sentence": "將劣就勝，以勝顯劣，云大乘之論，依主釋也。",
        "from": "T44n1836_001:0046b21_3",
        "context_with_next_sentence": true
    },
    {
        "source_sentence": "又大等六字，是所詮故勝；論是能詮，唯教故劣。",
        "from": "T44n1836_001:0046b22_4",
        "context_with_next_sentence": true
    },
    {
        "source_sentence": "將劣就勝，以勝顯劣，云大乘百法明門之論，依主釋也(亦可謂帶數依主)。",
        "from": "T44n1836_001:0046b23_5",
        "context_with_next_sentence": true
    },
    {
        "source_sentence": "又大乘等五字，通一百法，屬所詮故勝；門論二字乃能詮故劣。",
        "from": "T44n1836_001:0046b24_6",
        "context_with_next_sentence": true
    },
    {
        "source_sentence": "將劣就勝，以勝顯劣，云大乘百法明之門論，依主釋也(亦帶數依主釋也)。",
        "from": "T44n1836_001:0046b25_7",
        "context_with_next_sentence": true
    },
    {
        "source_sentence": "又大乘是能詮教體，門論是用。",
        "from": "T44n1836_001:0046b27_8",
        "context_with_next_sentence": true
    },
    {
        "source_sentence": "此教體上有妙旨悟入之義門，決擇性相，教誡學徒，斷惡生善之功用，故名論。",
        "from": "T44n1836_001:0046b28_9",
        "context_with_next_sentence": true
    },
    {
        "source_sentence": "將體就用，攝用歸體，云大乘即門論，持業釋也。",
        "from": "T44n1836_001:0046b29_10",
        "context_with_next_sentence": true
    },
    {
        "source_sentence": "(作十釋竟)。",
        "from": "T44n1836_001:0046c01_11",
        "context_with_next_sentence": true
    },
    {
        "source_sentence": "北天竺富婁沙富羅，此云丈夫。",
        "from": "T44n1836_001:0046c02_0",
        "context_with_next_sentence": true
    },
    {
        "source_sentence": "國有國師，婆羅門姓嬌尸迦，生三子，同名婆藪盤豆。",
        "from": "T44n1836_001:0046c02_1",
        "context_with_next_sentence": true
    },
    {
        "source_sentence": "此云天親，乃帝釋之弟，毘搜紐天王之後，雖同一名，復有別號：長曰阿僧迦，此云無著，乃菩薩根性。",
        "from": "T44n1836_001:0046c03_2",
        "context_with_next_sentence": true
    },
    {
        "source_sentence": "季子別名比隣持跋婆，此云母兒，蓋比隣持，此云母；跋婆云子，亦云兒。",
        "from": "T44n1836_001:0046c06_3",
        "context_with_next_sentence": true
    },
    {
        "source_sentence": "中子博學多聞，遍通墳籍，神才俊朗，戒行清白，無與儔匹，兄弟皆兼別號故，法師但名婆藪盤豆，不相濫也。",
        "from": "T44n1836_001:0046c07_4",
        "context_with_next_sentence": true
    },
    {
        "source_sentence": "依《瑜伽論》廣造諸論，以釋大乘，發揮非空非有中道之教。",
        "from": "T44n1836_001:0046c10_5",
        "context_with_next_sentence": true
    },
    {
        "source_sentence": "(詳於舊藏經甚字函《婆藪盤豆傳》)。",
        "from": "T44n1836_001:0046c11_6",
        "context_with_next_sentence": true
    },
    {
        "source_sentence": "如世尊言：「一切法無我。」",
        "from": "T44n1836_001:0046c12_0",
        "context_with_next_sentence": true
    },
    {
        "source_sentence": "如世尊言，原為佛說，乃論主推尊法有所自。",
        "from": "T44n1836_001:0046c12_1",
        "context_with_next_sentence": true
    },
    {
        "source_sentence": "一切法等者，總標百法及二無我以為宗旨，乃一論之綱領也。",
        "from": "T44n1836_001:0046c13_2",
        "context_with_next_sentence": true
    },
    {
        "source_sentence": "若究所宗，總一代聖教淺深為次，分而為八：一、我法俱有宗，此宗攝二十部、五部之義，謂犢子部、法上部、賢胄部、正量部、密林山部，或亦取經部根本一分之義。",
        "from": "T44n1836_001:0046c14_3",
        "context_with_next_sentence": true
    },
    {
        "source_sentence": "二、法有我無宗，攝三部全，謂一切有部、雪山部、多聞部，更兼化地部末計一分之義。",
        "from": "T44n1836_001:0046c18_4",
        "context_with_next_sentence": true
    },
    {
        "source_sentence": "三、法無去來宗，攝七全部，謂大眾部、鷄胤部、制多山部、西山住部、北山住部、法藏部、飲光部，兼取化地部，根本一分之義。",
        "from": "T44n1836_001:0046c20_5",
        "context_with_next_sentence": true
    },
    {
        "source_sentence": "四、現通假實宗，攝說假部全末、經部一分之義。",
        "from": "T44n1836_001:0046c23_6",
        "context_with_next_sentence": true
    },
    {
        "source_sentence": "此上四宗，唯為小乘。",
        "from": "T44n1836_001:0046c24_7",
        "context_with_next_sentence": true
    },
    {
        "source_sentence": "五、俗妄真實宗，即說出世部。",
        "from": "T44n1836_001:0046c24_8",
        "context_with_next_sentence": true
    },
    {
        "source_sentence": "六、諸法但名宗，即一說部，此二通於大小乘。",
        "from": "T44n1836_001:0046c25_9",
        "context_with_next_sentence": true
    },
    {
        "source_sentence": "七、勝義俱空宗。",
        "from": "T44n1836_001:0046c26_10",
        "context_with_next_sentence": true
    },
    {
        "source_sentence": "八、應理圓實宗。",
        "from": "T44n1836_001:0046c26_11",
        "context_with_next_sentence": true
    },
    {
        "source_sentence": "後二唯大，此論旨趣即第八宗；於深密三時，乃第三時也。",
        "from": "T44n1836_001:0046c27_12",
        "context_with_next_sentence": true
    },
    {
        "source_sentence": "言三時者，初四阿含言有，第二時八部般若言空，第三時即解深密經空有雙彰，中道教也。",
        "from": "T44n1836_001:0046c28_13",
        "context_with_next_sentence": true
    },
    {
        "source_sentence": "何等一切法？",
        "from": "T44n1836_001:0047a02_0",
        "context_with_next_sentence": true
    },
    {
        "source_sentence": "云何為無我？",
        "from": "T44n1836_001:0047a02_1",
        "context_with_next_sentence": true
    },
    {
        "source_sentence": "問有五種，謂利樂有情問、不解問、愚癡問、試驗問、輕觸問。",
        "from": "T44n1836_001:0047a02_2",
        "context_with_next_sentence": true
    },
    {
        "source_sentence": "此即利樂有情問也。",
        "from": "T44n1836_001:0047a04_0",
        "context_with_next_sentence": true
    },
    {
        "source_sentence": "一切法者，略有五種：此總標諸法也。",
        "from": "T44n1836_001:0047a05_0",
        "context_with_next_sentence": true
    },
    {
        "source_sentence": "稱理言之，實有無量，以眾生性欲無量，是以瑜伽始五識身，歷至法界六百六十等法。",
        "from": "T44n1836_001:0047a05_1",
        "context_with_next_sentence": true
    },
    {
        "source_sentence": "今言五位百法，豈非要略乎？",
        "from": "T44n1836_001:0047a07_2",
        "context_with_next_sentence": true
    },
    {
        "source_sentence": "故云略有五種。",
        "from": "T44n1836_001:0047a08_3",
        "context_with_next_sentence": true
    },
    {
        "source_sentence": "自此至真如無為，總答初問。",
        "from": "T44n1836_001:0047a08_4",
        "context_with_next_sentence": true
    },
    {
        "source_sentence": "一者、心法，二者、心所有法，三者、色法，四者、心不相應行法，五者、無為法。",
        "from": "T44n1836_001:0047a10_0",
        "context_with_next_sentence": true
    },
    {
        "source_sentence": "心法者，總有六義：一、集起名心，唯屬第八，集諸種子，起現行故。",
        "from": "T44n1836_001:0047a11_1",
        "context_with_next_sentence": true
    },
    {
        "source_sentence": "二、積集名心，屬前七轉識能熏，積集諸法種故；或集起屬前七轉現行共集，熏起種故；或積集名心，屬於第八含藏，積集諸法種故。",
        "from": "T44n1836_001:0047a13_0",
        "context_with_next_sentence": true
    },
    {
        "source_sentence": "三、緣慮名心，俱能緣慮自分境故。",
        "from": "T44n1836_001:0047a16_0",
        "context_with_next_sentence": true
    },
    {
        "source_sentence": "四、或名為識，了別義故。",
        "from": "T44n1836_001:0047a16_1",
        "context_with_next_sentence": true
    },
    {
        "source_sentence": "五、或名為意，等無間故。",
        "from": "T44n1836_001:0047a17_2",
        "context_with_next_sentence": true
    },
    {
        "source_sentence": "六、或第八名心，第七名意，前六名識，斯皆心分也。",
        "from": "T44n1836_001:0047a17_3",
        "context_with_next_sentence": true
    },
    {
        "source_sentence": "言心所有法者，具三義故：一、恒依心起；二、與心相應；三、繫屬於心。",
        "from": "T44n1836_001:0047a18_4",
        "context_with_next_sentence": true
    },
    {
        "source_sentence": "具此三義，名為心所故；要心為依，方得起故；觸等恒與心相應故。",
        "from": "T44n1836_001:0047a20_5",
        "context_with_next_sentence": true
    },
    {
        "source_sentence": "既云與心相應，蓋心不與心自相應故；心非心所故；他性相應，非自性故。",
        "from": "T44n1836_001:0047a21_6",
        "context_with_next_sentence": true
    },
    {
        "source_sentence": "相應之義有四：謂時、依、所緣及事皆同，乃相應也。",
        "from": "T44n1836_001:0047a23_7",
        "context_with_next_sentence": true
    },
    {
        "source_sentence": "觸等看與何心生時，便屬彼心之觸等，故如次為三義也。",
        "from": "T44n1836_001:0047a24_8",
        "context_with_next_sentence": true
    },
    {
        "source_sentence": "色法者，識之所依、所緣，乃五根、五境質礙之色，亦名有對色，以能、所造八法而成，乃十有色也；無對色即法處色也。",
        "from": "T44n1836_001:0047a26_0",
        "context_with_next_sentence": true
    },
    {
        "source_sentence": "言不相應行法者，行蘊有二：一、相應行，即心所法。",
        "from": "T44n1836_001:0047a28_1",
        "context_with_next_sentence": true
    },
    {
        "source_sentence": "二、不相應行，即始自得、終至不和合性，二十四法是也。",
        "from": "T44n1836_001:0047a29_2",
        "context_with_next_sentence": true
    },
    {
        "source_sentence": "言無為法者，即不生不滅、無去無來、非彼非此、絕得絕失，簡異有為，無造作故，名曰無為也。",
        "from": "T44n1836_001:0047b02_3",
        "context_with_next_sentence": true
    },
    {
        "source_sentence": "一者、最勝故，二、與此相應故，三、所現影故，四、分位差別故，五、所顯示故。",
        "from": "T44n1836_001:0047b05_0",
        "context_with_next_sentence": true
    },
    {
        "source_sentence": "言初心法八種，造善造惡，五趣輪轉，乃至成佛，皆此心也。",
        "from": "T44n1836_001:0047b06_1",
        "context_with_next_sentence": true
    },
    {
        "source_sentence": "有為法中此最勝故，所以先言。",
        "from": "T44n1836_001:0047b07_2",
        "context_with_next_sentence": true
    },
    {
        "source_sentence": "言與此相應故者，謂此心所與其心王常相應故。",
        "from": "T44n1836_001:0047b08_3",
        "context_with_next_sentence": true
    },
    {
        "source_sentence": "望於心王，此即為劣，先勝後劣，所以次明。",
        "from": "T44n1836_001:0047b09_4",
        "context_with_next_sentence": true
    },
    {
        "source_sentence": "所現影故者，即前色法，謂此色法不能自起，要藉前二所變現故；自證雖變，不能親緣故。",
        "from": "T44n1836_001:0047b10_5",
        "context_with_next_sentence": true
    },
    {
        "source_sentence": "置影言簡，其見分亦自證變，則非是影。",
        "from": "T44n1836_001:0047b12_6",
        "context_with_next_sentence": true
    },
    {
        "source_sentence": "或與自證通為本質故，或簡受所引色非識變影。",
        "from": "T44n1836_001:0047b13_7",
        "context_with_next_sentence": true
    },
    {
        "source_sentence": "第六緣時以彼為質，質從影攝，前二能變，此為所變，先能後所故次言之。",
        "from": "T44n1836_001:0047b14_8",
        "context_with_next_sentence": true
    },
    {
        "source_sentence": "分位差別者，言此不相應行，不能自起，藉前三位差別，假立前三是實，此一為假，所以第四明之。",
        "from": "T44n1836_001:0047b16_9",
        "context_with_next_sentence": true
    },
    {
        "source_sentence": "言所顯示者，此第五無為之法，乃有六種，謂此無為體性甚深，若不約事以明，無由彰顯故。",
        "from": "T44n1836_001:0047b18_10",
        "context_with_next_sentence": true
    },
    {
        "source_sentence": "藉前四斷染成淨之所顯示，前四有為，此即無為，先有後無，所以最後明也。",
        "from": "T44n1836_001:0047b20_11",
        "context_with_next_sentence": true
    },
    {
        "source_sentence": "如是次第，此結答也。",
        "from": "T44n1836_001:0047b23_0",
        "context_with_next_sentence": true
    },
    {
        "source_sentence": "由上如是勝劣、能所、實假、有無故，云如是次第。",
        "from": "T44n1836_001:0047b23_1",
        "context_with_next_sentence": true
    },
    {
        "source_sentence": "此略結上文，總標五位章門，下乃備列百法名數也。",
        "from": "T44n1836_001:0047b24_2",
        "context_with_next_sentence": true
    },
    {
        "source_sentence": "第一、心法略有八種：此總標，下別列。",
        "from": "T44n1836_001:0047b26_0",
        "context_with_next_sentence": true
    },
    {
        "source_sentence": "一、眼識，二、耳識，三、鼻識，四、舌識，五、身識，六、意識，隨根立名，具五義故，謂依發屬助。",
        "from": "T44n1836_001:0047b27_0",
        "context_with_next_sentence": true
    },
    {
        "source_sentence": "如除根發之識，餘四皆依根之識等，依主也；根發，依士也。",
        "from": "T44n1836_001:0047b28_1",
        "context_with_next_sentence": true
    },
    {
        "source_sentence": "雖六識身皆依意轉，此隨不共意識名依發等，故五識無相濫矣。",
        "from": "T44n1836_001:0047c01_2",
        "context_with_next_sentence": true
    },
    {
        "source_sentence": "蓋兼未自在位言之爾，或唯依意故名意識，辨識得名，心、意非例。",
        "from": "T44n1836_001:0047c02_3",
        "context_with_next_sentence": true
    },
    {
        "source_sentence": "七、末那識，華言意識，如藏識名識，即意故；第六意識，如眼識名識，異意故。",
        "from": "T44n1836_001:0047c05_0",
        "context_with_next_sentence": true
    },
    {
        "source_sentence": "然諸聖教，恐此濫彼故，於第七但立意名；又以簡心之與識，以積集、了別劣餘識故；或欲顯此與彼意識為近所依故，但立意名爾。",
        "from": "T44n1836_001:0047c06_1",
        "context_with_next_sentence": true
    },
    {
        "source_sentence": "八、阿賴耶識。",
        "from": "T44n1836_001:0047c10_0",
        "context_with_next_sentence": true
    },
    {
        "source_sentence": "華言藏識，能含藏諸種故；又具三藏義故，謂能藏、所藏、執藏也；與雜染互為緣故，有情執為自內我故。",
        "from": "T44n1836_001:0047c10_1",
        "context_with_next_sentence": true
    },
    {
        "source_sentence": "由斯三義，而得藏名，藏即識也。",
        "from": "T44n1836_001:0047c12_2",
        "context_with_next_sentence": true
    },
    {
        "source_sentence": "第二心所有法，略有五十一種，分為六位：一、遍行有五，二、別境有五，三、善有十一，四、煩惱有六，五、隨煩惱有二十，六、不定有四。",
        "from": "T44n1836_001:0047c14_0",
        "context_with_next_sentence": true
    },
    {
        "source_sentence": "此舉總數，以標列章門，下乃隨章列名。",
        "from": "T44n1836_001:0047c16_1",
        "context_with_next_sentence": true
    },
    {
        "source_sentence": "言遍行者，遍四一切心得行故。",
        "from": "T44n1836_001:0047c17_2",
        "context_with_next_sentence": true
    },
    {
        "source_sentence": "謂三性、八識、九地，一切時俱能遍故。",
        "from": "T44n1836_001:0047c18_3",
        "context_with_next_sentence": true
    },
    {
        "source_sentence": "言別境者，別別緣境，而得生故。",
        "from": "T44n1836_001:0047c19_4",
        "context_with_next_sentence": true
    },
    {
        "source_sentence": "所緣之境則有四，乃所樂之境、決定境、曾習境、所觀境，各緣不同，故云別境。",
        "from": "T44n1836_001:0047c19_5",
        "context_with_next_sentence": true
    },
    {
        "source_sentence": "解現下文。",
        "from": "T44n1836_001:0047c21_6",
        "context_with_next_sentence": true
    },
    {
        "source_sentence": "言善十一者，唯善心中可得生故，此世、他世俱順益故，性離愆穢，勝過惡故。",
        "from": "T44n1836_001:0047c21_7",
        "context_with_next_sentence": true
    },
    {
        "source_sentence": "言煩惱者，性是根本煩惱攝故；又能生隨惑，名為根本煩擾也。",
        "from": "T44n1836_001:0047c23_8",
        "context_with_next_sentence": true
    },
    {
        "source_sentence": "惱，亂也。",
        "from": "T44n1836_001:0047c25_9",
        "context_with_next_sentence": true
    },
    {
        "source_sentence": "擾亂有情，恒處生死也。",
        "from": "T44n1836_001:0047c25_10",
        "context_with_next_sentence": true
    },
    {
        "source_sentence": "言隨煩惱者，隨他根本煩惱，分位差別，等流性故，此亦見下文。",
        "from": "T44n1836_001:0047c25_11",
        "context_with_next_sentence": true
    },
    {
        "source_sentence": "言不定者，由不同前五位心所，於善染等皆不定故，非如觸等定遍心故，非如欲等定遍地故，不立定名也。",
        "from": "T44n1836_001:0047c27_12",
        "context_with_next_sentence": true
    },
    {
        "source_sentence": "一、遍行五者：此別標，下列名。",
        "from": "T44n1836_001:0048a01_0",
        "context_with_next_sentence": true
    },
    {
        "source_sentence": "一、作意，二、觸，三、受，四、想，五、思。",
        "from": "T44n1836_001:0048a02_0",
        "context_with_next_sentence": true
    },
    {
        "source_sentence": "言作意者，謂警覺應起心種為性，引心令趣自境為業。",
        "from": "T44n1836_001:0048a02_1",
        "context_with_next_sentence": true
    },
    {
        "source_sentence": "觸者，令心心所觸境為性，想、受、思等所依為業。",
        "from": "T44n1836_001:0048a03_2",
        "context_with_next_sentence": true
    },
    {
        "source_sentence": "受者，領納順、違、俱非境相為性，起欲為業，能起合離，非二欲故；亦云令心等起歡、慼、捨相(此解詞異意同)，想則於境取相為性，施設種種名言為業，謂安立自境分齊故，方能隨起種種名言。",
        "from": "T44n1836_001:0048a05_0",
        "context_with_next_sentence": true
    },
    {
        "source_sentence": "思則令心造作為性，於善品等役心為業，為能取境正因等相，驅役自心能造善等。",
        "from": "T44n1836_001:0048a09_1",
        "context_with_next_sentence": true
    },
    {
        "source_sentence": "二、別境五者：此別標，下列名。",
        "from": "T44n1836_001:0048a12_0",
        "context_with_next_sentence": true
    },
    {
        "source_sentence": "一、欲，二、勝解，三、念，四、三麼地，五、慧。",
        "from": "T44n1836_001:0048a13_0",
        "context_with_next_sentence": true
    },
    {
        "source_sentence": "言欲者，於所樂境希望為性，勤依為業。",
        "from": "T44n1836_001:0048a13_1",
        "context_with_next_sentence": true
    },
    {
        "source_sentence": "勝解者，於決定境印持為性，不可引轉為業。",
        "from": "T44n1836_001:0048a14_2",
        "context_with_next_sentence": true
    },
    {
        "source_sentence": "謂邪正等教理證力，於所取境，審決印持，由此異緣不能引轉故，若猶豫境，勝解全無，勝即是解。",
        "from": "T44n1836_001:0048a15_3",
        "context_with_next_sentence": true
    },
    {
        "source_sentence": "念者，於曾習境令心明記不忘為性，定依為業。",
        "from": "T44n1836_001:0048a17_4",
        "context_with_next_sentence": true
    },
    {
        "source_sentence": "謂數憶持曾所受境而不忘失，能引定故。",
        "from": "T44n1836_001:0048a18_5",
        "context_with_next_sentence": true
    },
    {
        "source_sentence": "三麼地者，此云等持，於所觀境令心專注不散為性，智依為業。",
        "from": "T44n1836_001:0048a19_6",
        "context_with_next_sentence": true
    },
    {
        "source_sentence": "謂得、失、俱非境中，由定令心專注不散，依斯便有決定智，生心專注言顯，所欲住即便能住，非唯一境；不爾，見道歷觀諸諦，前後境別，應無等持也。",
        "from": "T44n1836_001:0048a21_7",
        "context_with_next_sentence": true
    },
    {
        "source_sentence": "言慧者，於所觀境揀擇為性，斷疑為業。",
        "from": "T44n1836_001:0048a24_8",
        "context_with_next_sentence": true
    },
    {
        "source_sentence": "謂觀得、失、俱非境中，由慧推求得決定故。",
        "from": "T44n1836_001:0048a25_9",
        "context_with_next_sentence": true
    },
    {
        "source_sentence": "上言解現下文者，義在此爾。",
        "from": "T44n1836_001:0048a26_10",
        "context_with_next_sentence": true
    },
    {
        "source_sentence": "(欲益得其詳，請閱成唯識第五卷)。",
        "from": "T44n1836_001:0048a27_11",
        "context_with_next_sentence": true
    },
    {
        "source_sentence": "三、善十一者：此標章下別列。",
        "from": "T44n1836_001:0048a28_0",
        "context_with_next_sentence": true
    },
    {
        "source_sentence": "一、信，二、精進，三、慚，四、愧，五、無貪，六、無瞋，七、無癡，八、輕安，九、不放逸，十、行捨，十一、不害。",
        "from": "T44n1836_001:0048a29_0",
        "context_with_next_sentence": true
    },
    {
        "source_sentence": "言信者，於實德能深忍樂欲，心淨為性，對治不信，樂善為業。",
        "from": "T44n1836_001:0048b01_1",
        "context_with_next_sentence": true
    },
    {
        "source_sentence": "謂於諸法實事理中，深信忍故；於三寶真淨德中，深信樂故；於一切世出世善深信有力，能得能成，起希望故。",
        "from": "T44n1836_001:0048b03_2",
        "context_with_next_sentence": true
    },
    {
        "source_sentence": "此三種信也。",
        "from": "T44n1836_001:0048b05_3",
        "context_with_next_sentence": true
    },
    {
        "source_sentence": "言心淨為性者，謂此性澄清能淨心等，如水清珠能清濁水，故云心淨為性也。",
        "from": "T44n1836_001:0048b05_4",
        "context_with_next_sentence": true
    },
    {
        "source_sentence": "言精進者，於善惡品修斷事中勇捍為性，對治懈怠，滿善為業。",
        "from": "T44n1836_001:0048b07_5",
        "context_with_next_sentence": true
    },
    {
        "source_sentence": "謂善品修、惡品斷，勇表勝進，簡諸染法；捍表精純，簡淨無記。",
        "from": "T44n1836_001:0048b09_6",
        "context_with_next_sentence": true
    },
    {
        "source_sentence": "又云勇而無怯、捍而無懼。",
        "from": "T44n1836_001:0048b10_7",
        "context_with_next_sentence": true
    },
    {
        "source_sentence": "言滿善者，圓了善事名為滿善。",
        "from": "T44n1836_001:0048b11_8",
        "context_with_next_sentence": true
    },
    {
        "source_sentence": "故三根為作善，此名滿善，能滿彼故。",
        "from": "T44n1836_001:0048b11_9",
        "context_with_next_sentence": true
    },
    {
        "source_sentence": "或曰：「《唯識論》言精進一法，在三根後；《百法》則信後即言。",
        "from": "T44n1836_001:0048b12_10",
        "context_with_next_sentence": true
    },
    {
        "source_sentence": "何耶？」",
        "from": "T44n1836_001:0048b13_11",
        "context_with_next_sentence": true
    },
    {
        "source_sentence": "曰：「唯識乃立依次第，此乃因依次第。",
        "from": "T44n1836_001:0048b14_0",
        "context_with_next_sentence": true
    },
    {
        "source_sentence": "蓋信為欲依，欲為勤依，故此信後而便言勤，勤即精進也，但勤通三性，進唯善性攝也。」",
        "from": "T44n1836_001:0048b14_1",
        "context_with_next_sentence": true
    },
    {
        "source_sentence": "立依者，謂根依精進立捨等三，所依四法，立理須合說，故三根後方說精進。",
        "from": "T44n1836_001:0048b16_2",
        "context_with_next_sentence": true
    },
    {
        "source_sentence": "言慚者，依自法力崇重賢善為性，對治無慚，止息惡行為業。",
        "from": "T44n1836_001:0048b18_3",
        "context_with_next_sentence": true
    },
    {
        "source_sentence": "自法力者，自謂自身，法謂教法，言我如是身、解如是法，敢作諸惡耶？",
        "from": "T44n1836_001:0048b19_4",
        "context_with_next_sentence": true
    },
    {
        "source_sentence": "言愧者，依世間力，輕拒暴惡為性，對治無愧，止息惡行為業。",
        "from": "T44n1836_001:0048b21_5",
        "context_with_next_sentence": true
    },
    {
        "source_sentence": "世人譏呵名世間力輕，有惡者而不親，拒惡法業而不作也。",
        "from": "T44n1836_001:0048b22_6",
        "context_with_next_sentence": true
    },
    {
        "source_sentence": "言無貪者，於有、有具無著為性，對治貪著，作善為業。",
        "from": "T44n1836_001:0048b24_7",
        "context_with_next_sentence": true
    },
    {
        "source_sentence": "言有、有具者，上一有字，即三有之果，有具即三有之因。",
        "from": "T44n1836_001:0048b25_8",
        "context_with_next_sentence": true
    },
    {
        "source_sentence": "言無瞋者，於苦、苦具無恚為性，對治瞋恚，作善為業。",
        "from": "T44n1836_001:0048b26_9",
        "context_with_next_sentence": true
    },
    {
        "source_sentence": "言苦、苦具者，苦謂三苦，苦具者苦因。",
        "from": "T44n1836_001:0048b27_10",
        "context_with_next_sentence": true
    },
    {
        "source_sentence": "無癡者，於諸事理明解為性，對治愚癡，作善為業。",
        "from": "T44n1836_001:0048b28_11",
        "context_with_next_sentence": true
    },
    {
        "source_sentence": "言輕安者，遠離麁重，調暢身心，堪任為性，對治昏沈，轉依為業。",
        "from": "T44n1836_001:0048b29_12",
        "context_with_next_sentence": true
    },
    {
        "source_sentence": "離重名輕，調暢身心名安，謂此伏除能障定法，令所依止轉安適故。",
        "from": "T44n1836_001:0048c02_13",
        "context_with_next_sentence": true
    },
    {
        "source_sentence": "言堪任者，有所堪可，有所任受。",
        "from": "T44n1836_001:0048c03_14",
        "context_with_next_sentence": true
    },
    {
        "source_sentence": "言轉依者，令所依身心，去麁重、得安隱故。",
        "from": "T44n1836_001:0048c04_15",
        "context_with_next_sentence": true
    },
    {
        "source_sentence": "言不放逸者，精進三根，於所修斷防修為性，對治放逸，成滿一切世出世善事為業。",
        "from": "T44n1836_001:0048c05_16",
        "context_with_next_sentence": true
    },
    {
        "source_sentence": "防修者，於所斷惡防令不起，於所修善法，修令增長。",
        "from": "T44n1836_001:0048c07_17",
        "context_with_next_sentence": true
    },
    {
        "source_sentence": "言精進三根者，此不放逸，即四法防修功能，非別有體；或云：「信等亦有防修功能，何不依立？」",
        "from": "T44n1836_001:0048c08_18",
        "context_with_next_sentence": true
    },
    {
        "source_sentence": "曰：「餘六比四，勢用微劣，故不依立。",
        "from": "T44n1836_001:0048c10_19",
        "context_with_next_sentence": true
    },
    {
        "source_sentence": "偏何微劣？",
        "from": "T44n1836_001:0048c11_20",
        "context_with_next_sentence": true
    },
    {
        "source_sentence": "非善根故，非遍策故。」",
        "from": "T44n1836_001:0048c11_21",
        "context_with_next_sentence": true
    },
    {
        "source_sentence": "言行捨者，精進三根，令心平等、正直，無功用住為性，對治掉舉，靜住為業。",
        "from": "T44n1836_001:0048c12_22",
        "context_with_next_sentence": true
    },
    {
        "source_sentence": "言行捨者，乃行蘊中捨，簡受蘊捨故。",
        "from": "T44n1836_001:0048c13_23",
        "context_with_next_sentence": true
    },
    {
        "source_sentence": "言令心平等等者，由捨令心離昏掉時，初心平等，次心正直，後無功用，此初中後差別之位也。",
        "from": "T44n1836_001:0048c14_24",
        "context_with_next_sentence": true
    },
    {
        "source_sentence": "此亦即四法者，離彼四法，無別相用矣。",
        "from": "T44n1836_001:0048c16_25",
        "context_with_next_sentence": true
    },
    {
        "source_sentence": "何知無別？",
        "from": "T44n1836_001:0048c17_26",
        "context_with_next_sentence": true
    },
    {
        "source_sentence": "曰：「若能令靜即是四法，若所令靜即心等故。」",
        "from": "T44n1836_001:0048c17_27",
        "context_with_next_sentence": true
    },
    {
        "source_sentence": "或曰：「既即四法，何須別立？」",
        "from": "T44n1836_001:0048c18_28",
        "context_with_next_sentence": true
    },
    {
        "source_sentence": "曰：「若不別立，隱此能故。」",
        "from": "T44n1836_001:0048c19_29",
        "context_with_next_sentence": true
    },
    {
        "source_sentence": "言不害者，於諸有情不為損惱，無瞋為性，能對治害，悲愍為業。",
        "from": "T44n1836_001:0048c19_30",
        "context_with_next_sentence": true
    },
    {
        "source_sentence": "謂即無瞋，於有情所不為損惱，假名不害。",
        "from": "T44n1836_001:0048c21_31",
        "context_with_next_sentence": true
    },
    {
        "source_sentence": "無瞋翻對斷物命，瞋不害，但違損惱物害。",
        "from": "T44n1836_001:0048c22_32",
        "context_with_next_sentence": true
    },
    {
        "source_sentence": "無瞋與樂，不害拔苦，此二麁相差別，理實無瞋，實有自體，不害依彼，一分假立，為顯慈悲，二相別故，利樂有情，彼二勝故。",
        "from": "T44n1836_001:0048c23_33",
        "context_with_next_sentence": true
    },
    {
        "source_sentence": "四、煩惱六者：此別標章，下別列名。",
        "from": "T44n1836_001:0048c27_0",
        "context_with_next_sentence": true
    },
    {
        "source_sentence": "一、貪，二、瞋，三、慢，四、無明，五、疑，六、不正見。",
        "from": "T44n1836_001:0048c28_0",
        "context_with_next_sentence": true
    },
    {
        "source_sentence": "言貪者，於有、有具染著為性，能障無貪，生苦為業。",
        "from": "T44n1836_001:0048c28_1",
        "context_with_next_sentence": true
    },
    {
        "source_sentence": "生苦者，謂由愛力取蘊生故。",
        "from": "T44n1836_001:0049a01_0",
        "context_with_next_sentence": true
    },
    {
        "source_sentence": "瞋者，於苦、苦具憎恚為性，能障無瞋，不安、惡行所依為業。",
        "from": "T44n1836_001:0049a01_1",
        "context_with_next_sentence": true
    },
    {
        "source_sentence": "不安者，心懷憎恚，多住苦故，所以不安。",
        "from": "T44n1836_001:0049a02_2",
        "context_with_next_sentence": true
    },
    {
        "source_sentence": "慢者，恃己於他，高舉為性，能障不慢，生苦為業。",
        "from": "T44n1836_001:0049a03_3",
        "context_with_next_sentence": true
    },
    {
        "source_sentence": "生苦者，謂若有慢，於德有德心不謙下，由此死生輪轉無窮，受諸苦故。",
        "from": "T44n1836_001:0049a04_4",
        "context_with_next_sentence": true
    },
    {
        "source_sentence": "無明者，於諸理事迷暗為性，能障無癡，一切雜染所依為業。",
        "from": "T44n1836_001:0049a06_5",
        "context_with_next_sentence": true
    },
    {
        "source_sentence": "雜染所依者，由無明起癡、邪定、貪等煩惱隨煩惱業，能招後生雜染法故。",
        "from": "T44n1836_001:0049a07_6",
        "context_with_next_sentence": true
    },
    {
        "source_sentence": "疑者，於諸諦理猶豫為性，能障不疑、善品為業。",
        "from": "T44n1836_001:0049a09_7",
        "context_with_next_sentence": true
    },
    {
        "source_sentence": "障善品者，以猶豫故善不生也。",
        "from": "T44n1836_001:0049a10_8",
        "context_with_next_sentence": true
    },
    {
        "source_sentence": "惡見者，於諸諦理顛倒推度，染慧為性，能障善見，招苦為業。",
        "from": "T44n1836_001:0049a11_9",
        "context_with_next_sentence": true
    },
    {
        "source_sentence": "蓋惡見者，多受苦故，此見有五：謂身、邊、邪見、取戒、禁取也。",
        "from": "T44n1836_001:0049a12_10",
        "context_with_next_sentence": true
    },
    {
        "source_sentence": "此六即俱生，若開惡見成十，即分別惑也。",
        "from": "T44n1836_001:0049a13_11",
        "context_with_next_sentence": true
    },
    {
        "source_sentence": "又十惑中，瞋唯不善，餘九皆通有覆不善。",
        "from": "T44n1836_001:0049a14_12",
        "context_with_next_sentence": true
    },
    {
        "source_sentence": "大乘百法明門論解卷上",
        "from": "T44n1836_001:0049a16_0",
        "context_with_next_sentence": false
    }
]