[
    {
        "source_sentence": "毗盧遮那成佛神變加持經義釋卷第九沙門　一行　述記　　悉地出現品第六之餘爾時如來復說虗空等力虗空藏轉明妃真言曰者猶如虗空不可破壞一切無能勝者故名虗空等力又藏者如人有大寶藏隨所欲者自在取之不受貧乏如來虗空大之藏亦復如是一切利樂眾生事皆從中出無量法寶自在而取無窮竭故名虗空藏也轉明者轉是能生之義能生此藏能生一切佛事也如前所發悲願謂如以一華供養時運心遍一切佛及凡聖皆獻已即回向一切智智諸受我施者願以此力令我得如上願如是願已以此真言加之無不成也。",
        "from": "X23n0438_009:0409c16_0",
        "context_with_next_sentence": true
    },
    {
        "source_sentence": "初敬禮一切如來等　　巧門等(亦是種種門等也)薩嚩佗(引)(一切也)欠(平聲)(空也通上言一切皆空也此是種子字也)鄔特揭(二合)底(生也)薩泮(二合)囉醯[牟*含](普遍也)伽伽那劒(虗空也)娑婆(二合)訶此即虗空藏虗空等力之義於一切法空中而生此物普遍一切虗空也誦持此者隨以一華奉獻令遍法界上獻一切聖賢下施一切有情已於中發如上大願以此真言加之皆得成就如從藏中自取寶物無不隨心也誦此三遍隨所思念彼亦成也(凡所獻華等以三種力回向而以此明加之一切隨意〔成〕也謂以一華獻一切佛等自在成也)次滿月作成就者先供養承事已得成就之相然後於白月十五日作持誦法即是滿月也隨上中下事作成就法上事山峯中事牛欄下事寒林其河灘等通上中下成也或隨意所樂處作之於山峯等處造漫荼羅初第一重周帀畫金剛此壇三重作皆以金剛為界其方神諸佛菩薩等在後有說處此中未分別也此中布列諸尊總同前位但以金剛相連結為異耳所畫金剛周帀為界畫此皆令清淨令無過作之無過謂圓整端妙也其金剛相周帀如此悉皆黃色即是金剛色也此有三事同於金剛色同於金剛體同金剛名同金剛也淨同金剛即是淨妙同金剛也以此三事同於金剛無有能破壞者無能勝者無能降伏者若作此金剛界已令諸為障者悉皆迷惑無敢嬈者既得離障則所成藥物易得成辦也云四方角者此有二義謂壇正四方作又金剛印亦四方作亦正當四方面也云金剛結者如上周帀安金剛皆股股相連即是金剛結義也安一門并緣(緣即是如上所說開一路空處為外緣也)相應者謂此門隨事相應也上成就門向東中成就向北及西下成就令門向南也其界金剛相連亦是金剛義二守門者為作成就之物最須守護以此守門為要即是上所說威光難視及相向守門者也皆豎指為印(印在下說)二俱赤白作極忿怒之形角置輸羅并焰即是獨股金剛但有角處皆置之也(有焰)中金剛安同喜座四方處相對者於漫荼羅最中置十字羯磨金剛令正四方(正當四方面也)於彼上作大蓮八葉并蕊(在金剛上作也)此即同於金剛之座故言金剛同也結金剛印即是結金剛手五股印故云金剛智者金剛印也當稽首一切諸佛數數彼處作護藥物作淨者彼禮佛時如上所說廣大悲願數數自誓運心弘普誓不為己乃為一切眾生故成此藥物願加持力令速成就以此成故能利一切眾生也其護藥物具有多法廣本有之凡取藥時須解法用市求自採亦有方軌乃至作護作淨皆有次第法用及光顯等此中未具當宜更問也(或蘇悉地等可通用也)作淨已彼持誦時亦有初中上成相若得無障成就者上成有三相謂初夜煗生中夜烟起五更焰出中成有二相謂除焰出下成有一相謂但煗生轉謂從少得多從煙得焰等也既得成已或食或持能得自在遊諸佛剎從一至一住壽無量劫數威光自在於生死自在以於生死自在故即是真佛子也(世界上行即是履世界行也)物成已以金剛印護自身護本尊護物方取之為五分師(一)及先成就仙(二)助伴(三)己身(四)及佛也(五)佛物隨彼所生於三寶處用先成就仙物若有仙來取當與之不來取分為二分一與伴一自取師物若師在佗方當為掌之待來與之若師不在緣彼所生為作功德也刀等不可分亦標心為劑也從初至末皆用金剛自護護物乃至了也於一切世界能普現色身作大佛事其供養藥亦有方法謂獻諸佛(〔經云轉供養者得成就已持至十方隨意數獻十方佛也〕)及與阿闍棃助伴各有分數方法(當更〔問之〕)若得如此成就者是名有分別成就也以藥物等事猶是事相之法故名有分別成就也因此有分別而得無分別成就也此約分別為因也依此有分別而得無分別果者無為無相不思議無漏之果雖非因成而以有分別為因能成此無漏無為之果也。",
        "from": "X23n0438_009:0410a05_0",
        "context_with_next_sentence": true
    },
    {
        "source_sentence": "經云祕密主一切世界現在等如來應正等覺方便波羅蜜多通達彼如是一切分別本性空知方便波羅蜜多力無為以有為作眷屬相應眾生等現法界遍者謂無為之果而以有為方便能成此事不可思議現在未來過去三世佛皆以通達方便波羅蜜故而說此法門也舉三世佛欲明同以此文入也雖復設此有為方便然即了此分別之法本性常空如是因緣起法離於生滅斷常一異去來但如幻化不異中道若捨離此而求無分別體不可得也以無為之性即不異有為了達如是甚深緣起法故能以此有為即成無為之果也是故一切三世如來以方便力故雖證法界而能從此無為無作本體之果而以有為作諸眷屬如大日如來於自證之德以加持力故(而於無為以有為為表者本性無所為因有所為而能成無為也展轉相應者未持誦時性本不淨由持誦得清淨今為度眾生故復現不清淨身此不淨身復為佗作〔淨〕綠名展轉相應也還從無為生有為為表也)現十世界微塵金剛菩薩一一以真言門引攝眾生皆令得至無為之果是也以此方便遍於法界普應一切眾生令得義利也見法安樂住歡喜心長壽得五欲戲喜笑受斯佛世尊供養作此一切世人不信毀生句得如上事此義利見如來菩薩真言行道次第歡喜心說者謂諸如來以方便故從無為界以加持力不捨眾生隨應示現或令見法住安樂行或發歡喜心(即法喜初地也)或得長壽無數劫恒覩佛興世或得淨妙五欲以自娛樂又能供養一切如來此事無方便者不能信也彼作是念真言之體即同法界無為無作云何能成是事若生是事即是有相分別云何應理耶是故生毀也然此中佛有祕密之意無方便故不能解了此中以心自在說為長壽如此壽量即是如來法壽之命五欲者謂四無量及菩提心一切聖人以此現法而自娛樂供養如來即是真法供養法身佛也若行者依佛方便甚深緣生得世法成就即於此中觀本性空即是無為成就如是不思議法凡夫自不能信了然諸佛如來及菩薩等見此義利故說此真言行次第之道不可謗為無也何以故如餘菩薩為求無上道故難行苦行如救頭然經無量劫尚不能得如此成就了此真言行者若具方便一生可成就也以知甚深緣起十喻義故以真言等雖作種種成就而無取著不異於如是故微妙速疾也。",
        "from": "X23n0438_009:0411a06_0",
        "context_with_next_sentence": true
    },
    {
        "source_sentence": "次明所成藥物謂如上先一月一洛叉次二月持誦已作漫荼羅於中置此所成物而作念誦更三洛叉方成也此漫荼羅神位等即與大悲胎藏同故此中不說之但以所欲成物置中以大日如來置方隅(更問)幢以竹為莖纏以淨疊更縣垂一丈以來如幡狀上作層形其上安拔折羅也刀以鑌作骨柄傘有上中下成謂金銀孔雀也舃履以皮作先種種熏洗極淨無氣更以藥持之乃至火不能燒又極香方中用也如意取淨好寶置之幢上眼藥用安膳那作此安膳那有二種一極輕逆水而上(更問)牛黃者更有無量藥謂空青朱沙雄雌黃等皆方可成就又金剛杵等無量物亦可成大本具說方軌蘇悉地亦有次第也如履舃得成即可乘之遊佛剎無礙眼藥成即見十方佛剎餘可解又有畫作鳥獸種種形隨取其一作法成即堪乘御往十方佛剎自在也或以法加童男女亦令彼成就以為供侍即遊十方剎也西方有一人成引五百人昇空而去不知所之此法成即是持明仙也此物隨心所欲作之彼持誦時亦得境界令作如是如是物也或可運心作無物而作亦得成矣。",
        "from": "X23n0438_009:0411b20_0",
        "context_with_next_sentence": true
    },
    {
        "source_sentence": "經云一切世人所不能信彼人得之謂作成就人也不能可信希奇之事皆能得之也故云善男女方便具欲求之物但以自心自在唯如是得成就也彼自心自在唯如是成就者謂隨意所欲唯心所轉即成也唯謂用自心不藉餘緣唯亦是蹔義言纔心念即成也。",
        "from": "X23n0438_009:0411c15_0",
        "context_with_next_sentence": true
    },
    {
        "source_sentence": "祕密主因果欲樂依祕密主非彼愚夫之所知者若人於此真言行中作如是念我今行如是因當得如是之果當知此非正說也唯是愚夫虗妄計耳何以故有諸外道說一切法從我而生(〔若如是自在喜故即與不喜故不與等如是等人不能解此道也〕)則是萬物皆從因生若從因生此因即有自性若有自性即墮常見常見常法云何能生若因滅果生即斷滅法云何能生意云因者因空因既空何有果也如中論智度中廣破當知此因以智觀察尚不得其原此因無依無依即是本來不生本來不生之因何能生果故知彼果本來不生也因非實有因既非真實終不能生實果當知果本不生也又復是因本性空寂當知果相亦復如是若於如是緣起法中而言有因有果即是遍計所執墮於斷常一異不入中道是故證知如是真言永離因業之相即是法界不思議界也又因是有所作法因既有作作當知果亦有所作既有所作何能成真實當知果離於因業以此因果等相妄想故有正觀察之本無所住無所住故果體不生即同無為也是故行者若作是念我誦真言修真言行當得成果徒自欺耳此真言者雖從緣起而實無作從本以來法界無生無滅非淨非染法體如是云何得成耶當知真言行者但以方便自淨其心若三業清淨當於是中自得明了而自覺悟也譬如有人夢中修行種種六度而淨佛國覺已則無成果之相但是一念無明心中有因果萬行耳又如暗室之中而有寶藏若以方便然大明燈雖因緣生滅推不可得本同於空然亦明法任運而起以明因緣則見寶藏非此寶藏因方便生也修真言行者本為除遣惑業當體悟法界無生滅淨染離諸分別知此真言之體即是法界之體也若了知真言之體即同法界等於大空自然能得無相三昧也由無相三昧故悉地現前當生如是信解也。",
        "from": "X23n0438_009:0412a03_0",
        "context_with_next_sentence": true
    },
    {
        "source_sentence": "次金剛手復問佛唯願復說正等覺句悉地成就句即是如上所說一字能生四字乃至遍滿法界此即是佛心句今問此中成就之法也諸見此法善男子善女人等歡喜心安樂受而住者此即是隨於此中而修學者若得成就名見法也成就者謂即以此生而得見諦也彼見法者聞佛說此成就之法必當深得法喜住安樂行現法樂住故請問也經云不害法界意言非此法界中有所妨礙也乃至受種種世樂而世樂即是法界終不因此而妨損法界也非法界不害何以故世尊法界不思議界一切如來應正等覺說是故世尊法界不可破壞修行真言行菩薩得是者然此四字究竟成就與法界無所妨害也此四字句皆是佛心豈以佛心而妨法界耶住此成就者及法界無二無別無相妨礙此悉地彼法界都無所妨何以故法界不思議故是故無量佛得道成就而法界不增無量眾生滅度法界不減若眾生勝進亦非加益若破煩惱亦無所損即不思議界性同金剛不可破壞若有妨礙則有彼此有彼此則可破壞今即無妨礙故不可破壞也此不壞亦是不可分析之義謂種種門種種世出世事同一法界不可分析令成別體也若能如是通達即是得見法成就也時佛讚歎金剛手善哉善哉汝復善哉者歎彼能問如是大事因緣故重歎也汝哀愍未來修真言行者故發如此之問汝今諦聽吾為汝說也諦聽諦聽善思念之吾為汝說如是者此意言汝諦聽善思念之吾為汝說如是事也次言如是世尊者金剛手願欲樂聞也佛言祕密主阿字作成就者即是於正等覺句中作成就法也僧住處者謂寺或山房或窟或室內者隨意所樂欲處及祕釋如上已出之。",
        "from": "X23n0438_009:0412b10_0",
        "context_with_next_sentence": true
    },
    {
        "source_sentence": "經云以阿字遍布一切支分持三洛叉誦者以心布此阿字從頂及眼耳等乃至遍於內外身分又誦此阿字三洛叉即成就也又祕說云本尊種子及圓明名為三也字在圓明中圓明在本尊心上觀一成時三皆自成一緣於此三境故名三洛叉洛叉是見義也誦此三洛叉已至白月十五日名為滿月依文誦三洛叉竟取白月十五日作成就漫荼羅也作此法時盡其所有供養三寶作成就時亦誦此字(祕說如前可知)作此法時普賢文殊或餘諸金剛此言應者不可定準隨有一尊來為成就也然見時亦有上中下相若親見分明與對目無異為上成若但聞聲現前示教利喜為中若夢見等為下又見時有明昧等殊即知有障無障等也(祕說可以意得耳)如是本尊等現前加被時即應作禮奉獻閼伽此即香華之水加以五寶穀等如上說之也行者爾時即得不忘菩提心三昧以得三昧故其心及身皆得輕安(輕安謂垢障除也)又即以此輕安布想念誦得身心清淨如六根品中所說萬像皆見能知佛心等也以身心清淨即故得隨生謂意生之身隨念而生也隨生謂因念誦隨生身心清淨也行者若欲耳根淨者想布阿字於其耳根而復念誦即得耳根清淨聞持不忘能聞十方佛說法乃至天等之聲亦如法華說也若欲住壽長久者想阿字同於出入息(謂以此字作出入息令出入分明不斷也)如是想念日日三時思惟即得常壽也祕說者字及句并本尊為三時也若欲攝一切毒想阿字或自或佗想在身若如自作者想此阿字於有毒之處漸遍身分而駈下之毒漸漸下字亦逐之逐出盡即除也毒有二種一藥物之毒二有情毒謂龍蛇等毒也若祕說者毒謂三毒若三毒盛時欲除亦如前作法逐之令盡也若欲令人愛念及彼歸依者想阿字作其自身想訶字作彼身自身想持商佉又想以蓮華即彼持之互相觀看心中誦此阿字設彼忿怒高慢亦即愛心順伏也祕說者若欲攝伏其心想自作阿字想心作訶字心有蓮華手有商佉而令相順即能攝伏也一切難伏者亦可伏之謂上煩惱也。",
        "from": "X23n0438_009:0412c14_1",
        "context_with_next_sentence": true
    },
    {
        "source_sentence": "佛又告金剛手諸如來有意生名業作戲行舞等者從佛心業而生作種種戲行現種種戲論之相即是普現色身隨類作六道之形等也舞謂種種神變幻化之事也隨事示現其類眾多不可備言也四界攝持謂地水火風界雖現此身內外依正然此唯從佛心生隨心而有體同於空不可取也以心王安住等同虗空虗空常不動而含容一切也見謂世間果非見謂菩提等果此類無量故云廣大也又見謂種種舞戲之相非見謂涅槃之果亦見三乘修行種種法門隨彼所願而令滿足即是能現種種可見不可見事也乃至願求禪定智慧法門眾寶亦隨類示現而賜與之猶如如意寶王隨眾心所求一切施與也三摩呬多是等引義(等引神通等令起非等至也)。",
        "from": "X23n0438_009:0413b07_2",
        "context_with_next_sentence": true
    },
    {
        "source_sentence": "時毗盧遮那佛觀一切大眾會觀已告金剛手祕密主言(已如上解)金剛手行舞一切作成壞果廣大親一切與者舞是戲論也普現色身隨類曲成作種種應此非真實但如幻耳是故名為如來之儛猶如舞者能悅可眾人之心雖種種意解不同皆令心悅佛亦如是然非四界之色所作隨佛心意而生從心而生從心而滅雖非常法而能隨緣生滅此興廢隨緣故云生滅之果即謂成壞也此亦遍於界法廣大無邊故云廣大也作已還滅故云成壞廣大成壞此成壞即是變轉義也然此緣起即是如來妙應從佛法界機感而生雖生不生雖滅不滅即同於幻不異法界故也猶所作不實故名為舞三世諸佛皆作此舞也親一切與者我親於先佛授得此法今復親授於汝故言一切親與也親謂親能現前授與一切所願之果此義正也先作自實相者如上所觀種子真言及本尊由觀見本尊見已即轉自身而作本尊展轉相即不相妨礙即是見於金剛之界菩提之心故名先作真實相也如是次第住者謂住前所觀者心得善住也先已自見實相已阿字經云如是先正思念謂如上文所說思惟法而念也阿字自已作并點作廣一切黃極悅意四角金剛欄標中思念持誦諸佛一切處光此等一切佛自實相說者謂觀阿字令作深黃色其色相端正嚴好令人悅意在於自己之心。",
        "from": "X23n0438_009:0413b21_0",
        "context_with_next_sentence": true
    },
    {
        "source_sentence": "經云并點廣者即是字上加點義增加即是廣也又此字外作四角金剛標欄此欄同三股金剛更互相叉而作之於中置字見此阿字已即轉此字作毗盧遮那本尊之形即是自身現同本尊之像其像一依本印而作也此佛通身有光此即菩提心中所見實相之佛猶如淨瑠璃中內見真金像非同餘心數中妄想也當知如是見者即是見心實相之佛作此成就者若無疑慮即能普為一切眾生作大饒益。",
        "from": "X23n0438_009:0414a02_0",
        "context_with_next_sentence": true
    },
    {
        "source_sentence": "經云具廣大希有者猶如幻人具有種種異事也猶如諸大菩薩隨心所欲利眾生事如幻水月而應萬類皆得成也此即是如來如幻三昧之句若能如是作者無始以來惡業及三有逼迫之果乃至無間之重業現身即滅何況餘業當以要言之三有眾苦果報皆滅也何以故猶持誦者以得住於三摩呬多地故若觀如是實相心者(〔經云若觀於彼心無上菩提心謂觀行者自心中無上菩提心也〕)即是無上大菩提心若住斯觀即能淨身口意業由能淨業故淨與非淨業果離也意言有如是業生淨不淨皆不能汙也。",
        "from": "X23n0438_009:0414a10_0",
        "context_with_next_sentence": true
    },
    {
        "source_sentence": "經云當業謂當生此淨心之業也此果皆不能汙何以故以常與理相應故譬如蓮華雖生於淤泥之中而不為彼之所染汙如是行者即同諸佛何以故以能生一切諸如來故也此即是仁中之尊也(〔意云纔觀住菩提心已得如是果況身現證而成佛乎〕)時毗盧遮那如來又復住於降伏四魔金剛戲三昧住四魔降伏作六趣解脫一切智智滿足金剛字句說者住此三昧能降伏四魔能除六趣煩惱業苦而與解脫之樂亦能滿足一切凡聖所有希願也佛住此定而說金剛句真言阿尾(去)(引)囉吽(引)欠此五字即是降四魔真言句也阿字是行所謂本不生行也傍加二點是淨除義以此義能降伏四魔除一切苦也味是縛義加上三昧長畫是無縛三昧即不思議解脫也囉是淨六根義由六根淨故無塵也吽(引)義上已說佉義上亦有解處又吽(引)有三義即如來三解脫也修行除障而得三解脫從三解脫而住大空欠者大空也佛說此真言時金剛手及普賢等得未曾有開敷眼(如上說)稽首一切一切智如是說言(一切一切智〔即諸法一切智者〕所謂諸如來也)一切財富此梵音意云無所不足即是府庫義也言以此五字為大聖府庫能滿一切願也一切財富一切諸佛菩薩救世者此一切佛菩薩救世者緣覺聲聞害者(〔此歎聲聞之德謂害隨眠者也又梵解云蘇羅藥此云是害煩惱者也〕)行地遍種種神通者財富即是如來法寶以給一切眾生由尚不匱如是無窮大智寶藏故名富財者也由法財富能施一切而說此真言之門上從諸佛下及聲聞無不依於此句而能施作種種神變利益一切也故云隨其行地而現種種神通力也行地謂凡所行處如彼偈云尋地山林遍無等也彼得無上智佛智無上智者非但得神通而已亦由此句一切聖賢得成智慧乃至同成一切智智也二乘智對世間亦名無上今更明佛無上智故重言之也讚已復請佛說此五字次第廣法及布想心等種種類者所不言處皆請此中說也布字想字上中下成色用差別種種方便皆請佛廣為宣說也種種門中成就進趣順行此法名為教也自說此教者請佛親演說也若佛廣說此法諸行大乘無上真言行者當得見法若已見者亦皆歡喜見法謂證得也當住者謂自見已復授諸眾生也由見此事自佗俱獲無上法利故請佛廣說本經有三千五百偈說此五字義也三摩(引)醯多正譯是住心一境之義佛欲說金剛之句普令大眾住心一境而聽也欲作此金剛真言成就之法先令作金剛座如佛初欲成道時在於金剛道場除此座已更無餘座堪能勝致此也于時大金剛為地際(〔從地盡地際也〕)此地際加持下身為欲說阿字(〔意云此字最勝也〕)第一加持者為欲說此法故先以加持自身也下身謂自臍已下想皆作純金剛也此有內外內謂如上所說外謂想自身坐處在於方金剛壇中其壇已如上說方標欄者也名大因陀羅者此是金剛中之極剛者能破金剛而金剛不能破彼又是極黃色如紫磨金色此座想阿字為之名金剛輪也於此座中思惟一切即是瑜伽之座此是修行應理者之座處也思惟一切謂一切事皆此中思惟作之也事眾多故云一切右初釋阿字為座竟次說長聲之阿字此字是第一命根也以能活諸字故云命也若無阿字諸字即不生此是能攝召句若想此字能攝召一切內外之法攝召長聲即是行若觸阿字即引一切佛行故云攝召是攝令屬己自在受用義也此阿字門能攝召一切如來功德令歸自身亦能滿足一切之願故也次說暗字若想此字能攝一切毒及病等諸障也內外諸障皆能攝而去之內障謂種種障道之法但有現前皆能攝除外障謂一切外物為障亦悉能攝也又除諸毒諸病病有種種皆能除之也又能攝者乃至失心即能攝之令得本心又以此字能攝心一境速與三昧相應也若想此字得如上功德故云能攝授諸果一切能與者與即是滿其所願授悉地果也若持誦者一月中結金剛慧印而誦暗字於一月中日別三時作之一切無智城破也一切眾生無明之所纓遶四合堅固猶如牢城不可破壞以此字門而能摧壞也不動堅固者謂天人阿修羅等所不能壞也凡一切增益事若欲作時皆坐此座增益亦名圓滿謂能滿一切所願也若祕釋者一月是一見也若得見法入於初地任運增益一切三昧陀羅尼等及至諸地位也若欲作增益法時持誦者於此金剛壇中想佛住於三昧身真金色周帀光燄有威光義云有威光者即是兼明本尊義也梵音如此周帀燄光以髮為冠此是大因陀羅也此大金剛之堅即是佛智之義能破一切無能除者想此佛在方金剛壇中隨意作一切成就物也。",
        "from": "X23n0438_009:0414a20_0",
        "context_with_next_sentence": true
    },
    {
        "source_sentence": "經云常安者謂此等一切事當於此輪中作也成就金剛法五股純金作之置於壇中而復依法求上中下成就亦如上說謂皆持誦此阿字也若欲成就佛頂者以真金為佛頂而加法若得成者即同大日如來之身或可不須別物但以自在想作佛身而加持之若成即同佛身也若作金剛成就持之即同金剛手菩薩也若欲成就蓮華者以金作八葉蓮華於中持誦若成即同觀自在菩薩也刀劒者作亦有法若成持之即同文殊童子也鵝者作法若成乘之即以此身成梵天身也若成就外財之中或成就黃白所謂金銀也或成就地(地謂伏藏也)或如意珠等但與增益相應者皆用此法作之具有上中下法也大因陀羅觀者謂於金輪中觀想也。",
        "from": "X23n0438_009:0415b15_0",
        "context_with_next_sentence": true
    },
    {
        "source_sentence": "復次凡攝持法如前云攝風等作七點等法猶未能盡此中具足明之凡一切為障害道者皆用此法攝令不動也一切一境者令一切住心而聽也作此法先想八峯須彌山王八峯謂四面周帀作此山峯於八峯上想蓮華華上有三股金剛其股向上經云置彼頂是杵上頭也此上想作阿字光焰周帀遶之如是想已一切障皆令攝除也如是攝彼令住一境而不得動非是不動尊是定住義自在隨意修道無礙也又成就藥法凡如是等欲成就時具有次第法用今此中但略明大宗耳作藥加法一百遍凡言百者皆加八遍為一百八遍也誦已自飲或以與人能除一切病患乃至先業之病亦能除之凡增益事與金剛黃色相應也。",
        "from": "X23n0438_009:0415c04_0",
        "context_with_next_sentence": true
    },
    {
        "source_sentence": "次明嚩字門即是上尾字先明其縛復兼三昧之畫也其想法想此字純作白色猶如雪山及牛乳等鮮明皎潔先從臍以上想作白蓮華極白鮮明想嚩字純白色在於白華之上成就已即回此字以作本尊也此是息災之中最為第一也其佛本尊亦作寂然之像極寂之義住於寂定純白無比同於秋夜月光也彼漫荼羅當九重圓作猶如九重月輪作之如霏微白雲霧狀而住其中作此法成一切煩惱熱等皆能止息凡一切息災相應皆此中作也牛乳猶珠鬘同者想此字中如上牛乳流水連渧不絕猶如白珠而下灌注其心或自或佗若想此灌之時一切內外熱惱無不除也或想如月或如水精淨月之光普皆流注凡有一切熱惱之患以此注之皆除一切扇底迦法與白色相應此中作也前阿字是金剛漫荼羅此嚩字名為風水漫荼羅也□(金剛也地也〔黃〕)○(悲也水也白〔也〕)△(慧也火也赤〔也〕)(神通也風也黑〔也〕)空無定形而現種種也從月輪霧聚漫荼羅中出如乳流注能除一切熱惱謂內外障即是熱鄣此悉能除也免離謂脫此苦患也如是繫緣一境成就蘇乳并珠鬘及藕絲水精或水或酪如是等物其數眾多隨心所欲作者但與寂災相應皆得成就或求長壽久住無量或現種種身端妙奇特之相或云最上者是愛敬中最上也令人所愛敬或求聞持或求聰明或求智慧及息諸病如是等皆得成也若此縛字上安點[金*(离-禸+ㄆ)]字亦能攝除病患等事內外諸毒皆速除滅此是息災吉祥漫荼羅也攝除有無量事故云等也。",
        "from": "X23n0438_009:0415c17_0",
        "context_with_next_sentence": true
    },
    {
        "source_sentence": "次說囉字除障漫荼羅於除障中最為第一真實之法此囉字是赤中之赤火中之火燒中之燒由能燒滅種種煩惱業苦乃至現作五無間罪若修此字門亦能淨除無有遺餘既除罪已則生諸善功德也此字門所作與不動明王相應然不動明王自能作三品一切事也其法先如上住心一境觀作極赤三角漫荼羅極令悅意此悅意言謂令鮮明玅整也又悅意是當心作之此祕語也周帀作於燄鬘如烈火光燄之狀中觀羅字此字已成以轉作不動明王作寂然之像非瞋非笑其形寂然也又云先想不動明王於其心上作三角中有囉字字成迴作不動明王也除障故罪滅寂然故息災即是罪滅福生之義也此成就是物者謂指此三角壇也釳囉訶是執日之眷屬凡有八曜皆名為執也凡日等諸執及火天等同在東南隅作法大同謂須火用作之或轉火令冷等皆此中作然云祕意是作自智火也日亦是慧日也攝取者攝取惡法難調之人皆令柔順調伏也(義准〔二〕十八宿及十二房等與月水同位也)此中攝伏惡人者謂能攝伏煩惱而得自在也及發怨者能令自佗俱得成也(謂發彼怨等也)消枯眾支者能令彼身枯竭無所堪能也一切身分三毒為本體令彼消竭無餘也若外相而言消涸即是竭龍池等也彼一切作者一切降伏相應事皆此中作也然皆與慈悲相應為令彼等降伏善調得作佛道因緣故訶字第一真實等者此是風漫荼羅也風性能增益萬物風生者謂應是作風用之事皆此壇中出生也亦是生此諸事也萬物或能消秏無變化方此字事用亦爾也謂因業等生種子增長滋茂之事皆得自在若上安點即能壞彼一切因業等事也其法先想本尊於其額上連兩眉作半月形於中安字先想向外作即回作自身也其半月有大威德光之像黑燄遍出於外作風吹動之幖幟惡謂其像作極忿怒形色也云此但是風輪之尊非降三世也其像亦作深青色(即黑類也)若作此成就能為一切眾生作種種義利次成就謂下所列物於風中作也即此現身皆得成也謂昇虗空神足變化及天眼天耳沒隱其身開謂開阿修羅宮等也下云念者只是用心作也此五字皆是心作成就壇也亦可以事法作壇而觀心與相應也如以事相作壇而修神足亦於彼中坐作之若藕等亦置於壇中作也想白乳流滿中昔佛坐道樹下從此字門而降伏天魔無量軍眾持誦者若能如法習行不久即同如來現身能降伏彼軍也大名稱即彼降魔者也。",
        "from": "X23n0438_009:0416b01_0",
        "context_with_next_sentence": true
    },
    {
        "source_sentence": "次即因訶字門轉明佉字訶字即因義也有因即有隨業受果之相然此第一義中訶字門本自不生以不生故因不可得此因尚自本來不生況於其中而有業果耶如是觀時因業與果三事寂然皆不可得若能如是觀者即同如來坐於道樹而降伏魔以此因等不可得故即是其相猶如虗空空而復空故大德世尊說彼色者謂說虗空色也故於上加點即入欠字門也此欠字門說尊者名為尊也謂尊中之尊即大空也若欲成就一切器物皆得成就其名種種無量不可具言其漫荼羅無方圓半月等相當知虗空無相而此壇作種種色也能容現種種色相也刀印共作謂兼以刀印護之而作成就也刀用鑌鐵作索用線或藕絲作輪或以金或以鑌作(利處在下名那羅遮也)此等器甚多不可具載別有圖(此名沒蘗藍)如上諸器隨作一事用此欠字成就之若得上中下成就隨事而用乃至得成持之以遊諸佛國土名持明仙也。",
        "from": "X23n0438_009:0417a02_0",
        "context_with_next_sentence": true
    },
    {
        "source_sentence": "次更細說五字之義若住此理隨事相應即能成辦一切事也是故佛觀大眾告金剛手言是真言門菩薩修菩薩行阿字自本色內外一切捨得一切句義者謂與阿字本體本色而相應也體本不生同於金剛實相之身若與此相應即能捨一切法麤妙等同猶如瓦金齊觀猶善住平等觀故一切三毒罪業悉離若如是者當得淨心得此淨者即同諸佛牟尼之尊普能利益一切眾生出過百非離諸過患也。",
        "from": "X23n0438_009:0417a19_0",
        "context_with_next_sentence": true
    },
    {
        "source_sentence": "次明嚩字門若能與此相應解諸法則(即是真言次第法則也)即能為一切眾生作大利益之事也先當如上觀此字白如雪乳流注其心若流注充滿其身內外皆淨一切見者即同佛身也又從其身而流注出遍於一切眾生身中極令淨滿又更流注滿於大地當知此即於祕密釋中是大慈悲水也觀於世間極苦惱者而利益之能令或飲或觸能除眾患必定於無上菩提能令此水現同甘露或顯或祕於二釋中皆有世出世利用也無疑謂當生決定信不疑也。",
        "from": "X23n0438_009:0417b03_0",
        "context_with_next_sentence": true
    },
    {
        "source_sentence": "次明囉字門(加點也)亦如前觀之出寂然光明如火輪周帀有光遍於內外皆作此色向外流出乃至照於佗身亦令如此漸次轉廣遍於法界能除一切眾生種種惡事隨所欲樂而滿足之也亦能作諸神變也次行者從臍以上安囉字次於臍中安嚩字俱現神變從囉生火從嚩生水而除寒熱等患乃至八大熱地獄能以嚩字而作清涼而息滅之八寒地獄能以囉字作溫煖而息滅之也次又下安囉字於標幢上而安訶字能除自佗一切罪苦也又如上作大金剛輪此是剛中之剛者也於彼金剛大因陀羅輪中雙作阿嚩二字而自龍方(西南也西方也)即能攝伏一切也風能遍一切處或開或壞開謂開修羅宮及一切質礙之物壞謂摧而折毀之種種雜色內外業因所成而皆能開壞也色漫荼羅中謂依本色即是前所說風壇也心摩觸者謂想此字在圓明中而當其心中能令心得清淨即法華所謂意根淨也於經行中而念誦之觀此字而作輕舉之想即能舉身昇虗空現種種神足或坐而想阿字在於耳根之中以此字出入聞聲即得天耳也或云隨用一字皆得或可此文是訶字用也(更問)。",
        "from": "X23n0438_009:0417b12_0",
        "context_with_next_sentence": true
    },
    {
        "source_sentence": "意生身者此是舉要言之隨意所欲皆成如得意生身者隨念至十方也當知如來有如是自在方便能令無相離相門中而普現色身成辦一切佛事纔持誦時能壞一切生死種子成就菩提之種子轉者即是轉誦之轉也行者若能如是修行諸佛常當現其人前如影隨身而滿其願行者既得滿所願已即能不捨一切眾生亦復常現其前而滿其願令得法喜也故云同於影像於一切處隨順一切眾生所以爾者此由如來住於三平等地無有分別戲論越度一切心境界相時方作業一切亦離時謂生滅於三世之時方謂方所作謂眾業雖現萬像而無所現同於十喻法與非法皆遠離故由得如是無盡莊嚴藏故能普應一切眾生是故行者當勤求是真言之行無上悉地所謂如來一切智智當知諸成就中最在其上無與等比也此一切智由於真言行生故當勤學。",
        "from": "X23n0438_009:0417c08_0",
        "context_with_next_sentence": true
    },
    {
        "source_sentence": "成就悉地品第七",
        "from": "X23n0438_009:0418a05_0",
        "context_with_next_sentence": true
    },
    {
        "source_sentence": "時執金剛吉祥希有華開敷眼者金剛喻如來祕密慧也金剛無有法能破壞者而能悉破壞萬物此智慧亦爾不為一切之所破壞而能摧壞一切能壞難壞者所謂三毒根本也復次此菩薩身即是金剛之體而十方一切佛同以如來金剛智印授其手中故名持金剛也吉祥者歎金剛手菩薩之德眾善功德具足無缺即是吉祥義也時彼菩薩聞如上說諸佛甚深希有奇特之法發希有心其眼開敷一心觀佛而不暫捨方發問也。",
        "from": "X23n0438_009:0418a06_0",
        "context_with_next_sentence": true
    },
    {
        "source_sentence": "復次如世蓮華漸漸增長若不蒙日月光明及時節等則不能敷榮菩薩亦爾雖有祕密菩提心如來功德實相之藏若不蒙諸佛平等大慧烈日之光則不開敷今此菩薩得是妙法蓮華臺真實知見故復欲問佛廣傳此心地之法度與一切眾生咸令亦得如此開敷也。",
        "from": "X23n0438_009:0418a14_1",
        "context_with_next_sentence": true
    },
    {
        "source_sentence": "復次如上所說即是阿字門如來金剛性功德藏具足無缺常住妙理之門也轉金剛杵者亦有微旨謂欲轉此無礙密慧入一切眾生心也所以者何如是自證寂滅之法微妙清淨為無有上而眾生不自覺知為此因緣故於無量諸佛祕寶藏中而受無量恐怖苦惱為是事故生大悲心次欲請佛轉此智令一切皆得開敷心眼故也火光微發者火喻般若波羅蜜四邊不可觸以不可執著故又體性無垢能燒一切煩惱虗妄之垢如劫火無復遺餘也遍照佛剎者以此慧光普照無量法界一切有緣應度者無不普現其前以所喜見之身稱機說法咸令得入如是阿字之門諸佛剎則無餘世界也(私謂此世界者即〔此〕淨心之土常不毀壞金剛之國土也)發美妙音讚法自在牟尼者謂發微妙之音而問如來也讚法自在者如世間長者具足於財無所乏短故能隨意所為皆得成辦如來亦復如是為諸法之王一切法財無不具足故能辦大事不可思議一切皆辦也牟尼者寂默義也常寂之士微玅寂絕幽深玄遠不可以言說之如是法界寂然大滅度法唯佛一人究竟清淨故名牟尼也真言諸行說彼行不可得者謂平等三業真言之行由此如來之行得成無上大果報者此諸行願世尊為我等說也問意言此真言及行佛說行能成辦一切如來功德廣大甚深之事以要言之無量無邊未曾有法皆得成就然一切法無不入於阿字之門若入阿字者即是從本以來本無諸法以一切法本不生故若法本不生者即此真言尚不可得何況是中發起眾行耶此即無生無起無法可得而具一切功德即是不可思議佛之境界唯佛與佛乃能知之佛佛自證若聞見證之者則能以無量方便示悟眾生若心不自證則無由能籌量如是事而為人說如是不思議不生不滅云何修行又此行者從何所來去至何所意問無生之行如何發趣也所以然者若生滅法可說有成就破壞之相今此法則無如是等相云何而得成就也此義亦甚深也真言本寂云何發行願佛為我宣說一切為我說者意言總為我演說之謂說此希有無上之法也如是甚深法性猶如大海萬流之所歸趣也此萬法歸趣正順於大般涅槃即是發行義也如世間大河種種色味入於大海之中皆同一色一味無有差別不可變易如來大海亦復如是一切萬法萬行入中皆同一不思議解脫之味無有差別也(如是說竟)。",
        "from": "X23n0438_009:0418a19_2",
        "context_with_next_sentence": true
    },
    {
        "source_sentence": "次如來答云心處大眾生漫荼羅皆作是說者說心處亦可名為心位即指此眾生自心之處即一切佛大悲胎藏漫荼羅也所以者何一切眾生即是華臺之藏然以四種煩惱常俱生故為彼自覆蔽故不能明了而自覺知若能自覺心處者即知此心自性常淨如是淨無垢處即是諸佛大圓實相之地也是故佛答意言若欲知真言行及果當於心處求之諸有所分別悉皆從意生等者皆如是說者十方三世佛皆如是說一道無異非獨我如是說也真言諸心處彼識知果受者果謂諸佛無上菩提之果受謂證得也佛意言若能入此阿字門者即能識於心處若知是處即得真言之果也佛意又言諸法盡由心有如人眼見色者但眼根與色對不能了知青黃赤白等次眼識即生不定之慮此青黃耶次意識即分別分折言此是青黃赤白等種種眾相當知但由心分別而有也(更問)決定悅心之處者(此心梵云質多是慮知心也又次汗栗馱者是處中之心也)如二乘入道亦先須問得決定心此決定心即三昧也猶具定心故心得悅樂即是內心自證現法之樂也猶有定故即生實知見然三乘各有定深淺不同今此中意言若能證此心處心中之心(即此是汗栗太心也)即是如來大決定心(謂三昧也)此決定心即猶有此定故得入阿字門入阿字門故即能了知真言行之與果也若了知彼行及果即是授得無上大果也佛意言猶心住定故得究竟一乘如實之見即能自知是事不然雖問無益故。",
        "from": "X23n0438_009:0418c12_0",
        "context_with_next_sentence": true
    },
    {
        "source_sentence": "此以下正明習定初門也如上執金剛所問此真言從何所來去至何所云何得果者今者佛意答言夫真言者從自心發乃至欲識真言行及果報者亦從心而現出此心外無別法也所以者何此漫荼羅名之為淨以一切眾生自心本來清淨而以無明覆蔽不能了知若淨此心即是漫荼羅更不從餘處來也行及果報皆亦如是以一切萬法乃至形顯等色萬類差別莫不從心分別而有今此阿字門亦不從外來但從心生無別來處也所以者何以有方便修定故其心漸淨以心淨故阿字現中此阿字者即是一切諸佛之心從心輪淨故能現阿字由入阿字門故即是成大果報故知此果報亦從心得其實無人能授與者由自覺了而得之也當引央掘不盜戒義然此心源微妙寂絕無名無相不可示現以何方便而能得現耶今諸佛為化真言行菩薩故直從凡夫心處之心而作方便亦不作餘對治行等也此心之處即是凡夫肉心最在於中是汗栗駄心也將學入觀者亦於是處思惟蓮華之形所以者何以一切眾生此心即是蓮華三昧之因以未能令開蓮華故為諸煩惱等之所纏繞所以不能自了其心如實之相也是故先當觀此心處以作八葉蓮華觀令開敷諸蕊具足於此臺上思想阿字而在其中從此字出無量光其光四散而合為鬘猶如華鬘所以謂之鬘者謂多華貫穿相續不斷由合多為一故名為鬘此亦如是合無量光以為一光之鬘也何故須觀八葉之華不多不少耶此有二義一者一切凡夫心處雖未能自了其心然亦自然而有八瓣如合蓮華形今但觀照此心令其開敷即是三昧實而且便也然其理者若觀此八葉之華即得與理相應此八葉者即是四方四隅也四方即是如來四智初阿字門即是菩提之心次字即是成無上菩提次字是行菩提之行次字即是大涅槃其餘四隅之葉即是四攝法也(更問其相)先從阿字門發菩提心(即是真言來處)次知彼果(更問次第之意)此是字輪五阿字義欲成大果報故而修如來之行以修行故而得證大涅槃證大涅槃故能見心性即知此心法界之體本來常寂滅相故末後字門也所以云鬢蕊具足者亦有其意謂此蓮華三昧之心若開敷時無量法門無不具足謂六度十八空三十七品禪定解脫百八三昧門五百陀羅尼門如是等無量無邊無不具足也當知一切法門皆是從心而有也。",
        "from": "X23n0438_009:0419a19_0",
        "context_with_next_sentence": true
    },
    {
        "source_sentence": "於坐上者謂於彼蓮臺之上觀於阿字故名坐上也周遍普眾生照明故者觀此華鬘之光若現前時即從此心生寂照之光普照一切眾生之類一切眾生亦有如是之性但由無明覆故不識自心之性故不得如是自在之用若自了心源之時亦能如是普現色身十方教化如佛無異也云眾生者謂彼以無明故乘業而生即受四生之報以乘業而生故名眾生也今欲教彼眾生令盡識心之實相開彼華臺令得佛之知見如俗言心開意解此言有理也以心開故即入阿字門也又言坐上者亦含多意或言華坐或言自身坐時或是成就大漫荼羅者漫荼羅中作此觀行入阿字門即能見光明普照普現色身而作種種佛事也然行者初學觀時心未純熟未得現前當先畫作妙蓮如上所說極令微妙兼置阿字常現前觀之當於圓明中畫也此圓明猶如圓淨之鏡其中極深阿字圓光於中顯現久久即能現前徹見既於外處見已迴觀自心於圓明中而觀阿字如阿字者當知麼等諸字例可解也(更問)行者內觀具足純熟見阿字時其光從心四散普遍十方一切佛剎此光從頂至足周旋環繞行者之身不可以喻言也問曰何用觀蓮華不觀餘華耶答此亦有意如世蓮華出於淤泥之中生處雖惡而蓮華體性清淨妙色無比不為諸垢所染凡夫亦復如是雖種種不淨三毒過患無量無邊亦如此蓮華三昧甚深果實皆從其中生即是如來平等大慧之光也。",
        "from": "X23n0438_009:0419c12_0",
        "context_with_next_sentence": true
    },
    {
        "source_sentence": "千電集會者如世間一電之光尚不可諦觀以映奪人目故況無量電光聚集耶此釋光鬘四散威猛熾盛之意也然此光從心遍照之時即能普遍一切世界一切眾生應度之者皆現其前以其所喜見身赴機演說妙法令其得度皆實不虗矣如世間明鏡於中現種種形色然有所不照不能普現淨心之鏡則不如是十方無礙圓現法界但借以為譬然實不可為比也行者見圓明阿字時能遍諸方而行佛事然亦寂然無所動作猶如水月隨器不同一時頓現然以智慧觀之若水性不明月亦不現水雖澄淨而無月者亦不能現無有去來而現前明白但緣合有耳復次如月出時雖能成就四天下萬物之類皆令得益然亦不作是念我能普照萬物而生長之行者觀於自心亦復如是同彼水月而現眾像也。",
        "from": "X23n0438_009:0420a19_0",
        "context_with_next_sentence": true
    },
    {
        "source_sentence": "從此品以前說真言之果從此品以後次第明修行入證之方便從此為首也此中復有坐起威儀眾多祕法下別出之此經聖者所祕故不明白次第說也如上觀八葉及阿字門先用淨除自心華臺得現今欲令彼長養滋茂成大果報更明方便觀闇字門也前入阿字門雖云了知心性然尚未得究竟現前是故更入闇字門此是三昧將用成就菩提心也如世蓮華依水而長若無水者不久枯朽行者菩提之心亦復如是若無三昧之水灌注其心即亦不得滋榮開割也此闇字當觀在頂上骨縫四會中方令字正面著之立頭在後更有祕密觀法又別也觀字點為行者頭餘為身分四支也(問水從阿字〔下以〕流入別字不)以行者未識自心故方便令識先觀蓮華又以定水滌淨其心令此阿字明白徹見之時諸根諸垢皆漸清淨由六根純淨無垢故心性無垢猶如水清淨月之光當知此即名見見者即是成就成就者即是體同法界當知此法界本來寂然一切眾生世界之所依持猶如有情依世界乃至地輪依水水依風風依空空為一切依止而無所依也法界亦爾以眾生無明垢故不能自了今以六根淨故即明見也未見時更有方便亦在別品中又非直觀此二字行者自觀時更以諸字令普遍支分明作是時事事明了即成持明人也以能自在用此諸字門故成持明仙又此中云見者非是有得見也以無垢故即能見見即是法界體也如鏡淨故萬像自現而不作如是分別我能見彼彼是所見亦不分別去來之相但緣合見耳一切眾生皆亦同此法界之體若如是見之時即是悉地之相能普現色身示無盡莊嚴藏也行者由心淨故非但具足妙天之樂亦得大涅槃微妙之樂亦見如來句句是諸佛之坐處也(謂佛住處也)如上見時猶未名究竟成就之見也。",
        "from": "X23n0438_009:0420b09_0",
        "context_with_next_sentence": true
    },
    {
        "source_sentence": "更有方便謂觀囉字門行者於兩眼上置此二字光明如燈赤燄光輝行者當坐時少屈其頸以此無垢光眼而內觀照其心猶此囉字故能見心性也低咽當不令太曲又不太直此有二義一即調身不生病苦以坐太曲太直則四大不調和故二者謂淨眼根速達心源故此囉字門者即淨知見之明燈由此智目觀心蓮臺之實相故速得成又坐時舌亦不得著上腭及太垂著下當處中也如是淨眼觀於自心亦無能所等相但因緣具故得如是見也以上佛告金剛手去來之相此行從心而生心為照明能見如來之道行即是道也道者即是行及果報也非但我如是說三世如來所說亦復無異也如上所說真言方便乃至觀此心處無垢清淨猶如圓鏡常現在前當知此即是先佛共所宣說真實之心也如是心性常恒安住無有變易不可破壞即是諸佛大涅槃故名真實也以囉字門等淨此心故生真實智光以此心智慧光故即見古佛所行道所謂祕藏真言門也行者見此真言道之時識亦發光識謂六識也如小乘中說心意識但是名之差別大乘即有別相謂六識身但是三緣和合而不能決定了知諸法能分別者是心也以心淨故六識亦皆光明輝發猶如大寶珠體性常淨而為塵垢所染若人瑩冶漸去麤垢乃至轉明即能無礙雨降諸寶光色無比眾生六識亦爾以心源淨故六識亦皆純淨所謂六自在王性清淨也。",
        "from": "X23n0438_009:0420c16_0",
        "context_with_next_sentence": true
    },
    {
        "source_sentence": "彼持真言行者如是見心性時即是見於正覺兩足之尊永離邪倒名之為正以此正知見現覺諸法也人天二足中尊名兩足尊(更勘經釋)所以者何若離此心性更於諸處見於如來無有是處也行者見此心佛之時即名悉地第一成就所謂得第一常身也悉地有眾多種或世間或出世間無量差別今此成就者即是出世間第一成就所謂成就第一常身此常身即是諸佛金剛不壞身也見此心時即是見如來句知一切法皆如十喻不生不滅性常不生得此真實之智見於實相也雖如是說然行者猶未即能究竟明了見於心性更有方便所謂轉囉字為覽字也前於目中作囉字而觀於心今更轉此囉字令作覽字還如前小低其咽令不太曲太直舌亦高下得所而觀於心中阿字也此覽字是相義上有點是大空三昧所謂第一無相無相之法諸相本空也以一切相者皆是不堅固法以此相當體不生故同於大空即是堅固實相之法也如是思惟一切空句與理相應即是不死句不死句即是諸佛常住之身也由此覽字方便離一切相即是常身常身即是一切法空不死句也若欲廣大智五通或持明悉地等長壽童子未得持誦者乃至是不隨順廣大智身即是如來身也謂一切三椉功德下至五神通長壽等事離此囕字無相之門無有得義所以者何若人心著於相縛則生葢纏隨業而轉不得自在乃至世間悉地尚不可得何況五通等耶五通等尚無得理何況如來平等智身耶是故佛說三乘世出世間一切功德利益皆從無相法中而得成辦如神通有多種若行者以心離相無著故乃至能得二乘五通若更深修乃至能得菩薩五通此五通即是登地位菩薩自在之用比於二乘之通如用日光等彼螢火也。",
        "from": "X23n0438_009:0421a17_0",
        "context_with_next_sentence": true
    },
    {
        "source_sentence": "持明者謂持誦人得妙成就悉地之果即能遍遊一切佛土供養諸佛成就眾生也若不觀此離一切相本來空寂法門此仙亦不可得此即是入菩薩地也長壽謂於壽自在常住世間利益眾生親近諸佛童子謂壽無量歲常如十六童子容色鮮少亦是持明仙也經意言若不隨順如是離一切相法門此仙尚不可致何況究竟法身不思議業也真言智發起真實智是極上一切諸佛財富者以入囕字門故離一切諸相即見如來即是平等大慧真實之智如是真言之智於一切法中最在其上一切諸佛以此為資財資財是受用義如是智寶之財其數無量自在受用成辦佛事普施眾生即是法華大長者義也菩薩救世者乃至二椉遊涉土地住諸佛剎有所宣說示現亦皆由此法門乃至由此行故得成無上道也故經云離一切相則名諸佛也(〔悉地是真言妙果為此果故而修因行故此中成就者是作業成就也〕)。",
        "from": "X23n0438_009:0421b23_0",
        "context_with_next_sentence": true
    },
    {
        "source_sentence": "轉字輪漫荼羅行品第八",
        "from": "X23n0438_009:0421c15_0",
        "context_with_next_sentence": true
    },
    {
        "source_sentence": "如上金剛手問佛真言去來之相及行果佛已答竟如來復觀察大眾以大慈悲修習眼觀察眾生界者大眾即是十方佛土微塵數金剛等會也如來以無量劫來久修大慈悲之眼而觀世界亦有意趣所謂復將演說微妙方便令一切世間皆蒙大益也如是觀已入甘露生三昧者如世人飲毒即時夭命或有遇天甘露而得飲之即時不老不死一切諸患疾苦無不除愈身心清涼快樂得未曾有今此三昧亦復如是若得聞思修行者即得出世間第一之樂壽量常住成如來現法之樂也從此定起復說一切三世無礙力明妃三世無礙力者三世無有能破壞者此明力如是也除一切無明煩惱之闇故名為明然明及真言義有差別若心口出者名真言從一切身分任運生者名之為明也由增長義故女聲呼之如王以尊位故其妃亦復尊重故云明妃也如上金剛手卷初問佛佛從初至竟皆答此問中間佗語間斷今佛復騰前意而答也如上囕字門義已略說竟今佛為修真言行者欲令眾緣具足速得無上道故復從甘露生三昧起說此明妃也。",
        "from": "X23n0438_009:0421c16_0",
        "context_with_next_sentence": true
    },
    {
        "source_sentence": "伽伽那三迷(等空也)阿鉢羅底三迷(問之)薩嚩怛佗揭多(一切如來也)三曼多奴揭底(與諸如來同至所住也更問)伽伽曩三迷(等空重言)縛囉落叉禰(縛囉勝願也落叉相也)伽伽那三迷者伽伽行義重言行者明即此行即無所有即行無行也先指次破也謂此無相無礙之法等同於虗空無量無礙無所不遍然復有異義所以者何若一切法直爾如空者即是無過患無功德今此中雖無相無礙猶如虗空而具一切如來真實功德無所不備故次明第二句義也雖舉此空為況然有無量無邊離相之德非虗空所能喻也此功德者即是等於如來是一切如來所至之處也(第〔二〕句也更問)次復言伽伽那三迷者雖具萬德而無所表示同於大空故重言也(更問句義)此中云無礙力者無礙是不可壞義亦是無相義以無礙無相故不可破壞也佛於三昧中現此明妃也口說名真言陀羅尼(男聲也)身現名明妃以此善男子明妃如來身無二境界由是力故佛菩薩大名稱得無礙法能除滅苦者言此明妃者即同如來之身若不悟此理無由成佛若證無相無礙之理即是於法而得自在成菩提也如是無相即是如來甚深境界唯佛與佛乃能知之故言是佛境界也十方三世佛及菩薩由入此門故遍於法界普門示現而成就眾生無有窮盡以是故得大名稱聞於十方故云大名稱也得無礙法者以無障無相無罣礙故能除一切眾生身意之苦真實不虗皆令究竟至於無上大菩提樂也不了真諦故名之無明由無明故即有諸行而生種種諸苦雖菩薩入於地位然猶未了如來甚深祕密之境即是微細無明亦復是苦今佛為彼等故咸令究竟佛之境界故云除一切苦也除無明苦即是與其不思議解脫諸佛無量無邊功德現法之樂也妃者如世女人能生男女令種胤不絕此明能生一切如來所有功德故義云妃也行者修真言行時雖如上有種種方便然須持此明妃若不爾者眾德不具也。",
        "from": "X23n0438_009:0422a18_0",
        "context_with_next_sentence": true
    },
    {
        "source_sentence": "時毗盧遮那世尊尋念諸佛我始初不生金剛執力故告上首執金剛言者如來從甘露生三昧起已尋念我本初不生一切佛本來不生故由與諸佛無二體故如是取本不生阿字加持自身及執金剛而告之也以不生力加持之也一切皆入阿字門即是無二之體也如是思念已方告上首諸金剛也上首者非但祕密主而已十佛剎土諸執金剛皆是上首也諦聽善男子字輪轉名漫荼羅行品廣真言門修行菩薩作佛事能住彼前者輪謂阿字門此一字中入一切字一切字中入此一字於一切法旋轉無礙也如世人之輪不轉則已轉則無有窮盡尋其首尾亦不可了知故名輪也又如世間之輪若旋轉時能斷一切艸木之類隨彼根莖枝葉遇此輪者無不摧破何以故以邊刃利故此阿字輪亦復如是能破一切無明煩惱隨彼所向無不摧滅也漫荼羅是清淨義下更釋之品廣者此中之義能遍一切處品者只是一分之名也廣義如輪無有斷盡然此一分之經亦不離此輪故以為名也諸品皆云廣者凖此(即是言略故一分義〔廣〕故無盡〔也〕)本不生者即是阿字輪入此輪即是與諸佛同體無二也佛為成就修真言行菩薩故欲說此阿字輪而先歎其功德若得此輪能令諸菩薩普門示現以一切眾生所喜見身普住其前而化度之以大因緣而作佛事故云住彼前也。",
        "from": "X23n0438_009:0422c05_0",
        "context_with_next_sentence": true
    },
    {
        "source_sentence": "爾時執金剛頂禮佛金剛旋下相應下金剛蓮坐下已歎佛者此菩薩以金剛杵上而有蓮華臺以此為坐也金剛即是諸佛智印此佛智印大漫荼羅之臺故有所表也如擲金剛在虗空中迴轉而下於地此菩薩亦爾聞佛更說阿字輪故歡喜踊躍即時此臺於金剛上旋轉無量從坐而下為佛作禮當下時與擲杵空中迴旋而下相似故云與彼相應也此亦表佛智無礙也為聞法恭敬故下地致敬也歸命菩提心者即是歸命一切眾生心也(如上云此心是菩提心)歸命菩提心發生者又復頂禮能發生此心者(即是淨菩提心入明門者也)稽首行體地波羅蜜者次歸命真言行體行體即是地及波羅蜜也敬禮先造作者以一切眾生雖有此菩提之心而不能自了故歸命古昔發心成果轉示眾生者念大恩故又更禮拜也重言歸命頂禮者此義大同小異重言者恭敬甚深故爾也如此歎佛已復請者如世人養蠶為利故而善育之此亦如是為請佛更說深義自利利佗故先歎佛也空證即是證於無相無礙平等之法也白佛言世尊唯願法王演說又可言之唯願法王世尊演說哀愍我及一切眾生故願哀愍我及護念我及為利眾生故法王者於法自在故名為王為法王哀愍我故護念我故為利眾生故如說修真言行者令得圓滿故願佛更說阿字輪也圓滿者隨彼上中下行各隨性分而得蒙益皆當成就妙果。",
        "from": "X23n0438_009:0423a10_0",
        "context_with_next_sentence": true
    },
    {
        "source_sentence": "次佛告祕密主言我本初說諸佛最勝世所依名稱號者將說祕藏先自歎德以此法難信故如將說法華亦自歎也本初即是壽量義(更問)世所依者如一切草木皆依於地而得增長又如商人依於導師入海者依於舩師病苦者歸依大醫此有多門皆當廣說今佛亦爾為一切依也然更有深意雖云自歎即是說法意也如梵音云我者於中即有阿聲(案本)即本不生義也此常住不生之體即是一切之所依止也稱號者我現覺此不生故一切世人稱號為佛非平等法界有如是名也說法無等比者此無比中諸外道所說皆是有上之法故云有比凡一切不了內證祕密法者皆是外道也由佛說此無可等比況喻之法故說法亦無比也又此中我字麼字(又麼聲〔即〕是不生義也亦是歎中即說法更問)本寂無有上者此本字中即有阿聲即顯不生義以不生義故即是本來寂然此法第一微妙更無過上也能寂諸根故六根常淨諸惡永滅故云寂也此阿字即是一切佛心也今佛偈中說此阿字者即是說自證法中以一切語言中雖有所說然此內證之境終不可了知由自證法不可說故佛雖自歎美即是稱歎此阿字也以此字本初以來是世所依今說此自證之法非彼二乘外道之境於彼法中無可喻況之者故云無比也如飲水者冷熱自知尚不可為不飲人說況如來境界耶(當引深密)然佛以加持力故說此不可說示之法令金剛藏等皆得知之此事即為希有也(云本寂者當知此本來寂滅之法一切二乘外道中所無非彼心境所及也)。",
        "from": "X23n0438_009:0423b10_0",
        "context_with_next_sentence": true
    },
    {
        "source_sentence": "由加持故執金剛并諸菩薩佛菩提座勝願能現謂佛說此偈已以佛神力加之爾時諸金剛菩薩即能現菩提座也此座者但以世間言說但是座處耳然西方名此座為滿荼滿荼者是堅固義是不動義是更無等比義是遍周法界義今現此菩提座亦如酪中現蘇諸味共在一處而不相離(更問)加持故能現也此座即是如來功德之所莊嚴無量大願之所成就即同佛身普現一切眾生界中而作佛事故云勝願也佛虗空如無戲論行無二亦與理相應相成就是業者即此座者猶如虗空離一切分別戲論雖諸菩薩如是修行種種方便然亦無二無別不離如是妙理故云理相應也如行行者彼得果亦如是即同彼座無二無別成就者謂修行者之所成果也。",
        "from": "X23n0438_009:0423c12_0",
        "context_with_next_sentence": true
    },
    {
        "source_sentence": "于時佛諸支分身悉皆出現是字於一切世間出世間聲聞緣覺靜慮及觀悉地成就勤修者謂遍佛身分皆現此阿字真言此阿字門即是世出世間二乘定觀等之慧命也(攝心不散名定次當觀照如行者初攝心時〔觀〕圓明等是觀也以下義勢當相連也)如壽一切字此字諸壽同種子同命同依處同救世同現者如上世出世間一切所作妙業阿字即為彼命如人若無命根一切作事皆悉棄廢此一切世出世間功德定慧等亦爾若離阿字門即不得增益成就如彼死人無所能為復次阿字是開口聲也若無阿聲即不能開口不開口者一切字皆無是故阿字為一切字之種子當知一切萬行亦如是以阿字門而為種子若離阿字世不成也同依處者如眾生等若無大地則無住處此阿字門亦如是若離阿字即無所依處也救世同者當知阿字即是一切世間之大救護也末後云現者如上佛為大眾現金剛座故此一切勝義皆顯現也次即說此真言門謂南莫三曼多佛陀(引)南(引)(敬禮普遍佛等也)(此正是阿字真言〔門〕)善男子此真言者十方諸佛心以法身同所加持諸有修行之者以此真言故即能作諸佛事乃至普現色身為一切眾生界開示佛之智慧如佛能作是事此阿字亦能如是作之當此彼體即同一切佛身也阿字門一切法轉者由轉此阿字即成種種功德也從此阿字門修行轉也(更問)是故祕密主真言門菩薩等欲見諸佛者(謂欲見一切佛〔清〕淨法身也)欲供養者(謂遊一切佛剎供養承事聞法修行也)欲證發菩提心者(謂證菩提令心淨也)欲與諸菩薩同會者(謂與那羅延菩薩等共一處受現法樂也)欲利眾生者(謂如毗盧遮那常為一切眾生作大佛事種種成〔就〕)欲求悉地者(此中最上成就所謂佛身尚可疾得況餘成就耶)欲求一切智智者(然此阿字門一切義利無不成辦以要言之欲求一切智智亦決定當得也)此諸佛心勤而修之者佛言如上所列之事汝欲求者更無佗術但當勤修此阿字之門也。",
        "from": "X23n0438_009:0424a07_0",
        "context_with_next_sentence": true
    },
    {
        "source_sentence": "毗盧遮那成佛神變加持經義釋卷第九",
        "from": "X23n0438_009:0424b15_0",
        "context_with_next_sentence": false
    }
]