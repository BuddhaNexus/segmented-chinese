[
    {
        "source_sentence": "佛說新歲經",
        "from": "T01n0062_001:0859a25_0",
        "context_with_next_sentence": true
    },
    {
        "source_sentence": "東晉天竺三藏曇無蘭譯",
        "from": "T01n0062_001:0859a27_0",
        "context_with_next_sentence": true
    },
    {
        "source_sentence": "聞如是：一時，佛在舍衛國祇樹給孤獨園，與大比丘眾八萬四千人俱。",
        "from": "T01n0062_001:0859a28_0",
        "context_with_next_sentence": true
    },
    {
        "source_sentence": "舍利弗、目連等，前後圍遶，聽佛說經。",
        "from": "T01n0062_001:0859a29_1",
        "context_with_next_sentence": true
    },
    {
        "source_sentence": "佛處大會，猶如須彌眾山之王，獨峻高顯，如月盛滿照于群星，威光唯景。",
        "from": "T01n0062_001:0859b01_2",
        "context_with_next_sentence": true
    },
    {
        "source_sentence": "如紫金耀於是場地，皆作金色，卓然特異，巍巍無侶。",
        "from": "T01n0062_001:0859b03_3",
        "context_with_next_sentence": true
    },
    {
        "source_sentence": "於時世尊，與比丘眾俱，清淨無量，如日如雲，終竟三月，以至新歲。",
        "from": "T01n0062_001:0859b04_4",
        "context_with_next_sentence": true
    },
    {
        "source_sentence": "諸比丘眾寂然憺怕，一心自思念於道定，無有異想。",
        "from": "T01n0062_001:0859b05_5",
        "context_with_next_sentence": true
    },
    {
        "source_sentence": "於是賢者阿難，即從座起，偏袒右臂，右膝著地，長跪叉手，前自歸佛足，以偈歎曰：「佛尊所以來，　　遊此以濟護，　三月處於斯，　　祇樹孤獨園。",
        "from": "T01n0062_001:0859b06_6",
        "context_with_next_sentence": true
    },
    {
        "source_sentence": "　所願以具足，　　今正是其時，　導師無等倫，　　應宣布新歲。」",
        "from": "T01n0062_001:0859b11_0",
        "context_with_next_sentence": true
    },
    {
        "source_sentence": "於時，世尊聞阿難說偈歎誦，至真寂坐一面，告賢者大目揵連：「汝往詣三千大千世界，幽閑山谷，峻頂石室，悉遍聲告諸比丘眾，始進舊學，逮諸未悟，悉使來會於斯祇樹。",
        "from": "T01n0062_001:0859b13_0",
        "context_with_next_sentence": true
    },
    {
        "source_sentence": "所以者何？",
        "from": "T01n0062_001:0859b16_1",
        "context_with_next_sentence": true
    },
    {
        "source_sentence": "如來以到欲立新歲。」",
        "from": "T01n0062_001:0859b17_2",
        "context_with_next_sentence": true
    },
    {
        "source_sentence": "時大目揵連，踊在虛空，承佛聖旨，而發洪音，告于三千大千世界，其大響中自然演偈，而說頌曰：「仁等所以處，　　林藪山石間，　新歲時已到，　　心所願當成。」",
        "from": "T01n0062_001:0859b17_3",
        "context_with_next_sentence": true
    },
    {
        "source_sentence": "時，諸比丘所在遊居三千大千世界，聞斯偈告，各各以神足若干方便，變現其身，到祇樹園，行詣佛所，受立新歲，并在佛邊，合集弟子，各從異方他土來者，一時都會，凡八十萬四千億姟，欲受新歲。",
        "from": "T01n0062_001:0859b22_0",
        "context_with_next_sentence": true
    },
    {
        "source_sentence": "彼時世尊，告賢者阿難：「汝往擊于揵搥，時今已到。」",
        "from": "T01n0062_001:0859b26_1",
        "context_with_next_sentence": true
    },
    {
        "source_sentence": "阿難受教，即從座起，而撾揵搥，聲遍佛土，一佛大國，地獄、餓鬼、畜生，聞揵搥音，承佛威神，一切諸病苦毒悉除，皆得安隱。",
        "from": "T01n0062_001:0859b27_2",
        "context_with_next_sentence": true
    },
    {
        "source_sentence": "於時世尊，以淨梵音，告諸比丘：「汝等宜起行舍羅籌，各各相對，悔過自責，相謝眾失所犯非法，各忍和同，淨身口心，令無餘穢。」",
        "from": "T01n0062_001:0859c01_3",
        "context_with_next_sentence": true
    },
    {
        "source_sentence": "時諸比丘，即受佛教，各從坐起，在世尊前，各各相謝，懺悔所失訖，還復坐在其本位。",
        "from": "T01n0062_001:0859c04_4",
        "context_with_next_sentence": true
    },
    {
        "source_sentence": "佛時見眾各還位坐，佛埀慈愍，因從座起，而自叉手，向諸比丘言：「諸比丘眾！",
        "from": "T01n0062_001:0859c07_0",
        "context_with_next_sentence": true
    },
    {
        "source_sentence": "當和心相向，向汝悔過。",
        "from": "T01n0062_001:0859c08_1",
        "context_with_next_sentence": true
    },
    {
        "source_sentence": "所以者何？",
        "from": "T01n0062_001:0859c09_2",
        "context_with_next_sentence": true
    },
    {
        "source_sentence": "我身口意，儻相違失，雖無上尊如來至真無有誤失闕漏之業，心不放逸，不失智慧，無所貪慕，不毀禁戒，於諸聲聞緣覺中，尊德超諸天世間人民，三界最長，而無等侶。",
        "from": "T01n0062_001:0859c09_3",
        "context_with_next_sentence": true
    },
    {
        "source_sentence": "又諸比丘！",
        "from": "T01n0062_001:0859c13_4",
        "context_with_next_sentence": true
    },
    {
        "source_sentence": "若種姓出家學道，修沙門法，心性各異，志操不同，在斯佛業，當可施行，宜奉訓誨，不得違犯。",
        "from": "T01n0062_001:0859c13_5",
        "context_with_next_sentence": true
    },
    {
        "source_sentence": "所以者何？",
        "from": "T01n0062_001:0859c15_6",
        "context_with_next_sentence": true
    },
    {
        "source_sentence": "若有比丘，處於聖眾，建立新歲，身行各異，心念不同，而懷諛諂；計彼比丘，不受真正，不應具戒。",
        "from": "T01n0062_001:0859c15_7",
        "context_with_next_sentence": true
    },
    {
        "source_sentence": "所以者何？",
        "from": "T01n0062_001:0859c18_8",
        "context_with_next_sentence": true
    },
    {
        "source_sentence": "身口意淨，乃善真正。",
        "from": "T01n0062_001:0859c18_9",
        "context_with_next_sentence": true
    },
    {
        "source_sentence": "受佛具戒，心抱恭恪，順上中下，不為慢恣，慙愧下意，乃應法戒。",
        "from": "T01n0062_001:0859c18_10",
        "context_with_next_sentence": true
    },
    {
        "source_sentence": "所以者何？",
        "from": "T01n0062_001:0859c20_11",
        "context_with_next_sentence": true
    },
    {
        "source_sentence": "如是行者，無有怨憎，不為結恨，觀古今法，無有憒亂，建立新歲，亦無瞋恚自大之心。",
        "from": "T01n0062_001:0859c20_12",
        "context_with_next_sentence": true
    },
    {
        "source_sentence": "所以者何？",
        "from": "T01n0062_001:0859c22_13",
        "context_with_next_sentence": true
    },
    {
        "source_sentence": "戒禁清淨，造立新歲，建立最大。",
        "from": "T01n0062_001:0859c22_14",
        "context_with_next_sentence": true
    },
    {
        "source_sentence": "戒不清淨，非佛弟子，猶如死人屍形在地，棄捐塚間；天上世間，諸天人民，各齎良藥，神呪好術，愍念療之，不能使活。",
        "from": "T01n0062_001:0859c23_15",
        "context_with_next_sentence": true
    },
    {
        "source_sentence": "如是，比丘！",
        "from": "T01n0062_001:0859c26_16",
        "context_with_next_sentence": true
    },
    {
        "source_sentence": "毀犯禁戒，正使入眾，若干新歲，不能自救，建成新歲。",
        "from": "T01n0062_001:0859c26_17",
        "context_with_next_sentence": true
    },
    {
        "source_sentence": "所以者何？",
        "from": "T01n0062_001:0859c27_18",
        "context_with_next_sentence": true
    },
    {
        "source_sentence": "是人毀戒，會歸自然，因還獲報，地獄、餓鬼、畜生苦毒，酸楚無量，汝勤慎之。」",
        "from": "T01n0062_001:0859c27_19",
        "context_with_next_sentence": true
    },
    {
        "source_sentence": "佛說是法已，即從座起，離于草蓐。",
        "from": "T01n0062_001:0859c29_20",
        "context_with_next_sentence": true
    },
    {
        "source_sentence": "尋時三千大千世界，六反震動，箜篌伎樂不鼓自鳴，天於虛空，雨眾名香，而散雜花。",
        "from": "T01n0062_001:0860a01_21",
        "context_with_next_sentence": true
    },
    {
        "source_sentence": "佛說是戒法品時，告比丘眾。",
        "from": "T01n0062_001:0860a03_22",
        "context_with_next_sentence": true
    },
    {
        "source_sentence": "時諸比丘，各在本坐，以佛聖旨威神之誨，功勳光明，皆以普周，各自起立，心不復樂，在於常坐山巖樹下，唯是為欲。",
        "from": "T01n0062_001:0860a03_23",
        "context_with_next_sentence": true
    },
    {
        "source_sentence": "各從座起，稽首佛足，口自白言：「一切諸法，皆從佛受。",
        "from": "T01n0062_001:0860a06_24",
        "context_with_next_sentence": true
    },
    {
        "source_sentence": "聖則道本，為一切護，慈愍之目，最尊殊特，聖德無上，超絕無侶，巍巍堂堂，宣布道化。」",
        "from": "T01n0062_001:0860a07_25",
        "context_with_next_sentence": true
    },
    {
        "source_sentence": "於時如來，遷延尊位，懺謝聖眾，矜愍天下，還就草蓐。",
        "from": "T01n0062_001:0860a09_26",
        "context_with_next_sentence": true
    },
    {
        "source_sentence": "佛適復坐，聖眾亦然，各就故位，復坐如法。",
        "from": "T01n0062_001:0860a10_27",
        "context_with_next_sentence": true
    },
    {
        "source_sentence": "爾時世尊，見歲時到，愍念諸會，在比丘前，三自令竟。",
        "from": "T01n0062_001:0860a12_0",
        "context_with_next_sentence": true
    },
    {
        "source_sentence": "所立畢訖，五比丘從座起，建立新歲，適立新歲。",
        "from": "T01n0062_001:0860a13_1",
        "context_with_next_sentence": true
    },
    {
        "source_sentence": "一萬比丘，得成道跡，八千比丘，得阿羅漢，虛空諸天八萬四千，咸見開化，皆發無上正真道意，講說經法。",
        "from": "T01n0062_001:0860a14_2",
        "context_with_next_sentence": true
    },
    {
        "source_sentence": "不可計數眾生之類，建立三乘。",
        "from": "T01n0062_001:0860a16_3",
        "context_with_next_sentence": true
    },
    {
        "source_sentence": "今佛慈哀，抂屈至尊，處在眾座，度脫危厄，十方蒙濟。",
        "from": "T01n0062_001:0860a17_4",
        "context_with_next_sentence": true
    },
    {
        "source_sentence": "於時難頭和難龍王，各捨本居，皆持澤香栴檀雜香，往詣佛所，至新歲場，歸命於佛及與聖眾，稽首足下，以栴檀雜香，供養佛及比丘僧，便以斯偈，而歡頌曰：「其在於山巖，　　坐於陰樹下，　若遊於大海，　　而懷飢瞋恨。",
        "from": "T01n0062_001:0860a18_5",
        "context_with_next_sentence": true
    },
    {
        "source_sentence": "　來坐立新歲，　　億載眾生集，　供養悉奉佛，　　得成甘露門。",
        "from": "T01n0062_001:0860a25_0",
        "context_with_next_sentence": true
    },
    {
        "source_sentence": "「於時海龍王，齎赤真珠，化作上妙交露閣帳，廣長四百里，紫紺瑠璃而共合成，手執擎持，行虛空中，出龍宮上，從交露閣，八味水池，流清灑地，供養如來及比丘眾；以交露閣，貢上大聖及比丘僧；以珠瓔珞，散佛聖眾。",
        "from": "T01n0062_001:0860a27_0",
        "context_with_next_sentence": true
    },
    {
        "source_sentence": "即說偈言：「清淨如虛空，　　等一自然無，　禁戒最清淨，　　踰珍妙明珠。",
        "from": "T01n0062_001:0860b02_1",
        "context_with_next_sentence": true
    },
    {
        "source_sentence": "　無央數眾輩，　　坐在於大會，　悉供養安住，　　及諸聲聞眾。」",
        "from": "T01n0062_001:0860b06_0",
        "context_with_next_sentence": true
    },
    {
        "source_sentence": "爾時十方諸菩薩、天龍神王，各從十方面而來合會，化作若干奇妙供具，供養世尊及比丘眾，稽首歸命，諮受經典，各復如是，等無有異，咸來稽首，皆發無上正真道意。",
        "from": "T01n0062_001:0860b08_0",
        "context_with_next_sentence": true
    },
    {
        "source_sentence": "於是天人，各各發心，供養世尊及諸聖眾，以偈歎曰：「其心以清淨，　　第一無思議，　聖眾最尊長，　　在於會中坐。",
        "from": "T01n0062_001:0860b11_1",
        "context_with_next_sentence": true
    },
    {
        "source_sentence": "　去離一切想，　　善除眾垢穢，　今日奉供養，　　所敬不可議。",
        "from": "T01n0062_001:0860b15_0",
        "context_with_next_sentence": true
    },
    {
        "source_sentence": "　開化常眾難，　　一切諸塵勞，　其戒禁清淨，　　猶寶明月珠。",
        "from": "T01n0062_001:0860b17_0",
        "context_with_next_sentence": true
    },
    {
        "source_sentence": "　常心思惟正，　　斷眾結瞋恨，　今日離垢尊，　　合會立新歲。",
        "from": "T01n0062_001:0860b19_0",
        "context_with_next_sentence": true
    },
    {
        "source_sentence": "　誨心難調化，　　遵行猶太山，　消礙常行法，　　佛安立新歲。」",
        "from": "T01n0062_001:0860b21_0",
        "context_with_next_sentence": true
    },
    {
        "source_sentence": "時諸天人，說是偈已，稽首佛足，忽然不現，各歸本宮，而各欣悅以法自娛。",
        "from": "T01n0062_001:0860b23_0",
        "context_with_next_sentence": true
    },
    {
        "source_sentence": "於時世尊，顯大陰涼，眾寶交露，以布聖眾，便說此偈：「其戒最清淨，　　所行甚難逮，　今日以樂施，　　覆遍立新歲。",
        "from": "T01n0062_001:0860b24_1",
        "context_with_next_sentence": true
    },
    {
        "source_sentence": "　貢上安住子，　　護戒甚清淨，　如鶡愛其毛，　　佛威護新歲。」",
        "from": "T01n0062_001:0860b28_0",
        "context_with_next_sentence": true
    },
    {
        "source_sentence": "佛告諸比丘：「今佛世尊，雖新歲，一年一會，修行法則，清淨道護，嚴身口意三事無穢，奉行十善、四等、六度，蠲除六情、三毒、五蓋、十二牽連，淨如日出照於天下，明暉照耀眾冥消索入于道明，無上正真，一切和同，苦樂無二，乃應道法。」",
        "from": "T01n0062_001:0860c01_0",
        "context_with_next_sentence": true
    },
    {
        "source_sentence": "佛於是即說頌曰：「諸佛興出快，　　說經法亦快，　聖眾和同快，　　和常得安樂。」",
        "from": "T01n0062_001:0860c06_1",
        "context_with_next_sentence": true
    },
    {
        "source_sentence": "佛說如是。",
        "from": "T01n0062_001:0860c09_0",
        "context_with_next_sentence": true
    },
    {
        "source_sentence": "諸比丘眾，諸天、龍、鬼神、阿須倫，世間人民，聞佛所說，莫不歡喜，作禮而去。",
        "from": "T01n0062_001:0860c09_1",
        "context_with_next_sentence": true
    },
    {
        "source_sentence": "「最尊行為在舍衛，　　為眾弟子說如是，　一切為在祇樹會，　　今鉢和蘭造為常。",
        "from": "T01n0062_001:0860c11_0",
        "context_with_next_sentence": true
    },
    {
        "source_sentence": "　舍利弗叉手白佛，　　願聞等見鉢和蘭，　三界有名誠說時，　　比丘自淨法云何？」",
        "from": "T01n0062_001:0860c13_0",
        "context_with_next_sentence": true
    },
    {
        "source_sentence": "「舍利弗羅我布草，　　為於樹下降魔力，　若曹布草亦如是，　　今汝所生當自淨。",
        "from": "T01n0062_001:0860c15_0",
        "context_with_next_sentence": true
    },
    {
        "source_sentence": "　如應賢者坐，　　是為無所畏，　已坐樂無欲，　　在三界安隱。",
        "from": "T01n0062_001:0860c17_0",
        "context_with_next_sentence": true
    },
    {
        "source_sentence": "　夏行今已竟，　　為是佛弟子，　當各自分別，　　愍傷在世間。",
        "from": "T01n0062_001:0860c19_0",
        "context_with_next_sentence": true
    },
    {
        "source_sentence": "　今是歲大月，　　為覺第一智，　能自捨身行，　　見斷若干苦。",
        "from": "T01n0062_001:0860c21_0",
        "context_with_next_sentence": true
    },
    {
        "source_sentence": "　為說諸罪惱，　　覺知無數苦，　是已得道迹，　　今為鉢和蘭。",
        "from": "T01n0062_001:0860c23_0",
        "context_with_next_sentence": true
    },
    {
        "source_sentence": "　貪欲瞋恚薄，　　亦能除本癡，　為能斷生死，　　亦不惱想根。",
        "from": "T01n0062_001:0860c25_0",
        "context_with_next_sentence": true
    },
    {
        "source_sentence": "　自致得天上，　　亦來生人間，　是已得二道，　　今為鉢和蘭。",
        "from": "T01n0062_001:0860c27_0",
        "context_with_next_sentence": true
    },
    {
        "source_sentence": "　已致得天上，　　亦不得下生，　為在所生天，　　諸愛為已滅。",
        "from": "T01n0062_001:0860c29_0",
        "context_with_next_sentence": true
    },
    {
        "source_sentence": "　世間第一法，　　尊行為已得，　是已得二道，　　今為鉢和蘭。",
        "from": "T01n0062_001:0861a02_0",
        "context_with_next_sentence": true
    },
    {
        "source_sentence": "　一切諸惡惱，　　為盡得解脫，　已得四甘露，　　是為無所畏。",
        "from": "T01n0062_001:0861a04_0",
        "context_with_next_sentence": true
    },
    {
        "source_sentence": "　諸冥為已壞，　　所向一切苦，　是二四最道，　　今為鉢和蘭。",
        "from": "T01n0062_001:0861a06_0",
        "context_with_next_sentence": true
    },
    {
        "source_sentence": "「一月已竟即得一智，　二月已到便得二智，　一時三月便得三智，　噲樂三智今為鉢和蘭，　已拔四瘡無有餘者，　已度岸住為得安隱，　已竟四月為無所者，　已成功德今為鉢和蘭。",
        "from": "T01n0062_001:0861a08_0",
        "context_with_next_sentence": true
    },
    {
        "source_sentence": "　能伏龍頭難頭和羅，　須彌山動亦并海水，　所致天處皆為其動，　目揵連輩今為鉢和蘭。",
        "from": "T01n0062_001:0861a12_1",
        "context_with_next_sentence": true
    },
    {
        "source_sentence": "「自覺最賢者，　　為諸處已盡，　為世間祐者，　　佛自說是語。",
        "from": "T01n0062_001:0861a15_0",
        "context_with_next_sentence": true
    },
    {
        "source_sentence": "　常獨行樹間，　　為譬喻如群，　為最辟支佛，　　今為鉢和蘭。",
        "from": "T01n0062_001:0861a17_0",
        "context_with_next_sentence": true
    },
    {
        "source_sentence": "　三處不復著，　　眾為意清淨，　三神為已定，　　為己離憍慢。",
        "from": "T01n0062_001:0861a19_0",
        "context_with_next_sentence": true
    },
    {
        "source_sentence": "　在三界無欲，　　亦不動靜意，　安譬如須彌，　　今為鉢和蘭。",
        "from": "T01n0062_001:0861a21_0",
        "context_with_next_sentence": true
    },
    {
        "source_sentence": "　已行在右四，　　四道為已定，　佛說是賢者，　　最為眾增德。",
        "from": "T01n0062_001:0861a23_0",
        "context_with_next_sentence": true
    },
    {
        "source_sentence": "　所祠施最安，　　終無有能敗，　佛得眾聚慧，　　今為鉢和蘭。",
        "from": "T01n0062_001:0861a25_0",
        "context_with_next_sentence": true
    },
    {
        "source_sentence": "　持戒為已具，　　眾力不能動，　法食衣被服，　　常樂在山間。",
        "from": "T01n0062_001:0861a27_0",
        "context_with_next_sentence": true
    },
    {
        "source_sentence": "　是為已堅行，　　具足無瑕穢，　清淨行者地，　　今為鉢和蘭。",
        "from": "T01n0062_001:0861a29_0",
        "context_with_next_sentence": true
    },
    {
        "source_sentence": "　持戒斷諸惡，　　眾叉手受法，　為一切所向，　　眾魔皆為伏。",
        "from": "T01n0062_001:0861b02_0",
        "context_with_next_sentence": true
    },
    {
        "source_sentence": "　諸天常善人，　　稱譽戒具足，　不復覩眾魔，　　今為鉢和蘭。」",
        "from": "T01n0062_001:0861b04_0",
        "context_with_next_sentence": true
    },
    {
        "source_sentence": "佛說新歲經",
        "from": "T01n0062_001:0861b06_0",
        "context_with_next_sentence": false
    }
]