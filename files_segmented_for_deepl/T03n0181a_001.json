[
    {
        "source_sentence": "◎佛說九色鹿經一卷",
        "from": "T03n0181a_001:0452b26_0",
        "context_with_next_sentence": true
    },
    {
        "source_sentence": "吳月氏優婆塞支謙譯",
        "from": "T03n0181a_001:0452b28_0",
        "context_with_next_sentence": true
    },
    {
        "source_sentence": "昔者，菩薩身為九色鹿；其毛九種色，其角白如雪，常在恒水邊飲食水草，常與一烏為知識。",
        "from": "T03n0181a_001:0452b29_0",
        "context_with_next_sentence": true
    },
    {
        "source_sentence": "時，水中有一溺人隨流來下，或出或沒，得著樹木，仰頭呼天：「山神、樹神、諸天龍神，何不愍傷於我？」",
        "from": "T03n0181a_001:0452c02_1",
        "context_with_next_sentence": true
    },
    {
        "source_sentence": "鹿聞人聲，走到水中，語溺人言：「汝莫恐怖！",
        "from": "T03n0181a_001:0452c04_2",
        "context_with_next_sentence": true
    },
    {
        "source_sentence": "汝可騎我背上，捉我兩角，我當相負出水。」",
        "from": "T03n0181a_001:0452c05_3",
        "context_with_next_sentence": true
    },
    {
        "source_sentence": "既得着岸，鹿大疲極，溺人下地，遶鹿三匝，向鹿叩頭：「乞與大家作奴供給，使令採取水草。」",
        "from": "T03n0181a_001:0452c06_4",
        "context_with_next_sentence": true
    },
    {
        "source_sentence": "鹿言：「不用汝也，且各自去，欲報恩者，莫道我在此，人貪我皮角，必來殺我。」",
        "from": "T03n0181a_001:0452c08_5",
        "context_with_next_sentence": true
    },
    {
        "source_sentence": "於是，溺人受教而去。",
        "from": "T03n0181a_001:0452c09_6",
        "context_with_next_sentence": true
    },
    {
        "source_sentence": "是時，國王夫人夜於臥中夢見九色鹿，其毛九種色，其角白如雪，即託病不起。",
        "from": "T03n0181a_001:0452c10_7",
        "context_with_next_sentence": true
    },
    {
        "source_sentence": "王問夫人：「何故不起？」",
        "from": "T03n0181a_001:0452c12_8",
        "context_with_next_sentence": true
    },
    {
        "source_sentence": "答曰：「我昨夜夢見非常之鹿，其毛九種色，其角白如雪。",
        "from": "T03n0181a_001:0452c12_9",
        "context_with_next_sentence": true
    },
    {
        "source_sentence": "我思得其皮作坐褥，欲得其角作拂柄，王當為我覔之？",
        "from": "T03n0181a_001:0452c13_10",
        "context_with_next_sentence": true
    },
    {
        "source_sentence": "王若不得者，我便死矣。」",
        "from": "T03n0181a_001:0452c15_11",
        "context_with_next_sentence": true
    },
    {
        "source_sentence": "王告夫人：「汝可且起，我為一國之主，何所不得？」",
        "from": "T03n0181a_001:0452c15_12",
        "context_with_next_sentence": true
    },
    {
        "source_sentence": "王即募於國中：「若有能得九色鹿者，吾當與其分國而治，即賜金鉢盛滿銀粟，又賜銀鉢盛滿金粟。」",
        "from": "T03n0181a_001:0452c16_13",
        "context_with_next_sentence": true
    },
    {
        "source_sentence": "於是，溺人聞王募重，心生惡念：「我說此鹿可得富貴，鹿是畜生，死活何在？」",
        "from": "T03n0181a_001:0452c19_0",
        "context_with_next_sentence": true
    },
    {
        "source_sentence": "於是，溺人即便語募人言：「我知九色鹿處。」",
        "from": "T03n0181a_001:0452c20_1",
        "context_with_next_sentence": true
    },
    {
        "source_sentence": "募人即將溺人至大王所，而白王言：「此人知九色鹿處。」",
        "from": "T03n0181a_001:0452c21_2",
        "context_with_next_sentence": true
    },
    {
        "source_sentence": "王聞此言，即大歡喜，便語溺人：「汝若能得九色鹿者，我當與汝半國，此言不虛。」",
        "from": "T03n0181a_001:0452c22_3",
        "context_with_next_sentence": true
    },
    {
        "source_sentence": "溺人答王：「我能得之。」",
        "from": "T03n0181a_001:0452c24_4",
        "context_with_next_sentence": true
    },
    {
        "source_sentence": "於是，溺人面上即生癩瘡。",
        "from": "T03n0181a_001:0452c25_5",
        "context_with_next_sentence": true
    },
    {
        "source_sentence": "溺人白王：「此鹿雖是畜生，大有威神，王宜多出人眾，乃可得耳。」",
        "from": "T03n0181a_001:0452c25_6",
        "context_with_next_sentence": true
    },
    {
        "source_sentence": "王即大出軍眾，往至恒水邊。",
        "from": "T03n0181a_001:0452c27_7",
        "context_with_next_sentence": true
    },
    {
        "source_sentence": "時，烏在樹頭見王軍來，疑當殺鹿，即呼鹿曰：「知識且起！",
        "from": "T03n0181a_001:0452c27_8",
        "context_with_next_sentence": true
    },
    {
        "source_sentence": "王來取汝。」",
        "from": "T03n0181a_001:0452c29_9",
        "context_with_next_sentence": true
    },
    {
        "source_sentence": "鹿故不覺，烏便下樹，踞其頭上，啄其耳言：「知識且起！",
        "from": "T03n0181a_001:0452c29_10",
        "context_with_next_sentence": true
    },
    {
        "source_sentence": "王軍至矣。」",
        "from": "T03n0181a_001:0453a01_11",
        "context_with_next_sentence": true
    },
    {
        "source_sentence": "鹿方驚起，便四向顧視，見王軍眾，已遶百匝無復走地，即趣王車前。",
        "from": "T03n0181a_001:0453a01_12",
        "context_with_next_sentence": true
    },
    {
        "source_sentence": "時，王軍人即便挽弓欲射，鹿語王人：「且莫射我，自至王所，欲有所說。」",
        "from": "T03n0181a_001:0453a03_13",
        "context_with_next_sentence": true
    },
    {
        "source_sentence": "王便勅諸臣：「莫射此鹿，此是非常之鹿，或是天神。」",
        "from": "T03n0181a_001:0453a05_14",
        "context_with_next_sentence": true
    },
    {
        "source_sentence": "鹿重語大王言：「且莫殺我！",
        "from": "T03n0181a_001:0453a06_15",
        "context_with_next_sentence": true
    },
    {
        "source_sentence": "我有大恩在於王國。」",
        "from": "T03n0181a_001:0453a06_16",
        "context_with_next_sentence": true
    },
    {
        "source_sentence": "王語鹿言：「汝有何恩？」",
        "from": "T03n0181a_001:0453a07_17",
        "context_with_next_sentence": true
    },
    {
        "source_sentence": "鹿言：「我前活王國中一人。」",
        "from": "T03n0181a_001:0453a07_18",
        "context_with_next_sentence": true
    },
    {
        "source_sentence": "鹿即長跪，重問王言：「誰道我在此耶？」",
        "from": "T03n0181a_001:0453a08_19",
        "context_with_next_sentence": true
    },
    {
        "source_sentence": "王便指示車邊癩面人是。",
        "from": "T03n0181a_001:0453a09_20",
        "context_with_next_sentence": true
    },
    {
        "source_sentence": "鹿聞王言，眼中淚出，不能自止，鹿言：「大王！",
        "from": "T03n0181a_001:0453a09_21",
        "context_with_next_sentence": true
    },
    {
        "source_sentence": "此人前日溺深水中，隨流來下，或出或沒，得着樹木，仰頭呼天：『山神、樹神、諸天龍神，何不愍傷於我？』",
        "from": "T03n0181a_001:0453a10_22",
        "context_with_next_sentence": true
    },
    {
        "source_sentence": "我於爾時不惜身命，自投水中負此人出，本要不相道，人無反復，不如負水中浮木。」",
        "from": "T03n0181a_001:0453a13_23",
        "context_with_next_sentence": true
    },
    {
        "source_sentence": "王聞鹿言，甚大慙愧，責數其民語言：「汝受人重恩，云何反欲殺之？」",
        "from": "T03n0181a_001:0453a15_0",
        "context_with_next_sentence": true
    },
    {
        "source_sentence": "於是，大王即下令於國中：「自今已往，若駈逐此鹿者，吾當誅其五族。」",
        "from": "T03n0181a_001:0453a16_1",
        "context_with_next_sentence": true
    },
    {
        "source_sentence": "於是，眾鹿數千為群，皆來依附，飲食水草不侵禾稼，風雨時節五穀豐熟，人無疾病災害不生，其世太平運命化去。",
        "from": "T03n0181a_001:0453a18_0",
        "context_with_next_sentence": true
    },
    {
        "source_sentence": "佛言：「爾時九色鹿者，我身是也；爾時烏者，今阿難是；時國王者，今悅頭檀是；時王夫人者，今先陀利是；時溺人者，今調達是。",
        "from": "T03n0181a_001:0453a21_0",
        "context_with_next_sentence": true
    },
    {
        "source_sentence": "調達與我世世有怨，我雖有善意向之，而故欲害我；阿難有至意，得成無上道。」",
        "from": "T03n0181a_001:0453a23_1",
        "context_with_next_sentence": true
    },
    {
        "source_sentence": "菩薩行羼提波羅蜜，忍辱如是。",
        "from": "T03n0181a_001:0453a25_2",
        "context_with_next_sentence": true
    },
    {
        "source_sentence": "佛說九色鹿經一卷",
        "from": "T03n0181a_001:0453a27_0",
        "context_with_next_sentence": false
    }
]