[
    {
        "source_sentence": "維摩羅詰經文疏卷第二十八",
        "from": "X18n0338_028:0693a21_0",
        "context_with_next_sentence": true
    },
    {
        "source_sentence": "阿閦品",
        "from": "X18n0338_028:0693a22_0",
        "context_with_next_sentence": true
    },
    {
        "source_sentence": "阿之言無閦之言動淨名以不思議之力接妙喜之界令此間四眾見無動世尊及所居之國因此為名稱無動品但此部經文凡三處現於佛國如佛國品答長者子意因身子之疑現於淨國二者入室論道其事將訖藉身子念食現香積之界三者出室還佛所復宗辨道明菩薩行顯淨名所居妙喜之國當知三處說法除眾生惑累緣縛既盡淨土業成現相正當表此上文辨菩薩之行明佛國之因此品仍現妙喜示佛國之果因果之門以明出室復宗之唱成上佛國因果之義證知此經用佛國因果為宗其文顯現。",
        "from": "X18n0338_028:0693a23_0",
        "context_with_next_sentence": true
    },
    {
        "source_sentence": "爾時世尊問維摩詰汝欲見如來為以何等觀如來乎。",
        "from": "X18n0338_028:0693b10_0",
        "context_with_next_sentence": true
    },
    {
        "source_sentence": "就此為二初明法身體用二明所居淨國所以諸佛既有法應二身亦有性淨隨緣兩土淨名極地大士亦同諸佛二智非垢非淨為是義故不捨妙喜而能垢淨雙遊二身二土利益眾生令得解脫下文自說日月為除闇冥遊於世間菩薩示行兩土除諸癡惑觀身實相即是同佛法身無礙之慧無若干也方丈臥疾託病興教即是同佛應身方便引接處妙喜國界補無動尊即是同諸佛有於淨國居娑婆土助釋迦揚化即是同諸佛示有穢土隨緣利益淨穢雙遊圓通無礙同於諸佛所得權實喻如十四十五之月以簡佛菩薩異耳就第一明法身中為二一佛問其法身二身子問應身就佛問為二一佛問。",
        "from": "X18n0338_028:0693b12_0",
        "context_with_next_sentence": true
    },
    {
        "source_sentence": "維摩詰言如自觀身實相觀佛亦然。",
        "from": "X18n0338_028:0693c01_0",
        "context_with_next_sentence": true
    },
    {
        "source_sentence": "二大士答就答中為四一總答二別答三結四簡邪正就總答中明觀身實相不殊佛觀佛亦然者只自觀巴家之實相與佛實相不殊佛之實相與已無異故大品云諸法如實相即是佛實相無來無去故約此中為三一者尋末取本二者就位三者觀心尋末取本者明大士是金粟如來所得法身與今釋迦法身不異故上文云諸佛種性色身悉皆平等是故得知觀己身之本實相與佛實相一種無異故言觀佛亦然第二就位者明大士位居十地補處之位隣次於佛當紹尊位只十地之相與妙覺之尊所得實相復有何異第三觀心者上文云諸佛解脫當於眾生心相中求一切眾生心相即菩提相眾生如佛如一如無二如實相者即是佛故經言遊心法界如虗空是人即能知諸佛之境界觀己心性既是實相即是與諸佛心相義齊譬如人射法(云云)若正觀此相具如入不二門亡於二邊正顯中道此中重明其意所以如來問者以上來辨無礙慧無若干諸佛身智功德平等佛欲顯大士法身與諸佛不異是故問其云何觀法身若辨法身法身必有所指所指之處即是佛國故有此問也他解應身之佛得有封疆界域國土之名法身冥寂有何國土今解不爾諸佛法身尚非垢非淨而能隨緣雙遊垢淨今法身非境非智亦雙照境智何意不得辨於國土境界耶故金光明云不可思議智境不可思議智照此不思議之境豈非是法身靈智所栖普賢觀云毗盧遮那是極妙法身而言有土名常寂光遍一切處此豈非真國境也。",
        "from": "X18n0338_028:0693c02_0",
        "context_with_next_sentence": true
    },
    {
        "source_sentence": "我觀如來前際不來後際不去今則不住不觀色不觀色如不觀色性不觀受想行識不觀識如不觀識性非四大起同於虗空六入無積眼耳鼻舌身心已過不在三界三結已離順三脫門三明與無明等不一相不異相不自相不他相非無相非取相不此岸不彼岸不中流而化眾生觀於寂滅亦不永滅不此不彼不以此不以彼不可以智知不可以識識無晦無明無名無相無強無弱非淨非穢不在方不離方非有為非無為無示無說不施不慳不戒不犯不忍不恚不進不怠不定不亂不智不愚不誠不欺不來不去不出不入一切言語道斷非福田非不福田非應供養非不應供養非取非捨非有相非無相同真際等法性不可稱不可量過諸稱量非大非小非見非聞非覺非知離眾結縛等諸智同眾生於諸法無分別一切無失無濁無惱無作無起無生無滅無畏無憂無喜無厭無著無已有無當有無今有不可以一切言說分別顯示。",
        "from": "X18n0338_028:0694a06_0",
        "context_with_next_sentence": true
    },
    {
        "source_sentence": "第二別答觀三世中前際不來如見有未來之法入於現在可得是生是來可得是有邊無邊本不見有未來之生何況更有來人現在是故前際不來後際不去者若有法滅入過去可得言來可得云如去不如去今不見有法入過去者是故後際不去今則不住者若有法在於現在可言在言住可言常與無常今不見可得法在於現在者何得言其住故三世求不可得他解金剛已前無常樂我淨金剛已後常樂我淨今解不如此金剛已前常樂我淨何以故佛性之法本自有之非適今也金剛已後無常樂我淨何以故經言十地菩薩更無量劫倒修凡事若法身起應六道同凡夫生滅即是亦應有無常樂我淨是故同佗不同各隨所以佗釋應只是化化是應今解不爾應能為化化不能為應如凡夫外道通仙諸天神鬼皆能有化此不能為應如化所化亦是暫時權有不能卒其始終今辨應是應同同其始終一期之法名之為應如來以無分別心任運之智隨緣有感應而用之無所為礙不勞運念猶如明鏡有像即現而影像相似更無差異也如天仙所化作念經營方能有化如畫運念動手圖寫人形未必全不動念妙不妙約此兩譬可知不觀色者心如幻師幻作種種色若知幻師是誑則不得所幻之色今色從心幻師幻出尚不得此心何處見有此色故不觀色不觀色如者若見色與如異是則泯色入如今不見色如之別故不觀如性者或言如只是性性只是如或有此義今聖人不容重說一法兩唱所表今以此性為佛性不觀色是空俗不觀如是空真不觀佛性空中道以其計中道有佛性而起順道愛生是為頂墮故上文云我及涅槃是二皆空唯有空病空病亦空今不觀性是無順道愛故不觀性非四大起者雖觀是身不於四大起惑如凡夫不於四大起解如二乘無惑無解故言不起同虗空是名實相六入者能積聚六塵構造生死不同凡夫六入積聚故眼耳已過過於凡夫六根境界不在三界者出真俗故三垢已離者無三種國之垢順三脫者緣一實相順三脫故三明與無明等無明之源即是實相法性此之法性無與等者有智能等此名無等等三明者即天眼能徹照未來漏盡達於現在宿命窮觀過去達無明之始雖復十住不見其始唯佛能知始終既云觀身實相觀佛亦然佛窮無明之始今知其始等無明漏盡者能知五住之漏無明惑盡故言等一相是真諦之相異相即是俗諦之差別今實相非真非俗故非一非異不自者遊行詣佗國名佗相遇到父舍名為自相此應用真修緣修自生佗生廣破絕離此等自佗入於實相也非無相者非涅槃非取相者非生死非生死非凡夫非涅槃非二乘不此岸非俗諦不彼岸非真諦不中流非諸煩惱惑離此離彼之此岸達非此非彼之彼岸而化眾生者此總明法身應用不此不彼即是不生死不涅槃二境不以此不以彼即觀二諦之智境智雙明不可智知者散諸法故即是真諦不可識識者聚諸法故名之為識即是生死俗諦無晦無明即是解惑解惑即是生死涅槃名即世間相即出世故真諦名為實相無強無弱者生死是剛鑛之法名強智慧是扶理易悟名弱非強非弱故是實相不在方者法性不在生死封疆豈有於界域故言不住不離者只常寂光土亦是於方遍一切處故言不離非有為非無為如無盡門也無示無說如維摩詰杜口也不施非是檀度之彼岸不慳不同凡夫祕悋之此岸六度例爾涅槃審諦為誠生死虗假為欺不來乘如實道來成正覺不去是乘從三界中出到薩婆若離此去來不出非二乘不入非凡夫言語道斷如淨名杜口非福田如呵須菩提非不福田如慰喻須菩提非應供如呵須菩提非不應供如來正覺知名應供同真際等法性冥契真實也不可稱量即是不思議解脫之法乃至不動亦如也同眾生一切眾生亦如也無分別者入一實相不見高下無失無三種漏落三土也無喜無厭等皆約三土煩惱以明無已有當有等應約涅槃釋三世偈釋此意。",
        "from": "X18n0338_028:0694a23_0",
        "context_with_next_sentence": true
    },
    {
        "source_sentence": "世尊如來身為若此作如是觀。",
        "from": "X18n0338_028:0695a23_0",
        "context_with_next_sentence": true
    },
    {
        "source_sentence": "次結。",
        "from": "X18n0338_028:0695a24_0",
        "context_with_next_sentence": true
    },
    {
        "source_sentence": "以斯觀者名為正觀若佗觀者名為邪觀。",
        "from": "X18n0338_028:0695b01_0",
        "context_with_next_sentence": true
    },
    {
        "source_sentence": "次簡邪正如文。",
        "from": "X18n0338_028:0695b02_0",
        "context_with_next_sentence": true
    },
    {
        "source_sentence": "爾時舍利弗問維摩詰汝於何沒而來生此。",
        "from": "X18n0338_028:0695b03_0",
        "context_with_next_sentence": true
    },
    {
        "source_sentence": "第二從舍利弗問者舍利是起教之人既知大士法身實相同於諸佛復顯應身隨緣化物無方大用之能故問也此問猶狹三藏意來若是三藏之佛沒則不生若三藏菩薩猶有惑累則有於生若爾問其何沒而來生此就此為二一約彈折身子二佛發其所居之國就初彈折為二一明身子問。",
        "from": "X18n0338_028:0695b04_0",
        "context_with_next_sentence": true
    },
    {
        "source_sentence": "維摩詰言汝所得法有沒生乎舍利弗言無沒生也若諸法無沒生相云何問言汝於何沒而來生此。",
        "from": "X18n0338_028:0695b10_0",
        "context_with_next_sentence": true
    },
    {
        "source_sentence": "二答答中為五一先反質二譬顯三問四答五引佛語為釋反質者汝解脫之中尚無沒生我法身中那得沒生汝既不爾何得以此為問。",
        "from": "X18n0338_028:0695b12_0",
        "context_with_next_sentence": true
    },
    {
        "source_sentence": "於意云何譬如幻師幻作男女。",
        "from": "X18n0338_028:0695b15_0",
        "context_with_next_sentence": true
    },
    {
        "source_sentence": "二譬如幻師沒生此豈是實若無實錄不得謂有沒生。",
        "from": "X18n0338_028:0695b16_0",
        "context_with_next_sentence": true
    },
    {
        "source_sentence": "寧沒生耶舍利弗言無沒生也。",
        "from": "X18n0338_028:0695b18_0",
        "context_with_next_sentence": true
    },
    {
        "source_sentence": "汝豈不聞佛說諸法如幻相乎答曰如是若一切法如幻相者云何問言汝於何沒而來生此舍利弗沒者為虗誑法壞敗之相生者為虗誑法相續之相菩薩雖沒不盡善本雖生不長諸惡。",
        "from": "X18n0338_028:0695b19_0",
        "context_with_next_sentence": true
    },
    {
        "source_sentence": "第五結釋中云菩薩雖沒不盡善本不同二乘人灰身盡智名盡善本菩薩不滅智不滅智所作功德亦不滅以此善本能益眾生雖是不知惡不如凡夫之積集不盡善本不同二乘之滅沒由善本不滅故能應於垢淨之國俱不長垢淨二國之善惡也。",
        "from": "X18n0338_028:0695b23_0",
        "context_with_next_sentence": true
    },
    {
        "source_sentence": "是時佛告舍利弗有國名妙喜佛號無動是維摩詰於彼國沒而來生此。",
        "from": "X18n0338_028:0695c05_0",
        "context_with_next_sentence": true
    },
    {
        "source_sentence": "佛答淨國中為三一佛說其所居隨緣淨國。",
        "from": "X18n0338_028:0695c07_0",
        "context_with_next_sentence": true
    },
    {
        "source_sentence": "舍利弗言未曾有也世尊是人乃能捨清淨土而來樂此多怒害處。",
        "from": "X18n0338_028:0695c08_0",
        "context_with_next_sentence": true
    },
    {
        "source_sentence": "二身子稱歎。",
        "from": "X18n0338_028:0695c10_0",
        "context_with_next_sentence": true
    },
    {
        "source_sentence": "維摩詰語舍利弗於意云何日光出時與冥合乎。",
        "from": "X18n0338_028:0695c11_0",
        "context_with_next_sentence": true
    },
    {
        "source_sentence": "三大士釋出就釋中為五一問日共闇合不。",
        "from": "X18n0338_028:0695c12_0",
        "context_with_next_sentence": true
    },
    {
        "source_sentence": "答曰不也日光出時則無眾冥。",
        "from": "X18n0338_028:0695c13_0",
        "context_with_next_sentence": true
    },
    {
        "source_sentence": "二答。",
        "from": "X18n0338_028:0695c14_0",
        "context_with_next_sentence": true
    },
    {
        "source_sentence": "維摩詰言夫日何故行閻浮提。",
        "from": "X18n0338_028:0695c15_0",
        "context_with_next_sentence": true
    },
    {
        "source_sentence": "三問日何意出。",
        "from": "X18n0338_028:0695c16_0",
        "context_with_next_sentence": true
    },
    {
        "source_sentence": "答曰欲以明照為之除冥。",
        "from": "X18n0338_028:0695c17_0",
        "context_with_next_sentence": true
    },
    {
        "source_sentence": "四答。",
        "from": "X18n0338_028:0695c18_0",
        "context_with_next_sentence": true
    },
    {
        "source_sentence": "維摩詰言菩薩如是雖生不淨佛土為化眾生不與愚闇而共合也但滅眾生煩惱闇耳。",
        "from": "X18n0338_028:0695c19_0",
        "context_with_next_sentence": true
    },
    {
        "source_sentence": "五釋出齊此是明人同諸佛有法應二身也(云云)。",
        "from": "X18n0338_028:0695c21_0",
        "context_with_next_sentence": true
    },
    {
        "source_sentence": "是時大眾渴仰欲見妙喜世界不動如來及其菩薩聲聞之眾。",
        "from": "X18n0338_028:0695c22_0",
        "context_with_next_sentence": true
    },
    {
        "source_sentence": "第二從大眾渴仰欲見妙喜去即是現於淨國是大士所遊居處就此為三意一者驗大士之淨國二令時眾起淨國之行三令發願往生是故有此一段文來就此為七一大眾欽渴欲見二佛命令現三奉命移取四佛勸時眾修行五大眾發心六利益已還本七身子稱歎今言大眾欽渴欲見者聞上來妙喜之國是大士所居是故一心渴仰。",
        "from": "X18n0338_028:0695c24_0",
        "context_with_next_sentence": true
    },
    {
        "source_sentence": "佛知一切眾會所念。",
        "from": "X18n0338_028:0696a07_0",
        "context_with_next_sentence": true
    },
    {
        "source_sentence": "第二佛命令現為二初明佛寂照鑒知知其有念。",
        "from": "X18n0338_028:0696a08_0",
        "context_with_next_sentence": true
    },
    {
        "source_sentence": "告維摩詰言善男子為大眾會現妙喜國不動如來及諸菩薩聲聞之眾眾皆欲見。",
        "from": "X18n0338_028:0696a09_0",
        "context_with_next_sentence": true
    },
    {
        "source_sentence": "二正命令現。",
        "from": "X18n0338_028:0696a11_0",
        "context_with_next_sentence": true
    },
    {
        "source_sentence": "於是維摩詰心念吾當不起于座接妙喜國鐵圍山川溪谷江河大海泉源須彌諸山及日月星宿天龍鬼神梵天等宮并諸菩薩聲聞之眾城邑聚落男女大小乃至無動如來及菩提樹諸妙蓮華能於十方作佛事者三道寶堦從閻浮提至忉利天以此寶階諸天來下悉為禮敬無動如來聽受經法閻浮提人亦登其階上昇忉利見彼諸天妙喜世界成就如是無量功德上至阿迦尼吒天下至水際右手斷取如陶家輪入此世界猶持華鬘示一切眾。",
        "from": "X18n0338_028:0696a12_0",
        "context_with_next_sentence": true
    },
    {
        "source_sentence": "第三奉命為六第一心念欲移妙喜山林世界。",
        "from": "X18n0338_028:0696a21_0",
        "context_with_next_sentence": true
    },
    {
        "source_sentence": "作是念已入於三昧現神通力以其右手斷取妙喜世界置於此土。",
        "from": "X18n0338_028:0696a22_0",
        "context_with_next_sentence": true
    },
    {
        "source_sentence": "二正現神力。",
        "from": "X18n0338_028:0696a24_0",
        "context_with_next_sentence": true
    },
    {
        "source_sentence": "彼得神通菩薩及聲聞眾并餘天人俱發聲言唯然世尊誰取我去願見救護。",
        "from": "X18n0338_028:0696b01_0",
        "context_with_next_sentence": true
    },
    {
        "source_sentence": "三得神通者覺驚恠。",
        "from": "X18n0338_028:0696b03_0",
        "context_with_next_sentence": true
    },
    {
        "source_sentence": "無動佛言非我所為是維摩詰神力所作。",
        "from": "X18n0338_028:0696b04_0",
        "context_with_next_sentence": true
    },
    {
        "source_sentence": "四佛稱是淨名所為。",
        "from": "X18n0338_028:0696b05_0",
        "context_with_next_sentence": true
    },
    {
        "source_sentence": "其餘未得神通者不覺不知己之所往。",
        "from": "X18n0338_028:0696b06_0",
        "context_with_next_sentence": true
    },
    {
        "source_sentence": "五不得通者不覺。",
        "from": "X18n0338_028:0696b07_0",
        "context_with_next_sentence": true
    },
    {
        "source_sentence": "妙喜世界雖入此土而不增減於是世界亦不迫隘如本無異。",
        "from": "X18n0338_028:0696b08_0",
        "context_with_next_sentence": true
    },
    {
        "source_sentence": "六入於此土無損減。",
        "from": "X18n0338_028:0696b10_0",
        "context_with_next_sentence": true
    },
    {
        "source_sentence": "爾時釋迦牟尼佛告諸大眾汝等且觀妙喜世界無動如來其國嚴飾菩薩行淨弟子清白。",
        "from": "X18n0338_028:0696b11_0",
        "context_with_next_sentence": true
    },
    {
        "source_sentence": "第四佛勸時眾修無動如來之行就此為三一勸觀彼國嚴淨。",
        "from": "X18n0338_028:0696b13_0",
        "context_with_next_sentence": true
    },
    {
        "source_sentence": "皆曰唯然已見。",
        "from": "X18n0338_028:0696b15_0",
        "context_with_next_sentence": true
    },
    {
        "source_sentence": "二時眾奉對曰見。",
        "from": "X18n0338_028:0696b16_0",
        "context_with_next_sentence": true
    },
    {
        "source_sentence": "佛言若菩薩欲得如是清淨佛土當學無動如來所行之道。",
        "from": "X18n0338_028:0696b17_0",
        "context_with_next_sentence": true
    },
    {
        "source_sentence": "三正勸修行無動行者如佛國中答長者子所明又如入室安慰調伏行於非道通達佛道如盡無盡門即是淨土行也。",
        "from": "X18n0338_028:0696b19_0",
        "context_with_next_sentence": true
    },
    {
        "source_sentence": "現此妙喜國時娑婆世界十四那由佗人發阿耨多羅三藐三菩提心。",
        "from": "X18n0338_028:0696b22_0",
        "context_with_next_sentence": true
    },
    {
        "source_sentence": "第五時眾發心修行為二一發心二發願有十四由佗即悟者皆是上來種種說法種種神變正說將竟現此淨國俱蒙如來勸發是故一時便有十四由佗得悟也。",
        "from": "X18n0338_028:0696b24_0",
        "context_with_next_sentence": true
    },
    {
        "source_sentence": "皆願生於妙喜佛土釋迦牟尼佛即記之曰當生彼國。",
        "from": "X18n0338_028:0696c04_0",
        "context_with_next_sentence": true
    },
    {
        "source_sentence": "第二發願者淨行深微不易可辦立誓願生於彼修行此中佛記即應當生得記為二一遠二近若是立誓之後必定生彼即是近記若是修淨行因必招淨土之果如彼佛國即是遠記。",
        "from": "X18n0338_028:0696c06_0",
        "context_with_next_sentence": true
    },
    {
        "source_sentence": "時妙喜世界於此國土所應饒益其事訖已還復本處舉眾皆見。",
        "from": "X18n0338_028:0696c10_0",
        "context_with_next_sentence": true
    },
    {
        "source_sentence": "第六如文。",
        "from": "X18n0338_028:0696c12_0",
        "context_with_next_sentence": true
    },
    {
        "source_sentence": "佛告舍利弗汝見此妙喜世界及無動佛不。",
        "from": "X18n0338_028:0696c13_0",
        "context_with_next_sentence": true
    },
    {
        "source_sentence": "第七身子稱歎文為六一佛問見不。",
        "from": "X18n0338_028:0696c14_0",
        "context_with_next_sentence": true
    },
    {
        "source_sentence": "唯然已見。",
        "from": "X18n0338_028:0696c15_0",
        "context_with_next_sentence": true
    },
    {
        "source_sentence": "二奉答唯然。",
        "from": "X18n0338_028:0696c16_0",
        "context_with_next_sentence": true
    },
    {
        "source_sentence": "世尊願使一切眾生得清淨土如無動佛獲神通力如維摩詰。",
        "from": "X18n0338_028:0696c17_0",
        "context_with_next_sentence": true
    },
    {
        "source_sentence": "三為一切眾生發願。",
        "from": "X18n0338_028:0696c19_0",
        "context_with_next_sentence": true
    },
    {
        "source_sentence": "世尊我等快得善利得見是人親近供養。",
        "from": "X18n0338_028:0696c20_0",
        "context_with_next_sentence": true
    },
    {
        "source_sentence": "四自蒙有寄。",
        "from": "X18n0338_028:0696c21_0",
        "context_with_next_sentence": true
    },
    {
        "source_sentence": "其諸眾生若今現在若佛滅後聞此經者亦得善利。",
        "from": "X18n0338_028:0696c22_0",
        "context_with_next_sentence": true
    },
    {
        "source_sentence": "五歎聞經功德。",
        "from": "X18n0338_028:0696c23_0",
        "context_with_next_sentence": true
    },
    {
        "source_sentence": "況復聞已信解受持讀誦解說如法修行若有手得是經典者便為已得法寶之藏若有讀誦解釋其義如說修行則為諸佛之所護念其有供養如是人者當知則為供養於佛其有書持此經卷者當知其室即有如來若聞此經能隨喜者斯人則為趣一切智若能信解此經乃至一四句偈為佗說者當知此人即是受阿耨多羅三藐三菩提記。",
        "from": "X18n0338_028:0696c24_0",
        "context_with_next_sentence": true
    },
    {
        "source_sentence": "六況出福深就況出中約六番往釋如文若依此語意即是流通段今明身子小乘之人非是任持大典故不屬流通但為流通作於起發也。",
        "from": "X18n0338_028:0697a07_0",
        "context_with_next_sentence": true
    },
    {
        "source_sentence": "法供養品",
        "from": "X18n0338_028:0697a10_0",
        "context_with_next_sentence": true
    },
    {
        "source_sentence": "此品正明帝釋弘經護持大法即是第三流通段凡有二品流通是從譬得名如洪源甘澤從上被下名之為流無所壅隔名之為通今用此無上法寶實相之經被下代眾生使無壅隔季末有緣皆令沾潤此是慈悲純厚故也。",
        "from": "X18n0338_028:0697a11_0",
        "context_with_next_sentence": true
    },
    {
        "source_sentence": "爾時釋提桓因於大眾中白佛言世尊我雖從佛及文殊師利聞百千經未曾聞此不可思議自在神通決定實相經典。",
        "from": "X18n0338_028:0697a16_0",
        "context_with_next_sentence": true
    },
    {
        "source_sentence": "此文為二初從此品明天帝護法格出月蓋法之供養明護持之利深顯弘經之德重二從囑累品去明大聖慇懃付囑鄭重當令季像必得宣通就前為二一天帝稱歎弘經二如來述成其意就天帝白佛去為三一歎法二歎人三發誓今言天帝欲護持大典修習勝門有持此經故志存覆育即是以法供養法身如釋論云迦毗羅生身生處摩伽陀法身生處為報恩多在二國之中為報法身多在摩伽陀國說法護持即是法供養也復次天帝共與梵王同請說法如來受請觀機知不堪大乘仍開小教小教既興次應說大今時此不思議解脫猶是酬其昔請釋論云說般若猶是酬梵王天帝之請天帝既蒙酬請歡喜護持若是言天主得阿那含不應流通大教者此是三藏中謂為那含華嚴說天主住十不可思議法門豈不堪弘通此法復為天主率化群下最為風靡就歎法中先歎不思議解脫之用次歎實相之法非法無以成人非人無以顯法故須雙歎百千經者即是初教阿含等阿含中亦授彌勒之記何妨對文殊復次通教別教之中未曾聞此圓教法門具足之道體用難思昔所未曾聞。",
        "from": "X18n0338_028:0697a19_0",
        "context_with_next_sentence": true
    },
    {
        "source_sentence": "如我解佛所說義趣若有眾生聞此經法信解受持讀誦之者必得是法不疑。",
        "from": "X18n0338_028:0697b16_0",
        "context_with_next_sentence": true
    },
    {
        "source_sentence": "就歎人中為二初釋聞經功德。",
        "from": "X18n0338_028:0697b18_0",
        "context_with_next_sentence": true
    },
    {
        "source_sentence": "何況如說修行斯人則為閉眾惡趣開諸善門常為諸佛之所護念降伏外學摧滅魔怨修治菩提安處道場履踐如來所行之跡。",
        "from": "X18n0338_028:0697b19_0",
        "context_with_next_sentence": true
    },
    {
        "source_sentence": "次況出如法行者閉眾惡趣是止善開善門是行善行即是觀止即是定就此中為約因果兩判為佛護念者明其修止行兩因深契道理是故加於可加故言護念但佛普護眾生眾生無瘡毒不得入若修此止行之因即是信心瘡義亦得護念觀心者只止觀調心名之為覺一切邪念紛動即用止觀二法觀之不令緣念得起是則常為覺心所護降伏外道即是伏見思兩惑六十二見諸邪計之道得菩薩道已能降煩惱魔如前說乃至四魔十魔故上文云即是始坐道樹力降魔得甘露滅覺道成已於諸法無罣礙悉能摧伏諸外道即是發心修學圓觀之人入初發心時即能八相成道名之為佛降魔勞怨度脫一切修治佛道者即是外化為八相之佛而內心於法身中修治道地滿殘餘佛法安處道場如光嚴中辦道場相履佛之跡行佛所行住佛所住諸佛如是來我亦如是來皆是隣果往歎。",
        "from": "X18n0338_028:0697b22_0",
        "context_with_next_sentence": true
    },
    {
        "source_sentence": "世尊若有受持讀誦如說修行者我當與諸眷屬供養給事所在聚落城邑山林曠野有是經處我亦與諸眷屬聽受法故共到其所其未信者當令生信其已信者當為作護。",
        "from": "X18n0338_028:0697c15_0",
        "context_with_next_sentence": true
    },
    {
        "source_sentence": "若有持讀者去即是第三發誓弘宣。",
        "from": "X18n0338_028:0697c19_0",
        "context_with_next_sentence": true
    },
    {
        "source_sentence": "佛言善哉善哉天帝如汝所說吾助汝喜此經廣說過去未來現在諸佛不可思議阿耨多羅三藐三菩提。",
        "from": "X18n0338_028:0697c20_0",
        "context_with_next_sentence": true
    },
    {
        "source_sentence": "第二從佛言善哉善哉去即是述成天帝上三段第一述其歎法第二述其歎人第三述其發誓就第一吾助爾喜者明此經是三世佛不思議菩提即是述其歎法言三世佛不可思議菩提即是實相之法佛由此實相能得菩提也。",
        "from": "X18n0338_028:0697c23_0",
        "context_with_next_sentence": true
    },
    {
        "source_sentence": "是故天帝若善男子善女人受持讀誦供養是經者則為供養去來今佛天帝正使三千大千世界如來滿中譬如甘蔗竹葦稻麻叢林若有善男子善女人或以一劫或減一劫恭敬尊重讚歎供養奉諸所安。",
        "from": "X18n0338_028:0698a04_0",
        "context_with_next_sentence": true
    },
    {
        "source_sentence": "第二從男女受持是經則為供養去來今佛去是述其歎人就此為四初格量功德二問三答四正格量就前格量中為二一格現在供養佛。",
        "from": "X18n0338_028:0698a08_0",
        "context_with_next_sentence": true
    },
    {
        "source_sentence": "至諸佛滅後以一一全身舍利起七寶塔縱廣一四天下高至梵天表剎莊嚴以一切華香瓔珞幢旛伎樂微妙第一若一劫若減一劫而供養之。",
        "from": "X18n0338_028:0698a11_0",
        "context_with_next_sentence": true
    },
    {
        "source_sentence": "二格滅後起塔。",
        "from": "X18n0338_028:0698a14_0",
        "context_with_next_sentence": true
    },
    {
        "source_sentence": "於天帝意云何其人植福寧為多不。",
        "from": "X18n0338_028:0698a15_0",
        "context_with_next_sentence": true
    },
    {
        "source_sentence": "第二問如文。",
        "from": "X18n0338_028:0698a16_0",
        "context_with_next_sentence": true
    },
    {
        "source_sentence": "釋提桓因言多矣。",
        "from": "X18n0338_028:0698a17_0",
        "context_with_next_sentence": true
    },
    {
        "source_sentence": "第三答為二一答多矣。",
        "from": "X18n0338_028:0698a18_0",
        "context_with_next_sentence": true
    },
    {
        "source_sentence": "世尊彼之福德若以百千億劫說不能盡。",
        "from": "X18n0338_028:0698a19_0",
        "context_with_next_sentence": true
    },
    {
        "source_sentence": "二釋其不可盡所以大乘經中多格量供養生身不及法身何故如此正言生身之福不動不出法身功德能動能出出離生死故言福不趣菩提二能趣菩提於實名了因於餘名生因生因是緣因福德不動不出不至菩提功德有盡於實名了因實即實相了因照了與實相相應能趣菩提功德不盡同虗空等法界豈得與前福德不動不出有限之法為量供養生身名為生因不趣菩提供養法身實名了因能趣菩提是故格量不可限極金剛般若云住相布施如人入闇則無所見不住相布施如人有目日光明照見種種色東方虗空不可思量南西北方亦難測度法供養為最復次大品云實相是三世諸佛之母母得病諸子憂愁若實相之法不廣被眾生約眾生故言實相病若止供養一佛於餘佛無功德若謗一佛於餘佛無罪若供養佛母實相之相即於三世十方佛所俱得功德若毀謗佛母則於諸佛為怨是故述天帝云諸佛菩提皆從是生菩提之相不可限量。",
        "from": "X18n0338_028:0698a20_0",
        "context_with_next_sentence": true
    },
    {
        "source_sentence": "佛告天帝當知是善男子善女人聞是不可思議解脫經典信解受持讀誦修行福多於彼所以者何諸佛菩提皆從此生菩提之相不可限量以是因緣福不可量。",
        "from": "X18n0338_028:0698b14_0",
        "context_with_next_sentence": true
    },
    {
        "source_sentence": "第四正格量中亦述其上歎信法兩行聞是不思議之經信解是述成上信行人修行福多即是述上法行。",
        "from": "X18n0338_028:0698b18_0",
        "context_with_next_sentence": true
    },
    {
        "source_sentence": "佛語天帝過去無量阿僧祇劫時世有佛號曰藥王如來應供正徧知明行足善逝世間解無上士調御丈夫天人師佛世尊世界曰大莊嚴劫曰莊嚴佛壽二十小劫其聲聞僧三十六億那由佗菩薩僧有十二億。",
        "from": "X18n0338_028:0698b21_0",
        "context_with_next_sentence": true
    },
    {
        "source_sentence": "第三述其發誓弘經護持流布從過去藥王佛去文為四一明過去法供養之因由二明王子月蓋三結會古今四結釋述成就因緣由藉中為三一明有佛。",
        "from": "X18n0338_028:0698c02_0",
        "context_with_next_sentence": true
    },
    {
        "source_sentence": "天帝是時有轉輪聖王名曰寶蓋七寶具足主四天下王有千子端正勇健能伏怨敵爾時寶蓋與其眷屬供養藥王如來施諸所安至滿五劫過五劫已告其千子汝等亦當如我以深心供養於佛。",
        "from": "X18n0338_028:0698c06_0",
        "context_with_next_sentence": true
    },
    {
        "source_sentence": "二明有王勑示諸子令興供養。",
        "from": "X18n0338_028:0698c10_0",
        "context_with_next_sentence": true
    },
    {
        "source_sentence": "於是千子受父王命供養藥王如來復滿五劫一切施安。",
        "from": "X18n0338_028:0698c11_0",
        "context_with_next_sentence": true
    },
    {
        "source_sentence": "三明諸子奉勑宣行。",
        "from": "X18n0338_028:0698c13_0",
        "context_with_next_sentence": true
    },
    {
        "source_sentence": "其王一子名曰月蓋獨坐思惟寧有供養殊過此者。",
        "from": "X18n0338_028:0698c14_0",
        "context_with_next_sentence": true
    },
    {
        "source_sentence": "第二從其王一子名月蓋去文為九第一王子獨坐思惟求勝供養二者空中警覺三者仍問勝法四者天勸問如來五者往請於佛六者佛為解說七者聞法得順忍八者佛記其護法九者出家為道為法供養。",
        "from": "X18n0338_028:0698c15_0",
        "context_with_next_sentence": true
    },
    {
        "source_sentence": "以佛神力空中有天曰善男子法之供養勝諸供養即問何謂法之供養。",
        "from": "X18n0338_028:0698c20_0",
        "context_with_next_sentence": true
    },
    {
        "source_sentence": "天曰汝可往問藥王如來當廣為汝說法之供養。",
        "from": "X18n0338_028:0698c22_0",
        "context_with_next_sentence": true
    },
    {
        "source_sentence": "即時月蓋王子行詣藥王如來稽首佛足却住一面白佛言世尊諸供養中法供養勝云何名為法之供養。",
        "from": "X18n0338_028:0698c23_0",
        "context_with_next_sentence": true
    },
    {
        "source_sentence": "佛言善男子法供養者諸佛所說深經一切世間難信難受微妙難見清淨無染非但分別思惟之所能得。",
        "from": "X18n0338_028:0699a02_0",
        "context_with_next_sentence": true
    },
    {
        "source_sentence": "就第六佛為說文為二初明勝妙之法第二從若聞是等經信解者明供養之心今就勝法中為四一者從佛言去明最妙之法二菩薩法藏者明約法論因三者從能令眾生坐於道場去是約法論果四者從諸佛賢聖去是為佛所歎印其因果今釋第一所說深經者然實相之理非深非淺為深淺兩緣於非深非淺之中作深淺二說淺者即是三藏通別之經深者即是圓極之教故言深經深經相貌即如大士上來所說觀身實相之義即是清淨深經也難信者如一微塵之中有三千大千之經則人無信者實相之理只在心中無勞遠覓近而不識說之不信故云難信難受者若有所受則有所行若無所受則何所行信受實相則能修行若不信受不能修習微妙者即是不思議解脫之異名亦是三德微妙我法妙難思清淨無染者不為三種見思所染猶如虗空無諸淨穢非思量分別能得者動念運想所不能契無念無分別自然流入薩婆若海亦非三藏通別方便之人所能測度。",
        "from": "X18n0338_028:0699a05_0",
        "context_with_next_sentence": true
    },
    {
        "source_sentence": "菩薩法藏所攝陀羅尼印印之至不退轉成就六度善分別義順菩提法眾經之上入大慈悲離眾魔事及諸邪見順因緣法無我無人無眾生無壽命空無相無作無起。",
        "from": "X18n0338_028:0699a24_0",
        "context_with_next_sentence": true
    },
    {
        "source_sentence": "第二明因菩薩法藏所攝者明菩薩法藏聞持前行三德祕密之藏不縱不橫無所積聚乃名為藏含受諸法悉入其中陀羅尼印者陀羅尼名為能遮能持持善不失遮惡不起不起不失名之為印至不退轉者即是遮持諸善無有退者亦是無生法忍不退之位成就六度者(云云)善分別順於菩提即是善能分別諸法相於第一義而不動眾經之上者在三藏通別教等諸經之上故入大慈悲即是起無緣之慈如上三十種慈離眾魔去即是離八魔十魔等亦是離三種之愛天魔屬生死為愛流轉菩薩離此故名離魔及邪見者亦是三種方便中一切諸見自此之前皆名邪見實相之中皆離此等諸見順因緣者因緣之性即是實相順此實相深觀諸法具生法二空因緣即法空也緣實相修三空三昧。",
        "from": "X18n0338_028:0699b04_0",
        "context_with_next_sentence": true
    },
    {
        "source_sentence": "能令眾生坐於道場而轉法輪諸天龍神乾闥婆等所共歎譽能令眾生入佛法藏攝諸賢聖一切智慧說眾菩薩所行之道依於諸法實相之義明宣無常苦空無我寂滅之法能救一切毀禁眾生諸魔外道及貪著者能使怖畏。",
        "from": "X18n0338_028:0699b19_0",
        "context_with_next_sentence": true
    },
    {
        "source_sentence": "第三約果明坐道場者若能如此圓觀實相入涅槃般若名為住住發心住時即能八相成道隨緣作佛故云初發心時即坐道場轉法輪者是圓頓漸三教故言轉法輪天龍共歎者既坐道場為佛利益一切人天敬仰入佛法藏者安處諸子祕密藏中也圓教攝四十二賢聖偏教攝二十七賢聖皆佛法藏也一切智慧者皆令稟偏圓之人得入佛慧法華云如是之人我今亦令入於佛慧說眾菩薩所行之道者菩薩以實相為道雖復稟餘教終引歸實相依實相義者若因若果無得離於實相約此實相辦於偏圓之教故法華云若深智者為說此法即說於實相又云若不解此法於如來餘深法中示教利喜即是說偏漸之教宣說無我苦空寂滅等能救毀禁者方便教中皆乖圓極名為毀禁若入圓中無復方便之過亦為小乘中毀重之者無懺悔處若是大乘能有無生正觀洗浣故言救諸毀禁諸魔外道怖者斷除愛見兩種之心故無五怖。",
        "from": "X18n0338_028:0699b24_0",
        "context_with_next_sentence": true
    },
    {
        "source_sentence": "諸佛賢聖所共稱歎背生死苦示涅槃樂十方三世諸佛所說。",
        "from": "X18n0338_028:0699c18_0",
        "context_with_next_sentence": true
    },
    {
        "source_sentence": "第四諸佛稱歎即契於實相初心即能作佛故為諸聖之所嗟歎背生死者背三種生死也示涅槃者即是示百句解脫也十方佛所說者一切佛道同皆共說此實相也。",
        "from": "X18n0338_028:0699c20_0",
        "context_with_next_sentence": true
    },
    {
        "source_sentence": "若聞如是等經信解受持讀誦以方便力為諸眾生分別解說顯示分明守護法故是名法之供養又於諸法如說修行隨順十二因緣離諸邪見得無生忍決定無我無有眾生而於因緣果報無違無諍離諸我所依於義不依語依於智不依識依了義經不依不了義經依於法不依人隨順法相無所入無所歸無明畢竟滅故諸行亦畢竟滅乃至生畢竟滅故老死亦畢竟滅作如是觀十二因緣無有盡相不復起見是名最上法之供養。",
        "from": "X18n0338_028:0699c24_0",
        "context_with_next_sentence": true
    },
    {
        "source_sentence": "第二從若聞如是等經者是明供養之心就此為二一明信行二明法行若聞說實相之法即於聞中生解通達無礙名信行供養之心若聞不聞如法修行觀因緣空斷諸妄見見實相理得無生忍是名法行供養之心復約四依釋之於法行不了不可是名依人諸佛之教本為逗物根宜不可定執故不依語識是具煩惱法不可依識經是三方便教非實故不可依了義是可依人是生身故不可依達無明源底者知本來不生是故畢竟無滅觀因緣無有盡者即是癡如虗空不可盡。",
        "from": "X18n0338_028:0700a09_0",
        "context_with_next_sentence": true
    },
    {
        "source_sentence": "佛告天帝王子月蓋從藥王佛聞如是法得柔順忍。",
        "from": "X18n0338_028:0700a19_0",
        "context_with_next_sentence": true
    },
    {
        "source_sentence": "第七聞法得柔順忍者即為二初得順忍之益二解寶衣報恩供養若作圓教明柔順忍者柔是柔伏即是圓教之十信鐵輪之位六根清淨中若發真明入理即是得無生忍也。",
        "from": "X18n0338_028:0700a20_0",
        "context_with_next_sentence": true
    },
    {
        "source_sentence": "即解寶衣嚴身之具以供養佛白佛言世尊如來滅後我當行法供養守護正法願以威神加哀建立令我得降伏魔怨修菩薩行。",
        "from": "X18n0338_028:0700a24_0",
        "context_with_next_sentence": true
    },
    {
        "source_sentence": "解衣供養為二一供養二發願行法供養請威神加被使得降怨宣通大法。",
        "from": "X18n0338_028:0700b03_0",
        "context_with_next_sentence": true
    },
    {
        "source_sentence": "佛知其深心所念而記之曰汝於末後守護法城。",
        "from": "X18n0338_028:0700b05_0",
        "context_with_next_sentence": true
    },
    {
        "source_sentence": "第八佛記者但記其後代是弘法護持之人與物有緣能興顯大法未見記作佛之文遠而為論亦應即有此義齊文未有。",
        "from": "X18n0338_028:0700b06_0",
        "context_with_next_sentence": true
    },
    {
        "source_sentence": "天帝時王子月蓋見法清淨聞佛授記以信出家修習善法精進不久得五神通逮菩薩道得陀羅尼無斷辯才於佛滅後以其所得神通總持辯才之力滿十小劫藥王如來所轉法輪隨而分布。",
        "from": "X18n0338_028:0700b09_0",
        "context_with_next_sentence": true
    },
    {
        "source_sentence": "第九明出家修道行法供養就此為二一明出家護法。",
        "from": "X18n0338_028:0700b13_0",
        "context_with_next_sentence": true
    },
    {
        "source_sentence": "月蓋比丘以守護法勤行精進即於此身化百萬億人於阿耨多羅三藐三菩提立不退轉十四那由佗人深發聲聞辟支佛心無量眾生得生天上。",
        "from": "X18n0338_028:0700b15_0",
        "context_with_next_sentence": true
    },
    {
        "source_sentence": "二明化人多少百萬億發菩提心是用圓教所說十四由佗發二乘心是用方便誘引用此圓偏兩法導利眾生故是法之供養。",
        "from": "X18n0338_028:0700b18_0",
        "context_with_next_sentence": true
    },
    {
        "source_sentence": "天帝時王寶蓋豈異人乎今現得佛號寶燄如來其王千子即賢劫中千佛是也從迦羅鳩孫馱為始得佛最後如來號曰樓至月蓋比丘則我身是。",
        "from": "X18n0338_028:0700b21_0",
        "context_with_next_sentence": true
    },
    {
        "source_sentence": "第三結會古今如文。",
        "from": "X18n0338_028:0700b24_0",
        "context_with_next_sentence": true
    },
    {
        "source_sentence": "如是天帝當知此要以法供養於諸供養為上為最第一無比是故天帝當以法之供養供養於佛。",
        "from": "X18n0338_028:0700c01_0",
        "context_with_next_sentence": true
    },
    {
        "source_sentence": "第四述成上發誓弘經護持宣布亦護行經之者悉使和安。",
        "from": "X18n0338_028:0700c03_0",
        "context_with_next_sentence": true
    },
    {
        "source_sentence": "囑累品",
        "from": "X18n0338_028:0700c05_0",
        "context_with_next_sentence": true
    },
    {
        "source_sentence": "此品流通文中第二前明天帝發誓弘經此辨如來金口付囑囑是付囑為義以無相之實法付囑弘護之人累是煩勞荷負之義今將此大法專為已任令外難消轉內行宣通故稱囑累也。",
        "from": "X18n0338_028:0700c06_0",
        "context_with_next_sentence": true
    },
    {
        "source_sentence": "於是佛告彌勒菩薩言彌勒我今以是無量億阿僧祇劫所集阿耨多羅三藐三菩提付囑於汝。",
        "from": "X18n0338_028:0700c10_0",
        "context_with_next_sentence": true
    },
    {
        "source_sentence": "就此文為三一者佛付囑彌勒第二付囑阿難第三大眾聞經歡喜今就第一付彌勒中為二初佛付囑第二彌勒受旨就佛付囑中為三第一正付囑此經第二釋第三簡得失今就第一付囑中為二一付囑尊經二命神通守護以無量僧祇所集付汝者若按迦旃延所解三藏中明三阿僧祇習學佛法百劫種相佛道現前此則是三藏小乘淺近之法修學研行劫數為少若按釋論彈於此義佛法無量豈是三僧祇所學能遍乃經無量億僧祇習塵沙佛法諸深法門乃可圓滿大乘深妙是故學劫亦多今言無量劫所集故知是大乘妙典付之彌勒。",
        "from": "X18n0338_028:0700c12_0",
        "context_with_next_sentence": true
    },
    {
        "source_sentence": "如是輩經於佛滅後末世之中汝等當以神力廣宣流布於閻浮提無令斷絕。",
        "from": "X18n0338_028:0700c24_0",
        "context_with_next_sentence": true
    },
    {
        "source_sentence": "第二當以神力廣宣令無斷絕即是命令守護但以此大法付囑彌勒者正明其是次紹尊位智斷方圓與物有緣神通具足堪能弘護令不斷絕若末代眾生去聖既久非唯神根闇濁亦乃鄣礙多興如多寶處必饒怨賊道高魔盛妨難是生若不得聖力冥扶則外難侵逼若蒙神光加被亦使心解開通內因外緣既整法寶則無斷絕是故命以神力加諸眾生堪聞之者此中應引優波毱多為魔所惱令無數人不得悟道遂令受化之者為魔所惑用神力縛於魔一切聞經得益不可稱計亦恐是用神力弘經意(云云)。",
        "from": "X18n0338_028:0701a02_0",
        "context_with_next_sentence": true
    },
    {
        "source_sentence": "所以者何未來世中當有善男子善女人及天龍鬼神乾闥婆羅剎等發阿耨多羅三藐三菩提心樂于大法。",
        "from": "X18n0338_028:0701a13_0",
        "context_with_next_sentence": true
    },
    {
        "source_sentence": "第二釋者從所以者何未來世去即為二初明末代亦有得道之機次明不聞斯經則失善利前明末代有得道之機者但凡夫緣悟不同或見法王面前得益或因去世渴仰生悟故經言應以滅度得度者而現滅度如為治狂子故實在而言死留諸香藥色味芬芳悔懊心生服藥令愈若不見佛剋責精進愧不值佛世因是入道得出煩惑故佛去世後一百年許十萬出家九萬得道當知佛後之機亦復無量此應引毱多佛在之時求出家覓智齊身子佛言不得即退還外道法中佛因記之此人得道之機在佛滅後巳為阿難弟子度人無量得道恒沙時人敬譽為無相佛即是釋未來世中天人龍鬼有發心之緣樂于大法必得度脫不可不弘如此勝教使其聞也。",
        "from": "X18n0338_028:0701a16_0",
        "context_with_next_sentence": true
    },
    {
        "source_sentence": "若使不聞如是等經則失善利如此輩人聞是等經必多信樂發希有心當以頂受隨諸眾生所應得利而為廣說。",
        "from": "X18n0338_028:0701b06_0",
        "context_with_next_sentence": true
    },
    {
        "source_sentence": "第二從若使不聞是經則為大失者但聞三藏方便之說則失大乘毒鼓之利普賢觀云法將滅五百歲時一心修此法華三昧即得六根清淨故知末代亦能有入大乘之機若不聞此經永失法利故須宣通。",
        "from": "X18n0338_028:0701b09_0",
        "context_with_next_sentence": true
    },
    {
        "source_sentence": "彌勒當知菩薩有二相。",
        "from": "X18n0338_028:0701b14_0",
        "context_with_next_sentence": true
    },
    {
        "source_sentence": "第三從菩薩有二相者是簡得失就此為二一簡得失二廣舉非釋就簡得失中為三一標相。",
        "from": "X18n0338_028:0701b15_0",
        "context_with_next_sentence": true
    },
    {
        "source_sentence": "何謂為二一者好於雜句文飾之事二者不畏深義如實能入。",
        "from": "X18n0338_028:0701b17_0",
        "context_with_next_sentence": true
    },
    {
        "source_sentence": "二略釋。",
        "from": "X18n0338_028:0701b19_0",
        "context_with_next_sentence": true
    },
    {
        "source_sentence": "若好雜句文飾事者當知是為新學菩薩若於如是無染無著甚深經典無有恐畏能入其中聞已心淨受持讀誦如說修行當知是為久修道行。",
        "from": "X18n0338_028:0701b20_0",
        "context_with_next_sentence": true
    },
    {
        "source_sentence": "三約人釋約人若是三藏教中多就因緣歷別事相之中以明諸法若依此學者是新發意人諸大乘經別圓之說無依無猗離諸心識言深經者即是貪欲即是道恚癡亦復然如是三法中具足一切法若離是三法而求菩提者譬如天與地指此三毒之性能通達三毒實相不可得猶如虗空而能出生一切佛法彼經云深達此法者亦不破於戒深達此法者亦不著無礙行人多謂三毒是道而著此無礙毀於正戒正見何謂是達於三毒之性其達此者無毀無著乃稱經意實相之法非因非果而說為因果故言是因非果如佛性是果非因如大涅槃今三毒之性亦非因非果而說為因果說為因者即言三毒是道具足一切佛法說為果者一切眾生常寂滅相不可復滅若能聞此貪欲之中辨因果二道無著無毀不生恐畏當知是久行菩薩如此菩薩但好實相深法不復樂於文華才藻綺飾之言釋於貞幹之法以此往推知是久行菩薩也若樂言辭發言藻麗文字章節乃當一往悅於聽者終成添水之乳翳於實相非久行所行以此簡知是新發意菩薩如即時人數論分別問答言有眉眼亦聞大乘無猗之說謂為晃蕩不生信樂此中應引須達請佛為老母說法老母十方背佛佛十方現形要不信受後阿難化為輪王方便引接心地歡喜信伏心生還歸於佛聞法修道何故如是此是往日沙彌和上多說實相甚深之語聞不能解不生信慕闍梨多說因緣諸法事相教化事會其心心生愛翫由是緣故今聞我語了不入心機在阿難迴心入道阿難雖復令其生信終歸於我乃能得道故知文飾之法乃是悅耳之緣非究竟之旨方便引入為進悟之漸故所不論耳實相深法能作得道之要毒鼓之譬此之謂也約此彰新發心久行二種之人但看飾辭直語則知得失。",
        "from": "X18n0338_028:0701b23_0",
        "context_with_next_sentence": true
    },
    {
        "source_sentence": "彌勒復有二法名新學者不能決定於甚深法何等為二一者所未聞深經聞之驚怖生疑不能隨順毀謗不信而作是言我初不聞從何所來二者若有護持解說如是深經者不肯親近供養恭敬或時於中說其過惡有此二法當知是為新學菩薩為自毀傷不能於深法中調伏其心。",
        "from": "X18n0338_028:0702a08_0",
        "context_with_next_sentence": true
    },
    {
        "source_sentence": "第二從復有二法所未聞經去是明廣舉非就此為二前明二法釋前新學毀謗不近後明二法釋前久學不應輕慢取相就前毀謗不近中者此中如喜根菩薩但說實相之法明一切中有安樂性勝意稟三藏法威儀無缺持戒頭陀忽聞喜根所說與其學習相違其心大驚恠毀呰誹謗不肯信受即時作法擯此喜根擯法亦成即入地獄此是新發心人稟方便教毀謗般若不信深經如此之人須深淺知二者或時不謗此法然於持法之者無敬近心亦復有時說其過惡此亦是失相皆非久行調伏心者。",
        "from": "X18n0338_028:0702a14_0",
        "context_with_next_sentence": true
    },
    {
        "source_sentence": "彌勒復有二法菩薩雖信解深法猶自毀傷而不能得無生法忍何等為二一者輕慢新學菩薩而不教誨二者雖解深法而取相分別是為二法。",
        "from": "X18n0338_028:0702b01_0",
        "context_with_next_sentence": true
    },
    {
        "source_sentence": "第二舉輕慢取相大品明菩薩若於同住新發心人生輕篾想謂此人無所知曉起此一念慢心却損無數劫功德更還受罪如其罪報竟方能發心乃復今日德行以此而言輕慢之心大為罪過非唯障礙得無生忍乃更到受罪殃是故簡為非復次有菩薩雖解深法而取相分別階梯漸次格級升降約截明義取相分別生決定想復是動念之法非究竟道何以故諸法實相清淨湛然尚無一相何況有二三四五無言無示言之者失當示之者乖宗以此分別思量之心何能契會寂滅之法如三時四時五時半滿四宗六宗等義皆名法師探採經意而制立名目判釋義門欲言當理皆非一極無言之術今家正意則不如是圓融法界冥契真極不欲令心與眾生乖諍雖復立此四教直欲通釋諸經之文非是將此欲窮源底終不定執四教之義或時三教二教一教無教八教出沒不恒多少無定轉變自在隨人消釋不令此心介爾有著自執己見非佗所解若作如此但是諍論非入道法如南岳師說偈狗見影便鬪鬪之不肯罷遂至渴而死(云云)今約之簡非約營道之意但行人心路不同雖復種種不出二條一聖說法二聖默然須識己心便宜方便若有時沈塞於默然之道不得開心入少時應須聽法或近善知識所能開人心或從經卷尋求義理曉發此心或時聽法紛動不能靜攝尋經討義於事紛紜覺於心神無深利益即應冥目束體自靜其心入默然道語默兩行調伏其心研麤和適善能取與簡擇真偽如是時中任修寂靜如是時中任修智慧譬如天地或晴或雨調節陰陽是則萬物得生若純雨不晴則種子爛壞若純晴不雨牙[口*(隹/乃)]乾枯竝不能發生萬物要須調適然後乃善行者如是一向默然則沈昏闇塞若純用分別諸見競興此則權實不合導師不生善巧運為豁然入道夜見電光則入聖法是為學道之者善識是非簡別邪正也故大論言時雨數數墮五穀數數生法雨數數雨善法數數生若不將聖說聖默數數調御實相穀不生也若偏著知見終無入理故云雖讀百千經邪見長諸非吾我毒甚盛雖謂懷常子石女終不生若於聖說法中能聞即悟通達諸法自在明了即是信行聞不得悟四念思惟深徹深照得其邊底是名法行聖默然中亦有信行法行如是禪觀之時隨觀一境則遍通諸境心地開明無纖芥之疑礙如空中風是名法行若策觀之時不能得悟加功慊倒婁婁不曉若從善知識聞若經卷中聞豁如空中無雲表裏洞徹此是信行又從受化為語如聞而行是聖默然如行而聞是聖說法又從化後為語如行而聞是聖說法如聞而行是聖默然。",
        "from": "X18n0338_028:0702b04_0",
        "context_with_next_sentence": true
    },
    {
        "source_sentence": "彌勒菩薩聞說是已白佛言世尊未曾有也如佛所說我當遠離如斯之惡。",
        "from": "X18n0338_028:0703a03_0",
        "context_with_next_sentence": true
    },
    {
        "source_sentence": "第二彌勒白佛者正明奉命受旨就此為三一彌勒受旨二諸菩薩受旨三四王受旨就初為二初受旨次述成初中又二初明受誡旨。",
        "from": "X18n0338_028:0703a05_0",
        "context_with_next_sentence": true
    },
    {
        "source_sentence": "奉持如來無數阿僧祇劫所集阿耨多羅三藐三菩提法。",
        "from": "X18n0338_028:0703a08_0",
        "context_with_next_sentence": true
    },
    {
        "source_sentence": "從奉持如來無數劫去是受勸旨就此中為二對上二種一者奉通經旨。",
        "from": "X18n0338_028:0703a10_0",
        "context_with_next_sentence": true
    },
    {
        "source_sentence": "若未來世善男子善女人求大乘者當令手得如是等經與其念力使受持讀誦為佗廣說世尊若後末世有能受持讀誦為佗人說者當知是彌勒神力之所建立。",
        "from": "X18n0338_028:0703a12_0",
        "context_with_next_sentence": true
    },
    {
        "source_sentence": "二者奉神力護持旨此中自云與其念力而建立之若人依安樂行而有所說法冥空益其念力亦如人說法時思量只至一條二條比至說時即見三兩節意或可是心入義門而能明識或是冥空助念加被其人。",
        "from": "X18n0338_028:0703a16_0",
        "context_with_next_sentence": true
    },
    {
        "source_sentence": "佛言善哉善哉彌勒如汝所說佛助爾喜。",
        "from": "X18n0338_028:0703a21_0",
        "context_with_next_sentence": true
    },
    {
        "source_sentence": "第二佛述成。",
        "from": "X18n0338_028:0703a22_0",
        "context_with_next_sentence": true
    },
    {
        "source_sentence": "於是一切菩薩合掌白佛我等亦於如來滅後十方國土廣宣流布阿耨多羅三藐三菩提復當開導諸說法者令得是經。",
        "from": "X18n0338_028:0703a23_0",
        "context_with_next_sentence": true
    },
    {
        "source_sentence": "第二眾菩薩受旨發誓。",
        "from": "X18n0338_028:0703b02_0",
        "context_with_next_sentence": true
    },
    {
        "source_sentence": "爾時四天王白佛言世尊在在處處城邑聚落山林曠野有是經卷讀誦解說者我當率諸官屬為聽法故往詣其所擁護其人面百由旬令無伺求得其便者。",
        "from": "X18n0338_028:0703b03_0",
        "context_with_next_sentence": true
    },
    {
        "source_sentence": "第三四王受旨發誓如文。",
        "from": "X18n0338_028:0703b07_0",
        "context_with_next_sentence": true
    },
    {
        "source_sentence": "是時佛告阿難受持是經廣宣流布阿難言唯我已受持要者世尊當何名斯經佛言阿難是經名為維摩詰所說亦名不可思議解脫法門如是受持。",
        "from": "X18n0338_028:0703b08_0",
        "context_with_next_sentence": true
    },
    {
        "source_sentence": "第二命阿難宣經者阿難迹居小道後得羅漢之身入無餘之時則生分永盡何得奉宣大經此意止令傳持無謬結集法藏故命宣經若就本而為語能持十方一切佛法豈容灰滅不能宣布此經就文為三一奉受命二問經名三佛答二種名要者者即是實相實相總攝諸法得要即得諸法也。",
        "from": "X18n0338_028:0703b11_0",
        "context_with_next_sentence": true
    },
    {
        "source_sentence": "佛說是經已長者維摩詰文殊師利舍利弗阿難等及諸天人阿脩羅一切大眾聞佛所說皆大歡喜作禮而去。",
        "from": "X18n0338_028:0703b17_0",
        "context_with_next_sentence": true
    },
    {
        "source_sentence": "第三大眾聞經皆大歡喜也。",
        "from": "X18n0338_028:0703b20_0",
        "context_with_next_sentence": true
    },
    {
        "source_sentence": "維摩羅詰經文疏卷第二十八(終)",
        "from": "X18n0338_028:0703b22_0",
        "context_with_next_sentence": false
    }
]