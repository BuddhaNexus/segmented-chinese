[
    {
        "source_sentence": "佛說忠心經",
        "from": "T17n0743_001:0550a18_0",
        "context_with_next_sentence": true
    },
    {
        "source_sentence": "東晉天竺三藏竺曇無蘭譯",
        "from": "T17n0743_001:0550a20_0",
        "context_with_next_sentence": true
    },
    {
        "source_sentence": "聞如是：一時佛在舍衛國祇樹給孤獨園。",
        "from": "T17n0743_001:0550a21_0",
        "context_with_next_sentence": true
    },
    {
        "source_sentence": "時，諸菩薩、四輩弟子、天龍鬼神、帝王臣民，日會聽經。",
        "from": "T17n0743_001:0550a21_1",
        "context_with_next_sentence": true
    },
    {
        "source_sentence": "佛右面比丘，名曰目連，神通妙達、智如虛空，隨時變化、權智並行，普還濟眾數如恒沙，諸天稽首靡不師仰。",
        "from": "T17n0743_001:0550a23_2",
        "context_with_next_sentence": true
    },
    {
        "source_sentence": "佛告目連：「彼有大國，去斯八千，處在邊境。",
        "from": "T17n0743_001:0550a25_3",
        "context_with_next_sentence": true
    },
    {
        "source_sentence": "不覩三尊之至靈、希聞如來、無所著、正真、等正覺神妙清化，習於顛倒眾邪之行，以為真諦。",
        "from": "T17n0743_001:0550a26_4",
        "context_with_next_sentence": true
    },
    {
        "source_sentence": "王及臣民，奉事梵志等五百人，各有五通，力能移山住流，分身變化。",
        "from": "T17n0743_001:0550a28_5",
        "context_with_next_sentence": true
    },
    {
        "source_sentence": "國有大山，塞民逕路，舉國患之。",
        "from": "T17n0743_001:0550b01_6",
        "context_with_next_sentence": true
    },
    {
        "source_sentence": "王以山為民艱難，具向梵志說之。",
        "from": "T17n0743_001:0550b02_0",
        "context_with_next_sentence": true
    },
    {
        "source_sentence": "梵志答曰：『吾等自為民除害，王無慼焉！』",
        "from": "T17n0743_001:0550b02_1",
        "context_with_next_sentence": true
    },
    {
        "source_sentence": "即繞山坐，各一其心，以道定力，山起欲移。」",
        "from": "T17n0743_001:0550b03_2",
        "context_with_next_sentence": true
    },
    {
        "source_sentence": "佛告目連：「汝往彼國，現道神化，長度梵志，濟其君民，令遠三塗，永處福堂。」",
        "from": "T17n0743_001:0550b04_3",
        "context_with_next_sentence": true
    },
    {
        "source_sentence": "目連受教，承佛威神，尋路放光遏絕日明，懸處虛空當其山巔，山為不動。",
        "from": "T17n0743_001:0550b06_4",
        "context_with_next_sentence": true
    },
    {
        "source_sentence": "梵志驚曰：「此山已起，誰迴之乎？",
        "from": "T17n0743_001:0550b08_5",
        "context_with_next_sentence": true
    },
    {
        "source_sentence": "日又無光，此將有以！」",
        "from": "T17n0743_001:0550b08_6",
        "context_with_next_sentence": true
    },
    {
        "source_sentence": "中有明者，以定意觀眾弟子心，誰穢濁者，令山不移？",
        "from": "T17n0743_001:0550b09_7",
        "context_with_next_sentence": true
    },
    {
        "source_sentence": "覩見諸心，普有道淨，國榮寶色，不穢其心。",
        "from": "T17n0743_001:0550b10_8",
        "context_with_next_sentence": true
    },
    {
        "source_sentence": "仰頭觀見，覩一沙門，當其山上。",
        "from": "T17n0743_001:0550b11_9",
        "context_with_next_sentence": true
    },
    {
        "source_sentence": "梵志僉曰：「正是瞿曇弟子所為。」",
        "from": "T17n0743_001:0550b12_10",
        "context_with_next_sentence": true
    },
    {
        "source_sentence": "梵志呼曰：「王令吾等為民除患，汝抑之為？」",
        "from": "T17n0743_001:0550b13_0",
        "context_with_next_sentence": true
    },
    {
        "source_sentence": "目連答曰：「吾自懸虛，誰抑汝等山？」",
        "from": "T17n0743_001:0550b13_1",
        "context_with_next_sentence": true
    },
    {
        "source_sentence": "梵志三盡道力，欲令山移，山入三下，遂成平地。",
        "from": "T17n0743_001:0550b14_2",
        "context_with_next_sentence": true
    },
    {
        "source_sentence": "梵志顧相謂曰：「夫有明達、道德深者，即吾等師。」",
        "from": "T17n0743_001:0550b15_3",
        "context_with_next_sentence": true
    },
    {
        "source_sentence": "咸興整服，稽首敬白：「願為弟子，示吾極聖。」",
        "from": "T17n0743_001:0550b16_4",
        "context_with_next_sentence": true
    },
    {
        "source_sentence": "目連答曰：「汝等欲去暝就明者，善！",
        "from": "T17n0743_001:0550b17_5",
        "context_with_next_sentence": true
    },
    {
        "source_sentence": "吾有尊師，號無上正真、天中之天，為一切智。",
        "from": "T17n0743_001:0550b18_6",
        "context_with_next_sentence": true
    },
    {
        "source_sentence": "汝等尋吾往至佛所。」",
        "from": "T17n0743_001:0550b19_7",
        "context_with_next_sentence": true
    },
    {
        "source_sentence": "諸梵志曰：「佛之導化，寧殊於師乎？」",
        "from": "T17n0743_001:0550b20_8",
        "context_with_next_sentence": true
    },
    {
        "source_sentence": "目連曰：「佛以須彌為芥子，吾以芥子為須彌。」",
        "from": "T17n0743_001:0550b21_9",
        "context_with_next_sentence": true
    },
    {
        "source_sentence": "歎佛德畢，曰：「汝等尋吾後。」",
        "from": "T17n0743_001:0550b22_10",
        "context_with_next_sentence": true
    },
    {
        "source_sentence": "目連接諸梵志，猶若壯士屈伸臂頃，即在佛前，具陳其情，白佛言：「吾承無上正真神勢之化，化諸梵志，斯等內外已淨，猶若新[疊*毛]易可為色。",
        "from": "T17n0743_001:0550b22_11",
        "context_with_next_sentence": true
    },
    {
        "source_sentence": "唯願世尊！",
        "from": "T17n0743_001:0550b25_12",
        "context_with_next_sentence": true
    },
    {
        "source_sentence": "蕩其微垢，令成真淨。」",
        "from": "T17n0743_001:0550b26_13",
        "context_with_next_sentence": true
    },
    {
        "source_sentence": "梵志見佛，心開意喜，皆作沙門。",
        "from": "T17n0743_001:0550b26_14",
        "context_with_next_sentence": true
    },
    {
        "source_sentence": "佛言：「我為汝曹說經，上語亦善、中語亦善、下語亦善，語中深說度世之道，政心為本。",
        "from": "T17n0743_001:0550b27_15",
        "context_with_next_sentence": true
    },
    {
        "source_sentence": "聽我所言，使後世傳行之。」",
        "from": "T17n0743_001:0550b29_16",
        "context_with_next_sentence": true
    },
    {
        "source_sentence": "諸比丘皆叉手受教。",
        "from": "T17n0743_001:0550b29_17",
        "context_with_next_sentence": true
    },
    {
        "source_sentence": "佛言：「人身中有五賊，牽人入惡道。",
        "from": "T17n0743_001:0550c01_18",
        "context_with_next_sentence": true
    },
    {
        "source_sentence": "何等為五：一者色、二者痛痒、三者思想、四者生死、五者識，是五者，人所常念。」",
        "from": "T17n0743_001:0550c02_19",
        "context_with_next_sentence": true
    },
    {
        "source_sentence": "佛言：「人常為目所欺、為耳所欺、為鼻所欺、為口所欺、為身所欺。",
        "from": "T17n0743_001:0550c04_0",
        "context_with_next_sentence": true
    },
    {
        "source_sentence": "目但能見不能聞；耳但能聞不能見；鼻但能知香臭不能知味；口但能知味不能知香臭；身體但能知寒溫不能知味，是五者皆屬心，心為本。」",
        "from": "T17n0743_001:0550c05_1",
        "context_with_next_sentence": true
    },
    {
        "source_sentence": "佛言：「諸比丘！",
        "from": "T17n0743_001:0550c08_2",
        "context_with_next_sentence": true
    },
    {
        "source_sentence": "欲求道者，當端汝心。",
        "from": "T17n0743_001:0550c09_3",
        "context_with_next_sentence": true
    },
    {
        "source_sentence": "人從癡故，隨十二因緣，便有生死。",
        "from": "T17n0743_001:0550c09_4",
        "context_with_next_sentence": true
    },
    {
        "source_sentence": "何等為十二因緣？",
        "from": "T17n0743_001:0550c10_5",
        "context_with_next_sentence": true
    },
    {
        "source_sentence": "一者癡、二者行、三者識、四者名色、五者六入、六者栽、七者痛、八者愛、九者受、十者有、十一者生、十二者死。",
        "from": "T17n0743_001:0550c10_6",
        "context_with_next_sentence": true
    },
    {
        "source_sentence": "施行善者，復得為人；施行惡者，入地獄、餓鬼、畜生、鬼神中。",
        "from": "T17n0743_001:0550c13_7",
        "context_with_next_sentence": true
    },
    {
        "source_sentence": "佛坐思念人癡故有生死。",
        "from": "T17n0743_001:0550c14_8",
        "context_with_next_sentence": true
    },
    {
        "source_sentence": "「何等為癡？",
        "from": "T17n0743_001:0550c15_9",
        "context_with_next_sentence": true
    },
    {
        "source_sentence": "本從癡中來，今生為人復癡，心不解、目不開，不知死當何趣？",
        "from": "T17n0743_001:0550c15_10",
        "context_with_next_sentence": true
    },
    {
        "source_sentence": "見佛不問、見經不讀、見沙門不承事、不信道德、見父母不敬、不念世間苦、不知地獄中考治劇，是名為癡，故有生死不止。",
        "from": "T17n0743_001:0550c17_11",
        "context_with_next_sentence": true
    },
    {
        "source_sentence": "人死如呼吸之間，脆不過於人命。",
        "from": "T17n0743_001:0550c19_12",
        "context_with_next_sentence": true
    },
    {
        "source_sentence": "人身中有三事身死：識去、心去、意去。",
        "from": "T17n0743_001:0550c20_13",
        "context_with_next_sentence": true
    },
    {
        "source_sentence": "是三者，常相追逐。",
        "from": "T17n0743_001:0550c21_14",
        "context_with_next_sentence": true
    },
    {
        "source_sentence": "施行惡者，入地獄、餓鬼、畜生、鬼神中；施行善者，三亦相追逐，或生天上、或生人中；墮是五道中者，皆坐心不端故。」",
        "from": "T17n0743_001:0550c21_15",
        "context_with_next_sentence": true
    },
    {
        "source_sentence": "佛告諸比丘：「皆當端汝目、端汝耳、端汝鼻、端汝口、端汝身、端汝心、身體皆當斷於土，魂神當不復墮泥犁、畜生、鬼神中。",
        "from": "T17n0743_001:0551a03_16",
        "context_with_next_sentence": true
    },
    {
        "source_sentence": "視人家有惡子，為吏所取，皆坐心不端故。",
        "from": "T17n0743_001:0551a06_17",
        "context_with_next_sentence": true
    },
    {
        "source_sentence": "人身中有百字，如車有百名。",
        "from": "T17n0743_001:0551a07_18",
        "context_with_next_sentence": true
    },
    {
        "source_sentence": "人多貪好怒，不思惟身中事，死入地獄中，後悔無所復及。",
        "from": "T17n0743_001:0551a07_19",
        "context_with_next_sentence": true
    },
    {
        "source_sentence": "我棄國捐轉輪王，憂斷生死，欲度世間人使得無為道，第一精進者，立得阿羅漢；第二精進者，得阿那含；第三精進者，得斯陀含；第四精進者，得須陀洹；雖不能大精進，當持五戒：不殺、不盜、不婬、不兩舌、不飲酒。」",
        "from": "T17n0743_001:0551a09_20",
        "context_with_next_sentence": true
    },
    {
        "source_sentence": "佛言：「人坐起常當思念四事。",
        "from": "T17n0743_001:0551a15_0",
        "context_with_next_sentence": true
    },
    {
        "source_sentence": "何等四？",
        "from": "T17n0743_001:0551a15_1",
        "context_with_next_sentence": true
    },
    {
        "source_sentence": "一者自觀身，觀他人身；二者自觀痛痒，觀他人痛痒；三者自觀意，觀他人意；四者自觀法，觀他人法。",
        "from": "T17n0743_001:0551a15_2",
        "context_with_next_sentence": true
    },
    {
        "source_sentence": "內復欲亂者，心當自端視身體，飢亦極、飽亦極、行亦極、住亦極、坐亦極、寒亦極、熱亦極。",
        "from": "T17n0743_001:0551a18_3",
        "context_with_next_sentence": true
    },
    {
        "source_sentence": "臥欲來時，當自驚起，坐端心坐；心不端者，當起立；立不端者，當經行；心儻不端者，當自正。",
        "from": "T17n0743_001:0551a20_4",
        "context_with_next_sentence": true
    },
    {
        "source_sentence": "譬如國王將兵出鬪，健者在前；既在前鄙復却，適欲却著羞後人。",
        "from": "T17n0743_001:0551a22_5",
        "context_with_next_sentence": true
    },
    {
        "source_sentence": "「諸比丘！",
        "from": "T17n0743_001:0551a24_6",
        "context_with_next_sentence": true
    },
    {
        "source_sentence": "既棄家捨妻子、剃鬚髮為沙門，雖一世勤苦，後長解脫。",
        "from": "T17n0743_001:0551a24_7",
        "context_with_next_sentence": true
    },
    {
        "source_sentence": "已得道者，內獨歡喜，視妻如姊弟、視子如知識，無貪愛之心。",
        "from": "T17n0743_001:0551a25_8",
        "context_with_next_sentence": true
    },
    {
        "source_sentence": "常當慈哀十方諸天人民、地獄、餓鬼、畜生、蜎飛蠕動之類，皆使富貴安隱度脫，得無為之道。",
        "from": "T17n0743_001:0551a27_9",
        "context_with_next_sentence": true
    },
    {
        "source_sentence": "見蟲獸，當以慈哀愍傷之，知生不復癡。",
        "from": "T17n0743_001:0551a29_10",
        "context_with_next_sentence": true
    },
    {
        "source_sentence": "能有是意者，常念師恩，事佛如人念父母；如獄中死罪囚，有賢者往請囚出囚。",
        "from": "T17n0743_001:0551b01_11",
        "context_with_next_sentence": true
    },
    {
        "source_sentence": "黠慧者常念賢者恩，比丘已得道者，當念佛，如是念經，當如人念飲食。",
        "from": "T17n0743_001:0551b03_12",
        "context_with_next_sentence": true
    },
    {
        "source_sentence": "「諸比丘當轉相承事，如弟事兄，中有癡者，當問黠者，展轉相教；問黠者如暝中有燈火，無得陰謀作惡、無得諍訟。",
        "from": "T17n0743_001:0551b04_13",
        "context_with_next_sentence": true
    },
    {
        "source_sentence": "見金銀當如見土，無得妄證人入罪法，語言無得妄中傷人意。",
        "from": "T17n0743_001:0551b07_14",
        "context_with_next_sentence": true
    },
    {
        "source_sentence": "不聞莫言聞、不見莫言見，行道當低頭視，地蟲無得蹈殺。",
        "from": "T17n0743_001:0551b08_15",
        "context_with_next_sentence": true
    },
    {
        "source_sentence": "無得目貪人婦女，無得形相人婦女。",
        "from": "T17n0743_001:0551b10_16",
        "context_with_next_sentence": true
    },
    {
        "source_sentence": "坐自思惟，去貪愛之心，乃得為道耳。」",
        "from": "T17n0743_001:0551b11_17",
        "context_with_next_sentence": true
    },
    {
        "source_sentence": "佛告諸比丘：「欲求道者，當端汝心，於閑處坐，自呼吸其氣息，知息短長。",
        "from": "T17n0743_001:0551b13_0",
        "context_with_next_sentence": true
    },
    {
        "source_sentence": "長息不報，形體亦極；閉氣不息，形體亦極。",
        "from": "T17n0743_001:0551b14_1",
        "context_with_next_sentence": true
    },
    {
        "source_sentence": "分別思惟，形體誰作者？",
        "from": "T17n0743_001:0551b15_2",
        "context_with_next_sentence": true
    },
    {
        "source_sentence": "心當視內，亦當觀外。",
        "from": "T17n0743_001:0551b16_3",
        "context_with_next_sentence": true
    },
    {
        "source_sentence": "自思惟歡然，與人有異心，當是時不用天下珍寶。",
        "from": "T17n0743_001:0551b16_4",
        "context_with_next_sentence": true
    },
    {
        "source_sentence": "心稍欲隨正道，意復小動者，即還自守其意，意即為還。",
        "from": "T17n0743_001:0551b17_5",
        "context_with_next_sentence": true
    },
    {
        "source_sentence": "譬如人有鏡，鏡不明則不見其形，磨去其垢，乃自見形。",
        "from": "T17n0743_001:0551b19_6",
        "context_with_next_sentence": true
    },
    {
        "source_sentence": "人以去貪婬、瞋恚、愚癡，譬如磨鏡。",
        "from": "T17n0743_001:0551b20_7",
        "context_with_next_sentence": true
    },
    {
        "source_sentence": "端自思惟，天下無堅固，皆無有常。」",
        "from": "T17n0743_001:0551b21_8",
        "context_with_next_sentence": true
    },
    {
        "source_sentence": "佛告諸比丘：「持心當如四方石，石在中庭，雨墮不能壞、日炙亦不能消、風吹亦不能動，持心當如石。」",
        "from": "T17n0743_001:0551b23_0",
        "context_with_next_sentence": true
    },
    {
        "source_sentence": "佛言：「天下人心，如流水中有草木，各自流行，不相顧望。",
        "from": "T17n0743_001:0551b25_1",
        "context_with_next_sentence": true
    },
    {
        "source_sentence": "前者亦不顧後，後者亦不顧前，草木流行，各自如故。",
        "from": "T17n0743_001:0551b26_2",
        "context_with_next_sentence": true
    },
    {
        "source_sentence": "人心亦如是，一念來、一念去，亦如草木前後不相顧望。",
        "from": "T17n0743_001:0551b27_3",
        "context_with_next_sentence": true
    },
    {
        "source_sentence": "於天上天下無所復樂，寄居天地間，棄身不復死。",
        "from": "T17n0743_001:0551b29_4",
        "context_with_next_sentence": true
    },
    {
        "source_sentence": "道成乃知師恩，見師即承事，不見者思惟其教誡，如孝子念父母。",
        "from": "T17n0743_001:0551c01_5",
        "context_with_next_sentence": true
    },
    {
        "source_sentence": "意定乃有一心，便慈哀天下人民、蜎飛蠕動之類。",
        "from": "T17n0743_001:0551c02_6",
        "context_with_next_sentence": true
    },
    {
        "source_sentence": "坐獨自歎已脫身於天下及五道：一者天道、二者人道、三者畜生道、四者餓鬼道、五者地獄道。",
        "from": "T17n0743_001:0551c04_0",
        "context_with_next_sentence": true
    },
    {
        "source_sentence": "已得羅漢道者，便能飛行變化。",
        "from": "T17n0743_001:0551c06_1",
        "context_with_next_sentence": true
    },
    {
        "source_sentence": "身中能出水火、能出無間入無孔，欲離世間，取無為去者，即能。」",
        "from": "T17n0743_001:0551c07_0",
        "context_with_next_sentence": true
    },
    {
        "source_sentence": "佛告諸比丘：「道不可不學，經不可不讀。」",
        "from": "T17n0743_001:0551c09_0",
        "context_with_next_sentence": true
    },
    {
        "source_sentence": "佛說經已，五百沙門皆得阿羅漢道。",
        "from": "T17n0743_001:0551c09_1",
        "context_with_next_sentence": true
    },
    {
        "source_sentence": "阿難白佛言：「是諸沙門，聞經意解，何其疾也？」",
        "from": "T17n0743_001:0551c10_2",
        "context_with_next_sentence": true
    },
    {
        "source_sentence": "佛言：「此諸比丘，前迦葉佛時受誦斯經；中間無佛，隨世因緣廢不復聞，至吾為說，聞即得道。」",
        "from": "T17n0743_001:0551c11_3",
        "context_with_next_sentence": true
    },
    {
        "source_sentence": "佛說經竟，諸菩薩、四輩弟子、帝王人民、天龍鬼神，無不歡喜，為佛作禮。",
        "from": "T17n0743_001:0551c13_4",
        "context_with_next_sentence": true
    },
    {
        "source_sentence": "佛說忠心經",
        "from": "T17n0743_001:0551c16_0",
        "context_with_next_sentence": false
    }
]