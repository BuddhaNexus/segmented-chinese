[
    {
        "source_sentence": "大佛頂如來密因修證了義諸菩薩萬行首楞嚴經卷第九文句唐天竺沙門般剌密諦　譯經明菩薩沙彌古吳智旭　文句二色界三初總出其因二別明其相三總結其名。",
        "from": "X13n0285_009:0357a07_0",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0357a12_0",
        "context_with_next_sentence": true
    },
    {
        "source_sentence": "阿難世間一切所修心人不假禪那無有智慧但能執身不行婬欲若行若坐想念俱無。",
        "from": "X13n0285_009:0357a13_0",
        "context_with_next_sentence": true
    },
    {
        "source_sentence": "此總明四禪之因也以其能伏下地思惑亦名修心以其不修出世妙定故云不假禪那以其不修出世妙慧故云無有智慧以其不修出世妙戒但修世間事戒事禪故云但能執身不行婬欲若行若坐想念俱無也夫不行婬欲則身恒清淨十善事戒成就想念俱無則心亦清淨十支功德發生而不名出世妙戒妙定者以是舊醫之法凡夫外道所能建立非是如來所結波羅提木叉故也客戒客定客慧台宗辨之頗詳人都忽而不察亦可慨矣。",
        "from": "X13n0285_009:0357a15_0",
        "context_with_next_sentence": true
    },
    {
        "source_sentence": "二別明其相即為四初明初禪(至)四明四禪。",
        "from": "X13n0285_009:0357a24_1",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0357b01_2",
        "context_with_next_sentence": true
    },
    {
        "source_sentence": "愛染不生無留欲界是人應念身為梵侶如是一類名梵眾天欲習既除離欲心現於諸律儀愛樂隨順是人應時能行梵德如是一類名梵輔天身心妙圓威儀不缺清淨禁戒加以明悟是人應時能統梵眾為大梵王如是一類名大梵天阿難此三勝流一切苦惱所不能逼雖非正修真三摩地清淨心中諸漏不動名為初禪。",
        "from": "X13n0285_009:0357b02_0",
        "context_with_next_sentence": true
    },
    {
        "source_sentence": "清淨離欲故名為梵梵眾即是梵民律儀亦指世間微細禁戒非必是佛戒也梵輔即是梵臣心既離欲身順律儀故曰身心妙圓此妙圓字特就彼天言之遠離欲界一切麤濁名之為妙較前二天功德滿足名之為圓加以明悟者即是修於四無量心成就故得為梵王也言勝流者展轉勝下地故下皆倣此一切苦惱即指欲界八苦諸漏二字亦指欲界思惑也禪者梵語具云禪那此翻靜慮靜則不同欲界之散動慮則不同四空之昏昧故亦名等持也初禪於九地中名離生喜樂地謂離欲界雜惡趣生得清淨樂律中喻以巧浴潤漬也吳興曰初禪修五法離五益成五支具八觸十功德相五法者欲念精進慧一心五益者貪欲瞋恚睡眠掉悔疑五支者覺觀喜樂一心八觸者動癢涼煖輕重澀滑復有八觸掉猗冷熱浮沉堅軟此八雖與前觸太同若約分別不無小異合而言之名十六觸十功德者一定二空三明淨四喜悅五樂六善心七知見明了八無累解脫九境界現前十心調柔軟梵眾天壽二十小劫身半由旬梵輔天壽四十小劫身一由旬大梵天壽六十小劫身一由旬半貌如童子身白銀色衣黃金衣禪悅為食又起世因本經云色界天不著衣服如著不異頭雖無髻如著天冠無男女相形惟一種法苑珠林云大梵天無別住處但於梵輔有層臺高顯嚴博大梵天王獨於上住以別羣下於此三天之中梵眾是庶民梵輔是臣大梵是君唯此初禪有其君臣民庶之別自此以上悉皆無也今按後文四禪四位天王及華嚴經亦有二禪三禪天王等則知此說亦未盡然矣劫盡火災得至此天由其內有覺觀火故。",
        "from": "X13n0285_009:0357b09_0",
        "context_with_next_sentence": true
    },
    {
        "source_sentence": "二明二禪。",
        "from": "X13n0285_009:0357c14_1",
        "context_with_next_sentence": true
    },
    {
        "source_sentence": "阿難其次梵天統攝梵人圓滿梵行澄心不動寂湛生光如是一類名少光天光光相然照耀無盡映十方界徧成瑠璃如是一類名無量光天吸持圓光成就教體發化清淨應用無盡如是一類名光音天阿難此三勝流一切憂懸所不能逼雖非正修真三摩地清淨心中麤漏已伏名為二禪。",
        "from": "X13n0285_009:0357c15_0",
        "context_with_next_sentence": true
    },
    {
        "source_sentence": "圓滿梵行牒前梵王而言之也澄心不動謂并離其覺觀二支成就內清喜樂一心四支功德也映十方界且指中千世界為十方也光為教體喻如人世以音為教故名光音非謂光實有聲也初禪有覺有觀故有憂懸亦名麤漏今覺觀俱離則憂懸不逼而麤漏已伏名定生喜樂地謂有定水潤澤其心律中喻以山頂之泉也八觸十功德亦同初禪但從內淨俱發為異少光壽二大劫身二由旬無量光壽四大劫身四由旬光音壽八大劫身八由旬火災不到水災得至由其內心有喜水故。",
        "from": "X13n0285_009:0357c21_0",
        "context_with_next_sentence": true
    },
    {
        "source_sentence": "三明三禪。",
        "from": "X13n0285_009:0358a07_0",
        "context_with_next_sentence": true
    },
    {
        "source_sentence": "阿難如是天人(既已)圓光成音(今更)披(去光)音(教迹)露(出)妙(定)發成精(純之)行通(於)寂滅(之)樂如是一類名少淨天淨空現前引發(猶言拓充)無際身心輕安成(就)寂滅(之)樂如是一類唯無量淨天世界身心一切圓淨淨德成就(殊)勝(歸)託(之境)現前歸(於)寂滅(之)樂如是一類名徧淨天阿難此三勝流具大隨順身心安隱得無量樂雖非正得真三摩地安隱心中歡喜畢具名為三禪。",
        "from": "X13n0285_009:0358a08_0",
        "context_with_next_sentence": true
    },
    {
        "source_sentence": "此第三禪具有五支功德一捨二念三慧四樂五一心蓋離前喜動而生淨樂此樂并境乃出乎淨性恬澹寂靜故名寂滅樂耳非是無漏寂滅樂也出其永離喜動名為安隱心中出其得無量樂仍名歡喜畢具此離喜妙樂地世間之樂更無過者律中喻以蓮華出地而未出水根莖華葉無不潤漬也少淨天壽十六大劫身長十六由旬無量淨壽三十二大劫身三十二由旬徧淨壽六十四大劫身六十四由旬水火二災不到風災得至由其未離出入息故。",
        "from": "X13n0285_009:0358a15_0",
        "context_with_next_sentence": true
    },
    {
        "source_sentence": "四明四禪又二初明凡夫四天二明不還五天。",
        "from": "X13n0285_009:0358a24_1",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0358b01_2",
        "context_with_next_sentence": true
    },
    {
        "source_sentence": "阿難復次天人不逼身心苦因已盡(了知)樂非常住久必壞生(故於)苦樂二心俱時頓捨麤重相滅淨福性生如是一類名福生天捨心圓融勝解清淨福無遮中得妙隨順窮未來際如是一類名福愛天阿難從是(福愛)天中有二岐路若於先心無量淨光(之中)福德圓明修證而住如是一類名廣果天若於先心雙厭苦樂精研捨心相續不斷圓窮捨道身心俱滅心慮灰凝經五百劫是人既以(厭捨苦樂之)生滅為因(決定)不能發明(本)不生滅(之)性(故生天時彼經)初半劫(想心方)滅(到)後半劫(想心又)生如是一類名無想天阿難此四勝流一切世間諸苦樂境所不能動雖非無為真不動地有所得心功用純熟名為四禪。",
        "from": "X13n0285_009:0358b02_0",
        "context_with_next_sentence": true
    },
    {
        "source_sentence": "苦因已盡結上三禪之德久必壞生顯彼三禪之過苦樂二心以下方顯四禪正行此禪具有四支功德一不苦不樂二捨三淨四一心也窮未來際者言其福性益增壽倍初天而已非真盡未來際也福德圓明修證而住者謂以四無量心熏禪福德離下地染也廣果者廣大福德所感之果也無想天者於四百九十九劫之中六想不行如水夾魚如石壓草也此名捨念清淨地律中喻以沐浴被新淨衣又如密屋中燈他經福生或名無雲言無雲者下雖空居猶依雲住此天果報虗妙并雲相而亦無也福生壽一百二十五大劫身一百二十五由旬福愛壽二百五十大劫身二百五十由旬廣果無想皆壽五百大劫身五百由旬火水風災皆不能到法苑珠林云無想天亦無別所但與廣果同皆一處以是外道所居故分二種別名。",
        "from": "X13n0285_009:0358b14_0",
        "context_with_next_sentence": true
    },
    {
        "source_sentence": "二明不還五天。",
        "from": "X13n0285_009:0358c05_0",
        "context_with_next_sentence": true
    },
    {
        "source_sentence": "阿難此中復有五不還天於下界中九品習氣俱時滅盡苦樂雙亡下無卜居故於捨心眾同分中安立居處阿難苦樂兩滅鬬心不交如是一類名無煩天機括獨行研交無地如是一類名無熱天十方世界妙見圓澄更無塵象一切沉垢如是一類名善見天精見現前陶鑄無礙如是一類名善現天究竟羣幾窮色性性入無邊際如是一類名色究竟天阿難此不還天彼諸四禪四位天王獨有欽聞不能知見如今世間曠野深山聖道場地皆阿羅漢所住持故世間麤人所不能見。",
        "from": "X13n0285_009:0358c06_0",
        "context_with_next_sentence": true
    },
    {
        "source_sentence": "梵語阿那含此云不還此之五天皆三果聖人寄居處也下界指欲界習氣指思惑九品習氣俱滅此於欲界無續生業不可卜居也苦樂雙亡則於初二三禪無續生業不可卜居也捨心眾同分者即指第四禪天通名捨念清淨地故由其上界思惑未盡所以須向此中安立居處也鬬心即雙捨苦樂之心機括即苦樂兩忘之盛熱名煩微煩名熱十方世界統指大千國土言之塵象沉垢指四禪中定慧之障陶鑄無礙言其定慧精明融鍊自在也究竟者研窮之義幾者動之微研窮多念至於一念故曰究竟羣幾窮色性性者窮亦究竟之義心既熏多至少色亦窮麤至微窮彼色性之性隣於空無邊際此為色界最頂故名色究竟天幽溪曰初無煩天即雜修下品謂行人先入四禪定已於此定中先起多念無漏心相續現前次起多念有漏心相續現前又起多念無漏心相續現前如是漸漸滅至二念無漏二念有漏二念無漏時名雜修加行成滿次起一念無漏一念有漏一念無漏至此名為根本成滿由此有漏無漏間雜修故名為雜修亦名夾熏禪以用無漏夾熏有漏色定轉明果報轉勝由此資故業故從廣果沒便生無煩天也稍離定障名為無煩煩即是障障即苦樂兩鬪也次無熱天即雜修中品有六心用前下品三心為加行更引三心一念無漏有漏無漏為根本資其故業從廣果沒能超無煩生於無熱天蓋前鬬心雖不交於苦樂猶有不交者在今則機括獨行研交者無地則其熱亦無三善見即雜修上品有九心用前六心為加行更起三心為根本資其故業從廣果沒生善見天無漏功著定慧障亡故能十方世界妙見圓澄名善見天葢前天雖無熱猶有機栝獨行者在不得稱為善見今則獨行機括亦無十方世界惟一妙見也四善現即雜修上勝品有十二心用前九心為加行更引三心為根本資於故業超三生四蓋前雖善見未能轉變自在今既無塵象沉垢猶如陶師著少泥於輪上一撥便轉大小器具隨行施設無所不可能超十四變化自在故名善現五色究竟即雜修上極品有十五心用前十二心為加行更引三心為根本資於故業能超四天生色空竟無煩壽一千大劫身一千由旬無熱壽二千大劫身二千由旬善見壽四千大劫身四千由旬善現壽八千大劫身八千由旬色究竟天壽一萬六千大劫身一萬六千由旬結中云四位天王不能知見者由其凡聖異途故也然據起世等經則五不還天倍倍居上若據此經文意似與四禪同在一處而凡聖自殊途耳恐亦如方便之與同居具有橫竪二論不可偏執一途也詳之問曰彼之天王既是菩薩云何不能知見三果境耶答曰惟其菩薩示現所以迹同諸天相與欽聞五不還天生其出世善根也。",
        "from": "X13n0285_009:0358c16_0",
        "context_with_next_sentence": true
    },
    {
        "source_sentence": "三總結其名。",
        "from": "X13n0285_009:0359b17_0",
        "context_with_next_sentence": true
    },
    {
        "source_sentence": "阿難是十八天獨行無交未盡形累自此已還名為色界。",
        "from": "X13n0285_009:0359b18_0",
        "context_with_next_sentence": true
    },
    {
        "source_sentence": "獨行無交言其無有情欲異欲界也未盡形累言其尚有色質異四空也故總名為色界。",
        "from": "X13n0285_009:0359b20_0",
        "context_with_next_sentence": true
    },
    {
        "source_sentence": "三無色界五初簡去迴心不入二別明四空天相三更判凡聖二類四總辨王民不同五結成無色名自。",
        "from": "X13n0285_009:0359b21_1",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0359b24_0",
        "context_with_next_sentence": true
    },
    {
        "source_sentence": "復次阿難從是有頂色邊際中其間復有二種岐路若於捨心發明智慧慧光圓通便出塵界成阿羅漢入菩薩乘如是一類名為迴心大阿羅漢。",
        "from": "X13n0285_009:0359c01_0",
        "context_with_next_sentence": true
    },
    {
        "source_sentence": "此先明色究竟中一類利根之人慧性增上者不入四空處也并下一類鈍根入四空者共名二種岐路。",
        "from": "X13n0285_009:0359c04_0",
        "context_with_next_sentence": true
    },
    {
        "source_sentence": "二別明四空天相。",
        "from": "X13n0285_009:0359c06_1",
        "context_with_next_sentence": true
    },
    {
        "source_sentence": "若在捨心捨厭成就覺身為礙銷礙入空如是一類名為空處諸礙既銷無礙(之)無(亦)滅其中唯留阿賴耶識全於末那(及)半分微細(意識)如是一類名為識處空色既亡識心都滅十方寂然逈無攸往如是一類名無所有處識性不動以滅窮研於無盡中發宣盡性如存不存若盡非盡如是一類名為非想非非想處。",
        "from": "X13n0285_009:0359c07_0",
        "context_with_next_sentence": true
    },
    {
        "source_sentence": "若在捨心句總指捨念清淨眾同分地言之雖似獨說鈍根那含其實兼攝廣果無想凡夫外道故長水曰捨心有二一者若於有頂用無漏道斷惑入空即樂定那舍也二者若於廣果用有漏道伏惑入空即凡夫外道也斯言得之阿賴耶識此云藏識具有能藏所藏執藏義故名阿賴耶即第八識末那此翻染汙即第七識此第七識無始以來妄執第八識之見分為內自我今言全於末那正顯俱生我執全在分毫不曾伏斷也半分微細者指第六識無復外塵可緣獨有內緣之半分猶在其相微細不但非色亦且非空故以此為識處也識心都滅則併其第六識之內緣者亦伏故名無所有處第八識性從來不動不可斷滅今以妄滅之心強加窮研於此無盡性中虗妄發宣盡性故使第八識性如存而不存以其不可見故第七識我之心若盡而非盡以其執此生死妄想誤為真實未斷非非想處愛故此則但離下地粗想故名非想不達妄想無性不入泥洹真無想道故名非非想也空處壽二萬大劫識處壽四萬大劫無所有處壽六萬大劫非非想處壽八萬大劫。",
        "from": "X13n0285_009:0359c14_0",
        "context_with_next_sentence": true
    },
    {
        "source_sentence": "三更判凡聖二類。",
        "from": "X13n0285_009:0360a09_1",
        "context_with_next_sentence": true
    },
    {
        "source_sentence": "此等窮空不盡空相(若)從不還天聖道窮者如是一類名不迴心鈍阿羅漢若從無想諸外道天窮空不歸迷漏無聞便入輪轉。",
        "from": "X13n0285_009:0360a11_0",
        "context_with_next_sentence": true
    },
    {
        "source_sentence": "此等窮空言既以空而滅色復以識而滅空又以無所有而滅識又以非想非非想而滅無所有則於空境可謂竭盡心力矣然空理不居色外今既離色求空豈盡空理此鈍根那含與凡夫外道所以同歸迷悶也但此中若從不還天聖道窮者直待非非想處八萬大劫壽滿方出三界生方便有餘穢土名不迴心鈍阿羅漢若從無想諸外道天及廣果凡夫來者則一味求空不知迴頭觀察真空道理名為窮空不歸此乃迷有漏天作涅槃想既不聞出世真正法門則報盡還墮隨其夙業依舊輪轉於七趣矣。",
        "from": "X13n0285_009:0360a14_0",
        "context_with_next_sentence": true
    },
    {
        "source_sentence": "四總辨王民不同。",
        "from": "X13n0285_009:0360a24_1",
        "context_with_next_sentence": true
    },
    {
        "source_sentence": "阿難是諸天上各各人天則是凡夫業果酬答答盡入輪彼之天王即是菩薩遊三摩提漸次增進迴向聖倫所修行路。",
        "from": "X13n0285_009:0360b01_0",
        "context_with_next_sentence": true
    },
    {
        "source_sentence": "此文宜在下科之後乃是通結三界之文今既錯簡在此別作一科釋之是諸天上者總指欲界六天色界十三及無色四惟除五不還天非此所指以非凡夫酬業處故言菩薩所修行路者如華嚴經三地多作帝釋天王四地多作夜摩天王乃至八地多作小千世界梵王九地多作中千世界梵王十地多作大千世界大梵天王等是也孤山曰遊三摩提者以菩薩善入出住百千三昧故住此定而為天王九次第定而為天王九次第定名善入師子奮迅名善出超越三昧名善住一一皆能深達實相號首楞嚴。",
        "from": "X13n0285_009:0360b04_0",
        "context_with_next_sentence": true
    },
    {
        "source_sentence": "五結成無色名目。",
        "from": "X13n0285_009:0360b14_1",
        "context_with_next_sentence": true
    },
    {
        "source_sentence": "阿難是四空天身心滅盡定性現前無業果色從此逮終名無色界。",
        "from": "X13n0285_009:0360b15_0",
        "context_with_next_sentence": true
    },
    {
        "source_sentence": "色蘊銷亡名身滅盡四蘊精微名心滅盡定性現前者仍有定果色也無業果色者凡外肉天二眼所不能見所以名為無色界也從此逮終者言此外更無別天當知三界虗妄之相終於此矣初別示諸天竟。",
        "from": "X13n0285_009:0360b17_0",
        "context_with_next_sentence": true
    },
    {
        "source_sentence": "二總結虗妄。",
        "from": "X13n0285_009:0360b21_1",
        "context_with_next_sentence": true
    },
    {
        "source_sentence": "此皆不了妙覺明心積妄發生妄有三界中間妄隨七趣沉溺補特伽羅各從其類。",
        "from": "X13n0285_009:0360b22_0",
        "context_with_next_sentence": true
    },
    {
        "source_sentence": "補特伽羅此翻有情亦翻數取趣謂諸有情起惑造業隨趣受生於三界中數數有所取著也。",
        "from": "X13n0285_009:0360b24_0",
        "context_with_next_sentence": true
    },
    {
        "source_sentence": "七示修羅趣。",
        "from": "X13n0285_009:0360c01_1",
        "context_with_next_sentence": true
    },
    {
        "source_sentence": "復次阿難是三界中復有四種阿修羅類若於鬼道以護法力乘通入空此阿修羅從卵而生鬼趣所攝若於天中降德貶墜其所卜居鄰於日月此阿修羅從胎而出人趣所攝有修羅王執持世界力洞無畏能與梵王及天帝釋四天爭權此阿修羅因變化有天趣所攝阿難別有一分下劣修羅生大海心沉水穴口旦遊虗空暮歸水宿此阿修羅因濕氣有畜生趣攝。",
        "from": "X13n0285_009:0360c03_0",
        "context_with_next_sentence": true
    },
    {
        "source_sentence": "阿修羅具如前釋鬼道護法力者是其先因此由善力而升者也天中降德亦是先因此由業力而墮者也執持世界者亦能驅役鬼神禍福人間但其權不及天故每怒而爭之本與帝釋爭權而四王常為帝釋先鋒或時帝釋不勝亦求梵王等助力也此即修羅中王其居皆在須彌山下大海之中彼下劣修羅則其所統之人民耳孤山曰若依七趣優劣則修羅在人趣下今為攝屬不定故在其後幽溪曰六道攝屬各有定處惟修羅攝屬四趣者不特顯果報之有四種將是每一種下亦雜具四因惟觀何因為多以墮其趣如中品十惡為鬼道因下品十惡為畜道因中品十惡為人道因上品十善為天道因若善惡業鈍則隨受鬼畜人天之報其或倐焉為善倐又為惡倐焉而下倐又為上或善惡交戰於一生或上下交攻於一念況復心懷猜忌事欲勝他故令垂終受報強者先牽或為鬼道而卵生乃至或為畜道而濕生然雖為鬼道又能乘通入空雖為畜道又能旦遊虗空非兼人天福乎至於人天二趣攝者雖居鄰日月力洞無畏仍有苦具日夜三時非兼鬼畜罪乎故諸天與修羅戰時每以人間善惡多少而卜勝負善多則天勝不善多則修羅勝一日方相戰而天帝乍勝乍負者再正緣世有一人欲為善而怱有惡念間之欲為惡而又有善念間之由其持疑未決故令天帝若此每見今之為行者是非美惡雜糅神襟猜忌之念容存好勝之心不免亦當以是而為戒也二別示七趣竟。",
        "from": "X13n0285_009:0360c11_0",
        "context_with_next_sentence": true
    },
    {
        "source_sentence": "三結示勸修二初結示迷妄二舉悟勸修。",
        "from": "X13n0285_009:0361a13_1",
        "context_with_next_sentence": true
    },
    {
        "source_sentence": "初中二初結成妄果本空二重示妄因顛倒。",
        "from": "X13n0285_009:0361a14_2",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0361a15_3",
        "context_with_next_sentence": true
    },
    {
        "source_sentence": "阿難如是地獄餓鬼畜生人及神仙天洎修羅精研七趣皆是昏沉諸有為相妄想受生妄想隨業於妙圓明無作本心皆如空華元無所着但一虗妄更無根緒。",
        "from": "X13n0285_009:0361a16_0",
        "context_with_next_sentence": true
    },
    {
        "source_sentence": "精研者微細推窮也昏沉是惑有為是業受生隨業是其果報所謂惑業苦三如惡叉聚也苦即法身故名為妙惑即般若故曰圓明業即解脫故名無作是知妙圓明無作本心猶如大空惑業苦三均為華相故曰但一虗妄更無根緒也既稱元無所著則知虗妄七趣元不礙於佛體真實既稱更無根緒則知此道非本來有矣。",
        "from": "X13n0285_009:0361a20_0",
        "context_with_next_sentence": true
    },
    {
        "source_sentence": "二重示妄因顛倒。",
        "from": "X13n0285_009:0361b02_1",
        "context_with_next_sentence": true
    },
    {
        "source_sentence": "阿難此等眾生不識本心受此輪迴經無量劫不得真淨皆由隨順殺盜婬故反此三種又則出生無殺盜婬有名鬼倫無名天趣有無相傾起輪迴性。",
        "from": "X13n0285_009:0361b04_0",
        "context_with_next_sentence": true
    },
    {
        "source_sentence": "出生無殺盜婬正指舊醫十善戒法及欣厭事禪而言之也有名鬼倫者現在即是三惡趣因將來決招三惡趣果也無名天趣者現在即是三善趣因將來決招三善趣果也對有說無對無成有不達出世妙戒妙定妙慧則終於輪迴而已所謂一翳有目空華亂墜者非耶是知空本無華雖不須掃目中有翳還賴金錍矣。",
        "from": "X13n0285_009:0361b07_0",
        "context_with_next_sentence": true
    },
    {
        "source_sentence": "二舉悟勸修二初正舉悟境二結勸真修。",
        "from": "X13n0285_009:0361b13_1",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0361b14_2",
        "context_with_next_sentence": true
    },
    {
        "source_sentence": "若得妙發三摩提者則妙常寂有無二無無二亦滅尚無不殺不盜不婬云何更隨殺盜婬事。",
        "from": "X13n0285_009:0361b15_0",
        "context_with_next_sentence": true
    },
    {
        "source_sentence": "妙發三摩提言出世妙戒依於首楞嚴王三昧而開發也妙戒若發則波羅提木叉戒即無漏戒故常即是禪戒故寂猶向所云婬機身心俱斷斷性亦無等也有無二無故不墮凡夫地無二亦滅故不墮二乘地斯則并其不殺不盜不婬之相尚不可得云何更有殺盜婬事耶得此一語方知無相妙戒不是破戒倘有殺盜婬事仍是鬼倫而已無慚之輩其可籍口乎哉。",
        "from": "X13n0285_009:0361b17_0",
        "context_with_next_sentence": true
    },
    {
        "source_sentence": "二結勸真修。",
        "from": "X13n0285_009:0361b24_1",
        "context_with_next_sentence": true
    },
    {
        "source_sentence": "阿難不斷三業各各有私因各各私眾私同分非無定處自妄發生生妄無因無可尋究汝勗修行欲得菩提要除三惑不盡三惑縱得神通皆是世間有為功用習氣不滅落於魔道雖欲除妄倍加虗偽如來說為可哀憐者汝妄自造非菩提咎作是說者名為正說若他說者即魔王說。",
        "from": "X13n0285_009:0361c01_0",
        "context_with_next_sentence": true
    },
    {
        "source_sentence": "各各有私即別業也眾私同分即彼相似別業所同感之依界也從此便有七趣定處此諸別業及諸定處總是自妄發生而生妄更無別因是故無可尋究但須除其心中三惑則因窮業盡譬如翳除則華自滅華滅則空自呈矣三惑者即婬心殺心偷心也由惑起業故必斷惑方除妄根耳大章第五廣示七趣竟。",
        "from": "X13n0285_009:0361c07_0",
        "context_with_next_sentence": true
    },
    {
        "source_sentence": "六借無聞比丘為語端而備明五陰魔境意顯若無中道妙慧并失中道妙戒也由無相似中道慧所以或墮魔境而破戒或墮外道而破見破戒破見總是違犯波羅提木叉由無分證中道慧所以或成聲聞或成緣覺而破菩提心戒故云無慧并無戒文分為二初正明禪境二更斷餘疑。",
        "from": "X13n0285_009:0361c14_0",
        "context_with_next_sentence": true
    },
    {
        "source_sentence": "初中三初結前生後二時眾佇誨三總別開示。",
        "from": "X13n0285_009:0361c19_1",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0361c20_2",
        "context_with_next_sentence": true
    },
    {
        "source_sentence": "即時如來將罷法座於獅子牀攬七寶几迴紫金山再來凭猗普告大眾及阿難言汝等有學緣覺聲聞今日迴心趣大菩提無上妙覺我今已說真修行法汝猶未識修奢摩他毗婆舍那微細魔事(誠恐)魔境現前汝不能識洗心非正落於邪見或汝陰魔或復天魔或著鬼神或遭魑魅心中不明認賊為子又復於中得少為足如第四禪無聞比丘(初因不達法相)妄言證聖(乃至)天報已畢衰相現前(不知自未證果反起)謗(心以為我今是)阿羅漢(仍復)身遭後有(佛是妄語由此謗心)墮阿鼻獄汝應諦聽吾今為汝子細分別。",
        "from": "X13n0285_009:0361c21_0",
        "context_with_next_sentence": true
    },
    {
        "source_sentence": "此禪那中所現魔境非一切智莫能辨識故今迴紫金身無問自說乃是最後深慈也洗心非正謂不能以正法洗心幽溪曰洗心有二義一凡修禪先須洗滌先心從前所有邪惡知見悉從懺斷猶如除去毒蜜灰香蕩滌方貯甘露一有不盡便為致魔之端二者所修圓頓止觀乃是洗煩惑之慧水不與三止三觀相應便為非正即落魔道也或汝陰魔等者通則五十重境皆名陰魔並依五陰起故別則色陰十境但是陰中自現正名陰魔受陰十境則有外魔入心兼遭魑魅想陰十境兼有天魔及著鬼神行識二十重境皆是得少為足之流類也又摩訶止觀廣明十境一陰界入二煩惱三病患四業相五魔事六禪定七諸見八上慢九二乘十菩薩惟陰界入是初心所常觀境餘之九境待發方觀不發不觀今以二十五境而為圓通之門正是初心常觀陰界入也此五陰境具有煩惱業相魔事禪定諸見上慢及二乘境惟缺病患及菩薩耳然偏教菩薩亦可合於二乘境中而總示云當處禪那覺悟無惑則彼魔事無奈汝何正所謂待發方觀不發不觀者也。",
        "from": "X13n0285_009:0362a07_0",
        "context_with_next_sentence": true
    },
    {
        "source_sentence": "二時眾佇誨。",
        "from": "X13n0285_009:0362b02_1",
        "context_with_next_sentence": true
    },
    {
        "source_sentence": "阿難起立并其會中同有學者歡喜頂禮伏聽慈誨。",
        "from": "X13n0285_009:0362b03_0",
        "context_with_next_sentence": true
    },
    {
        "source_sentence": "三總別開示三初總明魔事之由二別顯境發之相三結勸欽誨遵修。",
        "from": "X13n0285_009:0362b04_0",
        "context_with_next_sentence": true
    },
    {
        "source_sentence": "初中二初正明魔動因由二勸誡迷悟得失。",
        "from": "X13n0285_009:0362b05_1",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0362b06_2",
        "context_with_next_sentence": true
    },
    {
        "source_sentence": "佛告阿難及諸大眾汝等當知有漏世界十二類生(只今現前)本覺妙明覺圓心體(元自)與十方佛無二無別由汝妄想迷理為咎癡愛發生生發徧迷故有空性化迷不息有世界生則此十方微塵國土非無漏者皆是迷頑妄想安立當知虗空生汝心內猶如片雲點大清裏況諸世界在虗空耶(是故)汝等一人發真歸元此十方(虛)空(情見)皆悉銷殞云何空中所有國土而不振裂汝輩修禪飾三摩地(便與)十方菩薩及諸無漏大阿羅漢心精通[泳永+曶]當處湛然(彼)一切魔王及諸鬼神諸凡夫天(各各)見其宮殿無故崩裂大地(為之)振坼水陸(為之)飛騰(所以)無不驚慴(世間)凡夫昏暗(故)不覺(其)遷訛彼等咸得五種神通唯除漏盡戀此塵勞如何令汝摧裂其處是故鬼神及諸天魔魍魎妖精於三昧時僉來惱汝。",
        "from": "X13n0285_009:0362b07_0",
        "context_with_next_sentence": true
    },
    {
        "source_sentence": "飾莊嚴也以功德智慧莊嚴法身則修德有功性德方顯故與菩薩羅漢心精[泳永+曶]湛也凡夫昏暗不覺遷訛者譬如人在大舟之中舟行人尚不覺況世界震動凡夫那知餘皆如文。",
        "from": "X13n0285_009:0362b21_0",
        "context_with_next_sentence": true
    },
    {
        "source_sentence": "二勸誡迷悟得失二初勸悟則成得二誡迷則成失。",
        "from": "X13n0285_009:0362b24_1",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0362c01_2",
        "context_with_next_sentence": true
    },
    {
        "source_sentence": "然彼諸魔雖有大怒彼塵勞內汝妙覺中如風吹光如刀斷水了不相觸汝如沸湯彼如堅氷煖氣漸隣不日消殞徒恃神力但為其客成就破亂由汝心中五陰主人主人若迷客得其便當處禪那覺悟無惑則彼魔事無奈汝何陰銷入明則彼群邪咸(是稟)受幽氣(者今)明能破暗近自銷殞如何敢留擾亂禪定。",
        "from": "X13n0285_009:0362c02_0",
        "context_with_next_sentence": true
    },
    {
        "source_sentence": "此中凡舉四喻一者風吹光二者刀斷水但是不動不傷明其無害而已三者湯消氷四者明破暗則不惟無害又能轉魔界為佛界矣修心之士其可不自勉乎。",
        "from": "X13n0285_009:0362c08_0",
        "context_with_next_sentence": true
    },
    {
        "source_sentence": "二誡迷則成失。",
        "from": "X13n0285_009:0362c11_1",
        "context_with_next_sentence": true
    },
    {
        "source_sentence": "若不明悟破陰所迷則汝阿難必為魔子成就魔人如摩登伽殊為眇劣彼唯呪汝破佛律儀八萬行中秪毀一戒心清淨故尚未淪溺此乃隳汝寶覺全身如宰臣家忽逢籍沒宛轉零落無可哀救。",
        "from": "X13n0285_009:0362c12_0",
        "context_with_next_sentence": true
    },
    {
        "source_sentence": "一切境界皆依陰發故但云被陰所迷以離五陰則無天魔鬼神可得故也籍沒者沒其屬籍。",
        "from": "X13n0285_009:0362c16_0",
        "context_with_next_sentence": true
    },
    {
        "source_sentence": "二別明境發之相五初明色陰境(至)五明識陰境初中三初總示陰相二別明發相三結過勸示。",
        "from": "X13n0285_009:0362c17_1",
        "context_with_next_sentence": true
    },
    {
        "source_sentence": "初又四初牒示圓通正行二正示色陰區宇三懸示色陰盡相四結示本惟妄想。",
        "from": "X13n0285_009:0362c20_0",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0362c21_1",
        "context_with_next_sentence": true
    },
    {
        "source_sentence": "阿難當知汝坐道場銷落諸念其念若盡則諸離念一切精明動靜不移憶忘如一當住此處入三摩地。",
        "from": "X13n0285_009:0362c22_0",
        "context_with_next_sentence": true
    },
    {
        "source_sentence": "道場者修道之場若據佛世及末世利根止取可安居處便為道場若欲事理並修尅期取證則指三七壇儀之後即於此處修三摩地乃至端坐安居經一百日名為坐道場也銷落諸念即入流亡所正修功夫以一心圓頓止觀隨觀一境銷落五陰生死情計譬如大冶鑄金故名為銷令彼垢除故名為落其念若盡通則從觀行盡至究竟盡別則且約觀行名盡所謂初登五品圓伏五住煩惱也離念一切精明通亦從觀行離至究竟離則有觀行精明乃至究竟精明今且約觀行言之既登觀行一品便能動靜不移憶忘如一觀音所謂所入既寂者是也當住此處入三摩地者即成下手功夫正應如此也然此處有二義一約觀二約境約觀者即是離念精明之處約境者即是事理二境各有通別通者二十五門為事境門門所具如來藏性為理境別者耳門為事境聞性本圓本通本常為理境今正合明以此離念精明之觀住於耳根聞性圓通常處乃可入三摩地也利根之士便從此處一超直入若色陰習強則有幽暗區宇現在前耳。",
        "from": "X13n0285_009:0362c24_0",
        "context_with_next_sentence": true
    },
    {
        "source_sentence": "二正示色陰區宇。",
        "from": "X13n0285_009:0363a19_1",
        "context_with_next_sentence": true
    },
    {
        "source_sentence": "如明目人處大幽暗精性妙淨心未發光此則名為色陰區宇。",
        "from": "X13n0285_009:0363a20_0",
        "context_with_next_sentence": true
    },
    {
        "source_sentence": "此明觀行位中色陰現前之相也圓解已開故如明目之人事障未破故如處大幽暗了知色陰本如來藏故云精性妙淨理境未現故云心未發光被此虗妄色質覆障真性故名色陰區宇區者區局宇者處所也。",
        "from": "X13n0285_009:0363a22_0",
        "context_with_next_sentence": true
    },
    {
        "source_sentence": "三懸示色陰盡相。",
        "from": "X13n0285_009:0363b02_1",
        "context_with_next_sentence": true
    },
    {
        "source_sentence": "若目明朗十方洞開無復幽黯名色陰盡是人則能超越劫濁。",
        "from": "X13n0285_009:0363b03_0",
        "context_with_next_sentence": true
    },
    {
        "source_sentence": "十方洞開無復幽黯者即所謂動靜二相了然不生乃至明暗通塞恬變合離生滅種種二相皆悉了然不生故名為色陰盡超劫濁也同居十方洞開則六凡色陰盡方便十方洞開則二乘色陰盡實報十方洞開則菩薩色陰盡如次超於三土劫濁又有觀行開觀行盡觀行超乃至究竟開究竟盡究竟超之不同須以第二卷中釋五陰文及第六卷釋圓通文與此對參方知此文脉絡旨趣。",
        "from": "X13n0285_009:0363b05_0",
        "context_with_next_sentence": true
    },
    {
        "source_sentence": "四結示本惟妄想。",
        "from": "X13n0285_009:0363b13_0",
        "context_with_next_sentence": true
    },
    {
        "source_sentence": "觀其所由堅固妄想以為其本。",
        "from": "X13n0285_009:0363b14_0",
        "context_with_next_sentence": true
    },
    {
        "source_sentence": "夫九界眾生於此漏無漏色誰不以為定有實法良以不曾子細觀其所由故也今以佛眼照窮色陰之源不過由於堅固妄想所謂隨眾生心應所知量循業發現豈真有堅固之實色哉但是妄想謂堅固耳堅固妄想為本則是無本所以圓頓止觀一起彼則隨盡也設有實法如何可盡設不達其元非實法惟屬妄想如何可成圓頓止觀思之思之下皆准此。",
        "from": "X13n0285_009:0363b15_0",
        "context_with_next_sentence": true
    },
    {
        "source_sentence": "二別明發相十初精明外溢身能由礙(至)十邪心含魅妄見妄說此之十境或先或後或發不發或有並發或復重發事非一致今但次第詳列令行人知是色陰境耳。",
        "from": "X13n0285_009:0363b22_1",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0363c01_2",
        "context_with_next_sentence": true
    },
    {
        "source_sentence": "阿難當在此中精研妙明四大不織少選之間身能出礙此名精明流溢前境斯但功用暫得如是非為聖證不作聖心名善境界若作聖解即受羣邪。",
        "from": "X13n0285_009:0363c02_0",
        "context_with_next_sentence": true
    },
    {
        "source_sentence": "此中即前文所謂此處指於即事之理境也精研者觀行之功妙明者藏性之理通在二十五境別在耳門由其精研妙明能令四大不織是故少選時間身能出礙也身能出礙者依於色陰所發之境精明流溢者出其境界之名斯但功用等者明其發境之由出於功用功用至此亦是善現但既非聖證切不可作聖心耳夫魔之乘人必伺其或怖或喜今云非為聖證所以斷其妄喜又云名善境界所以斷其妄怖也修心者知之。",
        "from": "X13n0285_009:0363c05_0",
        "context_with_next_sentence": true
    },
    {
        "source_sentence": "二精明內溢拾出蟯蛔。",
        "from": "X13n0285_009:0363c13_1",
        "context_with_next_sentence": true
    },
    {
        "source_sentence": "阿難復以此心精研妙明其身內徹是人忽然於其身內拾出蟯蛔身相宛然亦無傷毀此名精明流溢形體斯但精行暫得如是非為聖證不作聖心名善境界若作聖解即受羣邪。",
        "from": "X13n0285_009:0363c15_0",
        "context_with_next_sentence": true
    },
    {
        "source_sentence": "此心亦指觀行之心精行亦功用也餘可知。",
        "from": "X13n0285_009:0363c19_0",
        "context_with_next_sentence": true
    },
    {
        "source_sentence": "三精魄合離空中聞法。",
        "from": "X13n0285_009:0363c19_1",
        "context_with_next_sentence": true
    },
    {
        "source_sentence": "又以此心內外精研其時魂魄意志精神除執受身餘皆涉入互為賓主忽於空中聞說法聲或聞十方同敷密義此名精魄遞相離合成就善種暫得如是非為聖證不作聖心名善境界若作聖解即受羣邪。",
        "from": "X13n0285_009:0363c21_0",
        "context_with_next_sentence": true
    },
    {
        "source_sentence": "初文雖云精研妙明而是外研居多是故精明流溢前境次文雖亦精研妙明而是內研居多是故精明流溢形體今則內外並研故令魂魄意志精神但除執受總報之身餘皆互相涉入互為賓主遂於空中十方聞敷法義也醫書曰肝藏魂肺藏魄脾藏意膽藏志腎藏精心藏神當知遞相離合互為賓主良由於此一切唯心唯心所現諸法皆不可思議也。",
        "from": "X13n0285_009:0364a01_0",
        "context_with_next_sentence": true
    },
    {
        "source_sentence": "四心魂染悟見佛踞臺。",
        "from": "X13n0285_009:0364a08_1",
        "context_with_next_sentence": true
    },
    {
        "source_sentence": "又以此心澄露皎徹內光發明十方徧作閻浮檀色一切種類化為如來於時忽見毗盧遮那踞天光臺千佛圍繞百億國土及與蓮華俱時出現此名心魂靈悟所染心光研明照諸世界暫得如是非為聖證不作聖心名善境界若作聖解即受群邪。",
        "from": "X13n0285_009:0364a09_0",
        "context_with_next_sentence": true
    },
    {
        "source_sentence": "澄者妙止之功露者妙觀之方澄以妙止露以妙觀便此心皎潔瑩徹故得內光發明報土乍現毗盧遮那此云光明徧照即是法報合身葢觀行中所觀色陰元不局於同居今既心光研明加以靈悟所染豈無暫照之力但不可認為聖證耳言靈悟所染者尋常習聞教相曾知華藏境界熏成種子於心魂也。",
        "from": "X13n0285_009:0364a14_0",
        "context_with_next_sentence": true
    },
    {
        "source_sentence": "五精明逼現空成寶色。",
        "from": "X13n0285_009:0364a20_1",
        "context_with_next_sentence": true
    },
    {
        "source_sentence": "又以此心精研妙明觀察不停抑按降伏制止超越於時忽然十方虗空成七寶色或百寶色同時徧滿不相留礙青黃赤白各各純現此名抑按功力逾分暫得如是非為聖證不作聖心名善境界若作聖解即受群邪。",
        "from": "X13n0285_009:0364a21_0",
        "context_with_next_sentence": true
    },
    {
        "source_sentence": "抑按降伏制止皆是圓伏五住之功超越二字言其用功精進過分也此是於觀行中由圓解力暫時橫見寂光境界非關斷惑故不可作聖解。",
        "from": "X13n0285_009:0364b02_0",
        "context_with_next_sentence": true
    },
    {
        "source_sentence": "六心見密澄暗室覩物。",
        "from": "X13n0285_009:0364b04_1",
        "context_with_next_sentence": true
    },
    {
        "source_sentence": "又以此心研究澄徹精光不亂忽於夜半在暗室內見種種物不殊白晝而暗室物亦不除滅此名心細密澄其見所視洞幽暫得如是非為聖證不作聖心名善境界若作聖解即受群邪。",
        "from": "X13n0285_009:0364b06_0",
        "context_with_next_sentence": true
    },
    {
        "source_sentence": "澄徹者寂照之體由研究而精光不亂故能暗室見異物也葢鬼神諸趣恒與人間雜居互不相礙互不相見今以心細所視洞幽方乃別見種種異物而暗室物亦不除滅則仍不相礙也。",
        "from": "X13n0285_009:0364b10_0",
        "context_with_next_sentence": true
    },
    {
        "source_sentence": "七塵併入純燒斫無礙。",
        "from": "X13n0285_009:0364b13_1",
        "context_with_next_sentence": true
    },
    {
        "source_sentence": "又以此心圓入虗融四體忽然同於草木火燒刀斫曾無所覺又則火光不能燒爇縱割其肉猶如削木此名塵併排四大性一向入純暫得如是非為聖證不作聖心名善境界若作聖解即受羣邪。",
        "from": "X13n0285_009:0364b15_0",
        "context_with_next_sentence": true
    },
    {
        "source_sentence": "心體本自虗融由堅固妄想而生空礙今以止觀之功圓入虗融之性深觀內四大性與外四大均是惟心所現無我我所故名排四大性而令塵相併銷也然但觀行暫成豈容以此濫聖。",
        "from": "X13n0285_009:0364b19_0",
        "context_with_next_sentence": true
    },
    {
        "source_sentence": "八凝想化現徧見諸界。",
        "from": "X13n0285_009:0364b22_1",
        "context_with_next_sentence": true
    },
    {
        "source_sentence": "又以此心成就清淨淨心功極忽見大地十方山河皆成佛國具足七寶光明徧滿又見恒沙諸佛如來徧滿空界樓殿華麗下見地獄上觀天宮得無障礙此名欣厭凝想日深想久化成非為聖證不作聖心名善境界若作聖解即受羣邪。",
        "from": "X13n0285_009:0364b24_0",
        "context_with_next_sentence": true
    },
    {
        "source_sentence": "欣厭者欣淨厭穢之心也淨穢雖並唯心不妨熾然欣厭欣厭若極與不欣厭亦非異轍是故圓頓行人正可求生淨土但聖境雖現不可妄作聖心耳諸佛正徧知海從心想生是心作依作正是心是依是正了知惟是想久化成不作聖解如遠公三見聖相何逼之有若作聖解乃成邪矣。",
        "from": "X13n0285_009:0364c05_0",
        "context_with_next_sentence": true
    },
    {
        "source_sentence": "九逼心飛出夜見遠方。",
        "from": "X13n0285_009:0364c10_1",
        "context_with_next_sentence": true
    },
    {
        "source_sentence": "又以此心研究深遠忽於中夜遙見遠方市井街巷親族眷屬或聞其語此名迫心逼極飛出故多隔見非為聖證不作聖心名善境界若作聖解即受群邪。",
        "from": "X13n0285_009:0364c12_0",
        "context_with_next_sentence": true
    },
    {
        "source_sentence": "研究深遠者觀於事境理諦豎窮橫徧之體性也迫逼飛出亦是暫時境界耳緣影未破豈聖證乎十邪心含魅妄見妄說。",
        "from": "X13n0285_009:0364c15_0",
        "context_with_next_sentence": true
    },
    {
        "source_sentence": "又以此心研究精極見善知識形體變移少選無端種種遷改此名邪心含受魑魅或遭天魔入其心腹無端說法通達妙義非為聖證不作聖心魔事銷歇若作聖解即受群邪。",
        "from": "X13n0285_009:0364c18_0",
        "context_with_next_sentence": true
    },
    {
        "source_sentence": "精極者言其研究功深至此則與菩薩羅漢心精將[泳永+曶]色陰將破虗空將殞故魔事從此而發也或於定中妄見善知識形無端變改現佛現通當知此名偶因邪心含受魑魅有此妄見非真見聖相也又或偶遭天魔入其心腹令此行人自己無端說法通達妙義當知此是魔力使然非真實心開也此雖防心不密致使魔魅得入若能不作聖心則魔事終歸銷歇惟其妄作聖解乃中天魔計耳。",
        "from": "X13n0285_009:0364c22_0",
        "context_with_next_sentence": true
    },
    {
        "source_sentence": "三結過勸示。",
        "from": "X13n0285_009:0365a06_0",
        "context_with_next_sentence": true
    },
    {
        "source_sentence": "阿難如是十種禪那現境皆是色陰用心交互故現斯事眾生頑迷不自忖量逢此因緣迷不自識謂言登聖大妄語成墮無間獄汝等當依如來滅後於末法中宣示斯義無令天魔得其方便保持覆護成無上道。",
        "from": "X13n0285_009:0365a07_0",
        "context_with_next_sentence": true
    },
    {
        "source_sentence": "言此十種境界從禪那中發現者皆由無始虗妄色陰與今所用妙止觀心能所交互故現斯事也葢能觀之心如鑽所觀陰境如木陰中藏性如火種種現境如煙鑽火得煙則知去火不遠故一一名善境界見煙而止則火不可得損木損工譬如中途迷惑反受群邪也下皆准知。",
        "from": "X13n0285_009:0365a12_0",
        "context_with_next_sentence": true
    },
    {
        "source_sentence": "二明受陰境三初總示陰相二別明發相三結過勸示。",
        "from": "X13n0285_009:0365a17_1",
        "context_with_next_sentence": true
    },
    {
        "source_sentence": "初中四初結前色陰盡相二正示受陰區宇三懸示受陰盡相四結示本惟妄想。",
        "from": "X13n0285_009:0365a18_2",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0365a20_3",
        "context_with_next_sentence": true
    },
    {
        "source_sentence": "阿難彼善男子修三摩提奢摩他中色陰盡者見諸佛心如明鏡中顯現其像。",
        "from": "X13n0285_009:0365a21_0",
        "context_with_next_sentence": true
    },
    {
        "source_sentence": "大佛頂首楞嚴王三昧始終皆以止觀而為體用今言奢摩他中舉止以攝觀也同居色陰盡見佛一切智心方便色陰盡見佛道種智心實報色陰盡見佛一切種智心又達三土色陰即空名盡見佛一切智心達三土色陰即假名盡見佛道種智心達三土色陰即中名盡見佛一切種智心也則有觀行見相似見乃至究竟見之不同利根之人一盡一切盡一見一切見若受陰習強者則於觀行位中又現客邪區宇。",
        "from": "X13n0285_009:0365a23_0",
        "context_with_next_sentence": true
    },
    {
        "source_sentence": "二正示受陰區宇。",
        "from": "X13n0285_009:0365b07_1",
        "context_with_next_sentence": true
    },
    {
        "source_sentence": "若有所得而未能用猶如厭人手足宛然見聞不惑心觸客邪而不能動此則名為受陰區宇。",
        "from": "X13n0285_009:0365b08_0",
        "context_with_next_sentence": true
    },
    {
        "source_sentence": "觀行見於佛心故若有所得未與法流水接故猶未能用也受以領納前境為義今六根雖不緣塵而領納之習仍在所以猶如魘人了知六入本如來藏故喻之以手足宛然見聞不惑三土虗妄受陰喻以客邪不得去住自由喻不能動葢雖非實有外邪只此受陰區宇便是心觸客邪也。",
        "from": "X13n0285_009:0365b10_0",
        "context_with_next_sentence": true
    },
    {
        "source_sentence": "三懸示受陰盡相。",
        "from": "X13n0285_009:0365b15_1",
        "context_with_next_sentence": true
    },
    {
        "source_sentence": "若魘咎歇其心離身返觀其面去住自由無復留礙名受陰盡是人則能超越見濁。",
        "from": "X13n0285_009:0365b17_0",
        "context_with_next_sentence": true
    },
    {
        "source_sentence": "聞所聞盡如魘咎歇無所執受故心得離身離分段身則於同居去住自由離變易身則於方便實報去住自由餘如耳根圓通中說。",
        "from": "X13n0285_009:0365b19_0",
        "context_with_next_sentence": true
    },
    {
        "source_sentence": "四結示本惟妄想。",
        "from": "X13n0285_009:0365b21_1",
        "context_with_next_sentence": true
    },
    {
        "source_sentence": "觀其所由虗明妄想以為其本。",
        "from": "X13n0285_009:0365b23_0",
        "context_with_next_sentence": true
    },
    {
        "source_sentence": "因於違順妄境生諸損益妄受虗有所明是受陰相此之虗明但是妄想非真有虗明也既識其本則不被其所惑矣。",
        "from": "X13n0285_009:0365b24_0",
        "context_with_next_sentence": true
    },
    {
        "source_sentence": "二別明發相十初過抑生悲(至)十愛極成貪。",
        "from": "X13n0285_009:0365c02_1",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0365c03_2",
        "context_with_next_sentence": true
    },
    {
        "source_sentence": "阿難彼善男子當在此中得大光耀其心發明內抑過分忽於其處發無窮悲如是乃至觀見蚊蝱猶如赤子心生憐愍不覺流淚此名功用抑摧過越悟則無咎非為聖證覺了不迷久自銷歇若作聖解則有悲魔入其心腑見人則悲啼泣無限失於正受當從淪墜。",
        "from": "X13n0285_009:0365c04_0",
        "context_with_next_sentence": true
    },
    {
        "source_sentence": "此中者事理二境觀行三昧之中也由觀行力破色陰境故能得大光耀由其受陰未破故發種種諸受境界葢受有五種一苦二樂三憂四喜五捨今之悲心乃緣眾生苦受而發也雖似大悲實依受陰秪因內抑過分而發豈入聖階所貴覺了不迷庶不招魔成失耳。",
        "from": "X13n0285_009:0365c10_0",
        "context_with_next_sentence": true
    },
    {
        "source_sentence": "二感激生勇。",
        "from": "X13n0285_009:0365c15_1",
        "context_with_next_sentence": true
    },
    {
        "source_sentence": "阿難又彼定中諸善男子見色陰銷受陰明白勝相現前感激過分忽於其中生無限勇其心猛利志齊諸佛謂三僧祇一念能越此名功用陵率過越悟則無咎非為聖證覺了不迷久自銷歇若作聖解則有狂魔入其心腑見人則誇我慢無比其心乃至上不見佛下不見人失於正受當從淪墜。",
        "from": "X13n0285_009:0365c16_0",
        "context_with_next_sentence": true
    },
    {
        "source_sentence": "於觀行定中剝去一層色礙境界露出一種虗明境界故感激過分而生於勇此緣自心樂受而發也文皆可知。",
        "from": "X13n0285_009:0365c22_0",
        "context_with_next_sentence": true
    },
    {
        "source_sentence": "三智衰成憶。",
        "from": "X13n0285_009:0365c24_1",
        "context_with_next_sentence": true
    },
    {
        "source_sentence": "又彼定中諸善男子見色陰消受陰明白前無新證歸失故居智力衰微入中隳地逈無所見心中忽然生大枯渴於一切時沉憶不散將此以為勤精進相此名修心無慧自失悟則無咎非為聖證若作聖解則有憶魔入其心腑旦夕撮心懸在一處失於正受當從淪墜。",
        "from": "X13n0285_009:0366a01_0",
        "context_with_next_sentence": true
    },
    {
        "source_sentence": "受陰未破故前無新證色陰既銷故歸失故居此緣自心捨受而生枯渴也病在定過於慧所以沉憶懸心。",
        "from": "X13n0285_009:0366a07_0",
        "context_with_next_sentence": true
    },
    {
        "source_sentence": "四慧勝成劣。",
        "from": "X13n0285_009:0366a09_1",
        "context_with_next_sentence": true
    },
    {
        "source_sentence": "又彼定中諸善男子見色陰銷受陰明白慧力過定失於猛利以諸勝性懷於心中自心已疑是盧舍那得少為足此名用心忘失恒審溺於知見悟則無咎非為聖證若作聖解則有下劣易知足魔入其心腑見人自言我得無上第一義諦失於正受當從淪墜。",
        "from": "X13n0285_009:0366a10_0",
        "context_with_next_sentence": true
    },
    {
        "source_sentence": "此緣喜受而生勝性也病在慧過於定所以忘失恒審。",
        "from": "X13n0285_009:0366a15_0",
        "context_with_next_sentence": true
    },
    {
        "source_sentence": "五失守生憂。",
        "from": "X13n0285_009:0366a16_1",
        "context_with_next_sentence": true
    },
    {
        "source_sentence": "又彼定中諸善男子見色陰銷受陰明白新證未獲故心已亡歷覽二際自生艱險於心忽然生無盡憂如坐鐵牀如飲毒藥心不欲活常求於人令害其命早取解脫此名修心失於方便悟則無咎非為聖證若作聖解則有一分常憂愁魔入其心腑手執刀劍自割其肉欣其捨壽或常憂愁走入山林不耐見人失於正受當從淪墜。",
        "from": "X13n0285_009:0366a17_0",
        "context_with_next_sentence": true
    },
    {
        "source_sentence": "新證未獲亦指受陰未破故心已亡亦指色陰先銷此緣憂受而求自害定慧俱劣。",
        "from": "X13n0285_009:0366a24_0",
        "context_with_next_sentence": true
    },
    {
        "source_sentence": "六慧劣成喜。",
        "from": "X13n0285_009:0366b01_1",
        "context_with_next_sentence": true
    },
    {
        "source_sentence": "又彼定中諸善男子見色陰銷受陰明白處清淨中心安隱後忽然自有無限喜生心中歡悅不能自止此名輕安無慧自禁悟則無咎非為聖證若作聖解則有一分好喜樂魔入其心腑見人則笑於衢路傍自歌自舞自謂已得無礙解脫失於正受當從淪墜。",
        "from": "X13n0285_009:0366b02_0",
        "context_with_next_sentence": true
    },
    {
        "source_sentence": "此緣輕安而生喜受亦是定過於慧。",
        "from": "X13n0285_009:0366b07_0",
        "context_with_next_sentence": true
    },
    {
        "source_sentence": "七見勝成慢。",
        "from": "X13n0285_009:0366b07_1",
        "context_with_next_sentence": true
    },
    {
        "source_sentence": "又彼定中諸善男子見色陰銷受陰明白自謂已足忽有無端大我慢起如是乃至慢與過慢及慢過慢或增上慢或卑劣慢一時俱發心中尚輕十方如來何況下位聲聞緣覺此名見勝無慧自救悟則無咎非為聖證若作聖解則有一分大我慢魔入其心腑不禮塔廟摧毀經像謂檀越言此是金銅或是土木經是樹葉或是[疊*毛]華肉身真常不自恭敬却崇土木實為顛倒其深信者從其毀碎埋棄地中疑誤眾生入無間獄失於正受當從淪墜。",
        "from": "X13n0285_009:0366b09_0",
        "context_with_next_sentence": true
    },
    {
        "source_sentence": "自謂已足亦緣喜樂而生諸慢也恃己陵他名大我慢同德相傲但名為慢於同爭勝名為過慢於勝爭勝名慢過慢未得謂得名增上慢以劣自矜名卑劣慢不禮塔廟等即是邪慢其名七慢此但見於定中勝相故云無慧自救也。",
        "from": "X13n0285_009:0366b18_0",
        "context_with_next_sentence": true
    },
    {
        "source_sentence": "八輕安自足。",
        "from": "X13n0285_009:0366b22_1",
        "context_with_next_sentence": true
    },
    {
        "source_sentence": "又彼定中諸善男子見色陰銷受陰明白於精明中圓悟精理得大隨順其心忽生無量輕安已言成聖得大自在此名因慧獲諸輕清悟則無咎非為聖證若作聖解則有一分好輕清魔入其心腑自謂滿足更不求進此等多作無聞比丘疑誤眾生墮阿鼻獄失於正受當從淪墜。",
        "from": "X13n0285_009:0366b23_0",
        "context_with_next_sentence": true
    },
    {
        "source_sentence": "精明中者色銷之境界圓悟精理者悟此受陰本如來藏也得大隨順亦是喜樂二受因慧獲諸輕安既得輕安便自謂足仍是定過於慧故成無聞比丘良由不達法相故也。",
        "from": "X13n0285_009:0366c05_0",
        "context_with_next_sentence": true
    },
    {
        "source_sentence": "九空解成斷。",
        "from": "X13n0285_009:0366c08_1",
        "context_with_next_sentence": true
    },
    {
        "source_sentence": "又彼定中諸善男子見色陰銷受陰明白於明悟中得虗明性其中忽然歸向永滅撥無因果一向入空空心現前乃至心生長滅斷解悟則無咎非為聖證若作聖解則有空魔入其心腑乃謗持戒名為小乘菩薩悟空有何持犯其人常於信心檀越飲酒噉肉廣行婬穢因魔力故攝其前人不生疑謗鬼心久入或食屎尿與酒肉等一種俱空破佛律儀誤人入罪失於正受當從淪墜。",
        "from": "X13n0285_009:0366c09_0",
        "context_with_next_sentence": true
    },
    {
        "source_sentence": "明悟中即是色陰既銷之觀慧中虗明性即是受陰性也此亦緣於捨受而成空解乃慧多定少之咎每見今時知識雖不敢噉肉行婬而比丘戒法罕有不判為小乘者其亦幾隣於魔說矣豈不險哉。",
        "from": "X13n0285_009:0366c17_0",
        "context_with_next_sentence": true
    },
    {
        "source_sentence": "十愛極成貪。",
        "from": "X13n0285_009:0366c21_1",
        "context_with_next_sentence": true
    },
    {
        "source_sentence": "又彼定中諸善男子見色陰銷受陰明白味其虗明深入心骨其心忽有無限愛生愛極發狂便為貪欲此名定境安順入心無慧自持誤入諸欲悟則無咎非為聖證若作聖解則有欲魔入其心腑一向說欲為菩提道化諸白衣平等行欲其行欲者名持法子神鬼力故於末世中攝其凡愚其數至百如是乃至一百二百或五六百多滿千萬魔心生厭離其身體威德既無陷於王難疑誤眾生入無間獄失於正受當從淪墜。",
        "from": "X13n0285_009:0366c22_0",
        "context_with_next_sentence": true
    },
    {
        "source_sentence": "味受陰之虗明生愛發狂此亦緣喜樂受有定無慧之過也。",
        "from": "X13n0285_009:0367a07_0",
        "context_with_next_sentence": true
    },
    {
        "source_sentence": "三結過勸示。",
        "from": "X13n0285_009:0367a08_1",
        "context_with_next_sentence": true
    },
    {
        "source_sentence": "阿難如是十種禪那現境皆是受陰用心交互故現斯事眾生頑迷不自忖量逢此因緣迷不自識謂言登聖大妄語成墮無間獄汝等亦當將如來語於我滅後傳示末法徧令眾生開悟斯義無令天魔得其方便保持覆護成無上道。",
        "from": "X13n0285_009:0367a09_0",
        "context_with_next_sentence": true
    },
    {
        "source_sentence": "三明想陰境三初總示陰相二別明發相三結過勸示。",
        "from": "X13n0285_009:0367a14_0",
        "context_with_next_sentence": true
    },
    {
        "source_sentence": "初中四初結前受陰盡相二正示想陰區宇三懸示想陰盡相四結示本惟妄想。",
        "from": "X13n0285_009:0367a15_1",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0367a16_2",
        "context_with_next_sentence": true
    },
    {
        "source_sentence": "阿難彼善男子修三摩提受陰盡者雖未漏盡心離其形如鳥出籠已能成就從是凡身上歷菩薩六十聖位得意生身隨往無礙。",
        "from": "X13n0285_009:0367a17_0",
        "context_with_next_sentence": true
    },
    {
        "source_sentence": "受陰盡相須約三土及與六即今云雖未漏盡一往且約圓教初信言之即此根初解之境界也俱生我執尚在故未漏盡分別我執已斷故心離其形如鳥出籠猶前文所謂去住自由也六十聖位者三漸次為能增進五十七位為所增進能所合稱共成六十於六十中能進三法通於凡聖所進乾慧是外凡十信是內凡餘四十六方名為聖今通名為聖者以其從凡入聖因果理同故也既登初信先斷見惑則勢如破竹有進無退由後聖位令前凡位功行亦不唐捐所以名為六十聖位耳意生身者隨意所到身則便到故云隨往無礙此有三種一者入三昧樂意生身初信能得二者覺法自性意生身八信能得三者種種俱生無作意生身十信能得若至初住分證如來一身無量身所謂中道法身應化之本如天上月普印千江不復名意生身矣。",
        "from": "X13n0285_009:0367a20_0",
        "context_with_next_sentence": true
    },
    {
        "source_sentence": "二正示想陰區宇。",
        "from": "X13n0285_009:0367b11_1",
        "context_with_next_sentence": true
    },
    {
        "source_sentence": "譬如有人熟寐寱言是人雖則無別所知其言已成音韻倫次令不寐者咸悟其語此則名為想陰區宇。",
        "from": "X13n0285_009:0367b12_0",
        "context_with_next_sentence": true
    },
    {
        "source_sentence": "利根之人受陰盡時一盡一切盡便能朗然大覺若想陰習強者於觀行中受陰雖復虗妙又現寐寱區宇也想陰未破喻如熟寐受陰虗妙喻如寱言無別所知者以喻思惑未斷不達真境也言成韻次者以喻觀行功深見惑永伏能隣聖位也諸佛菩薩喻如不寐之人悉知悉見此善男子與其觀行心精通[泳永+曶]喻如咸悟其語但以虗妄想陰所隔故如醒者能知寐語寐者不知醒人耳。",
        "from": "X13n0285_009:0367b14_0",
        "context_with_next_sentence": true
    },
    {
        "source_sentence": "三懸示想陰盡相。",
        "from": "X13n0285_009:0367b21_1",
        "context_with_next_sentence": true
    },
    {
        "source_sentence": "若動念盡浮想銷除於覺明心如去塵垢一倫生死首尾圓照名想陰盡是人則能超煩惱濁。",
        "from": "X13n0285_009:0367b23_0",
        "context_with_next_sentence": true
    },
    {
        "source_sentence": "於覺明心如去塵垢即所謂覺所覺空也一倫生死者倫是類義分段生死自為一類變易生死復為一類首者窮其所自始尾者究其所由終了知二種生死來無所從去無所至名為首尾圓照也同居動念盡則去見思塵垢圓照分段生死首尾方便實報動念盡則去塵沙無明塵垢圓照變易生死首尾則有觀行盡觀行去觀行圓照乃至究竟盡究竟去究意圓照餘如圓通中釋。",
        "from": "X13n0285_009:0367c01_0",
        "context_with_next_sentence": true
    },
    {
        "source_sentence": "四結示本惟妄想。",
        "from": "X13n0285_009:0367c08_1",
        "context_with_next_sentence": true
    },
    {
        "source_sentence": "現其所由融通妄想以為其本。",
        "from": "X13n0285_009:0367c10_0",
        "context_with_next_sentence": true
    },
    {
        "source_sentence": "惟此想陰能為融變使心隨境使境隨心只此融通實惟妄想更非別有融通之性可得也知此想陰虗妄無本則不被其所迷矣。",
        "from": "X13n0285_009:0367c11_0",
        "context_with_next_sentence": true
    },
    {
        "source_sentence": "二別明發相十初貪善巧想(至)十貪長壽想煩惱雖多貪為上首一有所貪便墜魔網可不戒哉。",
        "from": "X13n0285_009:0367c13_1",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0367c15_2",
        "context_with_next_sentence": true
    },
    {
        "source_sentence": "阿難彼善男子受陰虗妙不遭邪慮圓定發明三摩地中心愛圓明銳其精思貪求善巧爾時天魔候得其便飛精附人口說經法其人不覺是其魔著自言謂得無上涅槃來彼求巧善男子處敷座說法其形斯須或作比丘令彼人見或為帝釋或為婦女或比丘尼或寢暗室身有光明是人愚迷惑為菩薩信其教化搖蕩其心破佛律儀潛行貪欲口中好言災祥變異或言如來某處出世或言劫火或說刀兵恐怖於人令其家資無故耗散此名怪鬼年老成魔惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。",
        "from": "X13n0285_009:0367c16_0",
        "context_with_next_sentence": true
    },
    {
        "source_sentence": "受陰虗妙者謂於觀行位中了知受陰本如來藏不發十種魔事或雖發而覺悟不惑故云不遭邪慮也本以圓解而修圓定今既不遭受陰中之邪慮則將轉有漏受成無漏之正受故云圓定發明也夫圓定既得發明秪須如法精進從觀行三昧策入相似分真究竟三昧則有何善巧之不得有何法界之不歷有何機理之不契有何根本之不折有何感應之不成有何靜謐之不入有何宿命之不知有何神通之不具有何深空之不證有何常住之不獲而乃忽生心愛著意貪求譬如鱗角未成輙思飛躍羽毛未備便擬摶扶學未優而求仕丹未成而先服其可乎哉故知招魔成墮皆是自心妄想為咎耳一一文中各有三節初從彼善男子至貪求善巧明其定中所起妄想二從爾時天魔至俱陷王難明其妄想所招魔事三從汝當先覺至墮無間獄勸誡覺迷所成得失也初文可知次文又四初爾時至身有光明明其魔事之相次是人愚迷至潛行貪欲明其受魔所惑三口中好言至無故耗散重明魔所作業四此名怪鬼至俱陷王難結明魔所成事初言候得其便者謂得此行人貪想之間隙而可乘也飛精附人者以此行人受陰虗妙魔不能附所以轉附他人也其人者即魔附之人雖被魔附彼不自覺乘於魔力至此行人之前現諸善巧以逗其所貪求也次是人者指修定之行人惑彼魔附之人以為菩薩故信其教化而潛行貪欲也三口中好言者仍是魔附之人不惟惑亂此一行人亦復徧惑一切也四此名怪鬼者出其魔鬼之名意令行人先覺而罵破之也弟子指修定行人師即指魔附人魔業既熾故魔去每先遭於王難然後墮無間也汝當先覺二句勸其覺則成得迷惑不知二句誡其迷則成失所云先覺者或防檢其心令不起貪或貪心初起便能覺破或魔人現巧不受其惑此皆可免輪迴倘一信其教化破佛律儀縱令從此覺知是魔亦已悔之晚矣下文並同不復更釋可以例知。",
        "from": "X13n0285_009:0368a03_0",
        "context_with_next_sentence": true
    },
    {
        "source_sentence": "二貪經歷想。",
        "from": "X13n0285_009:0368b14_0",
        "context_with_next_sentence": true
    },
    {
        "source_sentence": "阿難又善男子受陰虗妙不遭邪慮圓定發明三摩地中心愛遊蕩飛其精思貪求經歷爾時天魔候得其便飛精附人口說經法其人亦不覺知魔著亦言自得無上涅槃來彼求遊善男子處敷座說法自形無變其聽法者忽自見身坐寶蓮華全體化成紫金光聚一眾聽人各各如是得未會有是人愚迷惑為菩薩婬逸其心破佛律儀潛行貪欲口中好言諸佛應世某處某人當是某佛化身來此某人即是某菩薩等來化人間其人見故心生傾渴邪見密興種智銷滅此名魃鬼年老成魔惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。",
        "from": "X13n0285_009:0368b15_0",
        "context_with_next_sentence": true
    },
    {
        "source_sentence": "三貪契合想。",
        "from": "X13n0285_009:0368c03_0",
        "context_with_next_sentence": true
    },
    {
        "source_sentence": "又善男子受陰虗妙不遭邪慮圓定發明三摩地中心愛綿[泳永+曶]澄其精思貪求契合爾時天魔候得其便飛精附人口說經法其人實不覺知魔著亦言自得無上涅槃來彼求合善男子處敷座說法其形及彼聽法之人外無遷變令其聽者未聞法前心自開悟念念移易或得宿命或有他心或見地獄或知人間好惡諸事或口說偈或自誦經各各勸娛得未曾有是人愚迷惑為菩薩綿愛其心破佛律儀潛行貪欲口中好言佛有大小某佛先佛某佛後佛其中亦有真佛假佛男佛女佛菩薩亦然其人見故洗滌本心易入邪悟此名魅鬼年老成魔惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。",
        "from": "X13n0285_009:0368c04_0",
        "context_with_next_sentence": true
    },
    {
        "source_sentence": "綿者遠也纏也續也綿合猶言懸合綿愛猶言纏愛洗滌本心言移蕩其正知正見易入邪語謂改正為邪也。",
        "from": "X13n0285_009:0368c17_0",
        "context_with_next_sentence": true
    },
    {
        "source_sentence": "四貪辨析想。",
        "from": "X13n0285_009:0368c19_1",
        "context_with_next_sentence": true
    },
    {
        "source_sentence": "又善男子受陰虗妙不遭邪慮圓定發明三摩地中心愛根本窮覽物化性之終始精爽其心貪求辨析爾時天魔候得其便飛精附人口說經法其人先不覺知魔著亦言自得無上涅槃來彼求元善男子處敷座說法身有威神摧伏求者令其座下雖未聞法自然心伏是諸人等將佛涅槃菩提法身即是現前我肉身上父父子子遞代相生即是法身常住不絕都指現在即為佛國無別淨居及金色相其人信受亡失先心身命皈依得未曾有是等愚迷惑為菩薩推究其心破佛律儀潛行貪欲口中好言眼耳鼻舌皆為淨土男女二根即是菩提涅槃真處彼無智者信是穢言此名蠱毒魘勝惡鬼年老成魔惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。",
        "from": "X13n0285_009:0368c20_0",
        "context_with_next_sentence": true
    },
    {
        "source_sentence": "恒沙界外一滴之雨尚知頭數現前種種松直棘曲鵠白烏玄皆了元由此所謂窮物性之終始析其根元者也證十力智自能如圓鏡之普照豈可妄貪求耶求元即求物性根本也問曰眼耳鼻舌皆為淨土與台宗觀心釋山城等及六祖直指人心道理不相侔耶答曰台宗禪宗俱是即事明理未甞撥事相也今言無別淨居等既欲執理廢事又豈成真理乎末世禪門固有類此者矣。",
        "from": "X13n0285_009:0369a10_0",
        "context_with_next_sentence": true
    },
    {
        "source_sentence": "五貪冥感想。",
        "from": "X13n0285_009:0369a17_1",
        "context_with_next_sentence": true
    },
    {
        "source_sentence": "又善男子受陰虗妙不遭邪慮圓定發明三摩地中心愛懸應周流精研貪求冥感爾時天魔侯得其便飛精附人口說經法其人元不覺知魔著亦言自得無上涅槃來彼求應善男子處敷座說法能令聽眾暫見其身如百千歲心生愛染不能捨離身為奴僕四事供養不覺疲勞各各令其座下人心如是先師本善知識別生法愛黏如膠漆得未曾有是人愚迷惑為菩薩親近其心破佛律儀潛行貪欲口中好言我於前世於某生中先度某人當時是我妻妾兄弟今來相度與汝相隨歸某世界供養其佛或言別有大光明天佛於中住一切如來所休居地彼無知者信是虗誑遺失本心此名厲鬼年老成魔惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。",
        "from": "X13n0285_009:0369a19_0",
        "context_with_next_sentence": true
    },
    {
        "source_sentence": "問曰前云無別淨居既是魔說今云別有大光明天何亦非耶答曰一人成佛時法界皆為此佛之依正而云別有所休居地則有分劑有方隅矣故知未了四土橫豎之義則說有說無皆戲論耳。",
        "from": "X13n0285_009:0369b09_0",
        "context_with_next_sentence": true
    },
    {
        "source_sentence": "六貪靜謐想(應作貪宿命想)。",
        "from": "X13n0285_009:0369b13_0",
        "context_with_next_sentence": true
    },
    {
        "source_sentence": "又善男子受陰虗妙不遭邪慮圓定發明三摩地中心愛深入(應作心愛知見)尅己辛勤樂處陰寂貪求靜謐(應作勤苦研尋貪求宿命)爾時天魔侯得其便飛精附人口說經法其人本不覺知魔著亦言自得無上涅槃來彼求陰(應作求知)善男子處敷座說法令其聽人各知本業或於其處語一人言汝今未死已作畜生勅使一人於後蹋尾頓令其人起不能得於是一眾傾心欽伏有人起心已知其肇佛律儀外重加精苦誹謗比丘罵詈徒眾訐露人事不避譏嫌口中好言未然禍福及至其時毫髮無失此大力鬼年老成魔惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。",
        "from": "X13n0285_009:0369b14_0",
        "context_with_next_sentence": true
    },
    {
        "source_sentence": "此與下節標章相易則文理俱順恐是錯簡也。",
        "from": "X13n0285_009:0369c02_0",
        "context_with_next_sentence": true
    },
    {
        "source_sentence": "七貪宿命想(應作貪靜謐想)。",
        "from": "X13n0285_009:0369c03_0",
        "context_with_next_sentence": true
    },
    {
        "source_sentence": "又善男子受陰虗妙不遭邪慮圓定發明三摩地中心愛知見(應作心受深入)勤苦研尋貪求宿命(應作尅己辛勤樂處陰寂貪求靜謐謐寧定也)爾時天魔候得其便飛精附人口說經法其人殊不覺知魔著亦言自得無上涅槃來彼求知(應作求陰)善男子處敷座說法是人無端於說法處得大寶珠其魔或時化為畜生口[銜金+缶]其珠及雜珍寶簡冊符牘諸奇異物先授彼人後著其體或(欲誑)誘聽人(先以珠寶)藏於地下(使彼聽人各見)有明月珠照耀其處是諸聽者得未曾有多食藥草不餐嘉饌或時日餐一麻一麥其形肥充魔力持故誹謗比丘罵詈徒眾不避譏嫌口中好言他方寶藏(及)十方聖賢潛匿之處隨其後者往往見有奇異之人此名山林土地城隍川獄鬼神年老成魔或有宣婬破佛戒律與承事者潛行五欲或有精進純食草木無定行事惱亂是人厭足心生去彼人體弟子與師俱陷王難汝當先覺不入輪迴迷惑不知墮無間獄。",
        "from": "X13n0285_009:0369c04_0",
        "context_with_next_sentence": true
    },
    {
        "source_sentence": "八貪神通想。",
        "from": "X13n0285_009:0369c20_0",
        "context_with_next_sentence": true
    },
    {
        "source_sentence": "又善男子受陰虗妙不遭邪慮圓定發明三摩地中心愛神通種種變化研究化元貪取神力爾時天魔候得其便飛精附人口說經法其人誠不覺知魔著亦言自得無上涅槃來彼求通善男子處敷座說法是人或復手執火光手撮其光分於所聽四眾頭上是諸聽人頂上火光皆長數尺亦無熱性曾不焚燒或水上行如履平地或於空中安坐不動或入瓶內或處囊中越牗透垣曾無障礙唯於刀兵不得自在自言是佛身著白衣受比丘禮誹謗禪律罵詈徒眾訐露人事不避譏謙口中常說神通自在或復令人傍見佛土(當知但是)鬼力惑人非有真實(也)讚歎行婬不毀麤行將諸猥牒以為傳法此名天地大力山精海精風精河精土精一切草木積劫精魅或復龍魅或壽終仙再活為魅或仙期終計年應死其形不化他怪所附年老成魔惱亂是人厭足心生去彼人體弟子與師多陷王難汝當先覺不入輪迴迷惑不知墮無間獄。",
        "from": "X13n0285_009:0369c21_0",
        "context_with_next_sentence": true
    },
    {
        "source_sentence": "九貪深空想。",
        "from": "X13n0285_009:0370a14_0",
        "context_with_next_sentence": true
    },
    {
        "source_sentence": "又善男子受陰虗妙不遭邪慮圓定發明三摩地中心愛入滅研究化性貪求深空爾時天魔候得其便飛精附人口說經法其人終不覺知魔著亦言自得無上涅槃來彼求空善男子處敷座說法於大眾內其形忽空眾無所見還從虗空突然而出存沒自在或現其身洞如瑠璃或垂手足作旃檀氣或大小便如厚石蜜誹謗戒律輕賤出家口中常說無因無果一死永滅無復後身及諸凡聖雖得空寂潛行貪欲受其欲者亦得空心撥無因果此名日月薄蝕精氣金玉芝草麟鳳龜鶴經千萬年不死為靈出生國土年老成魔惱亂是人厭足心生去彼人體弟子與師多陷王難汝當先覺不入輪迴迷惑不知墮無間獄。",
        "from": "X13n0285_009:0370a15_0",
        "context_with_next_sentence": true
    },
    {
        "source_sentence": "十貪長壽想。",
        "from": "X13n0285_009:0370b03_0",
        "context_with_next_sentence": true
    },
    {
        "source_sentence": "又善男子受陰虗妙不遭邪慮圓定發明三摩地中心愛長壽辛苦研幾貪求永歲(便欲)棄分段生頓希(彼法性土中之)變易細相(以為)常住爾時天魔候得其便飛精附人口說經法其人竟不覺知魔著亦言自得無上涅槃來彼求生善男子處敷座說法好言他方往還無滯或經萬里瞬息再來皆於彼方取得其物或於一處在一宅中數步之間令其從東詣至西壁是人急行累年不到因此心信疑佛現前口中常說十方眾生皆是吾子我生諸佛我出世界我是元佛出世自然不因修得此名住世自在天魔使其眷屬如遮文茶及四天王毗舍童子未發心者利其(修定人之)虗明(乘此)食彼精氣或不因(魔附之)師其修行人親自觀見稱執金剛與汝長命現美女身盛行貪欲未逾年歲肝腦枯竭口兼獨言聽若妖魅前人未詳(其為魔)多(與之俱)陷王難未及遇刑先已乾死惱亂彼人以至殂殞汝當先覺不入輪迴迷惑不知墮無間獄。",
        "from": "X13n0285_009:0370b04_0",
        "context_with_next_sentence": true
    },
    {
        "source_sentence": "住世自在天魔即第六天上大魔王也遮文茶舊云嫉妬女又云奴神毗舍此云噉精氣此等亦有已發心者便不惱亂行人未發心者每思噉人精氣況此修定男子受陰虗妙則精氣虗明倍為諸鬼所利今功夫至此若不加害倘令想陰一盡超煩惱濁永出三界更於何處侯得其便故須乘此自親現身而破壞之噫魔心若此亦太毒矣所幸彼塵勞內汝妙覺中當處禪那覺悟無惑則彼魔事無奈汝何耳。",
        "from": "X13n0285_009:0370b20_0",
        "context_with_next_sentence": true
    },
    {
        "source_sentence": "三結過勸示二初結十魔過惡二結想陰所招。",
        "from": "X13n0285_009:0370c04_1",
        "context_with_next_sentence": true
    },
    {
        "source_sentence": "今初。",
        "from": "X13n0285_009:0370c05_2",
        "context_with_next_sentence": true
    },
    {
        "source_sentence": "阿難當知是十種魔於末世時在我法中出家修道或附人體或自現形皆言已成正徧知覺讚歎婬欲破佛律儀先惡魔師與魔弟子婬婬相傳如是邪精魅其心腑近則九生多踰百世令真修行總為魔眷命終之後必為魔民失正徧知墮無間獄汝今未須先取寂滅縱得無學留願入彼末法之中起大慈悲救度正心深信眾生令不著魔得正知見我今度汝已出生死汝遵佛語名報佛恩。",
        "from": "X13n0285_009:0370c06_0",
        "context_with_next_sentence": true
    },
    {
        "source_sentence": "近則九生者百年為一生九百年後正法將滅時也多踰百世者三十年為一世三千年後正屬末法時也嗚呼讀經至此而不痛哭流涕撫昔傷今思一振其頹風者其真魔家眷屬也已。",
        "from": "X13n0285_009:0370c14_0",
        "context_with_next_sentence": true
    },
    {
        "source_sentence": "二結想陰所招。",
        "from": "X13n0285_009:0370c17_1",
        "context_with_next_sentence": true
    },
    {
        "source_sentence": "阿難如是十種禪那現境皆是想陰用心交互故現斯事眾生頑迷不自忖量逢此因緣迷不自識謂言登聖大妄語成墮無間獄汝等必須將如來語於我滅後傳示末法徧令眾生開悟斯義無令天魔得其方便保持覆護成無上道。",
        "from": "X13n0285_009:0370c19_0",
        "context_with_next_sentence": false
    }
]