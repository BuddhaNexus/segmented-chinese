[
    {
        "source_sentence": "金色童子因緣經卷第十",
        "from": "T14n0550_010:0885a03_0",
        "context_with_next_sentence": true
    },
    {
        "source_sentence": "西天譯經三藏朝散大夫",
        "from": "T14n0550_010:0885a04_0",
        "context_with_next_sentence": true
    },
    {
        "source_sentence": "試鴻臚卿傳梵大師賜紫",
        "from": "T14n0550_010:0885a05_0",
        "context_with_next_sentence": true
    },
    {
        "source_sentence": "沙門臣法護等奉　詔譯",
        "from": "T14n0550_010:0885a06_0",
        "context_with_next_sentence": true
    },
    {
        "source_sentence": "「爾時，妙耳商主之妻同其女使，日詣他舍傭力取直，以彼醜相童子福力衰竭業增上故，所得工直日漸微少。",
        "from": "T14n0550_010:0885a07_0",
        "context_with_next_sentence": true
    },
    {
        "source_sentence": "乃至其後，自日初出逮于晚際，倍力營工價無所得。",
        "from": "T14n0550_010:0885a09_1",
        "context_with_next_sentence": true
    },
    {
        "source_sentence": "又復最後處處營作皆罷，無復傭雇。",
        "from": "T14n0550_010:0885a10_2",
        "context_with_next_sentence": true
    },
    {
        "source_sentence": "「時商主妻即與女使互相議言：『我等今時無傭力處，宜當周行乞丐。』",
        "from": "T14n0550_010:0885a11_3",
        "context_with_next_sentence": true
    },
    {
        "source_sentence": "言已，即時持一瓦器，自行乞食所有。",
        "from": "T14n0550_010:0885a13_0",
        "context_with_next_sentence": true
    },
    {
        "source_sentence": "醜相童子俟後成長能履步時，母即告言：『汝於今時，宜自乞食而用存養。』",
        "from": "T14n0550_010:0885a13_1",
        "context_with_next_sentence": true
    },
    {
        "source_sentence": "言已亦復授一瓦器。",
        "from": "T14n0550_010:0885a15_2",
        "context_with_next_sentence": true
    },
    {
        "source_sentence": "「其子即時持器周行街衢巷陌乞食自資，以彼童子膚體麁黑容貌醜惡，具十八種可厭惡相，人所觀者掩面而去。",
        "from": "T14n0550_010:0885a15_3",
        "context_with_next_sentence": true
    },
    {
        "source_sentence": "凡所往詣他舍門首，以其枯瘦穢氣充盈，隨風聞者掩鼻而行。",
        "from": "T14n0550_010:0885a18_4",
        "context_with_next_sentence": true
    },
    {
        "source_sentence": "或以杖木、瓦石打擊驅逐而言：『速離我舍。』",
        "from": "T14n0550_010:0885a19_5",
        "context_with_next_sentence": true
    },
    {
        "source_sentence": "其猶蠕蟲，周行城邑砂礫雜穢處處充塞，隨所往處皆為杖木、瓦石打擲驅逐，奔馳求丐一食竟不能得，所持瓦器亦為打擊所碎。",
        "from": "T14n0550_010:0885a20_6",
        "context_with_next_sentence": true
    },
    {
        "source_sentence": "「童子爾時為人惡賤，啼泣忙然奔詣母所。",
        "from": "T14n0550_010:0885a23_7",
        "context_with_next_sentence": true
    },
    {
        "source_sentence": "時母見已，拊膝哀傷，即作是言：『苦哉！",
        "from": "T14n0550_010:0885a24_8",
        "context_with_next_sentence": true
    },
    {
        "source_sentence": "我子艱危斯甚，彼何等人，無悲愍心不懼其罪？",
        "from": "T14n0550_010:0885a25_9",
        "context_with_next_sentence": true
    },
    {
        "source_sentence": "故打擊汝令受斯苦。』",
        "from": "T14n0550_010:0885a26_10",
        "context_with_next_sentence": true
    },
    {
        "source_sentence": "「是時，童子哽咽啼泣說伽陀曰：「『處處往詣於他舍，　　我本乞食而存養，　　翻為杖木及瓦石，　　見者皆來打擊我。』",
        "from": "T14n0550_010:0885a27_11",
        "context_with_next_sentence": true
    },
    {
        "source_sentence": "「其母聞已，趨前持抱醜相童子，母大悲泣，說伽陀曰：「『豈非汝於往生中，　　昔曾造作不善業？",
        "from": "T14n0550_010:0885b01_0",
        "context_with_next_sentence": true
    },
    {
        "source_sentence": "　　今被他人打擊汝，　　非汝現生之愆尤？",
        "from": "T14n0550_010:0885b04_0",
        "context_with_next_sentence": true
    },
    {
        "source_sentence": "　　汝身醜惡復枯瘦，　　一切樂事悉離散，　　貧窮困苦極艱危，　　無人為興悲恤意。",
        "from": "T14n0550_010:0885b05_0",
        "context_with_next_sentence": true
    },
    {
        "source_sentence": "　　苦哉！",
        "from": "T14n0550_010:0885b07_0",
        "context_with_next_sentence": true
    },
    {
        "source_sentence": "今時家散壞，　　子身傷損器用破，　　乞食之具既無成，　　何能乞丐而活命？",
        "from": "T14n0550_010:0885b07_1",
        "context_with_next_sentence": true
    },
    {
        "source_sentence": "　　父母離散子何託？",
        "from": "T14n0550_010:0885b09_0",
        "context_with_next_sentence": true
    },
    {
        "source_sentence": "　　家宅破壞善相衰，　　乞食之器一無存，　　今時何人復與汝？",
        "from": "T14n0550_010:0885b09_1",
        "context_with_next_sentence": true
    },
    {
        "source_sentence": "　　眷屬親愛及朋友，　　主宰尊長悉分離，　　乞食之器既無存，　　今時何人復與汝？",
        "from": "T14n0550_010:0885b11_0",
        "context_with_next_sentence": true
    },
    {
        "source_sentence": "　　何人見汝嬰貧病？",
        "from": "T14n0550_010:0885b13_0",
        "context_with_next_sentence": true
    },
    {
        "source_sentence": "　　於中能發勇猛心，　　苦哉！",
        "from": "T14n0550_010:0885b13_1",
        "context_with_next_sentence": true
    },
    {
        "source_sentence": "破壞至如斯，　　由汝先世中罪業？",
        "from": "T14n0550_010:0885b14_2",
        "context_with_next_sentence": true
    },
    {
        "source_sentence": "　　苦哉！",
        "from": "T14n0550_010:0885b15_0",
        "context_with_next_sentence": true
    },
    {
        "source_sentence": "汝是柔善人，　　何故無人為悲愍？",
        "from": "T14n0550_010:0885b15_1",
        "context_with_next_sentence": true
    },
    {
        "source_sentence": "　　人心堅硬鐵石同，　　損害猶如利刀斧，　　多種破壞復貧苦，　　於中寧忍起害心。",
        "from": "T14n0550_010:0885b16_0",
        "context_with_next_sentence": true
    },
    {
        "source_sentence": "　　見斯乞丐飢苦侵，　　無人勇發悲愍意，　　飢渴尫羸心疲極，　　離散破壞一物無。",
        "from": "T14n0550_010:0885b18_0",
        "context_with_next_sentence": true
    },
    {
        "source_sentence": "　　病苦縈纏熱惱侵，　　誠哉破壞中破壞，　　貧窮困苦愁憂面，　　飢渴侵陵逼迫聲，　　乾枯肩頸力微存，　　見者何人不悲軫？",
        "from": "T14n0550_010:0885b20_0",
        "context_with_next_sentence": true
    },
    {
        "source_sentence": "　　於中寧容打擊汝，　　由汝曩生憍倨心。",
        "from": "T14n0550_010:0885b23_0",
        "context_with_next_sentence": true
    },
    {
        "source_sentence": "　　今時疾病眾苦縈，　　極苦無人垂愍念，　　貧窮飢渴苦逼迫，　　乞丐周行何所成？",
        "from": "T14n0550_010:0885b24_0",
        "context_with_next_sentence": true
    },
    {
        "source_sentence": "　　或時極少見於前，　　鵶犬殘餘之棄食，　　苦哉！",
        "from": "T14n0550_010:0885b26_0",
        "context_with_next_sentence": true
    },
    {
        "source_sentence": "我身極無福，　　而無方計何所作？",
        "from": "T14n0550_010:0885b27_1",
        "context_with_next_sentence": true
    },
    {
        "source_sentence": "　　宿業斯為破壞因，　　業主所持今如是。』",
        "from": "T14n0550_010:0885b28_0",
        "context_with_next_sentence": true
    },
    {
        "source_sentence": "「爾時商主之妻說是伽陀已，多種逼惱相續憂苦，於其所住殘破舍前暫時存息。",
        "from": "T14n0550_010:0885b29_0",
        "context_with_next_sentence": true
    },
    {
        "source_sentence": "以其醜相童子先被打擊流血污身，抱持居懷，瓦礫雜穢不淨盈滿，以手拂摩童子之身，徐徐而起詣衢巷中。",
        "from": "T14n0550_010:0885c01_1",
        "context_with_next_sentence": true
    },
    {
        "source_sentence": "見諸豪貴上族之子，或商主之子，及餘富盛長者婆羅門等，身著殊妙迦尸迦衣絜白清淨，大價翫好真珠瓔珞耳璫環釧種種莊嚴，光絜殊妙花鬘眾飾。",
        "from": "T14n0550_010:0885c04_2",
        "context_with_next_sentence": true
    },
    {
        "source_sentence": "如是見已，迴觀己身，居極艱苦困危分位。",
        "from": "T14n0550_010:0885c07_3",
        "context_with_next_sentence": true
    },
    {
        "source_sentence": "又復觀其醜相童子，貧窮困悴愁憂面相，即時長吁滿目垂淚，說伽陀曰：「『往昔富饒皆滿足，　　眾寶莊嚴如寶山，　　家族廣大悉圓成，　　受用最上諸妙樂。",
        "from": "T14n0550_010:0885c08_4",
        "context_with_next_sentence": true
    },
    {
        "source_sentence": "　　今時子母具破壞，　　穢污之處為所歸，　　巧出多種乞丐言，　　竟無有人與食者。",
        "from": "T14n0550_010:0885c13_0",
        "context_with_next_sentence": true
    },
    {
        "source_sentence": "　　憂苦大海波浪深，　　逼惱怖畏無義利，　　大聲高振危苦增，　　貧窮深流今墜溺，　　險惡流中水族滿，　　破散波浪速復危，　　極惡大病違害深，　　貧窮濬流俱陷沒；　　病苦憂愁如箭射，　　師子吼聲振野中，　　眾鳥聚居憂卵中，　　貧窮憂苦亦如是。",
        "from": "T14n0550_010:0885c15_0",
        "context_with_next_sentence": true
    },
    {
        "source_sentence": "　　昔於善人不行施，　　不起清淨信施心，　　今時無福子母同，　　見諸樂事如怨隙。",
        "from": "T14n0550_010:0885c21_0",
        "context_with_next_sentence": true
    },
    {
        "source_sentence": "　　往昔不曾施乞人，　　厭棄尠福下劣者，　　今生子母破壞時，　　艱難危逼苦同受。",
        "from": "T14n0550_010:0885c23_0",
        "context_with_next_sentence": true
    },
    {
        "source_sentence": "　　往昔地方諸賢聖，　　不曾恭敬復輕慢，　　今生子母破壞時，　　亦被他人所輕慢。",
        "from": "T14n0550_010:0885c25_0",
        "context_with_next_sentence": true
    },
    {
        "source_sentence": "　　昔曾觸嬈諸賢聖，　　或復打擊於他人，　　今生被他打擊時，　　杖木瓦石苦當受。",
        "from": "T14n0550_010:0885c27_0",
        "context_with_next_sentence": true
    },
    {
        "source_sentence": "　　昔不尊重於他人，　　或復出語而呵毀，　　今生子母破壞時，　　所向被他還毀責。",
        "from": "T14n0550_010:0885c29_0",
        "context_with_next_sentence": true
    },
    {
        "source_sentence": "　　先世不曾尊重人，　　或復於他起輕慢，　　今生極惡苦難多，　　為他輕慢還隨逐。",
        "from": "T14n0550_010:0886a02_0",
        "context_with_next_sentence": true
    },
    {
        "source_sentence": "　　子母先世俱悋惜，　　見乞丐者不捨與，　　我今貧困衣亦無，　　他人還復不霑施。",
        "from": "T14n0550_010:0886a04_0",
        "context_with_next_sentence": true
    },
    {
        "source_sentence": "　　往昔或於他人事，　　多興違礙及障難，　　今生眷屬悉分離，　　徒增苦惱長悲泣。",
        "from": "T14n0550_010:0886a06_0",
        "context_with_next_sentence": true
    },
    {
        "source_sentence": "　　往昔遲留及失時，　　不施他人床臥等，　　今生荊棘地中眠，　　報應昭明自當受。",
        "from": "T14n0550_010:0886a08_0",
        "context_with_next_sentence": true
    },
    {
        "source_sentence": "　　眾妙莊嚴諸床座，　　往昔不曾施善人，　　今生坐起地為床，　　廣多荊棘而叢聚。",
        "from": "T14n0550_010:0886a10_0",
        "context_with_next_sentence": true
    },
    {
        "source_sentence": "　　往昔不曾施鞋履，　　及彼乘輿諸樂具，　　今生踐履於地中，　　觸處廣多荊棘等。",
        "from": "T14n0550_010:0886a12_0",
        "context_with_next_sentence": true
    },
    {
        "source_sentence": "　　舍宅宵宿及器具，　　往昔慳心不曾施，　　恃其豪貴自尊高，　　雜穢聚中今墮入。",
        "from": "T14n0550_010:0886a14_0",
        "context_with_next_sentence": true
    },
    {
        "source_sentence": "　　往昔曾見枯悴人，　　炎渴之時須水飲，　　雖見不肯施清泉，　　今生面目極乾悴。",
        "from": "T14n0550_010:0886a16_0",
        "context_with_next_sentence": true
    },
    {
        "source_sentence": "　　往昔貧人及親友，　　以飢苦故來求食，　　不起尊重淨施心，　　今生無食自荒亂。",
        "from": "T14n0550_010:0886a18_0",
        "context_with_next_sentence": true
    },
    {
        "source_sentence": "　　昔見他人利樂事，　　彊生多種嫉恚心，　　于今還感卑下人，　　他來於己生瞋恚。",
        "from": "T14n0550_010:0886a20_0",
        "context_with_next_sentence": true
    },
    {
        "source_sentence": "　　子母往生恃豪族，　　於他常起憍倨心，　　或復觸嬈有德人，　　今招極惡苦甘受。",
        "from": "T14n0550_010:0886a22_0",
        "context_with_next_sentence": true
    },
    {
        "source_sentence": "　　無始輪迴生死海，　　一切病苦大怖畏，　　不曾施藥為蠲除，　　今招大病常縈逼。",
        "from": "T14n0550_010:0886a24_0",
        "context_with_next_sentence": true
    },
    {
        "source_sentence": "　　父母尊長修行者，　　乃至最下貧窮人，　　飲食沐浴不施霑，　　今生無福招貧苦。",
        "from": "T14n0550_010:0886a26_0",
        "context_with_next_sentence": true
    },
    {
        "source_sentence": "　　我今飢渴極疲悴，　　飲食衣服悉皆無，　　諸病諸苦逼迫心，　　今時何人為救護？",
        "from": "T14n0550_010:0886a28_0",
        "context_with_next_sentence": true
    },
    {
        "source_sentence": "　　子母今欲作奴婢，　　何人容許願承事，　　今時二命若獲存，　　此亦世間極難得。",
        "from": "T14n0550_010:0886b01_0",
        "context_with_next_sentence": true
    },
    {
        "source_sentence": "　　苦哉！",
        "from": "T14n0550_010:0886b03_0",
        "context_with_next_sentence": true
    },
    {
        "source_sentence": "先世不作福，　　苦哉！",
        "from": "T14n0550_010:0886b03_1",
        "context_with_next_sentence": true
    },
    {
        "source_sentence": "貧困今如是，　　而此國城大豐饒，　　無人為我作依怙。』",
        "from": "T14n0550_010:0886b03_2",
        "context_with_next_sentence": true
    },
    {
        "source_sentence": "「時妙耳商主之妻說是伽陀已，忍受飢渴，身心憂惱，子母同處隨業而住。",
        "from": "T14n0550_010:0886b05_0",
        "context_with_next_sentence": true
    },
    {
        "source_sentence": "「彼妙耳商主昔涉大海營貿資財，船舫破散沈溺所獲，浮一板木，仗一家童，涉歷艱危扶持得渡。",
        "from": "T14n0550_010:0886b06_1",
        "context_with_next_sentence": true
    },
    {
        "source_sentence": "路中求乞歸滿度摩城，近屆一村宿止。",
        "from": "T14n0550_010:0886b08_2",
        "context_with_next_sentence": true
    },
    {
        "source_sentence": "「于彼有一耕人守護彼村，其人見此商主素曾識面，乃自思忖：『今此商主何故瘦悴容狀？",
        "from": "T14n0550_010:0886b09_3",
        "context_with_next_sentence": true
    },
    {
        "source_sentence": "若斯諒其所獲金寶財貨一切破散，唯仗家童扶持來此。",
        "from": "T14n0550_010:0886b11_4",
        "context_with_next_sentence": true
    },
    {
        "source_sentence": "我今或以商主之家焚蕩事緣而告語邪？",
        "from": "T14n0550_010:0886b13_0",
        "context_with_next_sentence": true
    },
    {
        "source_sentence": "或復商主後當自知？』",
        "from": "T14n0550_010:0886b13_1",
        "context_with_next_sentence": true
    },
    {
        "source_sentence": "念已，即時持水授與令其灌手，復以二菉豆餅奉之令食。",
        "from": "T14n0550_010:0886b14_2",
        "context_with_next_sentence": true
    },
    {
        "source_sentence": "「時，妙耳商主自念：『我今不應空手而歸舍中。』",
        "from": "T14n0550_010:0886b16_0",
        "context_with_next_sentence": true
    },
    {
        "source_sentence": "乃取一餅留之懷中，次破一餅與童分食。",
        "from": "T14n0550_010:0886b17_0",
        "context_with_next_sentence": true
    },
    {
        "source_sentence": "食已，明旦漸次前進。",
        "from": "T14n0550_010:0886b17_1",
        "context_with_next_sentence": true
    },
    {
        "source_sentence": "而彼商主容貌枯悴，身力困疲，著弊垢衣漸至城邑。",
        "from": "T14n0550_010:0886b18_2",
        "context_with_next_sentence": true
    },
    {
        "source_sentence": "時醜相童子先在殘破舍中，至明旦時，忽自思念：『我今飢渴消瘦若此，餘命雖存其將何用？",
        "from": "T14n0550_010:0886b19_3",
        "context_with_next_sentence": true
    },
    {
        "source_sentence": "我今宜往自求殞謝。』",
        "from": "T14n0550_010:0886b21_4",
        "context_with_next_sentence": true
    },
    {
        "source_sentence": "念已，即時詣其母所，前白母言：『我今欲往翁父園中。』",
        "from": "T14n0550_010:0886b22_5",
        "context_with_next_sentence": true
    },
    {
        "source_sentence": "母言：『隨意。』",
        "from": "T14n0550_010:0886b23_6",
        "context_with_next_sentence": true
    },
    {
        "source_sentence": "「時妙耳商主既入城已，漸到本家，見其舍宅崩毀，眷屬分離，寂寞無依，唯一土聚。",
        "from": "T14n0550_010:0886b24_0",
        "context_with_next_sentence": true
    },
    {
        "source_sentence": "見已，自念：『我之舍宅一何如此？』",
        "from": "T14n0550_010:0886b25_1",
        "context_with_next_sentence": true
    },
    {
        "source_sentence": "商主即入殘破舍中見其妻室，同一女使寂居其內。",
        "from": "T14n0550_010:0886b26_2",
        "context_with_next_sentence": true
    },
    {
        "source_sentence": "妻之容貌乾黑瘦羸，破弊垢衣掩覆身體。",
        "from": "T14n0550_010:0886b27_3",
        "context_with_next_sentence": true
    },
    {
        "source_sentence": "見已，唱言：『苦哉！",
        "from": "T14n0550_010:0886b28_4",
        "context_with_next_sentence": true
    },
    {
        "source_sentence": "苦哉！",
        "from": "T14n0550_010:0886b28_5",
        "context_with_next_sentence": true
    },
    {
        "source_sentence": "何致于此？』",
        "from": "T14n0550_010:0886b29_6",
        "context_with_next_sentence": true
    },
    {
        "source_sentence": "商主言已，悶絕躄地，涼風觸身久還蘇息。",
        "from": "T14n0550_010:0886b29_7",
        "context_with_next_sentence": true
    },
    {
        "source_sentence": "妻乃趨前高聲號哭，徐徐具陳家之前事。",
        "from": "T14n0550_010:0886c01_8",
        "context_with_next_sentence": true
    },
    {
        "source_sentence": "「即時，商主長吁而言：『我於曩昔不植福田，復不修作諸福力事，今招如是種種破壞，我於今時當何營作？",
        "from": "T14n0550_010:0886c02_9",
        "context_with_next_sentence": true
    },
    {
        "source_sentence": "復何適詣？",
        "from": "T14n0550_010:0886c04_10",
        "context_with_next_sentence": true
    },
    {
        "source_sentence": "當有何人而相顧矚？",
        "from": "T14n0550_010:0886c04_11",
        "context_with_next_sentence": true
    },
    {
        "source_sentence": "誰人悲愍斯貧困苦？",
        "from": "T14n0550_010:0886c05_12",
        "context_with_next_sentence": true
    },
    {
        "source_sentence": "我今沈溺貧窮大海，誰來濟拔？",
        "from": "T14n0550_010:0886c05_13",
        "context_with_next_sentence": true
    },
    {
        "source_sentence": "我今陷沒破散泥中，誰為洗滌？",
        "from": "T14n0550_010:0886c06_14",
        "context_with_next_sentence": true
    },
    {
        "source_sentence": "我今投竄廣大憂河，誰為濟渡？",
        "from": "T14n0550_010:0886c07_15",
        "context_with_next_sentence": true
    },
    {
        "source_sentence": "我今值遇貧苦深怨，誰為力敵？",
        "from": "T14n0550_010:0886c07_16",
        "context_with_next_sentence": true
    },
    {
        "source_sentence": "我今深植諸苦根株，誰為除斷？",
        "from": "T14n0550_010:0886c08_17",
        "context_with_next_sentence": true
    },
    {
        "source_sentence": "我今已固貧窮樹根，誰為開掘？",
        "from": "T14n0550_010:0886c09_18",
        "context_with_next_sentence": true
    },
    {
        "source_sentence": "我今為彼渴愛大火炎熾燒然，誰為息滅？",
        "from": "T14n0550_010:0886c10_19",
        "context_with_next_sentence": true
    },
    {
        "source_sentence": "我今為彼不淨所染狂象抵觸，誰為調制？",
        "from": "T14n0550_010:0886c11_0",
        "context_with_next_sentence": true
    },
    {
        "source_sentence": "我今為彼諸苦毒蛇毒氣衝蠚，誰為解除？",
        "from": "T14n0550_010:0886c11_1",
        "context_with_next_sentence": true
    },
    {
        "source_sentence": "我今為彼一切破散貧窮大軍而來鬪戰，誰為摧伏？",
        "from": "T14n0550_010:0886c12_2",
        "context_with_next_sentence": true
    },
    {
        "source_sentence": "我今為彼一切苦惱體性堅牢貧窮杻械束縛於身，誰為脫免？",
        "from": "T14n0550_010:0886c14_3",
        "context_with_next_sentence": true
    },
    {
        "source_sentence": "我今深處貧窮窟宅，誰為引出？",
        "from": "T14n0550_010:0886c15_4",
        "context_with_next_sentence": true
    },
    {
        "source_sentence": "我今久止貧窮之舍扃閉牢固，誰為開舉？",
        "from": "T14n0550_010:0886c16_5",
        "context_with_next_sentence": true
    },
    {
        "source_sentence": "我今為彼貧窮惡者固來侵逼，誰為遣除？",
        "from": "T14n0550_010:0886c17_6",
        "context_with_next_sentence": true
    },
    {
        "source_sentence": "我今淪墜險惡流中，誰為濟接？",
        "from": "T14n0550_010:0886c18_7",
        "context_with_next_sentence": true
    },
    {
        "source_sentence": "我今為彼貧窮艱險逼逐怖畏，誰為救護？』",
        "from": "T14n0550_010:0886c18_8",
        "context_with_next_sentence": true
    },
    {
        "source_sentence": "「妙耳商主發是多種悲切言已，又復高聲，作是唱言：『於三界中唯佛世尊最尊最上，無有少法不知不見，一切解了，諸佛世尊法爾如是。",
        "from": "T14n0550_010:0886c19_9",
        "context_with_next_sentence": true
    },
    {
        "source_sentence": "具諸相好光明皎絜，如日普照，又如摩尼清淨之寶；治瑩無瑕具諸勝德，如蓮花開、如日初出、如帝釋弓清淨柔軟，髻珠輪相光明焰赫，狀猛火中投以酥油轉增炎熾。",
        "from": "T14n0550_010:0886c22_10",
        "context_with_next_sentence": true
    },
    {
        "source_sentence": "又光明雲眾色具足，如孔雀身有眾色聚，佛光普照破諸昏暗，生老病死為三有籠。",
        "from": "T14n0550_010:0886c26_11",
        "context_with_next_sentence": true
    },
    {
        "source_sentence": "佛智慧力悉能開決，佛已積集無數百千功德善力所成相好。",
        "from": "T14n0550_010:0886c28_12",
        "context_with_next_sentence": true
    },
    {
        "source_sentence": "佛光絜白其猶白象白花白衣，如雪如藕清淨可愛。",
        "from": "T14n0550_010:0886c29_13",
        "context_with_next_sentence": true
    },
    {
        "source_sentence": "佛光煥耀如閻浮檀金，初出火焰光明顯照，其類山峯，廣大熾盛殊妙無比。",
        "from": "T14n0550_010:0887a02_14",
        "context_with_next_sentence": true
    },
    {
        "source_sentence": "「『佛諸相中身毛潤澤一一右旋，圓光縱任自在照耀，眉間白毫現殊妙相，面輪清淨如蓮初開。",
        "from": "T14n0550_010:0887a03_15",
        "context_with_next_sentence": true
    },
    {
        "source_sentence": "又佛昔於三大阿僧祇劫中，廣以頭目手足身之上分，及身血肉、妻子、奴婢、象馬、車乘、妙好衣服、坐臥之具、金銀珠寶，已諸所有乃至王位國城，一切能捨增長無上菩提廣大勝行，以無礙力摧伏魔軍。",
        "from": "T14n0550_010:0887a05_16",
        "context_with_next_sentence": true
    },
    {
        "source_sentence": "清淨絜白如秋月輪，千光明鬘周匝照耀，高顯出現猶若山王，淨月光照雲翳散空，絜白之狀復如象牙，又如乳海如白花開，清淨嚴好佛身晃耀，亦如金山眾相嚴具，如孔雀峯，如瑠璃山圓光上燭。",
        "from": "T14n0550_010:0887a10_17",
        "context_with_next_sentence": true
    },
    {
        "source_sentence": "「『佛以現證智火，燒除諸惡悉如灰燼。",
        "from": "T14n0550_010:0887a14_18",
        "context_with_next_sentence": true
    },
    {
        "source_sentence": "有諸天王常來恭敬，是諸天王各頂寶冠摩尼珠寶，及彼真金殊妙莊嚴，禮奉世尊淨蓮花足，而佛雙足皆殊勝相，足十指甲如赤銅色薄潤可愛，足指甲端猶半月相，其蓮花足清淨無垢具眾莊嚴，踐蹋眾生貪愛樹枝。",
        "from": "T14n0550_010:0887a15_19",
        "context_with_next_sentence": true
    },
    {
        "source_sentence": "又以智光照破一切無明癡暗，普盡世間同一親友，以無緣慈等愛眾生，住不思議大智境界，攝伏一切龍蛇等毒，廣大積集無數百千難行最上功德勝行，無量劫來廣修福事，以智慧劍破斷眾生無始一切煩惱樹根。",
        "from": "T14n0550_010:0887a20_20",
        "context_with_next_sentence": true
    },
    {
        "source_sentence": "「『梵王帝釋十方護世等，諸大眾咸共稱讚佛勝功德，及佛正法，諸佛世尊起大悲心，普攝世間同一護念無復有二，以無二言平等說法，住奢摩他毘鉢舍那，善說三種調伏之法，已渡四流運、四神足，以四攝法於長夜中如理修作。",
        "from": "T14n0550_010:0887a25_21",
        "context_with_next_sentence": true
    },
    {
        "source_sentence": "成熟眾生，斷五分結，超越五趣，具足六法，圓滿六波羅蜜多，開七覺花，示八正道，善修九次第，定十力具足，名稱普聞遍十方界，獲得千種最勝自在。",
        "from": "T14n0550_010:0887b01_22",
        "context_with_next_sentence": true
    },
    {
        "source_sentence": "「『晝三時中、夜三時中，常以佛眼清淨光明，普觀世間，何法是增？",
        "from": "T14n0550_010:0887b05_23",
        "context_with_next_sentence": true
    },
    {
        "source_sentence": "何法是減？",
        "from": "T14n0550_010:0887b06_24",
        "context_with_next_sentence": true
    },
    {
        "source_sentence": "何法艱苦？",
        "from": "T14n0550_010:0887b06_25",
        "context_with_next_sentence": true
    },
    {
        "source_sentence": "何法危險？",
        "from": "T14n0550_010:0887b07_26",
        "context_with_next_sentence": true
    },
    {
        "source_sentence": "何法逼惱？",
        "from": "T14n0550_010:0887b07_27",
        "context_with_next_sentence": true
    },
    {
        "source_sentence": "何法具有艱苦危險逼惱？",
        "from": "T14n0550_010:0887b07_28",
        "context_with_next_sentence": true
    },
    {
        "source_sentence": "何法微小？",
        "from": "T14n0550_010:0887b08_29",
        "context_with_next_sentence": true
    },
    {
        "source_sentence": "何法漸增？",
        "from": "T14n0550_010:0887b08_30",
        "context_with_next_sentence": true
    },
    {
        "source_sentence": "何法廣大？",
        "from": "T14n0550_010:0887b08_31",
        "context_with_next_sentence": true
    },
    {
        "source_sentence": "何者沈溺生死大海？",
        "from": "T14n0550_010:0887b09_0",
        "context_with_next_sentence": true
    },
    {
        "source_sentence": "我為濟拔。",
        "from": "T14n0550_010:0887b09_1",
        "context_with_next_sentence": true
    },
    {
        "source_sentence": "何者為彼諸業煩惱，大羅剎娑之所吞食？",
        "from": "T14n0550_010:0887b09_2",
        "context_with_next_sentence": true
    },
    {
        "source_sentence": "我為救度。",
        "from": "T14n0550_010:0887b10_3",
        "context_with_next_sentence": true
    },
    {
        "source_sentence": "何者為彼貧窮蛇毒所傷蠚時？",
        "from": "T14n0550_010:0887b10_4",
        "context_with_next_sentence": true
    },
    {
        "source_sentence": "我為解除。",
        "from": "T14n0550_010:0887b11_5",
        "context_with_next_sentence": true
    },
    {
        "source_sentence": "何者為彼瞋火燒心極炎熾？",
        "from": "T14n0550_010:0887b11_6",
        "context_with_next_sentence": true
    },
    {
        "source_sentence": "時我以法甘露雨灌注心頂。",
        "from": "T14n0550_010:0887b12_7",
        "context_with_next_sentence": true
    },
    {
        "source_sentence": "何者為彼癡冥所覆深暗逼惱？",
        "from": "T14n0550_010:0887b13_8",
        "context_with_next_sentence": true
    },
    {
        "source_sentence": "我以清淨光明照燭，安置於彼無上高極三摩地峯。",
        "from": "T14n0550_010:0887b13_9",
        "context_with_next_sentence": true
    },
    {
        "source_sentence": "何者久嬰極重病苦？",
        "from": "T14n0550_010:0887b14_10",
        "context_with_next_sentence": true
    },
    {
        "source_sentence": "我以八正道藥善為治療，普令獲得盡苦邊際。",
        "from": "T14n0550_010:0887b15_11",
        "context_with_next_sentence": true
    },
    {
        "source_sentence": "何者久處貧窮之室扃閉牢固？",
        "from": "T14n0550_010:0887b16_12",
        "context_with_next_sentence": true
    },
    {
        "source_sentence": "我為開舉。",
        "from": "T14n0550_010:0887b17_13",
        "context_with_next_sentence": true
    },
    {
        "source_sentence": "何者為彼無智暗冥障翳淨目？",
        "from": "T14n0550_010:0887b17_14",
        "context_with_next_sentence": true
    },
    {
        "source_sentence": "我以智藥善為開明。",
        "from": "T14n0550_010:0887b18_15",
        "context_with_next_sentence": true
    },
    {
        "source_sentence": "何者為彼極惡杻械檢束其身？",
        "from": "T14n0550_010:0887b18_16",
        "context_with_next_sentence": true
    },
    {
        "source_sentence": "我為脫免。』",
        "from": "T14n0550_010:0887b19_17",
        "context_with_next_sentence": true
    },
    {
        "source_sentence": "「是時，商主復說伽陀曰：「『大海魚龍所依止，　　海水朝宗或失時，　　如來隨感化眾生，　　應時決定無差失。』",
        "from": "T14n0550_010:0887b19_18",
        "context_with_next_sentence": true
    },
    {
        "source_sentence": "「爾時毘婆尸如來、應供、正等正覺，普遍觀察此世界中，見彼妙耳商主貧窮困苦，陷沒艱危憂畏泥中。",
        "from": "T14n0550_010:0887b23_0",
        "context_with_next_sentence": true
    },
    {
        "source_sentence": "觀已，即時發大悲心，著衣持鉢入滿度摩城次第乞食。",
        "from": "T14n0550_010:0887b25_1",
        "context_with_next_sentence": true
    },
    {
        "source_sentence": "「是時，城中長者居士，及婆羅門商主人民，及無數百千之眾，見毘婆尸如來、應供、正等正覺入城乞食，皆持上妙清淨飲食悉欲奉上，世尊如來充滿鉢中。",
        "from": "T14n0550_010:0887b26_2",
        "context_with_next_sentence": true
    },
    {
        "source_sentence": "「是時，世尊為欲悲愍妙耳商主故，詣四衢道中央而住。",
        "from": "T14n0550_010:0887c01_0",
        "context_with_next_sentence": true
    },
    {
        "source_sentence": "佛身光明諸相具足，如初生日，清淨可愛，如雲住空，莊嚴殊妙，如秋天月，如劫波樹，又如珊瑚妙寶之樹，莊嚴可愛。",
        "from": "T14n0550_010:0887c02_1",
        "context_with_next_sentence": true
    },
    {
        "source_sentence": "復如金幢金樹，高顯焰赫，如眾寶聚高積寶山。",
        "from": "T14n0550_010:0887c04_2",
        "context_with_next_sentence": true
    },
    {
        "source_sentence": "自在次序猶如鵝王戲金蓮沼，行步直進如愛囉嚩囉天中象王處蓮花池，如師子王具大威勢，莊嚴奇妙周遍十方，大吉祥聚。",
        "from": "T14n0550_010:0887c06_0",
        "context_with_next_sentence": true
    },
    {
        "source_sentence": "如來足下千輻輪相，嚴淨殊特柔軟妙好，如來身有喜旋德文於二足心，有彌那相殊妙莊嚴足十指甲皆赤銅色，光明可愛如初生月，指甲狹長純一光淨，諸指柔軟如兜羅綿，足趺圓滿妙善安立，清淨皎絜殊妙無比。",
        "from": "T14n0550_010:0887c08_1",
        "context_with_next_sentence": true
    },
    {
        "source_sentence": "佛身光明普照十方，其光亦照妙耳商主殘破之舍。",
        "from": "T14n0550_010:0887c13_2",
        "context_with_next_sentence": true
    },
    {
        "source_sentence": "「是時，毘婆尸如來、應供、正等正覺所放光明，焰赫清淨猶如真金初出其焰，又如種種清淨妙花，開敷茂盛廣大嚴飾。",
        "from": "T14n0550_010:0887c14_3",
        "context_with_next_sentence": true
    },
    {
        "source_sentence": "時彼商主殘破舍中，內外普照光明映徹。",
        "from": "T14n0550_010:0887c17_4",
        "context_with_next_sentence": true
    },
    {
        "source_sentence": "「是時，商主覩斯光已，深生驚異戄然而起，乃見毘婆尸如來、應供、正等正覺具三十二大丈夫相，金光晃耀眾色莊嚴。",
        "from": "T14n0550_010:0887c18_5",
        "context_with_next_sentence": true
    },
    {
        "source_sentence": "見已，即發最上希奇淨信之心，即作是念：『我今貧乏，而無一物奉上世尊。』",
        "from": "T14n0550_010:0887c21_6",
        "context_with_next_sentence": true
    },
    {
        "source_sentence": "迴顧己身，見先所留一菉豆餅，持謂妻曰：『我先持歸一菉豆餅，今欲奉上毘婆尸如來、應供、正等正覺，佛應悲愍，貧賤之物成最上施，物雖至少心極清淨，于今小植布施淨種，願佛受我此所施物，當得救拔貧窮困苦。』",
        "from": "T14n0550_010:0887c22_7",
        "context_with_next_sentence": true
    },
    {
        "source_sentence": "妻答夫言：『善哉！",
        "from": "T14n0550_010:0887c27_8",
        "context_with_next_sentence": true
    },
    {
        "source_sentence": "仁者！",
        "from": "T14n0550_010:0887c28_9",
        "context_with_next_sentence": true
    },
    {
        "source_sentence": "斯為最勝，以此善根當為出離生死之因。』",
        "from": "T14n0550_010:0887c28_10",
        "context_with_next_sentence": true
    },
    {
        "source_sentence": "金色童子因緣經卷第十",
        "from": "T14n0550_010:0888a01_0",
        "context_with_next_sentence": false
    }
]