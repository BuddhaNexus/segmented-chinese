[
    {
        "source_sentence": "佛說溫室洗浴眾僧經",
        "from": "T16n0701_001:0802c05_0",
        "context_with_next_sentence": true
    },
    {
        "source_sentence": "後漢安息三藏安世高譯",
        "from": "T16n0701_001:0802c07_0",
        "context_with_next_sentence": true
    },
    {
        "source_sentence": "阿難曰：「吾從佛聞如是：「一時佛在摩竭國因沙崛山中，王舍城內。",
        "from": "T16n0701_001:0802c08_0",
        "context_with_next_sentence": true
    },
    {
        "source_sentence": "有大長者奈女之子，名曰耆域，為大醫王，療治眾病——少小好學，才藝過通；智達五經、天文地理——其所治者，莫不除愈；死者更生，喪車得還。",
        "from": "T16n0701_001:0802c09_1",
        "context_with_next_sentence": true
    },
    {
        "source_sentence": "其德甚多，不可具陳；八國宗仰，見者歡喜。",
        "from": "T16n0701_001:0802c12_2",
        "context_with_next_sentence": true
    },
    {
        "source_sentence": "「於是耆域夜欻生念：『明至佛所，當問我疑。』",
        "from": "T16n0701_001:0802c14_0",
        "context_with_next_sentence": true
    },
    {
        "source_sentence": "晨旦，勅家大小眷屬，嚴至佛所。",
        "from": "T16n0701_001:0802c15_0",
        "context_with_next_sentence": true
    },
    {
        "source_sentence": "到精舍門，見佛炳然，光照天地。",
        "from": "T16n0701_001:0802c15_1",
        "context_with_next_sentence": true
    },
    {
        "source_sentence": "眾坐四輩，數千萬人，佛為說法，一心靜聽。",
        "from": "T16n0701_001:0802c16_2",
        "context_with_next_sentence": true
    },
    {
        "source_sentence": "耆域、眷屬下車直進，為佛作禮，各坐一面。",
        "from": "T16n0701_001:0802c17_3",
        "context_with_next_sentence": true
    },
    {
        "source_sentence": "「佛慰勞曰：『善來，醫王！",
        "from": "T16n0701_001:0802c19_0",
        "context_with_next_sentence": true
    },
    {
        "source_sentence": "欲有所問，莫得疑難！』",
        "from": "T16n0701_001:0802c19_1",
        "context_with_next_sentence": true
    },
    {
        "source_sentence": "「耆域長跪白佛言：『雖得生世，為人疎野，隨俗眾流，未曾為福。",
        "from": "T16n0701_001:0802c20_0",
        "context_with_next_sentence": true
    },
    {
        "source_sentence": "今欲請佛及諸眾僧、菩薩大士，入溫室澡浴。",
        "from": "T16n0701_001:0802c21_1",
        "context_with_next_sentence": true
    },
    {
        "source_sentence": "願令眾生長夜清淨，穢垢消除，不遭眾患。",
        "from": "T16n0701_001:0802c22_2",
        "context_with_next_sentence": true
    },
    {
        "source_sentence": "唯佛聖旨，不忽所願！』",
        "from": "T16n0701_001:0802c23_3",
        "context_with_next_sentence": true
    },
    {
        "source_sentence": "「佛告醫王：『善哉，妙意！",
        "from": "T16n0701_001:0802c24_0",
        "context_with_next_sentence": true
    },
    {
        "source_sentence": "治眾人病，皆蒙除愈，遠近慶賴，莫不歡喜。",
        "from": "T16n0701_001:0802c24_1",
        "context_with_next_sentence": true
    },
    {
        "source_sentence": "今復請佛及諸眾僧，入溫室洗浴，願及十方眾藥療病，洗浴除垢，其福無量。",
        "from": "T16n0701_001:0802c25_2",
        "context_with_next_sentence": true
    },
    {
        "source_sentence": "一心諦聽，吾當為汝先說澡浴眾僧反報之福！』",
        "from": "T16n0701_001:0802c27_3",
        "context_with_next_sentence": true
    },
    {
        "source_sentence": "「佛告耆域：『澡浴之法，當用七物，除去七病，得七福報。",
        "from": "T16n0701_001:0802c28_4",
        "context_with_next_sentence": true
    },
    {
        "source_sentence": "何謂七物？",
        "from": "T16n0701_001:0802c29_5",
        "context_with_next_sentence": true
    },
    {
        "source_sentence": "一者、然火；二者、淨水；三者、澡豆；四者、蘇膏；五者、淳灰；六者、楊枝；七者、內衣。",
        "from": "T16n0701_001:0803a01_6",
        "context_with_next_sentence": true
    },
    {
        "source_sentence": "此是澡浴之法。",
        "from": "T16n0701_001:0803a02_7",
        "context_with_next_sentence": true
    },
    {
        "source_sentence": "何謂除去七病？",
        "from": "T16n0701_001:0803a03_8",
        "context_with_next_sentence": true
    },
    {
        "source_sentence": "一者、四大安隱；二者、除風病；三者、除濕痺；四者、除寒氷；五者、除熱氣；六者、除垢穢；七者、身體輕便，眼目精明。",
        "from": "T16n0701_001:0803a03_9",
        "context_with_next_sentence": true
    },
    {
        "source_sentence": "是為除去眾僧七病。",
        "from": "T16n0701_001:0803a06_10",
        "context_with_next_sentence": true
    },
    {
        "source_sentence": "如是供養，便得七福。",
        "from": "T16n0701_001:0803a06_11",
        "context_with_next_sentence": true
    },
    {
        "source_sentence": "何謂七福？",
        "from": "T16n0701_001:0803a07_12",
        "context_with_next_sentence": true
    },
    {
        "source_sentence": "一者、四大無病，所生常安，勇武丁健，眾所敬仰；二者、所生清淨，面目端正，塵水不著，為人所敬；三者、身體常香，衣服潔淨，見者歡喜，莫不恭敬；四者、肌體濡澤，威光德大，莫不敬歎，獨步無雙；五者、多饒人從，拂拭塵垢，自然受福，常識宿命；六者、口齒香好，方白齊平，所說教令，莫不肅用；七者、所生之處，自然衣裳，光飾珍寶，見者悚息。』",
        "from": "T16n0701_001:0803a07_13",
        "context_with_next_sentence": true
    },
    {
        "source_sentence": "「佛告耆域：『作此洗浴眾僧、開士，七福如是。",
        "from": "T16n0701_001:0803a16_0",
        "context_with_next_sentence": true
    },
    {
        "source_sentence": "從此因緣，或為人臣、或為帝王，或為日、月四天神王，或為帝釋、轉輪聖王，或生梵天，受福難量；或為菩薩，發意持地，功成志就，遂致作佛。",
        "from": "T16n0701_001:0803a16_1",
        "context_with_next_sentence": true
    },
    {
        "source_sentence": "斯之因緣，供養眾僧，無量福田，旱澇不傷。』",
        "from": "T16n0701_001:0803a20_2",
        "context_with_next_sentence": true
    },
    {
        "source_sentence": "「於是世尊重為耆域而作頌曰：「『觀諸三界中，　　天人受景福，　　道德無限量，　　諦聽次說之。",
        "from": "T16n0701_001:0803a21_3",
        "context_with_next_sentence": true
    },
    {
        "source_sentence": "　　夫人生處世，　　端正人所敬，　　體性常清淨，　　斯由洗眾僧。",
        "from": "T16n0701_001:0803a24_0",
        "context_with_next_sentence": true
    },
    {
        "source_sentence": "　　若為大臣子，　　財富常吉安，　　勇健中賢良，　　出入無罣礙，　　所說人奉用，　　身體常香潔，　　端正色從容，　　斯由洗眾僧。",
        "from": "T16n0701_001:0803a26_0",
        "context_with_next_sentence": true
    },
    {
        "source_sentence": "　　若生天王家，　　生即常潔淨，　　洗浴以香湯，　　苾芬以熏身，　　形體與眾異，　　見者莫不欣，　　斯造溫室浴，　　洗僧之福報。",
        "from": "T16n0701_001:0803b01_0",
        "context_with_next_sentence": true
    },
    {
        "source_sentence": "　　第一四天王，　　典領四方域，　　光明身端正，　　威德護四鎮，　　日月及星宿，　　光照除陰冥，　　斯由洗眾僧，　　福報如影響。",
        "from": "T16n0701_001:0803b05_0",
        "context_with_next_sentence": true
    },
    {
        "source_sentence": "　　第二忉利天，　　帝釋名曰因，　　六重之寶城，　　七寶為宮殿，　　勇猛天中尊，　　端正壽延長，　　斯由洗眾僧，　　其報無等倫。",
        "from": "T16n0701_001:0803b09_0",
        "context_with_next_sentence": true
    },
    {
        "source_sentence": "　　世間轉輪王，　　七寶導在前，　　周行四海外，　　兵馬八萬四，　　明寶照晝夜，　　玉女隨時供，　　端正身香潔，　　斯由洗眾僧。",
        "from": "T16n0701_001:0803b13_0",
        "context_with_next_sentence": true
    },
    {
        "source_sentence": "　　第六化應天，　　欲界中獨尊，　　天相光影足，　　威靈震六天，　　自然食甘露，　　妓女常在邊，　　眾德難稱譽，　　斯由洗眾僧。",
        "from": "T16n0701_001:0803b17_0",
        "context_with_next_sentence": true
    },
    {
        "source_sentence": "　　梵魔三鉢天，　　淨居修自然，　　行淨無垢穢，　　又無女人形，　　梵行修潔己，　　志淳在泥洹，　　得生彼天中，　　斯由洗眾僧。",
        "from": "T16n0701_001:0803b21_0",
        "context_with_next_sentence": true
    },
    {
        "source_sentence": "　　佛為三界尊，　　修道甚苦勤，　　積行無數劫，　　今乃得道真，　　金體玉為瓔，　　塵垢不著身，　　圓光相具足，　　斯由洗眾僧。",
        "from": "T16n0701_001:0803b25_0",
        "context_with_next_sentence": true
    },
    {
        "source_sentence": "　　諸佛從行得，　　種種不勞勤，　　所施三界人，　　無所不周遍，　　眾僧之聖尊，　　四道良福田，　　道德從中出，　　是行最妙真。』",
        "from": "T16n0701_001:0803b29_0",
        "context_with_next_sentence": true
    },
    {
        "source_sentence": "「佛說偈已，重告耆域：『觀彼三界，人天品類，高下長短，福德多少，皆由先世用心不等，是以所受各異，不同如此；受諸福報，皆由洗浴聖眾得之耳！』」",
        "from": "T16n0701_001:0803c04_0",
        "context_with_next_sentence": true
    },
    {
        "source_sentence": "佛說經已，阿難白佛言：「當何名此經？",
        "from": "T16n0701_001:0803c07_1",
        "context_with_next_sentence": true
    },
    {
        "source_sentence": "以何勸誨之？」",
        "from": "T16n0701_001:0803c08_2",
        "context_with_next_sentence": true
    },
    {
        "source_sentence": "佛告阿難：「此經名曰『溫室洗浴眾僧經』。",
        "from": "T16n0701_001:0803c09_0",
        "context_with_next_sentence": true
    },
    {
        "source_sentence": "諸佛所說，非我獨造；行者得度，非神授與。",
        "from": "T16n0701_001:0803c09_1",
        "context_with_next_sentence": true
    },
    {
        "source_sentence": "求清淨福，自當奉行。」",
        "from": "T16n0701_001:0803c10_2",
        "context_with_next_sentence": true
    },
    {
        "source_sentence": "佛說是經竟，耆域、眷屬聞經歡喜，皆得須陀洹道，禮佛求退，嚴辦洗具。",
        "from": "T16n0701_001:0803c11_3",
        "context_with_next_sentence": true
    },
    {
        "source_sentence": "眾坐大小，各得道迹，皆共稽首，禮佛而去。",
        "from": "T16n0701_001:0803c13_4",
        "context_with_next_sentence": true
    },
    {
        "source_sentence": "佛說溫室洗浴眾僧經",
        "from": "T16n0701_001:0803c15_0",
        "context_with_next_sentence": false
    }
]