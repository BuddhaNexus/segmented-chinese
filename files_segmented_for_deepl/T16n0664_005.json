[
    {
        "source_sentence": "合部金光明經卷第五",
        "from": "T16n0664_005:0382a04_0",
        "context_with_next_sentence": true
    },
    {
        "source_sentence": "隋大興善寺沙門釋寶貴合",
        "from": "T16n0664_005:0382a06_0",
        "context_with_next_sentence": true
    },
    {
        "source_sentence": "北涼天竺三藏曇無讖譯",
        "from": "T16n0664_005:0382a07_0",
        "context_with_next_sentence": true
    },
    {
        "source_sentence": "四天王品第十",
        "from": "T16n0664_005:0382a08_0",
        "context_with_next_sentence": true
    },
    {
        "source_sentence": "爾時，毘沙門天王、提頭賴吒天王、毘留勒叉天王、毘留博叉天王俱從坐起，偏袒右肩，右膝著地，胡跪合掌白佛言：「世尊！",
        "from": "T16n0664_005:0382a09_0",
        "context_with_next_sentence": true
    },
    {
        "source_sentence": "是金光明微妙經典——眾經之王——諸佛世尊之所護念，莊嚴菩薩深妙功德，常為諸天之所恭敬，能令天王心生歡喜，亦為護世之所讚嘆。",
        "from": "T16n0664_005:0382a11_1",
        "context_with_next_sentence": true
    },
    {
        "source_sentence": "此經能照諸天宮殿、是經能與眾生快樂、是經能令地獄餓鬼畜生諸河燋乾枯竭、是經能除一切怖畏、是經能却他方怨賊、是經能除穀貴飢饉、是經能愈一切疫病、是經能滅惡星變異、是經能去一切憂惱。",
        "from": "T16n0664_005:0382a14_2",
        "context_with_next_sentence": true
    },
    {
        "source_sentence": "舉要言之：是經能滅一切眾生無量無邊百千苦惱。",
        "from": "T16n0664_005:0382a19_3",
        "context_with_next_sentence": true
    },
    {
        "source_sentence": "世尊！",
        "from": "T16n0664_005:0382a20_4",
        "context_with_next_sentence": true
    },
    {
        "source_sentence": "是金光明微妙經典，若在大眾廣宣說時，我等四王及餘眷屬，聞此甘露無上法味增益身力、心進勇銳、具諸威德。",
        "from": "T16n0664_005:0382a20_5",
        "context_with_next_sentence": true
    },
    {
        "source_sentence": "「世尊！",
        "from": "T16n0664_005:0382a23_6",
        "context_with_next_sentence": true
    },
    {
        "source_sentence": "我等四王能說正法、修行正法，為世法王以法治世。",
        "from": "T16n0664_005:0382a23_7",
        "context_with_next_sentence": true
    },
    {
        "source_sentence": "世尊！",
        "from": "T16n0664_005:0382a24_8",
        "context_with_next_sentence": true
    },
    {
        "source_sentence": "我等四王及天、龍、鬼神、乾闥婆、阿修羅、迦樓羅、緊那羅、摩睺羅伽以法治世，遮諸惡鬼、噉精氣者。",
        "from": "T16n0664_005:0382a24_9",
        "context_with_next_sentence": true
    },
    {
        "source_sentence": "世尊！",
        "from": "T16n0664_005:0382a26_10",
        "context_with_next_sentence": true
    },
    {
        "source_sentence": "我等四王、二十八部諸鬼神等，及無量百千鬼神，以淨天眼過於人眼，常觀擁護此閻浮提。",
        "from": "T16n0664_005:0382a26_11",
        "context_with_next_sentence": true
    },
    {
        "source_sentence": "世尊！",
        "from": "T16n0664_005:0382a29_0",
        "context_with_next_sentence": true
    },
    {
        "source_sentence": "是故我等名護世王。",
        "from": "T16n0664_005:0382a29_1",
        "context_with_next_sentence": true
    },
    {
        "source_sentence": "若此國土有諸衰耗、怨賊侵境、飢饉疾疫、種種艱難，若有比丘受持是經，我等四王當共勸請，令是比丘以我力故，疾往彼所國邑郡縣廣宣流布是金光明微妙經典，令如是等種種百千衰耗之事悉皆滅盡。",
        "from": "T16n0664_005:0382a29_2",
        "context_with_next_sentence": true
    },
    {
        "source_sentence": "世尊！",
        "from": "T16n0664_005:0382b05_3",
        "context_with_next_sentence": true
    },
    {
        "source_sentence": "如諸國王所有土境，是持經者若至其國，是王應當往是人所聽受如是微妙經典。",
        "from": "T16n0664_005:0382b05_4",
        "context_with_next_sentence": true
    },
    {
        "source_sentence": "聞已歡喜，復當護念恭敬是人。",
        "from": "T16n0664_005:0382b07_5",
        "context_with_next_sentence": true
    },
    {
        "source_sentence": "世尊！",
        "from": "T16n0664_005:0382b08_0",
        "context_with_next_sentence": true
    },
    {
        "source_sentence": "我等四王復當勤心擁護是王及國人民，為除衰患，令得安隱。",
        "from": "T16n0664_005:0382b08_1",
        "context_with_next_sentence": true
    },
    {
        "source_sentence": "「世尊！",
        "from": "T16n0664_005:0382b09_2",
        "context_with_next_sentence": true
    },
    {
        "source_sentence": "若有比丘、比丘尼、優婆塞、優婆夷受持是經，若諸人王有能供給施其所安，我等四王亦當令是王及國人一切安隱，具足無患。",
        "from": "T16n0664_005:0382b09_3",
        "context_with_next_sentence": true
    },
    {
        "source_sentence": "世尊！",
        "from": "T16n0664_005:0382b12_4",
        "context_with_next_sentence": true
    },
    {
        "source_sentence": "若有四眾受持讀誦是妙經典，若諸人王有能供養、恭敬、尊重、讚嘆，我等四王亦復當令如是人王於諸王中常得第一供養、恭敬、尊重、讚嘆，亦令餘王欽尚羨慕、稱嘆其善。」",
        "from": "T16n0664_005:0382b12_5",
        "context_with_next_sentence": true
    },
    {
        "source_sentence": "爾時，世尊讚嘆護世四天王等：「善哉，善哉！",
        "from": "T16n0664_005:0382b17_0",
        "context_with_next_sentence": true
    },
    {
        "source_sentence": "汝等四王過去以曾供養、恭敬、尊重、讚嘆無量百千萬億諸佛，於諸佛所種諸善根，說於正法、修行正法，以法治世，為人天王。",
        "from": "T16n0664_005:0382b17_1",
        "context_with_next_sentence": true
    },
    {
        "source_sentence": "汝等今日長夜利益於諸眾生，行大悲心施與眾生一切樂具，能遮諸惡，勤與諸善。",
        "from": "T16n0664_005:0382b20_2",
        "context_with_next_sentence": true
    },
    {
        "source_sentence": "以是義故，若有人王能供養恭敬此金光明微妙經典，汝等正應如是護念，滅其苦惱、與其安樂。",
        "from": "T16n0664_005:0382b22_3",
        "context_with_next_sentence": true
    },
    {
        "source_sentence": "汝等四王及諸眷屬、無量無邊百千鬼神若能護念如是經典者，即是護持去來現在諸佛正法。",
        "from": "T16n0664_005:0382b24_4",
        "context_with_next_sentence": true
    },
    {
        "source_sentence": "汝等四王及餘天眾百千鬼神，與阿修羅共戰鬪時，汝等諸天常得勝利。",
        "from": "T16n0664_005:0382b27_5",
        "context_with_next_sentence": true
    },
    {
        "source_sentence": "汝等若能護念是經，悉能消伏一切諸苦，所謂怨賊、飢饉、疾疫。",
        "from": "T16n0664_005:0382b28_6",
        "context_with_next_sentence": true
    },
    {
        "source_sentence": "若四部眾有能受持讀誦此經，汝等亦應勤心守護，為除衰惱、施與安樂。」",
        "from": "T16n0664_005:0382c01_7",
        "context_with_next_sentence": true
    },
    {
        "source_sentence": "爾時，四王復白佛言：「世尊！",
        "from": "T16n0664_005:0382c03_0",
        "context_with_next_sentence": true
    },
    {
        "source_sentence": "是金光明微妙經典，於未來世在所流布——若國土、城邑、郡縣、村落——隨所至處，若諸國王以天律治世、復能恭敬至心聽受是妙經典、并復尊重供養供給持是經典四部之眾，以是因緣，我等時時得聞如是微妙經典，聞已即得增益身力、心進勇銳、具諸威德。",
        "from": "T16n0664_005:0382c03_1",
        "context_with_next_sentence": true
    },
    {
        "source_sentence": "是故，我等及無量鬼神常當隱形，隨是妙典所流布處而作擁護，令無留難；亦當護念聽是經典諸國王等及其人民，除其患難，悉令安隱，他方怨賊亦使退散。",
        "from": "T16n0664_005:0382c09_2",
        "context_with_next_sentence": true
    },
    {
        "source_sentence": "若有人王聽是經時，隣國怨敵興如是念：『當具四兵壞彼國土。』",
        "from": "T16n0664_005:0382c12_3",
        "context_with_next_sentence": true
    },
    {
        "source_sentence": "世尊！",
        "from": "T16n0664_005:0382c14_4",
        "context_with_next_sentence": true
    },
    {
        "source_sentence": "以是經典威神力故，爾時隣敵更有異怨為作留難，於其境界起諸衰惱、災異、疫病，爾時怨敵起如是等諸惡事已，備具四兵發向是國規往討罰，我等爾時當與眷屬、無量無邊百千鬼神隱蔽其形為作護助，令彼怨敵自然退散，起諸怖懼、種種留難。",
        "from": "T16n0664_005:0382c14_5",
        "context_with_next_sentence": true
    },
    {
        "source_sentence": "彼國兵眾尚不能到，況復當能有所破壞？」",
        "from": "T16n0664_005:0382c20_6",
        "context_with_next_sentence": true
    },
    {
        "source_sentence": "爾時，佛讚四天王等：「善哉，善哉！",
        "from": "T16n0664_005:0382c22_0",
        "context_with_next_sentence": true
    },
    {
        "source_sentence": "汝等四王乃能擁護我百千億那由他劫所可修習阿耨多羅三藐三菩提，及諸人王、受持是經、恭敬供養者為消衰患，令其安樂；復能擁護宮殿、舍宅、城邑、村落、國土、邊疆，乃至怨賊悉令退散，滅其衰惱，令得安隱；亦令一切閻浮提內所有諸王無諸凶衰、鬪訟之事。",
        "from": "T16n0664_005:0382c22_1",
        "context_with_next_sentence": true
    },
    {
        "source_sentence": "「四王當知，此閻浮提八萬四千城邑聚落，八萬四千諸人王等，各於其國娛樂快樂，各各於國而得自在，於自所有錢財珍寶各各自足不相侵奪，如其宿世所修習業隨業受報，不生惡心貪求他國，各各自生利益之心、生於慈心、安樂之心、不諍訟心、不破壞心、無繫縛心、無楚撻心，各於其上自生歡樂，上下和穆猶如水乳，心相愛念增諸善根。",
        "from": "T16n0664_005:0382c28_2",
        "context_with_next_sentence": true
    },
    {
        "source_sentence": "以是因緣故，此閻浮提安隱豐樂，人民熾盛，大地沃壤，陰陽調和，時不越序，日、月、星宿不失常度，風雨隨時，無諸災橫，人民豐溢，自足於財，心無貪悋亦無嫉妬，等行十善，其人壽終多生天上天宮，充滿增益天眾。",
        "from": "T16n0664_005:0383a07_3",
        "context_with_next_sentence": true
    },
    {
        "source_sentence": "「若未來世有諸人王聽是經典，及供養、恭敬、受持是經四部之眾，是王則為安樂利益汝等四王及餘眷屬、無量百千諸鬼神等。",
        "from": "T16n0664_005:0383a12_4",
        "context_with_next_sentence": true
    },
    {
        "source_sentence": "何以故？",
        "from": "T16n0664_005:0383a15_5",
        "context_with_next_sentence": true
    },
    {
        "source_sentence": "汝等四王若得時時聞是經典，則為已得正法之水服甘露味，增益身力、心進勇銳、具諸威德。",
        "from": "T16n0664_005:0383a15_6",
        "context_with_next_sentence": true
    },
    {
        "source_sentence": "是諸人王若能至心聽受是典，則為已能供養於我；若供養我，則是供養過去、未來、現在諸佛；若能供養過去、未來、現在諸佛，則得無量不可思議功德之聚。",
        "from": "T16n0664_005:0383a17_7",
        "context_with_next_sentence": true
    },
    {
        "source_sentence": "以是因緣，是諸人王應得擁護，及后妃、婇女、中宮眷屬、諸王子等亦應得護，衰惱消滅、快樂熾盛；宮殿堂宇安隱清淨，無諸災變，護宅之神增長威德，亦受無量歡悅快樂；是諸國土所有人民悉受種種五欲之樂，一切惡事悉皆消滅。」",
        "from": "T16n0664_005:0383a21_8",
        "context_with_next_sentence": true
    },
    {
        "source_sentence": "爾時，四天王白佛言：「世尊！",
        "from": "T16n0664_005:0383a27_0",
        "context_with_next_sentence": true
    },
    {
        "source_sentence": "未來之世若有人王欲得護身，及后妃、婇女、諸王子等、宮殿屋宅得第一護身所、王領最為殊勝、具不可思議王者功德、欲得攝取無量福聚、國土無有他方怨賊、無諸憂惱及諸苦事。",
        "from": "T16n0664_005:0383a27_1",
        "context_with_next_sentence": true
    },
    {
        "source_sentence": "世尊！",
        "from": "T16n0664_005:0383b02_2",
        "context_with_next_sentence": true
    },
    {
        "source_sentence": "如是人王不應放逸散亂其心，應生恭敬謙下之心，應當莊嚴第一微妙最勝宮宅，種種香汁持用灑地，散種種華敷大法座師子之座，兼以無量珍琦異物而為絞飾，張施種種無數微妙幢幡、寶蓋。",
        "from": "T16n0664_005:0383b02_3",
        "context_with_next_sentence": true
    },
    {
        "source_sentence": "當淨洗浴，以香塗身，著好淨衣，瓔珞自嚴，坐小卑座，不自高大，除去自在，離諸放逸，謙下自卑，除去憍慢，正念聽受如是妙典，於說法者生世尊想。",
        "from": "T16n0664_005:0383b07_4",
        "context_with_next_sentence": true
    },
    {
        "source_sentence": "復於宮內后妃、王子、婇女、眷屬生慈哀心，和顏與語，勸以種種供養之具供養法師。",
        "from": "T16n0664_005:0383b10_5",
        "context_with_next_sentence": true
    },
    {
        "source_sentence": "是王爾時既勸化已，即生無量歡喜快樂，心懷悅豫，倍復自勵，不生疲惓，多作利益，於說法者倍生恭敬。」",
        "from": "T16n0664_005:0383b12_6",
        "context_with_next_sentence": true
    },
    {
        "source_sentence": "爾時，佛告四天大王：「爾時，人王應著白淨鮮潔之衣，種種瓔珞齊整莊嚴，執持素帛微妙上蓋，服飾容儀不失常則，躬出奉迎說法之人。",
        "from": "T16n0664_005:0383b15_0",
        "context_with_next_sentence": true
    },
    {
        "source_sentence": "何以故？",
        "from": "T16n0664_005:0383b18_1",
        "context_with_next_sentence": true
    },
    {
        "source_sentence": "是王如是，隨其舉足步步之中即是供養值遇百千億那由他諸佛世尊，復得超越如是等劫生死之難，復於來世爾所劫中常得封受轉輪王位。",
        "from": "T16n0664_005:0383b18_2",
        "context_with_next_sentence": true
    },
    {
        "source_sentence": "隨其步步亦得如是現世功德：不可思議自在之力，常得最勝極妙七寶人天宮殿，在在生處增益壽命，言語辯了，人所信用，無所畏忌，有大名稱，常為人天之所恭敬，天上人中受上妙樂，得大勢力，具足威德，身色微妙，端嚴第一，常值諸佛，遇善知識，成就具足無量福聚。",
        "from": "T16n0664_005:0383b21_3",
        "context_with_next_sentence": true
    },
    {
        "source_sentence": "「汝等四天王！",
        "from": "T16n0664_005:0383b27_4",
        "context_with_next_sentence": true
    },
    {
        "source_sentence": "如是，人王見如是等種種無量功德利益，是故此王應當躬出奉迎法師，若一由旬至百千由旬。",
        "from": "T16n0664_005:0383b27_5",
        "context_with_next_sentence": true
    },
    {
        "source_sentence": "於說法師應生佛想，應作是念：『今日釋迦如來正智入於我宮受我供養、為我說法，我聞是法即不退轉於阿耨多羅三藐三菩提，已為得值百千萬億那由他佛、為已供養過去未來現在諸佛、已得畢竟三惡道苦，我今已種百千無量轉輪聖王釋梵之因、已種無邊善根種子、已令無量百千萬億諸眾生等度於生死、已集無量無邊福聚，後宮眷屬已得擁護宮宅、諸衰悉以消滅，國土無有怨賊棘刺、他方怨敵不能侵凌。』",
        "from": "T16n0664_005:0383c01_0",
        "context_with_next_sentence": true
    },
    {
        "source_sentence": "「汝等四王！",
        "from": "T16n0664_005:0383c10_1",
        "context_with_next_sentence": true
    },
    {
        "source_sentence": "如是，人王應作如是供養正法，清淨聽受是妙經典，及恭敬、供養、尊重、讚嘆。",
        "from": "T16n0664_005:0383c10_2",
        "context_with_next_sentence": true
    },
    {
        "source_sentence": "持是經典四部之眾，亦當迴此所得最勝功德之分，施與汝等及餘眷屬、諸天、鬼神，聚集如是諸善功德，現世常得無量無邊、不可思議自在之利，威德、勢力、成就具足，能以正法摧伏諸惡。」",
        "from": "T16n0664_005:0383c12_3",
        "context_with_next_sentence": true
    },
    {
        "source_sentence": "爾時，四王白佛言：「世尊！",
        "from": "T16n0664_005:0383c17_0",
        "context_with_next_sentence": true
    },
    {
        "source_sentence": "若未來世有諸人王作如是等恭敬正法，至心聽受是妙經典，及恭敬、供養、尊重、讚嘆，持是經典四部之眾嚴治舍宅、香汁灑地、專心正念聽說法時，我等四王亦當在中共聽此法，願諸人王為自利故，以己所得功德少分施與我等。",
        "from": "T16n0664_005:0383c17_1",
        "context_with_next_sentence": true
    },
    {
        "source_sentence": "「世尊！",
        "from": "T16n0664_005:0383c22_2",
        "context_with_next_sentence": true
    },
    {
        "source_sentence": "是諸人王於說法者所坐之處，為我等故燒種種香供養是經，是妙香氣於一念頃即至我等諸天宮殿，其香即時變成香蓋，其香微妙，金色晃耀照我等宮、釋宮、梵宮。",
        "from": "T16n0664_005:0383c22_3",
        "context_with_next_sentence": true
    },
    {
        "source_sentence": "大辯神天、功德神天、堅牢地神、散脂鬼神最大將軍二十八部鬼神大將，摩醯首羅、金剛密迹、摩尼跋陀鬼神大將、鬼子母與五百兒子周匝圍遶、阿耨達龍王、娑竭羅龍王，如是等眾自於宮殿，各各得聞是妙香氣及見香蓋光明普照，是香蓋光明亦照一切諸天宮殿。」",
        "from": "T16n0664_005:0383c26_4",
        "context_with_next_sentence": true
    },
    {
        "source_sentence": "佛告四王：「是香蓋光明非但至汝四王宮殿。",
        "from": "T16n0664_005:0384a03_5",
        "context_with_next_sentence": true
    },
    {
        "source_sentence": "何以故？",
        "from": "T16n0664_005:0384a04_6",
        "context_with_next_sentence": true
    },
    {
        "source_sentence": "是諸人王手擎香鑪供養經時，其香遍布，於一念頃遍至三千大千世界百億日月、百億大海、百億須彌山、百億大鐵圍山、小鐵圍山及諸山王、百億四天下、百億四天王、百億三十三天，乃至百億非想非非想天。",
        "from": "T16n0664_005:0384a04_7",
        "context_with_next_sentence": true
    },
    {
        "source_sentence": "於此三千大千世界百億三十三天、一切龍、鬼、乾闥婆、阿修羅、迦樓羅、緊那羅、摩睺羅伽宮殿，虛空悉滿種種香煙雲蓋，其蓋金光亦照宮殿。",
        "from": "T16n0664_005:0384a09_8",
        "context_with_next_sentence": true
    },
    {
        "source_sentence": "如是，三千大千世界所有種種香煙雲蓋，皆是此經威神力故。",
        "from": "T16n0664_005:0384a12_9",
        "context_with_next_sentence": true
    },
    {
        "source_sentence": "「是諸人王手擎香鑪供養經時，種種香氣不但遍此三千大千世界，於一念頃亦遍十方無量無邊恒河沙等百千萬億諸佛世界，於諸佛上虛空之中亦成香蓋，金色普照亦復如是。",
        "from": "T16n0664_005:0384a14_10",
        "context_with_next_sentence": true
    },
    {
        "source_sentence": "諸佛世尊聞是妙香、見是香蓋及金色光，於十方界恒河沙等諸佛世尊作如是等神力變化已，異口同音於說法者稱讚：『善哉，善哉！",
        "from": "T16n0664_005:0384a18_11",
        "context_with_next_sentence": true
    },
    {
        "source_sentence": "大士！",
        "from": "T16n0664_005:0384a21_12",
        "context_with_next_sentence": true
    },
    {
        "source_sentence": "汝能廣宣流布如是甚深微妙經典，則為成就無量無邊、不可思議功德之聚。』",
        "from": "T16n0664_005:0384a21_13",
        "context_with_next_sentence": true
    },
    {
        "source_sentence": "若有聞是甚深經典，所得功德則為不少，況持讀誦、為他眾生開示、分別演說其義？",
        "from": "T16n0664_005:0384a23_14",
        "context_with_next_sentence": true
    },
    {
        "source_sentence": "何以故？",
        "from": "T16n0664_005:0384a25_15",
        "context_with_next_sentence": true
    },
    {
        "source_sentence": "善男子！",
        "from": "T16n0664_005:0384a25_16",
        "context_with_next_sentence": true
    },
    {
        "source_sentence": "此金光明微妙經典，無量無邊億那由他諸菩薩等若得聞者，即不退轉於阿耨多羅三藐三菩提。",
        "from": "T16n0664_005:0384a25_17",
        "context_with_next_sentence": true
    },
    {
        "source_sentence": "爾時，十方無量無邊恒河沙等諸佛世界現在諸佛，異口同聲作如是言：『善男子！",
        "from": "T16n0664_005:0384a27_18",
        "context_with_next_sentence": true
    },
    {
        "source_sentence": "汝於來世畢定當得坐於道場菩提樹下，於三界中最尊最勝，出過一切眾生之上，勤修力故受諸苦行，善能莊嚴菩提道場，能壞三千大千世界外道邪論，摧伏諸魔、怨賊、異形，覺了諸法第一寂滅，清淨無垢甚深無上菩提之道。",
        "from": "T16n0664_005:0384a29_19",
        "context_with_next_sentence": true
    },
    {
        "source_sentence": "善男子！",
        "from": "T16n0664_005:0384b05_20",
        "context_with_next_sentence": true
    },
    {
        "source_sentence": "汝已能坐金剛座處、轉於無上諸佛所讚十二種行甚深法輪、能擊無上最大法鼓、能吹無上極妙法蠡、能竪無上最勝法幢、能然無上極明法炬、能雨無上甘露法雨、能斷無量煩惱怨結、能令無量百千萬億那由他眾度於無涯可畏大海、能脫生死無際輪轉、復遇無量百千萬億那由他佛。』」",
        "from": "T16n0664_005:0384b06_0",
        "context_with_next_sentence": true
    },
    {
        "source_sentence": "爾時，四天王復白佛言：「世尊！",
        "from": "T16n0664_005:0384b13_0",
        "context_with_next_sentence": true
    },
    {
        "source_sentence": "是金光明微妙經典能得未來現在種種無量功德。",
        "from": "T16n0664_005:0384b13_1",
        "context_with_next_sentence": true
    },
    {
        "source_sentence": "是故，人王若得聞是微妙經典，則為已於百千萬億無量佛所種諸善根。",
        "from": "T16n0664_005:0384b14_2",
        "context_with_next_sentence": true
    },
    {
        "source_sentence": "我以敬念是人王故、復見無量福德利故，我等四王及餘眷屬、無量百千萬億鬼神，於自宮殿見是種種香煙雲蓋瑞應之時，我當隱蔽不現其身，為聽法故，當至是王所止宮殿講法之處；大梵天王、釋提桓因、大辯天神、功德天神、堅牢地神、散脂鬼神大將軍等二十八部鬼神大將，摩醯首羅、金剛密迹、摩尼跋陀鬼神大將、鬼子母及五百鬼子周匝圍遶、阿耨達龍王、娑竭羅龍王，無量百千萬億那由他鬼神、諸天，如是等眾為聽法故，悉自隱蔽不現其身，至是人王所止宮殿講法之處。",
        "from": "T16n0664_005:0384b16_3",
        "context_with_next_sentence": true
    },
    {
        "source_sentence": "世尊！",
        "from": "T16n0664_005:0384b27_4",
        "context_with_next_sentence": true
    },
    {
        "source_sentence": "我等四王及餘眷屬、無量鬼神，悉當同心以是人王為善知識，同共一行——善相應行——能為無上大法施主，以甘露味充足我等。",
        "from": "T16n0664_005:0384b27_5",
        "context_with_next_sentence": true
    },
    {
        "source_sentence": "我等應當擁護是王，除其衰患，令得安隱，及其宮宅、國土、城邑諸惡災患悉令消滅。",
        "from": "T16n0664_005:0384c01_6",
        "context_with_next_sentence": true
    },
    {
        "source_sentence": "「世尊！",
        "from": "T16n0664_005:0384c03_7",
        "context_with_next_sentence": true
    },
    {
        "source_sentence": "若有人王於此經典心生捨離、不樂聽聞，其心不欲恭敬、供養、尊重、讚嘆；若四部眾有受持、讀誦、讚說之者，亦復不能恭敬、供養、尊重、讚嘆；我等四王及餘眷屬、無量鬼神，即便不得聞此正法，背甘露味、失大法利，無有勢力及以威德，減損天眾、增長惡趣。",
        "from": "T16n0664_005:0384c03_8",
        "context_with_next_sentence": true
    },
    {
        "source_sentence": "世尊！",
        "from": "T16n0664_005:0384c09_9",
        "context_with_next_sentence": true
    },
    {
        "source_sentence": "我等四王及無量鬼神捨其國土；不但我等，亦有無量守護國土諸舊善神皆悉捨去。",
        "from": "T16n0664_005:0384c09_10",
        "context_with_next_sentence": true
    },
    {
        "source_sentence": "我等諸天及諸鬼神既捨離已，其國當有種種災異，一切人民失其善心，唯有繫縛、瞋恚、鬪諍、互相破壞、多諸疾疫、彗星現怪、流星崩落、五星諸宿違失常度、兩日並現、日月薄蝕、白黑惡虹數數出現、大地震動發大音聲、惡風惡雨無日不有、穀米勇貴、飢饉凍餓、多有他方怨賊侵掠，其國人民多受苦惱、其地無有可愛樂處。",
        "from": "T16n0664_005:0384c11_11",
        "context_with_next_sentence": true
    },
    {
        "source_sentence": "世尊！",
        "from": "T16n0664_005:0384c18_12",
        "context_with_next_sentence": true
    },
    {
        "source_sentence": "我等四王及諸無量百千鬼神并守國土諸舊善神遠離去時，生如是等無量惡事。",
        "from": "T16n0664_005:0384c18_13",
        "context_with_next_sentence": true
    },
    {
        "source_sentence": "「世尊！",
        "from": "T16n0664_005:0384c20_14",
        "context_with_next_sentence": true
    },
    {
        "source_sentence": "若有人王欲得自護及王國土多受安樂、欲令國土一切眾生悉皆成就具足快樂、欲得摧伏一切外敵、欲得擁護一切國土、欲以正法正治國土、欲得除滅眾生怖畏，世尊！",
        "from": "T16n0664_005:0384c20_15",
        "context_with_next_sentence": true
    },
    {
        "source_sentence": "是人王等應當畢定聽是經典，及恭敬供養讀誦受持是經典者。",
        "from": "T16n0664_005:0384c24_16",
        "context_with_next_sentence": true
    },
    {
        "source_sentence": "我等四王及無量鬼神以是法食善根因緣，得服甘露無上法味，增長身力、心進勇銳、增益諸天。",
        "from": "T16n0664_005:0384c25_17",
        "context_with_next_sentence": true
    },
    {
        "source_sentence": "何以故？",
        "from": "T16n0664_005:0384c28_18",
        "context_with_next_sentence": true
    },
    {
        "source_sentence": "以是人王至心聽受是經典故。",
        "from": "T16n0664_005:0384c28_19",
        "context_with_next_sentence": true
    },
    {
        "source_sentence": "「如諸梵天說出欲論、釋提桓因種種善論、五通之人神仙之論，世尊！",
        "from": "T16n0664_005:0384c29_20",
        "context_with_next_sentence": true
    },
    {
        "source_sentence": "梵天、釋提桓因、五神通人雖有百千億那由他無量勝論，是金光明於中最勝。",
        "from": "T16n0664_005:0385a01_21",
        "context_with_next_sentence": true
    },
    {
        "source_sentence": "所以者何？",
        "from": "T16n0664_005:0385a03_22",
        "context_with_next_sentence": true
    },
    {
        "source_sentence": "如來說是金光明經為眾生故，為令一切閻浮提內諸人王等以正法治、為與一切眾生安樂、為欲愛護一切眾生、欲令眾生無諸苦惱、無有他方怨賊棘刺、所有諸惡背而不向、欲令國土無有憂惱、以正法教無有諍訟。",
        "from": "T16n0664_005:0385a03_23",
        "context_with_next_sentence": true
    },
    {
        "source_sentence": "是故，人王各於國土應然法炬熾然正法，增益天眾。",
        "from": "T16n0664_005:0385a08_24",
        "context_with_next_sentence": true
    },
    {
        "source_sentence": "我等四王及無量鬼神、閻浮提內諸天善神，以是因緣得服甘露、法味充足、得大威德、進力具足；閻浮提內安隱豐樂，人民熾盛，安樂其處，復於來世無量百千不可思議那由他劫常受微妙第一快樂，復得值遇無量諸佛種諸善根，然後證成阿耨多羅三藐三菩提。",
        "from": "T16n0664_005:0385a09_25",
        "context_with_next_sentence": true
    },
    {
        "source_sentence": "如是等無量功德，悉是如來正遍知說。",
        "from": "T16n0664_005:0385a15_26",
        "context_with_next_sentence": true
    },
    {
        "source_sentence": "如來過於百千億那由他諸梵天等，以大悲力故；亦過無量百千億那由他釋提桓因，以苦行力故。",
        "from": "T16n0664_005:0385a16_27",
        "context_with_next_sentence": true
    },
    {
        "source_sentence": "是故，如來為諸眾生演說如是金光明經。",
        "from": "T16n0664_005:0385a18_28",
        "context_with_next_sentence": true
    },
    {
        "source_sentence": "若閻浮提一切眾生及諸人王，世間、出世間所作國事、所造世論，皆因此經——欲令眾生得安樂故——釋迦如來示現是經廣宣流布。",
        "from": "T16n0664_005:0385a19_29",
        "context_with_next_sentence": true
    },
    {
        "source_sentence": "「世尊！",
        "from": "T16n0664_005:0385a22_30",
        "context_with_next_sentence": true
    },
    {
        "source_sentence": "以是因緣故，是諸人王應當畢定聽受，供養、恭敬、尊重、讚嘆是經。」",
        "from": "T16n0664_005:0385a22_31",
        "context_with_next_sentence": true
    },
    {
        "source_sentence": "爾時，佛復告四天王：「汝等四王及餘眷屬、無量百千那由他鬼神！",
        "from": "T16n0664_005:0385a25_0",
        "context_with_next_sentence": true
    },
    {
        "source_sentence": "是諸人王若能至心聽是經典，供養、恭敬、尊重、讚嘆，汝等四王正應擁護，滅其衰患而與安樂。",
        "from": "T16n0664_005:0385a26_1",
        "context_with_next_sentence": true
    },
    {
        "source_sentence": "若有人能廣宣流布如是妙典——於人天中大作佛事，能大利益無量眾生——如是之人汝等四王必當擁護，莫令他緣而得擾亂，令心澹靜受於快樂，續復當得廣宣是經。」",
        "from": "T16n0664_005:0385a28_2",
        "context_with_next_sentence": true
    },
    {
        "source_sentence": "爾時，四王即從坐起，偏袒右肩，右膝著地，長跪合掌於世尊前以偈讚曰：「佛月清淨，　　滿足莊嚴；　　佛日暉曜，　放千光明。",
        "from": "T16n0664_005:0385b03_3",
        "context_with_next_sentence": true
    },
    {
        "source_sentence": "　　如來面目，　　最上明淨。",
        "from": "T16n0664_005:0385b07_4",
        "context_with_next_sentence": true
    },
    {
        "source_sentence": "　齒白無垢，　　如蓮華根；　　功德無量，　猶如大海；　　智淵無邊，　　法水具足，　百千三昧，　　無有缺減；　　足下平滿，　千輻相現，　　足指網縵，　　猶如鵝王；　光明晃曜，　　如寶山王；　　微妙清淨，　如鍊真金。",
        "from": "T16n0664_005:0385b08_0",
        "context_with_next_sentence": true
    },
    {
        "source_sentence": "　　所有福德，　　不可思議，　佛功德山，　　我今敬禮。",
        "from": "T16n0664_005:0385b13_1",
        "context_with_next_sentence": true
    },
    {
        "source_sentence": "　　佛真法身，　猶如虛空，　　應物現形，　　如水中月，　無有障礙，　　如焰、如化。",
        "from": "T16n0664_005:0385b14_2",
        "context_with_next_sentence": true
    },
    {
        "source_sentence": "　　是故我今，　稽首佛月。」",
        "from": "T16n0664_005:0385b16_3",
        "context_with_next_sentence": true
    },
    {
        "source_sentence": "爾時，世尊以偈答曰：「此金光明，　　諸經之王，　　甚深最勝，　為無有上。",
        "from": "T16n0664_005:0385b18_0",
        "context_with_next_sentence": true
    },
    {
        "source_sentence": "　　十力世尊，　　之所宣說，　汝等四王，　　應當勤護。",
        "from": "T16n0664_005:0385b20_1",
        "context_with_next_sentence": true
    },
    {
        "source_sentence": "　　以是因緣，　是深妙典，　　能與眾生，　　無量快樂。",
        "from": "T16n0664_005:0385b21_2",
        "context_with_next_sentence": true
    },
    {
        "source_sentence": "　為諸眾生，　　安樂利益，　　故久流布，　於閻浮提。",
        "from": "T16n0664_005:0385b23_0",
        "context_with_next_sentence": true
    },
    {
        "source_sentence": "　　能滅三千，　　大千世界，　所有惡趣，　　無量諸苦。",
        "from": "T16n0664_005:0385b24_1",
        "context_with_next_sentence": true
    },
    {
        "source_sentence": "　　閻浮提內，　諸人王等，　　心生慈愍，　　正法治世。",
        "from": "T16n0664_005:0385b25_2",
        "context_with_next_sentence": true
    },
    {
        "source_sentence": "　若能流布，　　此妙經典，　　則令其土，　安隱豐熟，　　所有眾生，　　悉受快樂。",
        "from": "T16n0664_005:0385b27_0",
        "context_with_next_sentence": true
    },
    {
        "source_sentence": "　若有人王，　　欲愛己身、　　及其國土，　欲令豐盛，　　應當至心，　　淨潔洗浴，　往法會所，　　聽受是典。",
        "from": "T16n0664_005:0385b29_0",
        "context_with_next_sentence": true
    },
    {
        "source_sentence": "　　是經能作，　所有善事，　　摧伏一切，　　內外怨賊，　復能除滅，　　無量怖畏。",
        "from": "T16n0664_005:0385c02_1",
        "context_with_next_sentence": true
    },
    {
        "source_sentence": "　　是諸經王，　能與一切，　　無量眾生，　　安隱快樂。",
        "from": "T16n0664_005:0385c04_2",
        "context_with_next_sentence": true
    },
    {
        "source_sentence": "　譬如寶樹，　　在人家中，　　悉能出生，　一切珍寶；　　是妙經典，　　亦復如是，　悉能出生，　　諸王功德。",
        "from": "T16n0664_005:0385c06_0",
        "context_with_next_sentence": true
    },
    {
        "source_sentence": "　　如清冷水，　能除渴乏；　　是妙經典，　　亦復如是，　能除諸王，　　功德渴乏。",
        "from": "T16n0664_005:0385c08_1",
        "context_with_next_sentence": true
    },
    {
        "source_sentence": "　　譬如珍寶、　異物篋器，　　悉在于手，　　隨意所用；　是金光明，　　亦復如是，　　隨意能與，　諸王法寶。",
        "from": "T16n0664_005:0385c10_2",
        "context_with_next_sentence": true
    },
    {
        "source_sentence": "　　是金光明，　　微妙經典，　常為諸天，　　恭敬供養；　　亦為護世、　四大天王，　　威神勢力，　　之所護持；　十方諸佛，　　常念是經，　　若有演說，　稱讚善哉；　　亦有百千，　　無量鬼神，　從十方來，　　擁護是人。",
        "from": "T16n0664_005:0385c13_3",
        "context_with_next_sentence": true
    },
    {
        "source_sentence": "　　若有得聞，　是妙經典，　　心生歡喜，　　踊躍無量。",
        "from": "T16n0664_005:0385c18_4",
        "context_with_next_sentence": true
    },
    {
        "source_sentence": "　閻浮提內，　　無量大眾，　　皆悉歡喜，　集聽是法。",
        "from": "T16n0664_005:0385c20_0",
        "context_with_next_sentence": true
    },
    {
        "source_sentence": "　　聽是經故，　　具諸威德，　增益天眾，　　精氣身力。」",
        "from": "T16n0664_005:0385c21_1",
        "context_with_next_sentence": true
    },
    {
        "source_sentence": "爾時，四王聞是偈已白佛言：「世尊！",
        "from": "T16n0664_005:0385c23_0",
        "context_with_next_sentence": true
    },
    {
        "source_sentence": "我從昔來未曾得聞如是微妙寂滅之法。",
        "from": "T16n0664_005:0385c23_1",
        "context_with_next_sentence": true
    },
    {
        "source_sentence": "我聞是已，心生悲喜、涕淚橫流、舉身戰動、支體嬉怡，復得無量不可思議具足妙樂。」",
        "from": "T16n0664_005:0385c24_2",
        "context_with_next_sentence": true
    },
    {
        "source_sentence": "以天曼陀羅華、摩訶曼陀羅華供養奉散於如來上，作如是等供養佛已，復白佛言：「世尊！",
        "from": "T16n0664_005:0385c26_3",
        "context_with_next_sentence": true
    },
    {
        "source_sentence": "我等四王各各自有五百鬼神，常當隨逐是說法者而為守護。」",
        "from": "T16n0664_005:0385c28_4",
        "context_with_next_sentence": true
    },
    {
        "source_sentence": "合部金光明經卷第五",
        "from": "T16n0664_005:0386a01_0",
        "context_with_next_sentence": false
    }
]