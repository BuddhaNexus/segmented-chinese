[
    {
        "source_sentence": "十善業道經",
        "from": "T15n0600_001:0157c03_0",
        "context_with_next_sentence": true
    },
    {
        "source_sentence": "大唐于闐三藏實叉難陀奉　制譯",
        "from": "T15n0600_001:0157c05_0",
        "context_with_next_sentence": true
    },
    {
        "source_sentence": "如是我聞：一時佛在娑竭羅龍宮，與八千大比丘眾、三萬二千菩薩摩訶薩俱。",
        "from": "T15n0600_001:0157c06_0",
        "context_with_next_sentence": true
    },
    {
        "source_sentence": "爾時世尊告龍王言：「一切眾生心想異故，造業亦異，由是故有諸趣輪轉。",
        "from": "T15n0600_001:0157c07_1",
        "context_with_next_sentence": true
    },
    {
        "source_sentence": "龍王！",
        "from": "T15n0600_001:0157c09_2",
        "context_with_next_sentence": true
    },
    {
        "source_sentence": "汝見此會及大海中，形色種類各別不耶？",
        "from": "T15n0600_001:0157c09_3",
        "context_with_next_sentence": true
    },
    {
        "source_sentence": "如是一切，靡不由心造善不善身業、語業、意業所致。",
        "from": "T15n0600_001:0157c10_4",
        "context_with_next_sentence": true
    },
    {
        "source_sentence": "而心無色，不可見取，但是虛妄諸法集起，畢竟無主，無我、我所。",
        "from": "T15n0600_001:0157c11_5",
        "context_with_next_sentence": true
    },
    {
        "source_sentence": "雖各隨業，所現不同，而實於中無有作者。",
        "from": "T15n0600_001:0157c13_6",
        "context_with_next_sentence": true
    },
    {
        "source_sentence": "故一切法皆不思議，自性如幻。",
        "from": "T15n0600_001:0157c14_0",
        "context_with_next_sentence": true
    },
    {
        "source_sentence": "智者知已，應修善業，以是所生蘊、處、界等，皆悉端正，見者無厭。",
        "from": "T15n0600_001:0157c14_1",
        "context_with_next_sentence": true
    },
    {
        "source_sentence": "「龍王！",
        "from": "T15n0600_001:0157c16_2",
        "context_with_next_sentence": true
    },
    {
        "source_sentence": "汝觀佛身，從百千億福德所生，諸相莊嚴，光明顯曜，蔽諸大眾。",
        "from": "T15n0600_001:0157c16_3",
        "context_with_next_sentence": true
    },
    {
        "source_sentence": "設無量億自在梵王，悉不復現；其有瞻仰如來身者，莫不目眩！",
        "from": "T15n0600_001:0157c17_4",
        "context_with_next_sentence": true
    },
    {
        "source_sentence": "汝又觀此諸大菩薩，妙色嚴淨，一切皆由修集善業福德而生。",
        "from": "T15n0600_001:0157c19_5",
        "context_with_next_sentence": true
    },
    {
        "source_sentence": "又諸天龍八部眾等大威勢者，亦因善業福德所生。",
        "from": "T15n0600_001:0157c20_6",
        "context_with_next_sentence": true
    },
    {
        "source_sentence": "今大海中所有眾生，形色麁鄙，或大或小，皆由自心種種想念，作身、語、意諸不善業，是故隨業各自受報。",
        "from": "T15n0600_001:0157c21_7",
        "context_with_next_sentence": true
    },
    {
        "source_sentence": "汝今當應如是修學，亦令眾生了達因果，修習善業。",
        "from": "T15n0600_001:0157c24_8",
        "context_with_next_sentence": true
    },
    {
        "source_sentence": "汝當於此正見不動，勿復墮在斷、常見中！",
        "from": "T15n0600_001:0157c25_9",
        "context_with_next_sentence": true
    },
    {
        "source_sentence": "於諸福田歡喜、敬養，是故汝等亦得人天尊敬、供養。",
        "from": "T15n0600_001:0157c26_10",
        "context_with_next_sentence": true
    },
    {
        "source_sentence": "「龍王！",
        "from": "T15n0600_001:0157c27_11",
        "context_with_next_sentence": true
    },
    {
        "source_sentence": "當知菩薩有一法，能斷一切諸惡道苦。",
        "from": "T15n0600_001:0157c27_12",
        "context_with_next_sentence": true
    },
    {
        "source_sentence": "何等為一？",
        "from": "T15n0600_001:0157c28_13",
        "context_with_next_sentence": true
    },
    {
        "source_sentence": "謂於晝夜，常念、思惟、觀察善法，令諸善法念念增長，不容毫分不善間雜。",
        "from": "T15n0600_001:0157c28_14",
        "context_with_next_sentence": true
    },
    {
        "source_sentence": "是即能令諸惡永斷、善法圓滿，常得親近諸佛、菩薩及餘聖眾。",
        "from": "T15n0600_001:0158a01_15",
        "context_with_next_sentence": true
    },
    {
        "source_sentence": "言善法者，謂人天身、聲聞菩提、獨覺菩提、無上菩提，皆依此法以為根本而得成就，故名善法。",
        "from": "T15n0600_001:0158a02_16",
        "context_with_next_sentence": true
    },
    {
        "source_sentence": "此法即是十善業道。",
        "from": "T15n0600_001:0158a04_17",
        "context_with_next_sentence": true
    },
    {
        "source_sentence": "何等為十？",
        "from": "T15n0600_001:0158a05_18",
        "context_with_next_sentence": true
    },
    {
        "source_sentence": "謂能永離殺生、偷盜、邪行、妄語、兩舌、惡口、綺語、貪欲、瞋恚、邪見。",
        "from": "T15n0600_001:0158a05_19",
        "context_with_next_sentence": true
    },
    {
        "source_sentence": "「龍王！",
        "from": "T15n0600_001:0158a07_0",
        "context_with_next_sentence": true
    },
    {
        "source_sentence": "若離殺生，即得成就十離惱法。",
        "from": "T15n0600_001:0158a07_1",
        "context_with_next_sentence": true
    },
    {
        "source_sentence": "何等為十？",
        "from": "T15n0600_001:0158a07_2",
        "context_with_next_sentence": true
    },
    {
        "source_sentence": "一、於諸眾生普施無畏；二、常於眾生起大慈心；三、永斷一切瞋恚習氣；四、身常無病；五、壽命長遠；六、恒為非人之所守護；七、常無惡夢，寢覺快樂；八、滅除怨結，眾怨自解；九、無惡道怖；十、命終生天；是為十。",
        "from": "T15n0600_001:0158a08_3",
        "context_with_next_sentence": true
    },
    {
        "source_sentence": "若能迴向阿耨多羅三藐三菩提者，後成佛時，得佛隨心自在壽命。",
        "from": "T15n0600_001:0158a12_4",
        "context_with_next_sentence": true
    },
    {
        "source_sentence": "「復次，龍王！",
        "from": "T15n0600_001:0158a14_5",
        "context_with_next_sentence": true
    },
    {
        "source_sentence": "若離偷盜，即得十種可保信法。",
        "from": "T15n0600_001:0158a14_6",
        "context_with_next_sentence": true
    },
    {
        "source_sentence": "何等為十？",
        "from": "T15n0600_001:0158a15_7",
        "context_with_next_sentence": true
    },
    {
        "source_sentence": "一者、資財盈積，王、賊、水、火，及非愛子，不能散滅；二、多人愛念；三、人不欺負；四、十方讚美；五、不憂損害；六、善名流布；七、處眾無畏；八、財、命、色、力安樂，辯才具足無缺；九、常懷施意；十、命終生天；是為十。",
        "from": "T15n0600_001:0158a15_8",
        "context_with_next_sentence": true
    },
    {
        "source_sentence": "若能迴向阿耨多羅三藐三菩提者，後成佛時，得證清淨大菩提智。",
        "from": "T15n0600_001:0158a20_9",
        "context_with_next_sentence": true
    },
    {
        "source_sentence": "「復次，龍王！",
        "from": "T15n0600_001:0158a21_10",
        "context_with_next_sentence": true
    },
    {
        "source_sentence": "若離邪行，即得四種智所讚法。",
        "from": "T15n0600_001:0158a21_11",
        "context_with_next_sentence": true
    },
    {
        "source_sentence": "何等為四？",
        "from": "T15n0600_001:0158a22_12",
        "context_with_next_sentence": true
    },
    {
        "source_sentence": "一、諸根調順；二、永離諠掉；三、世所稱歎；四、妻莫能侵；是為四。",
        "from": "T15n0600_001:0158a22_13",
        "context_with_next_sentence": true
    },
    {
        "source_sentence": "若能迴向阿耨多羅三藐三菩提者，後成佛時，得佛丈夫隱密藏相。",
        "from": "T15n0600_001:0158a24_14",
        "context_with_next_sentence": true
    },
    {
        "source_sentence": "「復次，龍王！",
        "from": "T15n0600_001:0158a25_15",
        "context_with_next_sentence": true
    },
    {
        "source_sentence": "若離妄語，即得八種天所讚法。",
        "from": "T15n0600_001:0158a26_0",
        "context_with_next_sentence": true
    },
    {
        "source_sentence": "何等為八？",
        "from": "T15n0600_001:0158a26_1",
        "context_with_next_sentence": true
    },
    {
        "source_sentence": "一、口常清淨、優鉢華香；二、為諸世間之所信伏；三、發言成證，人天敬愛；四、常以愛語安慰眾生；五、得勝意樂，三業清淨；六、言無誤失，心常歡喜；七、發言尊重，人天奉行；八、智慧殊勝，無能制伏；是為八。",
        "from": "T15n0600_001:0158a27_0",
        "context_with_next_sentence": true
    },
    {
        "source_sentence": "若能迴向阿耨多羅三藐三菩提者，後成佛時，即得如來真實語。",
        "from": "T15n0600_001:0158b02_1",
        "context_with_next_sentence": true
    },
    {
        "source_sentence": "「復次，龍王！",
        "from": "T15n0600_001:0158b03_2",
        "context_with_next_sentence": true
    },
    {
        "source_sentence": "若離兩舌，即得五種不可壞法。",
        "from": "T15n0600_001:0158b04_3",
        "context_with_next_sentence": true
    },
    {
        "source_sentence": "何等為五？",
        "from": "T15n0600_001:0158b04_4",
        "context_with_next_sentence": true
    },
    {
        "source_sentence": "一、得不壞身，無能害故；二、得不壞眷屬，無能破故；三、得不壞信，順本業故；四、得不壞法行，所修堅固故；五、得不壞善知識，不誑惑故；是為五。",
        "from": "T15n0600_001:0158b05_5",
        "context_with_next_sentence": true
    },
    {
        "source_sentence": "若能迴向阿耨多羅三藐三菩提者，後成佛時，得正眷屬，諸魔外道不能沮壞。",
        "from": "T15n0600_001:0158b08_6",
        "context_with_next_sentence": true
    },
    {
        "source_sentence": "「復次，龍王！",
        "from": "T15n0600_001:0158b10_7",
        "context_with_next_sentence": true
    },
    {
        "source_sentence": "若離惡口，即得成就八種淨業。",
        "from": "T15n0600_001:0158b10_8",
        "context_with_next_sentence": true
    },
    {
        "source_sentence": "何等為八？",
        "from": "T15n0600_001:0158b11_0",
        "context_with_next_sentence": true
    },
    {
        "source_sentence": "一、言不乖度；二、言皆利益；三、言必契理；四、言詞美妙；五、言可承領；六、言則信用；七、言無可譏；八、言盡愛樂；是為八。",
        "from": "T15n0600_001:0158b11_1",
        "context_with_next_sentence": true
    },
    {
        "source_sentence": "若能迴向阿耨多羅三藐三菩提者，後成佛時，具足如來梵音聲相。",
        "from": "T15n0600_001:0158b13_2",
        "context_with_next_sentence": true
    },
    {
        "source_sentence": "「復次，龍王！",
        "from": "T15n0600_001:0158b15_3",
        "context_with_next_sentence": true
    },
    {
        "source_sentence": "若離綺語，即得成就三種決定。",
        "from": "T15n0600_001:0158b15_4",
        "context_with_next_sentence": true
    },
    {
        "source_sentence": "何等為三？",
        "from": "T15n0600_001:0158b16_5",
        "context_with_next_sentence": true
    },
    {
        "source_sentence": "一、定為智人所愛；二、定能以智，如實答問；三、定於人天，威德最勝，無有虛妄；是為三。",
        "from": "T15n0600_001:0158b16_6",
        "context_with_next_sentence": true
    },
    {
        "source_sentence": "若能迴向阿耨多羅三藐三菩提者，後成佛時，即得如來諸所授記，皆不唐捐。",
        "from": "T15n0600_001:0158b18_7",
        "context_with_next_sentence": true
    },
    {
        "source_sentence": "「復次，龍王！",
        "from": "T15n0600_001:0158b20_8",
        "context_with_next_sentence": true
    },
    {
        "source_sentence": "若離貪欲，即得成就五種自在。",
        "from": "T15n0600_001:0158b20_9",
        "context_with_next_sentence": true
    },
    {
        "source_sentence": "何等為五？",
        "from": "T15n0600_001:0158b21_10",
        "context_with_next_sentence": true
    },
    {
        "source_sentence": "一、三業自在，諸根具足故；二、財物自在，一切怨賊不能奪故；三、福德自在，隨心所欲，物皆備故；四、王位自在，珍奇妙物皆奉獻故；五、所獲之物，過本所求百倍殊勝，由於昔時不慳嫉故；是為五。",
        "from": "T15n0600_001:0158b21_11",
        "context_with_next_sentence": true
    },
    {
        "source_sentence": "若能迴向阿耨多羅三藐三菩提者，後成佛時，三界特尊，皆共敬養。",
        "from": "T15n0600_001:0158b26_0",
        "context_with_next_sentence": true
    },
    {
        "source_sentence": "「復次，龍王！",
        "from": "T15n0600_001:0158b27_1",
        "context_with_next_sentence": true
    },
    {
        "source_sentence": "若離瞋恚，即得八種喜悅心法。",
        "from": "T15n0600_001:0158b27_2",
        "context_with_next_sentence": true
    },
    {
        "source_sentence": "何等為八？",
        "from": "T15n0600_001:0158b28_3",
        "context_with_next_sentence": true
    },
    {
        "source_sentence": "一、無損惱心；二、無瞋恚心；三、無諍訟心；四、柔和質直心；五、得聖者慈心；六、常作利益安眾生心；七、身相端嚴，眾共尊敬；八、以和忍故，速生梵世；是為八。",
        "from": "T15n0600_001:0158b28_4",
        "context_with_next_sentence": true
    },
    {
        "source_sentence": "若能迴向阿耨多羅三藐三菩提者，後成佛時，得無礙心，觀者無厭。",
        "from": "T15n0600_001:0158c03_5",
        "context_with_next_sentence": true
    },
    {
        "source_sentence": "「復次，龍王！",
        "from": "T15n0600_001:0158c04_6",
        "context_with_next_sentence": true
    },
    {
        "source_sentence": "若離邪見，即得成就十功德法。",
        "from": "T15n0600_001:0158c05_7",
        "context_with_next_sentence": true
    },
    {
        "source_sentence": "何等為十？",
        "from": "T15n0600_001:0158c05_8",
        "context_with_next_sentence": true
    },
    {
        "source_sentence": "一、得真善意樂、真善等侶；二、深信因果，寧殞身命，終不作惡；三、唯歸依佛，非餘天等；四、直心正見，永離一切吉凶疑網；五、常生人天，不更惡道；六、無量福慧，轉轉增勝；七、永離邪道，行於聖道；八、不起身見，捨諸惡業；九、住無礙見，十、不墮諸難；是為十。",
        "from": "T15n0600_001:0158c06_9",
        "context_with_next_sentence": true
    },
    {
        "source_sentence": "若能迴向阿耨多羅三藐三菩提者，後成佛時，速證一切佛法，成就自在神通。」",
        "from": "T15n0600_001:0158c11_10",
        "context_with_next_sentence": true
    },
    {
        "source_sentence": "爾時世尊復告龍王言：「若有菩薩依此善業，於修道時，能離殺害而行施故，常富財寶，無能侵奪；長壽無夭，不為一切怨賊損害。",
        "from": "T15n0600_001:0158c14_0",
        "context_with_next_sentence": true
    },
    {
        "source_sentence": "離不與取而行施故，常富財寶，無能侵奪；最勝無比，悉能備集諸佛法藏。",
        "from": "T15n0600_001:0158c16_1",
        "context_with_next_sentence": true
    },
    {
        "source_sentence": "離非梵行而行施故，常富財寶，無能侵奪；其家直順，母及妻子，無有能以欲心視者。",
        "from": "T15n0600_001:0158c18_2",
        "context_with_next_sentence": true
    },
    {
        "source_sentence": "離虛誑語而行施故，常富財寶，無能侵奪；離眾毀謗，攝持正法，如其誓願，所作必果。",
        "from": "T15n0600_001:0158c20_3",
        "context_with_next_sentence": true
    },
    {
        "source_sentence": "離離間語而行施故，常富財寶，無能侵奪；眷屬和睦，同一志樂，恒無乖諍。",
        "from": "T15n0600_001:0158c22_4",
        "context_with_next_sentence": true
    },
    {
        "source_sentence": "離麁惡語而行施故，常富財寶，無能侵奪；一切眾會，歡喜歸依，言皆信受，無違拒者。",
        "from": "T15n0600_001:0158c23_5",
        "context_with_next_sentence": true
    },
    {
        "source_sentence": "離無義語而行施故，常富財寶，無能侵奪；言不虛設，人皆敬受，能善方便，斷諸疑惑。",
        "from": "T15n0600_001:0158c25_6",
        "context_with_next_sentence": true
    },
    {
        "source_sentence": "離貪求心而行施故，常富財寶，無能侵奪；一切所有，悉以慧捨，信解堅固，具大威力。",
        "from": "T15n0600_001:0158c27_7",
        "context_with_next_sentence": true
    },
    {
        "source_sentence": "離忿怒心而行施故，常富財寶，無能侵奪；速自成就無礙心智，諸根嚴好，見皆敬愛。",
        "from": "T15n0600_001:0158c29_8",
        "context_with_next_sentence": true
    },
    {
        "source_sentence": "離邪倒心而行施故，常富財寶，無能侵奪；恒生正見敬信之家，見佛、聞法、供養眾僧，常不忘失大菩提心。",
        "from": "T15n0600_001:0159a02_9",
        "context_with_next_sentence": true
    },
    {
        "source_sentence": "是為大士修菩薩道時，行十善業，以施莊嚴，所獲大利如是。",
        "from": "T15n0600_001:0159a04_10",
        "context_with_next_sentence": true
    },
    {
        "source_sentence": "「龍王！",
        "from": "T15n0600_001:0159a06_11",
        "context_with_next_sentence": true
    },
    {
        "source_sentence": "舉要言之，行十善道，以戒莊嚴故，能生一切佛法義利，滿足大願；忍辱莊嚴故，得佛圓音，具眾相好；精進莊嚴故，能破魔怨，入佛法藏；定莊嚴故，能生念、慧、慚、愧、輕安；慧莊嚴故，能斷一切分別妄見；慈莊嚴故，於諸眾生不起惱害；悲莊嚴故，愍諸眾生，常不厭捨；喜莊嚴故，見修善者，心無嫌嫉；捨莊嚴故，於順違境，無愛恚心；四攝莊嚴故，常勤攝化一切眾生；念處莊嚴故，善能修習四念處觀；正勤莊嚴故，悉能斷除一切不善法，成一切善法；神足莊嚴故，恒令身心輕安、快樂；五根莊嚴故，深信堅固，精勤匪懈，常無迷忘，寂然調順，斷諸煩惱；力莊嚴故，眾怨盡滅，無能壞者；覺支莊嚴故，常善覺悟一切諸法；正道莊嚴故，得正智慧常現在前；止莊嚴故，悉能滌除一切結使；觀莊嚴故，能如實知諸法自性；方便莊嚴故，速得成滿為、無為樂。",
        "from": "T15n0600_001:0159a06_12",
        "context_with_next_sentence": true
    },
    {
        "source_sentence": "「龍王！",
        "from": "T15n0600_001:0159a23_13",
        "context_with_next_sentence": true
    },
    {
        "source_sentence": "當知此十善業，乃至能令十力、無畏、十八不共，一切佛法皆得圓滿。",
        "from": "T15n0600_001:0159a23_14",
        "context_with_next_sentence": true
    },
    {
        "source_sentence": "是故汝等應勤修學！",
        "from": "T15n0600_001:0159a24_15",
        "context_with_next_sentence": true
    },
    {
        "source_sentence": "龍王！",
        "from": "T15n0600_001:0159a25_16",
        "context_with_next_sentence": true
    },
    {
        "source_sentence": "譬如一切城邑、聚落，皆依大地而得安住；一切藥草、卉木、叢林，亦皆依地而得生長。",
        "from": "T15n0600_001:0159a25_17",
        "context_with_next_sentence": true
    },
    {
        "source_sentence": "此十善道亦復如是，一切人、天依之而立，一切聲聞、獨覺菩提、諸菩薩行、一切佛法，咸共依此十善大地而得成就。」",
        "from": "T15n0600_001:0159a27_18",
        "context_with_next_sentence": true
    },
    {
        "source_sentence": "佛說此經已，娑竭羅龍王及諸大眾，一切世間天、人、阿修羅等，皆大歡喜，信受奉行。",
        "from": "T15n0600_001:0159b01_0",
        "context_with_next_sentence": true
    },
    {
        "source_sentence": "十善業道經",
        "from": "T15n0600_001:0159b03_0",
        "context_with_next_sentence": false
    }
]