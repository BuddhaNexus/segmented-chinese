[
    {
        "source_sentence": "佛說善惡因果經",
        "from": "T85n2881_001:1380b17_0",
        "context_with_next_sentence": true
    },
    {
        "source_sentence": "如是我聞：一時，佛在舍衛國祇樹給孤獨園。",
        "from": "T85n2881_001:1380b19_0",
        "context_with_next_sentence": true
    },
    {
        "source_sentence": "爾時，世尊與無量菩薩、人、天大眾圍繞說法，一心靜聽。",
        "from": "T85n2881_001:1380b20_0",
        "context_with_next_sentence": true
    },
    {
        "source_sentence": "爾時，阿難為眾生故，而白佛言：「世尊！",
        "from": "T85n2881_001:1380b21_1",
        "context_with_next_sentence": true
    },
    {
        "source_sentence": "今見世間等同一種生在人中，有好、有醜，有強、有弱，有貧、有富，有苦、有樂，有貴、有賤，音聲不同、言語殊方，有百歲不死、有三十早亡、有十五夭喪、胞胎墮落。",
        "from": "T85n2881_001:1380b22_2",
        "context_with_next_sentence": true
    },
    {
        "source_sentence": "「有端政而貧賤、有醜陋而富貴，有大強下劣、有軟弱登上位，有苦而長壽、有樂而命殤，有行善而致過、有作惡而福利，有肥白眼[目*甬]睞、有青黑而婉媚，有雖短小而足意氣、有雖長大為他僕使。",
        "from": "T85n2881_001:1380b25_3",
        "context_with_next_sentence": true
    },
    {
        "source_sentence": "「有豐饒男女、有孤單獨自，有在外遊飢寒憔悴、有入宮在朝衣食自恣，有少時貧賤老始富貴、有理實無辜橫罹獄事，有父慈子孝論經說義、有兄弟乖各鬪諍交至，有安居立宅種種豐備、有自無舍屋處處浮寄。",
        "from": "T85n2881_001:1380b29_4",
        "context_with_next_sentence": true
    },
    {
        "source_sentence": "「有烏栖鹿宿[狂-王+禽]狩同類、有衣毛茹血不識文字，有端坐受報、有客作無地，有聰明高爽、有闇鈍無智，有經營始得、有不求自至，有富而慳貪、有貧窮而好施，有出言和睦、有發語棘刺，有為他愛敬、有眾人遠避，有慈心養命、有殺生無比，有寬而得眾、有為他所棄。",
        "from": "T85n2881_001:1380c05_5",
        "context_with_next_sentence": true
    },
    {
        "source_sentence": "「有婦姑相憎、有妯娌歡戲，有喜聽法語、有聞經眠睡，有武夫無禮、有好學文義，有作畜生之形種種異類。",
        "from": "T85n2881_001:1380c11_6",
        "context_with_next_sentence": true
    },
    {
        "source_sentence": "「唯願世尊廣說因果，大眾若聞一心從善。」",
        "from": "T85n2881_001:1380c13_7",
        "context_with_next_sentence": true
    },
    {
        "source_sentence": "佛告阿難：「如汝所問受報不同者，皆由先世用心不等，是以所受千差萬別。",
        "from": "T85n2881_001:1380c15_0",
        "context_with_next_sentence": true
    },
    {
        "source_sentence": "今身端政者從忍辱中來，為人醜陋者從瞋恚中來，為人貧窮者從慳貪中來，為人高貴從禮拜中來，為人下賤從憍慢中來，為人長大從恭敬中來，為人座短從慢法中來，為人狠戾從羊中來，為人黑[病-丙+复]從障佛光明中來。",
        "from": "T85n2881_001:1380c16_1",
        "context_with_next_sentence": true
    },
    {
        "source_sentence": "「為人緊脣從甞齊食中來，為人赤眼從惜火光明中來，為人雀目從縫鷹眼合中來，為人瘖瘂從謗法中來，為人耳聾從不喜聞法中來，為人缺齒從喜咬骨肉中來，為人塞鼻從燃不好香供養佛中來，為人脣缺從穿魚鰓中來，為人黃髮從攕猪中來，為人穴耳從穿耳中來。",
        "from": "T85n2881_001:1380c21_2",
        "context_with_next_sentence": true
    },
    {
        "source_sentence": "「為人蛇體從著輕衣盪突佛像中來，為人黑色從安佛像著屋簷下烟熏處中來，為人癵躄從見師長不起中來，為人僂脊從輕衣出入背佛像中來，為人脛額者從見佛不禮捉手打額中來，為人短項從見尊長縮頭走避中來，為人心痛病者從斫刺眾生身體中來，為人癩病從枉取他物中來，為人氣嗽從冬月與人冷食中來。",
        "from": "T85n2881_001:1380c27_3",
        "context_with_next_sentence": true
    },
    {
        "source_sentence": "「為人無男女者從殺他諸鳥子中來，為人饒兒息者從喜養生物命中來，為人長命者從慈心中來，為人短命者從殺生中來，為人大富者從布施中來，為人有車馬者從施三寶車馬中來，為人聰明從學問誦經中來，為人闇鈍從畜生中來，為人奴婢從負債中來，為人躁狂從獼猴中來，為人病癩者從破壞三寶中來，為人手脚不隨者從縛勅眾生手脚中來，為人惡性從蛇蠍中來，為人六根具足者從持戒中來，為人諸根不具足者從破戒中來。",
        "from": "T85n2881_001:1381a06_4",
        "context_with_next_sentence": true
    },
    {
        "source_sentence": "「為人不淨潔者從猪中來，為人喜歌舞者從伎兒中來，為人多貪從狗中來，為人項有癭肉者從獨食中來，為人口氣嗅者從惡罵中來，為人男根不具足者從揵猪狗中來。",
        "from": "T85n2881_001:1381a16_5",
        "context_with_next_sentence": true
    },
    {
        "source_sentence": "為人舌短者從屏處盜罵尊長中來。",
        "from": "T85n2881_001:1381a20_6",
        "context_with_next_sentence": true
    },
    {
        "source_sentence": "「為人喜婬他婦女者死墮鵝鴨中，為人喜婬九族親者死墮雀中，為人慳惜經書藏匿智慧不為人說者死作土木中虫，好帶弓箭騎乘死墮六夷中，好猲殺生者死墮犲狼中，好著創華者死作載勝虫，喜著長衣者死作長尾虫。",
        "from": "T85n2881_001:1381a20_7",
        "context_with_next_sentence": true
    },
    {
        "source_sentence": "「憙臥食者死墮猪中，好著綵色衣服者死作斑駮鳥，憙學人語調弄者死作鸚鵡鳥，憙讒人者死墮蟒蛇惡毒中，橫惱他人者死作懊惱虫，為人憙傳惡作信者死作鵄梟鳥，為人喜作殃禍語者死作野狐，喜驚恐人者死作[喋-口+舌]鹿虫，前身著木屣入寺者今身生在[跳-兆+周]蹄馬中，先月憙放下氣者今作[蜛-古+氣]蟠虫，先身用眾僧碓磑者今作叩頭虫，先身節量人食者今作啄木虫。",
        "from": "T85n2881_001:1381a26_8",
        "context_with_next_sentence": true
    },
    {
        "source_sentence": "「盜用僧水者今作水中魚鱉，污眾僧地者作屏中虫，盜僧菓子者作食泥土虫，偷僧物者今作碓磪牛驢，強從僧乞貸者今作白鴿鳥，罵辱眾僧者今作牛領中虫，食眾僧菜者作蓼中虫，坐僧床者作蛐蟮虫，用僧雜物者作飛蛾投火虫，捶骨捭入寺者今作長[口*(隹/乃)]鳥，著烟炆胡粉朱脣入寺者今作赤[口*(隹/乃)]鳥，著綵色衣入寺者今作黃[鳥*戾]鷜，夫婦在寺中止宿者今作青頭台虫，却坐佛塔者今作駱駝身，著鞋靴入浮圖精舍中者今作蝦蟆虫，聽法亂語者今作百舌鳥，污淨行尼僧者死墮鐵窟地獄中，百萬刀輪一時來下，斬截其身。」",
        "from": "T85n2881_001:1381b05_9",
        "context_with_next_sentence": true
    },
    {
        "source_sentence": "爾時，阿難白佛言：「如佛所說，犯眾僧物實是大重。",
        "from": "T85n2881_001:1381b18_0",
        "context_with_next_sentence": true
    },
    {
        "source_sentence": "若如是者，四輩檀越云何得詣寺中恭敬禮拜？」",
        "from": "T85n2881_001:1381b19_1",
        "context_with_next_sentence": true
    },
    {
        "source_sentence": "佛言：「往僧藍中有二種心：一者、善心；二者、惡心。",
        "from": "T85n2881_001:1381b20_2",
        "context_with_next_sentence": true
    },
    {
        "source_sentence": "云何名為善心？",
        "from": "T85n2881_001:1381b21_3",
        "context_with_next_sentence": true
    },
    {
        "source_sentence": "若至僧中，見佛禮拜、見僧恭敬，請經問義受戒懺悔，捨於財物經營三寶，不惜身命護持大法。",
        "from": "T85n2881_001:1381b21_4",
        "context_with_next_sentence": true
    },
    {
        "source_sentence": "如是之人，舉足一步天堂自來，未來受果如樹提伽，是則名為最上善人也。",
        "from": "T85n2881_001:1381b23_5",
        "context_with_next_sentence": true
    },
    {
        "source_sentence": "云何名為惡心？",
        "from": "T85n2881_001:1381b25_6",
        "context_with_next_sentence": true
    },
    {
        "source_sentence": "若有眾生入寺之時，唯從眾僧乞索借貸，或求僧長短專欲破壞，或噉僧食都無愧心，餅菓菜茹懷挾歸家。",
        "from": "T85n2881_001:1381b25_7",
        "context_with_next_sentence": true
    },
    {
        "source_sentence": "如是之人，死墮鐵丸地獄，鑊湯、爐炭、刀山、劍樹靡所不經，是即名為最下惡人。」",
        "from": "T85n2881_001:1381b28_8",
        "context_with_next_sentence": true
    },
    {
        "source_sentence": "佛語阿難：「誡語來世，是我弟子者，於三寶所謹慎莫犯，努力崇成勿生退心；用佛語者，彌勒出世得度無疑。」",
        "from": "T85n2881_001:1381b29_9",
        "context_with_next_sentence": true
    },
    {
        "source_sentence": "佛言：「今身劫剝人衣者，死墮寒氷地獄，又生蠶虫，為他燝剝；今身不憙燃燈照經像者，死墮鐵圍山間黑闇地獄中；今身屠殺斬截眾生者，死墮刀山劍樹地獄中；今身飛鷹走狗憙獵射者，死墮鐵鋸地獄中；今身多邪行者，死墮銅柱鐵床地獄中；今身畜多婦者，死墮鐵磑地獄中；今身畜多夫主者，死墮毒蛇地獄中；今身燒燝雞子者，死墮灰河地獄中。",
        "from": "T85n2881_001:1381c03_10",
        "context_with_next_sentence": true
    },
    {
        "source_sentence": "「今身攕猪鷄者，死墮鑊湯地獄中；今身犍猪狗者，死墮尖石地獄中；今身飲酒醉亂者，死墮飲銅地獄中；今身斬截眾生者，死墮鐵輪地獄中；今身偷眾僧菓子者，死墮鐵丸地獄中；今身食猪狗腸肉者，死墮糞屎地獄中；今身作生魚食者，死墮刀林劍樹地獄中。",
        "from": "T85n2881_001:1381c11_11",
        "context_with_next_sentence": true
    },
    {
        "source_sentence": "「今身作後母諛剋前母兒者，死墮火車地獄中；今身兩舌鬪亂者，死墮鐵犁地獄中；今身兩口罵人者，死墮拔舌地獄中；今身多妄語者，死墮鐵針地獄中；今身殺生祠邪神者，死墮鐵碓地獄中。",
        "from": "T85n2881_001:1381c17_12",
        "context_with_next_sentence": true
    },
    {
        "source_sentence": "「今身作師母，鬼語誑他取物者，死墮肉山地獄中。",
        "from": "T85n2881_001:1381c21_13",
        "context_with_next_sentence": true
    },
    {
        "source_sentence": "今身作師母，合眼眠地誑他上天取禰魂神者，死墮斬腰地獄中。",
        "from": "T85n2881_001:1381c22_14",
        "context_with_next_sentence": true
    },
    {
        "source_sentence": "今身作師母，教他殺生求其大神，或禍五道、土地、社公、阿魔女郎，諸如是等皆是誑惑愚人，死墮斫地獄中，為諸獄卒莝斬其身，鐵[口*(隹/乃)]之鳥啄兩眼睛。",
        "from": "T85n2881_001:1381c24_15",
        "context_with_next_sentence": true
    },
    {
        "source_sentence": "今身作師公，或葬埋死人，占宅吉凶、五姓便利、安龍謝蠶、壓衰禍，誑其癡人多取財物，妄作吉凶之語者，如是之徒死墮鐵銅地獄中，無量惡鳥集在其身食噉肉，盡啄其筋骨受苦無窮。",
        "from": "T85n2881_001:1381c27_16",
        "context_with_next_sentence": true
    },
    {
        "source_sentence": "今身作其醫師，不能差病誑他取物，死墮針灸地獄中，舉身火燃。",
        "from": "T85n2881_001:1382a02_17",
        "context_with_next_sentence": true
    },
    {
        "source_sentence": "今身破塔壞寺、反戾師僧、不孝父母者，死墮入阿鼻大地獄中，備經八大地獄，復入諸小地獄，一百三十六所悉皆入中，或經一劫、二劫乃至五劫，然後得出，值善知識發菩提心，若不值遇還墮地獄。」",
        "from": "T85n2881_001:1382a04_0",
        "context_with_next_sentence": true
    },
    {
        "source_sentence": "佛言：「為人身大臭穢，健瞋難解者，從駱駝中來。",
        "from": "T85n2881_001:1382a09_0",
        "context_with_next_sentence": true
    },
    {
        "source_sentence": "為人喜行健食，不避嶮難者，從馬中來。",
        "from": "T85n2881_001:1382a10_1",
        "context_with_next_sentence": true
    },
    {
        "source_sentence": "為人堪履寒熱，無記錄心者，從牛中來。",
        "from": "T85n2881_001:1382a11_0",
        "context_with_next_sentence": true
    },
    {
        "source_sentence": "為人高聲無愧，多所愛念，不別是非者，從驢中來。",
        "from": "T85n2881_001:1382a11_1",
        "context_with_next_sentence": true
    },
    {
        "source_sentence": "為人恒貪肉食，所作無畏者，從師子中來。",
        "from": "T85n2881_001:1382a12_2",
        "context_with_next_sentence": true
    },
    {
        "source_sentence": "為人身長眼圓，多遊曠野，憎嫉妻子者，從虎中來。",
        "from": "T85n2881_001:1382a13_3",
        "context_with_next_sentence": true
    },
    {
        "source_sentence": "為人毛長眼小，不樂一處者，從飛鳥中來。",
        "from": "T85n2881_001:1382a14_4",
        "context_with_next_sentence": true
    },
    {
        "source_sentence": "為人性無返復，喜殺害虫者，從野狐中來。",
        "from": "T85n2881_001:1382a15_5",
        "context_with_next_sentence": true
    },
    {
        "source_sentence": "為人勇健，少於婬慾，不愛妻子者，從狼中來。",
        "from": "T85n2881_001:1382a16_6",
        "context_with_next_sentence": true
    },
    {
        "source_sentence": "為人不好妙服，伺捕奸非，小時眼惡多怒者，從狗中來。",
        "from": "T85n2881_001:1382a17_7",
        "context_with_next_sentence": true
    },
    {
        "source_sentence": "為人好婬憙，談眾人所愛者，從鸚鵡中來。",
        "from": "T85n2881_001:1382a19_8",
        "context_with_next_sentence": true
    },
    {
        "source_sentence": "為人樂人，眾中言語多煩者，鸚鵅中來。",
        "from": "T85n2881_001:1382a20_0",
        "context_with_next_sentence": true
    },
    {
        "source_sentence": "「為人體小好婬意，不專定見色心惑者，從雀中來。",
        "from": "T85n2881_001:1382a20_1",
        "context_with_next_sentence": true
    },
    {
        "source_sentence": "為人眼赤齒短，語便吐沫，臥則纏身者，從蛇蚖中來。",
        "from": "T85n2881_001:1382a21_2",
        "context_with_next_sentence": true
    },
    {
        "source_sentence": "為人語則瞋恚不察來義，口出火毒者，從蝎中來。",
        "from": "T85n2881_001:1382a23_3",
        "context_with_next_sentence": true
    },
    {
        "source_sentence": "為人獨處貪食，夜則少睡者，從狸中來。",
        "from": "T85n2881_001:1382a24_4",
        "context_with_next_sentence": true
    },
    {
        "source_sentence": "為人穿牆竊盜，貪財健怨，無有親疎者，從鼠中來。」",
        "from": "T85n2881_001:1382a25_5",
        "context_with_next_sentence": true
    },
    {
        "source_sentence": "佛言：「為人破塔壞寺，隱藏三寶物作己用者，死墮阿鼻大地獄中，從地獄出受畜生身，所謂鴿、雀、鴛、鴦、鸚鵡、青雀、魚、鱉、獼猴、獐、鹿；若得人身，受黃門形，女人二根無根婬女。",
        "from": "T85n2881_001:1382a27_0",
        "context_with_next_sentence": true
    },
    {
        "source_sentence": "為人喜瞋恚者，死墮毒蛇、師子、虎、狼、熊、羆、猫狸、鷹、雞之屬；若得人身，喜養雞猪，屠兒獵師網捕獄卒。",
        "from": "T85n2881_001:1382b01_1",
        "context_with_next_sentence": true
    },
    {
        "source_sentence": "為人愚癡不解道理者，死墮象、猪、牛、羊、水牛、蚤、虱、蚊、蝱、蟻子等形；若得人身，聾盲瘖瘂、癃殘背瘻，諸根不具足，不能受法。",
        "from": "T85n2881_001:1382b04_2",
        "context_with_next_sentence": true
    },
    {
        "source_sentence": "為人憍慢者，死墮糞虫、駞驢、犬、馬；若生人中，受奴婢身貧窮乞丐，眾所輕賤。",
        "from": "T85n2881_001:1382b06_3",
        "context_with_next_sentence": true
    },
    {
        "source_sentence": "為人因官形勢貪取民物者，死墮肉山地獄中，百千萬人割肉而噉。",
        "from": "T85n2881_001:1382b08_4",
        "context_with_next_sentence": true
    },
    {
        "source_sentence": "「今身喜立他人者，死墮白象中，脚直不得眼臥。",
        "from": "T85n2881_001:1382b10_5",
        "context_with_next_sentence": true
    },
    {
        "source_sentence": "今身破齋夜食者，死墮餓鬼中，百萬萬歲不得飲食，若行之時節頭火出。",
        "from": "T85n2881_001:1382b11_6",
        "context_with_next_sentence": true
    },
    {
        "source_sentence": "今身喜露形坐者，死作寒鴞虫。",
        "from": "T85n2881_001:1382b12_7",
        "context_with_next_sentence": true
    },
    {
        "source_sentence": "今身懷挾齋殘飲食者，死墮熱鐵地獄中，又生人間著咽塞病短命而死。",
        "from": "T85n2881_001:1382b13_8",
        "context_with_next_sentence": true
    },
    {
        "source_sentence": "今身禮佛頭不至地者，死墮倒懸地獄，又生人間多為欺誑。",
        "from": "T85n2881_001:1382b15_9",
        "context_with_next_sentence": true
    },
    {
        "source_sentence": "今身禮佛不合掌者，死墮邊地，多用功力無所收獲。",
        "from": "T85n2881_001:1382b16_10",
        "context_with_next_sentence": true
    },
    {
        "source_sentence": "今身聞鐘聲不起者，死墮蟒蛇中，其身長大為諸小虫之所唼食。",
        "from": "T85n2881_001:1382b17_11",
        "context_with_next_sentence": true
    },
    {
        "source_sentence": "今身拱手禮佛者，死墮反縛地獄，又生人中橫遭惡事。",
        "from": "T85n2881_001:1382b19_12",
        "context_with_next_sentence": true
    },
    {
        "source_sentence": "今身合掌、五體投地至心禮佛者，常處尊貴恒受快樂。",
        "from": "T85n2881_001:1382b20_13",
        "context_with_next_sentence": true
    },
    {
        "source_sentence": "「今身健瞋懊食者，從顛狂中來。",
        "from": "T85n2881_001:1382b21_14",
        "context_with_next_sentence": true
    },
    {
        "source_sentence": "今身眼目&#;睞者，從邪看他婦女中來。",
        "from": "T85n2881_001:1382b22_15",
        "context_with_next_sentence": true
    },
    {
        "source_sentence": "今身護婦罵父母者，死墮斬舌地獄中。",
        "from": "T85n2881_001:1382b23_16",
        "context_with_next_sentence": true
    },
    {
        "source_sentence": "今身如水著酒中，沽與人者，死作水中虫，又生人間水腫斷氣而死。」",
        "from": "T85n2881_001:1382b24_17",
        "context_with_next_sentence": true
    },
    {
        "source_sentence": "佛告阿難：「如向所說種種眾苦，皆由十惡之業，上者地獄因緣，中者畜生因緣，下者餓鬼因緣。",
        "from": "T85n2881_001:1382b26_0",
        "context_with_next_sentence": true
    },
    {
        "source_sentence": "於中殺生之罪，能令眾生墮於地獄、畜生、餓鬼；若生人中得二種果報：一者、短命；二者、多病。",
        "from": "T85n2881_001:1382b28_1",
        "context_with_next_sentence": true
    },
    {
        "source_sentence": "劫盜之罪，亦令眾生墮於地獄、畜生、餓鬼；若生人中得二種果報：一者、貧窮；二者、共財不得自在。",
        "from": "T85n2881_001:1382c01_2",
        "context_with_next_sentence": true
    },
    {
        "source_sentence": "邪婬之罪，亦令眾生墮於地獄、畜生、餓鬼；若生人中得二種果報：一者、婦不貞良；二者、二妻相諍不隨己心。",
        "from": "T85n2881_001:1382c03_3",
        "context_with_next_sentence": true
    },
    {
        "source_sentence": "妄語之罪，亦令眾生墮於地獄、畜生、餓鬼；若生人中得二種果報：一者、多被誹謗；二者、恒為多人所誑。",
        "from": "T85n2881_001:1382c05_4",
        "context_with_next_sentence": true
    },
    {
        "source_sentence": "兩舌之罪，亦令眾生墮於地獄、畜生、餓鬼；若生人中得二種果報：一者、得破壞眷屬；二者、得弊惡眷屬。",
        "from": "T85n2881_001:1382c08_5",
        "context_with_next_sentence": true
    },
    {
        "source_sentence": "惡口之罪，亦令眾生墮於地獄、畜生、餓鬼；若生人間得二種果報：一者、常聞惡聲；二者、所有言說恒有諍訟。",
        "from": "T85n2881_001:1382c10_6",
        "context_with_next_sentence": true
    },
    {
        "source_sentence": "綺語之罪，亦令眾生墮於地獄、畜生、餓鬼；若生人間有二種果報：一者、說正人不言受；二者、所有言說不能辯了。",
        "from": "T85n2881_001:1382c12_7",
        "context_with_next_sentence": true
    },
    {
        "source_sentence": "貪慾之罪，亦令眾生墮於地獄、畜生、餓鬼；若生人中得二種果報：一者、貪財無有厭足；二者、多求恒無從意。",
        "from": "T85n2881_001:1382c15_8",
        "context_with_next_sentence": true
    },
    {
        "source_sentence": "瞋恚之罪，亦令眾生墮於地獄、畜生、餓鬼；若生人中得二種果報：一者、常為他人求其長短；二者、常為他所惱害。",
        "from": "T85n2881_001:1382c17_9",
        "context_with_next_sentence": true
    },
    {
        "source_sentence": "邪見之罪，亦令眾生墮於地獄、畜生、餓鬼；若生人間得二種果報：一者、常生邪見家；二者、心恒諂曲。",
        "from": "T85n2881_001:1382c20_10",
        "context_with_next_sentence": true
    },
    {
        "source_sentence": "「諸佛子！",
        "from": "T85n2881_001:1382c22_11",
        "context_with_next_sentence": true
    },
    {
        "source_sentence": "如是十惡業道，皆是眾苦大聚因緣。」",
        "from": "T85n2881_001:1382c22_12",
        "context_with_next_sentence": true
    },
    {
        "source_sentence": "爾時，大眾之中有作十惡業者，聞佛說斯地獄苦報，皆大號哭，而白佛言：「世尊！",
        "from": "T85n2881_001:1382c24_0",
        "context_with_next_sentence": true
    },
    {
        "source_sentence": "弟子作何善行得免斯苦？」",
        "from": "T85n2881_001:1382c25_1",
        "context_with_next_sentence": true
    },
    {
        "source_sentence": "佛言：「當復教化一切眾生共同福業。",
        "from": "T85n2881_001:1382c26_2",
        "context_with_next_sentence": true
    },
    {
        "source_sentence": "云何修福？",
        "from": "T85n2881_001:1382c27_3",
        "context_with_next_sentence": true
    },
    {
        "source_sentence": "若有眾生，今身作大化主，造立浮圖寺舍者，未來必作國王，統領萬民無往不伏。",
        "from": "T85n2881_001:1382c27_4",
        "context_with_next_sentence": true
    },
    {
        "source_sentence": "今身作邑王中正維那輪主者，未來之世，必作王臣、輔相、州郡令長，衣馬具足所須自恣。",
        "from": "T85n2881_001:1382c29_5",
        "context_with_next_sentence": true
    },
    {
        "source_sentence": "今身率化諸人作諸功德者，未來世中，必作豪富、長者，眾人敬仰四道開通所向對偶。",
        "from": "T85n2881_001:1383a02_6",
        "context_with_next_sentence": true
    },
    {
        "source_sentence": "今身好喜燃燈續明者，生在日月天中光明自照。",
        "from": "T85n2881_001:1383a04_7",
        "context_with_next_sentence": true
    },
    {
        "source_sentence": "今身喜布施慈心養命者，生處大富，衣食自然。",
        "from": "T85n2881_001:1383a05_8",
        "context_with_next_sentence": true
    },
    {
        "source_sentence": "今身好施人飲食者，所生之處天厨自至，色力具足聰慧辯才，壽命長遠。",
        "from": "T85n2881_001:1383a06_9",
        "context_with_next_sentence": true
    },
    {
        "source_sentence": "「若施畜生，得百倍報。",
        "from": "T85n2881_001:1383a08_0",
        "context_with_next_sentence": true
    },
    {
        "source_sentence": "施一闡提，得千倍報。",
        "from": "T85n2881_001:1383a08_1",
        "context_with_next_sentence": true
    },
    {
        "source_sentence": "施持戒比丘，得萬倍報。",
        "from": "T85n2881_001:1383a08_2",
        "context_with_next_sentence": true
    },
    {
        "source_sentence": "若施法師流通大乘講宣如來祕密之藏，令使大眾開其心眼者，得無量報。",
        "from": "T85n2881_001:1383a09_3",
        "context_with_next_sentence": true
    },
    {
        "source_sentence": "若施菩薩諸佛，受報無窮。",
        "from": "T85n2881_001:1383a11_4",
        "context_with_next_sentence": true
    },
    {
        "source_sentence": "又復施三種人果報無盡：一者、諸佛；二者、父母；三者、病人。",
        "from": "T85n2881_001:1383a11_5",
        "context_with_next_sentence": true
    },
    {
        "source_sentence": "一食之施，尚獲無量之報，況能常施，何可窮盡！",
        "from": "T85n2881_001:1383a13_6",
        "context_with_next_sentence": true
    },
    {
        "source_sentence": "「今身洗浴眾僧者，所生之處面目端正，自然衣裳，眾人敬仰。",
        "from": "T85n2881_001:1383a14_7",
        "context_with_next_sentence": true
    },
    {
        "source_sentence": "今身喜讚歎讀誦經法者，所生之處音聲雅妙聞者歡欣。",
        "from": "T85n2881_001:1383a15_8",
        "context_with_next_sentence": true
    },
    {
        "source_sentence": "今身喜持戒者，所生端正人中最勝。",
        "from": "T85n2881_001:1383a16_9",
        "context_with_next_sentence": true
    },
    {
        "source_sentence": "今身好喜造作義井獎瓮，在道種樹蔭蓋諸人者，所生之處常作人王，百味飲食隨念即至。",
        "from": "T85n2881_001:1383a17_10",
        "context_with_next_sentence": true
    },
    {
        "source_sentence": "今身喜抄寫經法施人讀者，所生之處口辯多才，所學之法一聞領悟，諸佛、菩薩常加擁護，人中最勝恒為上首。",
        "from": "T85n2881_001:1383a19_11",
        "context_with_next_sentence": true
    },
    {
        "source_sentence": "今身喜造橋船濟渡人者，所生之處七寶具足，眾人敬歎莫不瞻仰，行來入出為人扶接。」",
        "from": "T85n2881_001:1383a22_12",
        "context_with_next_sentence": true
    },
    {
        "source_sentence": "佛告阿難：「如我處處經中所說因果，勸諸眾生讀誦修行得度苦難；若聞是經生誹謗者，其人現世舌則墮落。」",
        "from": "T85n2881_001:1383a25_0",
        "context_with_next_sentence": true
    },
    {
        "source_sentence": "爾時，阿難白佛言：「世尊！",
        "from": "T85n2881_001:1383a28_0",
        "context_with_next_sentence": true
    },
    {
        "source_sentence": "當何名斯經，以何勸發之？」",
        "from": "T85n2881_001:1383a28_1",
        "context_with_next_sentence": true
    },
    {
        "source_sentence": "佛告阿難：「此經名為『善惡因果』，亦名『菩薩發願修行經』，如是受持。」",
        "from": "T85n2881_001:1383a29_2",
        "context_with_next_sentence": true
    },
    {
        "source_sentence": "佛說是經時，眾中八萬天人發阿耨多羅三藐三菩提心，百千女人現轉女身得成男子，千二百惡人捨其毒意自知宿命，無量善人得無生忍恒受快樂，無量正者生諸淨土、共諸佛菩薩以為等侶，一切大眾歸家作福，歡喜奉行。",
        "from": "T85n2881_001:1383a30_3",
        "context_with_next_sentence": true
    },
    {
        "source_sentence": "佛說善惡因果經一卷(終)",
        "from": "T85n2881_001:1383b06_0",
        "context_with_next_sentence": false
    }
]