[
    {
        "source_sentence": "華嚴懸談會玄記卷第十八",
        "from": "X08n0236_018:0225a19_0",
        "context_with_next_sentence": true
    },
    {
        "source_sentence": "蒼山再光寺比丘　普瑞集",
        "from": "X08n0236_018:0225a20_0",
        "context_with_next_sentence": true
    },
    {
        "source_sentence": "疏提胃雖說戒善等者玄義云彼經但明五戒不明十善唯是人教則非天教縱以此為人天教者諸經皆明戒善亦應是人天教耶又彼經云五戒為諸佛之母欲求佛道讀是經欲求阿羅漢讀是經又云欲得不死地佩長生之符服不死之藥持長樂之印長生符者即三乘法是長樂印者即泥洹道是云何獨言人天教耶又云五戒天地之根眾靈之源天持之和陰陽地持之萬物生萬物之母萬神之父大道之元泥洹之本又四事本(四大)五陰本六衰本(六塵)四事本淨五陰本淨六衰本淨如是等意窮源極妙之說云何獨是人天教耶(餘引不起等與今抄同)言又違密迹經者疏主新加也。",
        "from": "X08n0236_018:0225a21_0",
        "context_with_next_sentence": true
    },
    {
        "source_sentence": "鈔提胃波利者行集經云一名帝利富婆(此云胡苽)舊名提胃二名跛棃迦(此云金挺)舊名波梨此二居士者身居俗室道同真侶即居家士夫也百法鈔云是碎葉國人因與五百賈人南海採寶遂至如來成道之處菩提樹神現霖霪車馬泥滓不能前進遂祭樹神欲希止雨樹神報言悉達太子於此成道汝若供養功德無窮提胃聞已即往佛所說偈問言未審誰家子親族是何人安然寂不動今者何所須世尊答曰我是金輪王淨飯王太子成道來七日無人施我食於是提胃即獻蜜麨如來受已即說三歸五戒等言鑽龜易卜者是將此土陰陽之名以目西域陰陽之法也。",
        "from": "X08n0236_018:0225b09_0",
        "context_with_next_sentence": true
    },
    {
        "source_sentence": "▲言四天王奉鉢者梵語鉢多羅此云應量器是過去維衛佛鉢入涅槃後龍王將在宮中供養釋迦成道龍王送至海水上四天王欲取化為四鉢各得一鉢以奉如來如來受已重疊四鉢在於左手以右手按合成一鉢此是紺琉璃石鉢也。",
        "from": "X08n0236_018:0225b20_1",
        "context_with_next_sentence": true
    },
    {
        "source_sentence": "▲鈔此約小乘相者結前雖說戒善也。",
        "from": "X08n0236_018:0225c01_2",
        "context_with_next_sentence": true
    },
    {
        "source_sentence": "▲不妨為大者起後得道皆通三乘也。",
        "from": "X08n0236_018:0225c02_3",
        "context_with_next_sentence": true
    },
    {
        "source_sentence": "▲言五逆者法華疏引薩遮尼乾子經云一破塔壞寺焚燒經像竊盜及用三寶財物二謗三乘法言非聖法障礙留難隱蔽覆藏三於一切出家人所若有戒若無戒持戒破戒打罵訶責說其過失禁閉牢獄或挽袈裟逼令還俗責役駈使責其法調(餘處或云課調債負)斷其命根故大集經云說一破戒比丘過過出萬億佛身血四殺父害母殺阿羅漢出佛身血破和合僧五起大邪見謗無因果長夜修行十不善業此是大乘五逆若小乘說五逆者即是此中第四所攝言四大本淨者淨是空義寂照云皆了本空故決擇記云悟彼性空舉體即真百法鈔云於四大等中二我本無故云本淨。",
        "from": "X08n0236_018:0225c03_4",
        "context_with_next_sentence": true
    },
    {
        "source_sentence": "▲鈔得不起法忍者即無生忍菩提留支云即是初地無漏智印忍無生之理故或是八地仁王五忍中第四無生忍三品是七八九地此當中品柔順忍者順後無生即四五六地分順忍為三品故(五忍者一伏忍二信忍三順忍四無生忍五寂滅忍)明知不只是人天教也。",
        "from": "X08n0236_018:0225c14_5",
        "context_with_next_sentence": true
    },
    {
        "source_sentence": "▲言三百龍王得不起法忍者問龍趣難身何能入聖答願力為龍非是業繫豈礙聖道亦猶獨覺出無佛世豈為難耶。",
        "from": "X08n0236_018:0225c19_6",
        "context_with_next_sentence": true
    },
    {
        "source_sentence": "▲鈔又普曜等者經具云佛宿夜七日不從坐起觀察道樹化七十一億令生道心思惟寂然地六種震動時有梵天厥號識乾見佛新得道果快坐七日未有獻食者時有離胃波利五百賈人以識乾力故使躓不行天說偈言如來成佛道所願已滿足汝等貢上食因是轉法輪時五百賈人獻佛麨蜜四天王奉鉢如來呪願畢已即食食已即為授記言已是得本於將來世諸賈客等當得作佛名曰密成如來十號具足(今云齊成應是密字)。",
        "from": "X08n0236_018:0225c22_7",
        "context_with_next_sentence": true
    },
    {
        "source_sentence": "▲鈔提胃塔者探玄記第八云真諦三藏引十二因緣經八人應起塔一如來露盤八重已上二菩薩七重三緣覺六重四羅漢五重五那含四重六斯陀含三重七須陀洹二重八輪王一重見輪王塔不得作禮非以聖人故今提胃已得不起法忍即初地等應起七重露盤之塔故鈔偏舉之不爾何忽言其塔耶。",
        "from": "X08n0236_018:0226a07_8",
        "context_with_next_sentence": true
    },
    {
        "source_sentence": "▲鈔此經即大寶等者此經總四十九會百二十卷今疏所引別行經檢大寶積當密迹金剛力士會四十九會中當第三會也言卷當第八者然第三會起自第八卷今所引者即第十一卷末并十二卷初文也經文稍廣不能繁引要者尋彼是西晉竺法護譯。",
        "from": "X08n0236_018:0226a13_9",
        "context_with_next_sentence": true
    },
    {
        "source_sentence": "鈔揀去不定等者寂照會解皆引廣鈔云初空後有先大後小是不定也今揀去之則先小後大初有後空之判無失非謂指前不定教也(指玄等正是指前不定教也)彼於漸頓中不定故前抄云金光明經既非第一頓教又非第二漸中末後而明常住明是不定故頓漸中不定也此唯漸教五時中不定也故云揀去不定則無尅定之失評曰今詳抄意指玄之義似長也既前抄云又非第二末後而明常住豈非亦約漸教五時明不定教耶況今抄云不違密迹等經者以上難五時之教有二例難一約所立時難二約所立名義難初約時者如難第二時中云十二年後方制廣戒又云始從得道乃至涅槃常說般若難第五時有小乘見難人天教即引密跡經鈔舉第四等上三難意云此之四難皆揀去之以屬前不定教攝故(非謂揀去前不定故而不用之也)故云揀去不定故集玄云顯不定教順理也二約所立名義難者如第一難有相教而言有空等乃至難提胃經謂通三乘等今從多分說亦不成過也故抄云不違自所立名義也。",
        "from": "X08n0236_018:0226a19_0",
        "context_with_next_sentence": true
    },
    {
        "source_sentence": "疏後魏光統律師等者傳云慧光姓楊氏定州盧人年十三隨父入洛四月八日往佛陀禪師所從受三歸陀異其眼光外射如燄深惟必有奇操留之誦習博通人號聖沙彌也陀曰此沙彌非常人若受大戒先宜聽律律是慧基若初依經論必輕戒綱於道覆律師所聽習後從辨公參學經論聲揚趙郡會佛陀任少林寺主勒那初譯十地光預其席自此地論流傳命章開釋四分一部草創并其華嚴涅槃維摩十地持地等並疏其奧旨初在京洛任國僧教後轉為國統故云光統。",
        "from": "X08n0236_018:0226b14_0",
        "context_with_next_sentence": true
    },
    {
        "source_sentence": "鈔孝文見重等者傳云孝文敬隆誠至別處禪林鑿石為龕(云云)見本傳後隨帝南遷定都伊洛復設靜院敕以處之而愛幽栖林谷是託屬往嵩岳高謝人世有敕就少室山為之造寺今之少林是也後知則天所取遂指山水透谷而西流尋水而西去時又入洛將度有緣時慧光年十二在大街井欄上反蹋蹀堶(音陀拋磚戲也)一連五百眾人諠競異而觀之佛陀因見而恠曰此小兒世戲有功道業亦應不昧意欲引度權以杖打頭聲響清徹既善聲論知堪法器乃問能出家不光曰固其本懷耳遂度之(前傳云四月八日徃少林者應今許後十三歲方出家也)又令弟子道房度沙門僧稠此化行東夏唯此二賢得道之記諒有深擬言稠禪師得道者傳曰僧稠姓孫元出昌黎末居鉅鹿之癭陶焉幼學世典備通經史徵為大學博士講解墳索聲蓋朝廷將處觀國羽儀廟廷道機潛扣欻厭世煩一覽佛經渙然神解時年二十有八投鉅鹿景明寺僧寔法師出家初從道房禪師受行止觀房即佛陀之神足也既受禪法北游定州嘉魚山斂念久之得定常依涅槃聖行四念處法居五夏又詣趙州漳洪山道明禪師受小六時勝法鑽仰積序節食鞭心九旬食米唯四升石上單敷不覺晨夕布縷入肉挽而不脫或煑食未熟入定並為禽獸所噉又常修死相遭賊所之無畏仍為說諸業行皆摧弓箭受戒而去又嘗於鵲山靜坐有神來嬈抱肩築腰氣噓項上師以死要心因證入深定經九旬起定情想澄然覺世間全無樂者便詣少林呈己所證佛陀曰自葱嶺已東禪學之最汝其人矣(故今云得道也)乃更授深要住嵩岳寺等後詣懷州西王屋山修習前法聞澗下兩虎交鬪咆響震巖經日不已遂持錫解之虎各分退廣如彼說。",
        "from": "X08n0236_018:0226b24_0",
        "context_with_next_sentence": true
    },
    {
        "source_sentence": "疏上達下上妙智慧了達隨分階昇佛境界人也解脫者即作用解脫或通離障究竟果德者揀因德也圓極者揀偏也祕密者權小不測故六相十玄等名自在法門也。",
        "from": "X08n0236_018:0227a07_0",
        "context_with_next_sentence": true
    },
    {
        "source_sentence": "鈔不同延公大小等者以後刊定難中正約機難頓漸故今揀此不同延公約機今亦約化儀以立故致刊定所難皆通也故今預揀之。",
        "from": "X08n0236_018:0227a11_0",
        "context_with_next_sentence": true
    },
    {
        "source_sentence": "疏此亦約化儀以立者以前南中諸師所立三教約於化儀故此云亦更有一義如抄中釋二句疏文有二義釋一云上句總標二教故標寬也下句唯局漸教故釋狹也二云言前後者通釋三教前漸次頓後圓但說有前後故。",
        "from": "X08n0236_018:0227a14_0",
        "context_with_next_sentence": true
    },
    {
        "source_sentence": "鈔義多順理者以判華嚴為圓此師創意多順道理故且不辨其違然於漸中不分權實亦有小違非全無也。",
        "from": "X08n0236_018:0227a19_0",
        "context_with_next_sentence": true
    },
    {
        "source_sentence": "▲鈔同時說空不空者只是一會中說故名同時非一念中名同時說不濫圓教。",
        "from": "X08n0236_018:0227a21_1",
        "context_with_next_sentence": true
    },
    {
        "source_sentence": "鈔今不以根定於頓漸者意云既昔曾受化名為根熟即顯根熟不約頓立根熟既非由頓立根生亦不約漸故。",
        "from": "X08n0236_018:0227a23_0",
        "context_with_next_sentence": true
    },
    {
        "source_sentence": "▲鈔況初心下進顯一也問上達分階佛境分為二義似涉穿鑿答前義但置汝舉發心謂非分階佛境然經自說初發心時便成正覺豈不名分階佛境人耶又准法華玄義云光統亦判四宗教一因緣宗指毗曇六因四緣二假名宗指成論三假三誑相宗指大品三論四常住宗指涅槃華嚴等。",
        "from": "X08n0236_018:0227b01_1",
        "context_with_next_sentence": true
    },
    {
        "source_sentence": "疏隋末唐初吉藏法師者傳云吉藏俗姓安本安息國人祖世避仇移居南海遂家于交廣之間復遷金陵而生藏年在孩童父引見真諦三藏乞名詺之諦問其所懷可為吉藏遂名焉後出家為道(云云)故內學之長勿過於藏注引宏廣咸由此焉講三論一百餘遍法華三百餘遍大品智論華嚴維摩等各數十遍春秋七十五武德六年五月坐滅詳本傳。",
        "from": "X08n0236_018:0227b08_0",
        "context_with_next_sentence": true
    },
    {
        "source_sentence": "鈔依法華等者七卷成部者當第五八卷者當第六言從地湧出者玄贊云湧謂上昇出謂顯現明依四安樂行以持經湧出生死之地故(四安樂一正身行二正語行三意離惡自利行四正修諸善利他行遠怖曰安適悅身心曰樂)言問訊世尊者執言曰問通問曰訊訊者辭也言少病少惱等者法華鈔云依佛化相身順世俗而問也佛金剛體何有病惱言安樂行者行字通平去二音若平聲者即問四威儀安樂行不若去聲者依化身相順世俗為問也如有病惱即遷流造作義故名行也即是目於五蘊亦名五行故蓋問佛之身安樂不故云安樂行不法華文句云一問如來安樂二問眾生易度如來答安樂易度兩事相成易度則安樂安樂則易度為二一根利德厚始入佛慧二根鈍德薄後入佛慧餘如前釋。",
        "from": "X08n0236_018:0227b15_0",
        "context_with_next_sentence": true
    },
    {
        "source_sentence": "鈔唯有大小等者以初後皆大亦不判權實中間枝末唯指學小乘者今以此判於法華已前諸經應皆是小乘故致違理故前半滿順違即此順違。",
        "from": "X08n0236_018:0227c05_0",
        "context_with_next_sentence": true
    },
    {
        "source_sentence": "▲鈔法華別為一類滯小之機者如下立十門化儀此但攝末歸本門中一類機爾此一類機雖歷前二三等時然皆滯於小見言執三疑一者亦由小見不除故執三乘為了三若為了即存小乘故成彼見小今皆顯實小見方除也若不執小見者在前二三時中宜得大益則非法華所會也而天台亦然根鈍後熟令入佛慧故如法華唯為一類鈍根耳言則抑諸大乘者以經但云除小乘故。",
        "from": "X08n0236_018:0227c08_0",
        "context_with_next_sentence": true
    },
    {
        "source_sentence": "▲鈔開宗立教中收者若考之下文正是總相會通中依本起末門攝末歸本門中收之初門先大後小即今根本法輪後起枝末也次門先小後大即今攝末歸本也今云開宗立教中收者恐失對會故或可立教中三終教說二乘得成道收此中學小乘者今聞法華入於佛慧五圓教中收華嚴經一分為本之義小教即是枝末法輪故此約義說而無顯文言先出經意下即前鈔文法華別為一類下是也正是會小歸大即攝末歸本也。",
        "from": "X08n0236_018:0227c15_1",
        "context_with_next_sentence": true
    },
    {
        "source_sentence": "疏梁朝光宅法師者潤州江寧縣梁武帝潛龍時宅甞七日夜放光帝曰非我所居乃捨為寺今約處稱名故云光宅法師即釋法雲也姓周氏宜興陽羨人晉平西將軍處士之七世孫也母吳氏初產在草見雲氣滿室因以為名七歲出家更名法雲從師住莊嚴寺為室亮弟子亮每曰我之神明殊不及也方將必當棟梁大經矣年三十建武四年夏初於妙音寺開法華淨名學徒海溱時人呼為作幻法師矣講經之妙獨步當時齊中書周顒琅琊王融彭城劉繪東菀徐孝嗣等一代名貴並莫逆之交孝嗣每曰見云公俊發自顧缺然初雲年在息慈雅尚經術於妙法華研精覃思品酌理義始末照覽乃往幽嵓獨講斯典竪石為人松葉為拂自唱自導兼通難解所以垂名梁代誠謂有聞甞於一寺講法華經忽感天華狀如飛雪滿空而下延於堂內飄颻不墜訖講方去有寶誌神僧道超方外與雲互相敬愛呼為大林法師每來雲所輒停住信宿甞言欲解師子吼請法師為說即為剖析誌便彈指讚言善哉微妙微妙矣儀同陳郡袁昂云有常供養僧學雲法華日夜發願望得慧解等之忽夢見一僧曰雲法師燈明佛時已講此經那可卒敵也大通三年三月二十七日卒于住房春秋六十有三兩宮悲慟琅琊王筠作銘誌湘東王蕭譯為制文。",
        "from": "X08n0236_018:0228a01_0",
        "context_with_next_sentence": true
    },
    {
        "source_sentence": "鈔四衢即四諦者此亦智者意文句云四衢道中者舊云四濁障除如四達路更得一濁除如露地坐(以經云於四衢道中露地而坐故也)今謂不爾五濁直明垢障之法未論治道不應譬衢道衢道正譬四諦四諦觀異名名四衢四諦同會見諦如交路頭見惑雖除思惑猶在不名露地三界思盡名露地住果不進故云而坐故今用之以譬四諦大般若中說四衢道為四諦故今就三乘同觀四諦理中引入真實一乘也。",
        "from": "X08n0236_018:0228a24_0",
        "context_with_next_sentence": true
    },
    {
        "source_sentence": "鈔有三所以故三乘是權者由古人多不許三中大乘不得車故是權故立多難今出三所以辯大乘通索皆是權也言而義勢連環者何以三皆是權一俱不得故云何不得二並無體故何以得知無體三諸子皆索故。",
        "from": "X08n0236_018:0228b09_0",
        "context_with_next_sentence": true
    },
    {
        "source_sentence": "▲鈔昔指三乘三界門外者法華疏云三乘之教合為門理出教外故名門外言菩薩出三界豈有真實證者但約教說人見道後出界實未出界。",
        "from": "X08n0236_018:0228b13_1",
        "context_with_next_sentence": true
    },
    {
        "source_sentence": "▲鈔盡智無生智是二乘車體者出三乘體也據天台文句出此體云舊解小車者小果也果有有為無為功德正取有為以譬車運運入無餘也有為果中具有福慧為正福屬餘度具其慧有十而八通因果(一法智二類智三苦智四集智五滅智六道智七它心智八世俗智此八通因果九盡智十無生智)盡智無生智唯是果位乃取二智以譬車果以是義故車在門外若依大品云是乘從三界出到薩婆若中住若未出時已乘是乘爭出火宅何故復言車在門外若先在門外乘何而出然但乘通因果三十七品斷見思惑皆是因乘盡智無生智皆名果乘要因因乘斷惑盡方得果乘盡智無生智故言車在門外若內因斷結運義名乘外果不運云何名乘然果無斷惑之運要以盡無生智入無餘涅槃方是妙運也(上皆彼文)評曰天台引古釋亦應光宅等義也故今亦以盡智無生智為體然盡無生二智通大通小十地疏云因亡曰盡即盡智也後果不起名為無生即無生智也(上大乘義)智小乘者現在惑亡名為盡利根之人保彼煩惱更當不起名曰無生此盡無生是其滅體無學之智如是而知今取小義即是果乘車體言丈六淺智(有本云權智義或通也)是牛車體者問此約何智名丈六淺智耶答亦盡無生智但揀小乘不成丈六果佛故云丈六智也問云何知是盡無生耶答如光宅尚以大白牛車亦盡無生智為體況三中大乘不指此耶光宅云佛果究竟盡無生二智為車體達出五百由旬之外對昔為高具含萬德對昔為廣(以經云各賜諸子等一大車其車高廣等也)以此推之古師凡論車體皆以盡無生智為體以此二智皆通大小乘今取大乘義也又唯約果說乘義雖通因果然今正約果論故唯此也問此丈六淺智是大乘中佛耶小乘中佛耶答此丈六應佛通大小乘如天台藏通二教但是界內教並以門外三乘為自位果但機有利鈍分二教謂一拙一巧也如藏教析色明空故拙通教體色明空故巧雖巧拙不同而同斷見思同出分斷同證偏真故故通教果頭佛與藏教果頭佛齊故今通約一類從界內出至門外為三乘自位果也(上會解意丈六與淺智不分)若寂照釋云小乘中說大乘菩薩三十四心成丈六佛身獲生空權智是牛車體唯廣鈔第三云丈六佛智是牛車體及般若中說菩薩二空果智大乘自說大乘四智菩提皆名權智以體是有為非真實故皆是牛車體(准此則有三種大乘中說大乘般若中破相大乘深密等中法相大乘今抄唯言初一影後二也三皆是權為牛車體)若助正云丈六是化身權智是報身法身是所證之法此出果體唯約於智不可言於法身故云丈六權智而言權者對一乘實故昔大為權耳評曰上之解初師則有昔三無法相大乘之失次師則鈔文有缺略之失後師則有昔三無破相之失亦違光宅本義故今三師總取解之丈六者通小乘中說大乘成佛及通教中揀小乘不成為自乘成佛也言淺智者(有云權智)亦通三義或破相二空果智或法相四智菩提皆望一乘深智為淺故言二乘之智既非真實等者二乘果智若就自乘各實證得即有其體今以一乘佛慧映奪但是佛智少分功能故得出界恐認為究竟故奪云無體丈六權智等皆謂是實今以一乘佛慧映奪亦云無體非如兔角名並無體無有一人唯成丈六佛及般若深密等中所說佛果也故知皆入一乘如戲場內加三人為官二為小官一為大官執為實有後實官者云二小官劣既非實得大官更勝豈實得耶法合可知。",
        "from": "X08n0236_018:0228b16_2",
        "context_with_next_sentence": true
    },
    {
        "source_sentence": "鈔然上不得下揀一二兩所以成別也不得二字指前第一所以非是遮詞有解云是遮詞也即不得約人就法者誤也以正是約人就法故。",
        "from": "X08n0236_018:0229b04_0",
        "context_with_next_sentence": true
    },
    {
        "source_sentence": "▲鈔羊車鹿車下彼疏云羊多附人如聲聞鹿多靜處如獨覺牛能負運如菩薩二利(彼抄云因位牛車者根本智名牛有二功能一能證理二能引後智初如能負後如能運等)鈔一者機索者即密索也二口索者即顯索也。",
        "from": "X08n0236_018:0229b06_1",
        "context_with_next_sentence": true
    },
    {
        "source_sentence": "▲鈔三乘之人以佛教門下尋言趣理出三界苦故問三乘出界俱至本果不答二乘到極果菩薩未到極果問三乘皆虗指何以偏二乘至果菩薩不至耶答二乘不求作佛得至小果菩薩意欲成佛至法華時三祇之行未滿故問既菩薩未至果何故此中謂究竟答小乘已得果謂為究竟菩薩但聞故說謂為究竟此時雖未解索一乘法已被三乘法門淘煉既久堪受一乘根器發起上扣擊於佛心密有索義也。",
        "from": "X08n0236_018:0229b10_2",
        "context_with_next_sentence": true
    },
    {
        "source_sentence": "▲鈔三根者身子為上根第一周法說即解故四大聲聞(須菩提迦旃延迦葉目連也)為中根第二周喻說方解故富樓那等五百聲聞等為下根第三周聞宿世因緣始解故言求法求記者如方便品舍利弗三請即求法也如四大聲聞等聞舍利弗授記而有以譬喻等皆是求法求記也如方便品開示悟入即為說也如譬喻品授鶖子記等八處授記即與記也問二乘自知小果非真求記可耳菩薩自知當得大果何故亦求記耶答般若深密所化菩薩在見道前元意各趣當教之果今自生疑悔故別求一乘記也。",
        "from": "X08n0236_018:0229b18_3",
        "context_with_next_sentence": true
    },
    {
        "source_sentence": "▲鈔彌勒序品陳四眾疑者由佛放光彌勒與四眾咸疑問文殊(云云)何緣世尊現斯神變放光照東方等徵佛定因也(欲迴未達令入實故豈彌勒猶有疑也應知菩薩出界方始求記亦但約教道若約證道修進記深入地之後心入實故)又偈云佛坐道場所得妙法為欲說此(即求法也)為當授記(即求記也)即一人發言言三人之心也。",
        "from": "X08n0236_018:0229c05_4",
        "context_with_next_sentence": true
    },
    {
        "source_sentence": "▲鈔諸求三乘人等者若非三乘皆索比中文殊何故許斷三乘人疑也。",
        "from": "X08n0236_018:0229c10_5",
        "context_with_next_sentence": true
    },
    {
        "source_sentence": "▲鈔開權顯實已是略賜未曾有法亦是許與菩提之記。",
        "from": "X08n0236_018:0229c12_0",
        "context_with_next_sentence": true
    },
    {
        "source_sentence": "▲鈔法說索車者此直就法索一乘是當可聞可得故索不合前喻故云法說亦不同前喻中不見三車故索三車身子三請在前方便品故喻索三車在後譬喻品故。",
        "from": "X08n0236_018:0229c13_1",
        "context_with_next_sentence": true
    },
    {
        "source_sentence": "▲鈔騰疑白佛者時舍利弗既得授記復白佛言我今無疑親於佛前得記是諸千二百心自在者昔住學地佛常教化言我法能離生老病死究竟涅槃而今於佛聞所未聞皆墮疑惑善哉世尊願說因緣令離疑悔即騰舉眾疑啟白世尊請說譬喻之車除彼疑悔。",
        "from": "X08n0236_018:0229c16_2",
        "context_with_next_sentence": true
    },
    {
        "source_sentence": "▲鈔彌勒陳疑者以下方菩薩從地踴出而佛言皆是我化時彌勒及無數菩薩心生疑惑恠未曾有云何世尊於少時聞教化無量無邊阿僧祇菩薩令住菩提父少而子老舉世所不信。",
        "from": "X08n0236_018:0229c21_3",
        "context_with_next_sentence": true
    },
    {
        "source_sentence": "▲鈔開示知見者答前身子三請說佛壽量答前彌勒請說果車由佛三身壽量長遠故能化爾許菩薩也等字等於譬喻品火宅喻等賜牛車答前請說喻。",
        "from": "X08n0236_018:0230a01_4",
        "context_with_next_sentence": true
    },
    {
        "source_sentence": "▲鈔菩薩聞是法下即方便品文亦酬前身子之請即彼第三請中云及餘求佛者是等聞此法則生大歡喜今既聞已即疑網除故云歡喜既云菩薩疑網除明是地前菩薩疑唯分別入見即除故。",
        "from": "X08n0236_018:0230a04_5",
        "context_with_next_sentence": true
    },
    {
        "source_sentence": "▲鈔故合喻云下初得佛知見中道智光如日無明在如夜自得中道智光如日慈悲入生死如夜常行悲智二法劫數遊戲三乘之人同入佛智故云與諸菩薩及聲聞眾緣覺攝在聲聞之中。",
        "from": "X08n0236_018:0230a08_6",
        "context_with_next_sentence": true
    },
    {
        "source_sentence": "疏此則前三等者此師以法華之前皆名三乘權教由未明說唯為一事出現於世一切眾生皆得成佛法華名實教一乘則依乘及時以立四乘今一昔三權實異故不違教理。",
        "from": "X08n0236_018:0230a13_0",
        "context_with_next_sentence": true
    },
    {
        "source_sentence": "鈔則抑昔大乘了義之經者華嚴圓覺等了義大乘皆悉為權彼亦說一切眾生皆得作佛等義何抑為權耶。",
        "from": "X08n0236_018:0230a17_0",
        "context_with_next_sentence": true
    },
    {
        "source_sentence": "鈔若爾等者若昔大明權實爾(即躡前答問轉有此難也)應超間讀文若會三歸一昔應無實無實廼不抑昔時聖教故若會二歸一昔應無權無權則四乘之義不成汝何許我四乘義耶此是光宅難清涼所辨順違皆不應理(超下)故為釋云下清涼答也會權歸實則是會三為一昔時有權教大乘故許汝四乘之義為順理也若破小顯大即是會二歸一明昔有實教大乘而汝抑昔聖教故名違理也昔之權實二義亦存汝何不分昔大權實耶言爾耳者上言爾即如是也乃指此段疏文下言耳者即是語助(超上)。",
        "from": "X08n0236_018:0230a20_0",
        "context_with_next_sentence": true
    },
    {
        "source_sentence": "▲言若作此宗難者清涼復難光宅昔有權教大乘故說會三歸一昔既有實教大乘會二歸一義則分明汝何不說耶然有本鈔是北字若北宗難者即唯識宗也對光宅是南宗故云北宗此二宗皆難清涼也所以知者以天台然師云今時言北宗者謂俱舍唯識據此然師與清涼同時則北宗正是唯識也難意云既昔有實昔三中大乘是實唯會二歸一義則明矣(以彼宗不立四乘故)今答意云約昔有實唯會二約昔有權則會三二義俱成等汝宗何獨立三乘耶准此則北字為勝若作清涼難光宅則與答文不相應也。",
        "from": "X08n0236_018:0230b06_1",
        "context_with_next_sentence": true
    },
    {
        "source_sentence": "鈔謂有問言等者此一段鈔科分為二。",
        "from": "X08n0236_018:0230b17_0",
        "context_with_next_sentence": true
    },
    {
        "source_sentence": "初文前懸辨(二)",
        "from": "X08n0236_018:0230b18_0",
        "context_with_next_sentence": true
    },
    {
        "source_sentence": "初問答總明二段大意(二)",
        "from": "X08n0236_018:0230b19_0",
        "context_with_next_sentence": true
    },
    {
        "source_sentence": "初問(謂有)",
        "from": "X08n0236_018:0230b20_0",
        "context_with_next_sentence": true
    },
    {
        "source_sentence": "後答(二)",
        "from": "X08n0236_018:0230b21_0",
        "context_with_next_sentence": true
    },
    {
        "source_sentence": "初為取二字約理行(二)",
        "from": "X08n0236_018:0230b22_0",
        "context_with_next_sentence": true
    },
    {
        "source_sentence": "初正明(故今)",
        "from": "X08n0236_018:0230b23_0",
        "context_with_next_sentence": true
    },
    {
        "source_sentence": "後釋意(初會)",
        "from": "X08n0236_018:0230b24_0",
        "context_with_next_sentence": true
    },
    {
        "source_sentence": "後通廢二字約教果(二)",
        "from": "X08n0236_018:0230b25_0",
        "context_with_next_sentence": true
    },
    {
        "source_sentence": "初正明(後明)",
        "from": "X08n0236_018:0230b26_0",
        "context_with_next_sentence": true
    },
    {
        "source_sentence": "後釋意(若約)",
        "from": "X08n0236_018:0230b27_0",
        "context_with_next_sentence": true
    },
    {
        "source_sentence": "後泛明四字以彰通局(二)",
        "from": "X08n0236_018:0230b28_0",
        "context_with_next_sentence": true
    },
    {
        "source_sentence": "初約局(然開)",
        "from": "X08n0236_018:0230b29_0",
        "context_with_next_sentence": true
    },
    {
        "source_sentence": "後約通(二)",
        "from": "X08n0236_018:0230b30_0",
        "context_with_next_sentence": true
    },
    {
        "source_sentence": "初總明通義(若約)",
        "from": "X08n0236_018:0230b31_0",
        "context_with_next_sentence": true
    },
    {
        "source_sentence": "後別釋開字(言開)",
        "from": "X08n0236_018:0230b32_0",
        "context_with_next_sentence": true
    },
    {
        "source_sentence": "後正消疏文(今疏)",
        "from": "X08n0236_018:0230b33_0",
        "context_with_next_sentence": true
    },
    {
        "source_sentence": "鈔約會取則下釋為取之意也問今言為取昔之三乘為取何乘故此答也問三乘是權一乘是實權實既異何故取權為實耶以其理不可分下答也理體無二故行雖曲直不同皆是一乘佛因故。",
        "from": "X08n0236_018:0230c01_0",
        "context_with_next_sentence": true
    },
    {
        "source_sentence": "▲鈔若約廢音等者釋歸廢之意也問言廢昔歸今者昔三乘中為廢何乘故此答也問權外無實何須廢耶以其約教下答也彼教但假名引導眾生故廢果但虗指化城故廢。",
        "from": "X08n0236_018:0230c05_0",
        "context_with_next_sentence": true
    },
    {
        "source_sentence": "▲鈔然開廢等者以科有為歸二字疏有開廢二言故鈔復泛明四字以彰通局也或可上總明中但有會廢二義於會中含開於廢中含歸今明通局則分或開會廢三於會中復有會為會歸故成四義以對教理行果四法也言約教則廢者昔三乘之教虗設故廢別立一乘言教昔所未說而今說之令證入故言約理則開等者廣鈔云各以所證為真實則無由見圓通法性故言約行則會三為一者以三乘之行各趣自果今會為究竟佛因既達真理人天施戒尚皆佛因況三乘行耶故云汝等所行是菩薩道等言約果則會三歸一下大乘教說之果皆是究竟佛果少分之義奪果成因咸歸一果故全性之果無別新生二乘之果但是三昧權教大乘之果但舉之以為所忻作起行方便究竟無實故華嚴中說修因契果行相方名生解望當所證一乘之果皆為方便故俱名因但前行為遠因今奪果為因義稍近故以為異耳。",
        "from": "X08n0236_018:0230c08_1",
        "context_with_next_sentence": true
    },
    {
        "source_sentence": "鈔若約通者下廢但配教此猶是局謂三乘教是虗設一向須廢別立一乘令入證故問准前後說廢通於果今何唯教答果有二義一約果相虗設則廢二約果體為因則不廢今從後義前後廢果約初義也言開會等言者等取會為會歸(淮此則為歸二字等會字開出故舉會字從其二字)即以開為歸三義通配理行果三法今言並通四種者四字誤書應是三字廣抄中亦是三字彼疏云廢立局教餘三通三鈔釋云初句猶局謂三乘教是虗設名言已定一向須廢不可開會唯立一乘令證入故次句方通也言餘三者開顯攝會為會歸等也言通三者理行果以此照之義甚明矣(上寂照及會解等意)今詳廣鈔別是一理今鈔既是四字不可不同廣鈔判為錯也不錯無妨以此標云約通今廢字已局餘三不通於教則又局矣其通義安在如經云此經開方便門豈不約教為開豈非開字通於教耶又前云會於昔三歸今之一歸字亦通於教其為字者三乘之教所詮行果亦許為因其能詮教豈不許為一乘因之能詮耶又經云如世間一切語言皆與實相不相違背世間語言尚取況出世三乘言教耶故以四字為正問次段開字通中何不言通教耶答教上有三義一局定義二為因能詮義今約後義次約初義例如果上二義故鈔欲具顯二義故前後互彰也智者詳之言今疏從此者從此通義也但於疏文若開權顯實則三是一更無別一等中含此通意。",
        "from": "X08n0236_018:0231a02_0",
        "context_with_next_sentence": true
    },
    {
        "source_sentence": "鈔約開三顯一者此有二釋一云取義牒疏也若開三(疏中權字)顯一(疏中實字)則三即是一(與疏文同)者(正牒疏文)一云牒通義中開字釋通以例為歸二字也後義為正以在後方牒疏文分科故然猶懸釋疏意也二義無別以今疏從通義故言今示法身是同者法華論云示者同義二義可知已上開義通理行果三法皆開無別詮取其體故若例為義通三法者以三別理別行別果皆為一理一行故昔三果為能成一果之因二乘取其果體大乘取其教說佛果皆以三別而為一總若例歸義通三種者以昔三乘理行果咸歸今一乘理行果其猶眾流歸海同一海故鈔疏先明已上懸解此下方消疏文。",
        "from": "X08n0236_018:0231b04_0",
        "context_with_next_sentence": true
    },
    {
        "source_sentence": "鈔後彼經云下一段鈔文科分為二。",
        "from": "X08n0236_018:0231b16_0",
        "context_with_next_sentence": true
    },
    {
        "source_sentence": "初懸明兩節引文大意(二)",
        "from": "X08n0236_018:0231b17_0",
        "context_with_next_sentence": true
    },
    {
        "source_sentence": "初總指二段經義(彼經)",
        "from": "X08n0236_018:0231b18_0",
        "context_with_next_sentence": true
    },
    {
        "source_sentence": "後別顯所會大意(二)",
        "from": "X08n0236_018:0231b19_0",
        "context_with_next_sentence": true
    },
    {
        "source_sentence": "初總標(良以)",
        "from": "X08n0236_018:0231b20_0",
        "context_with_next_sentence": true
    },
    {
        "source_sentence": "後別釋(二)",
        "from": "X08n0236_018:0231b21_0",
        "context_with_next_sentence": true
    },
    {
        "source_sentence": "初會自行不成佛(一謂)",
        "from": "X08n0236_018:0231b22_0",
        "context_with_next_sentence": true
    },
    {
        "source_sentence": "二會大行非已有(二謂)",
        "from": "X08n0236_018:0231b23_0",
        "context_with_next_sentence": true
    },
    {
        "source_sentence": "二引彼經文次第正釋(二)",
        "from": "X08n0236_018:0231b24_0",
        "context_with_next_sentence": true
    },
    {
        "source_sentence": "初藥草品(二)",
        "from": "X08n0236_018:0231b25_0",
        "context_with_next_sentence": true
    },
    {
        "source_sentence": "初引(今初)",
        "from": "X08n0236_018:0231b26_0",
        "context_with_next_sentence": true
    },
    {
        "source_sentence": "後釋(二)",
        "from": "X08n0236_018:0231b27_0",
        "context_with_next_sentence": true
    },
    {
        "source_sentence": "初正釋(釋曰)",
        "from": "X08n0236_018:0231b28_0",
        "context_with_next_sentence": true
    },
    {
        "source_sentence": "後會疏(今但)",
        "from": "X08n0236_018:0231b29_0",
        "context_with_next_sentence": true
    },
    {
        "source_sentence": "二信解品(二)",
        "from": "X08n0236_018:0231b30_0",
        "context_with_next_sentence": true
    },
    {
        "source_sentence": "初引(言先)",
        "from": "X08n0236_018:0231b31_0",
        "context_with_next_sentence": true
    },
    {
        "source_sentence": "後釋(二)",
        "from": "X08n0236_018:0231b32_0",
        "context_with_next_sentence": true
    },
    {
        "source_sentence": "初正釋(釋曰)",
        "from": "X08n0236_018:0231b33_0",
        "context_with_next_sentence": true
    },
    {
        "source_sentence": "後會疏(今疏)",
        "from": "X08n0236_018:0231b34_0",
        "context_with_next_sentence": true
    },
    {
        "source_sentence": "鈔故淨名云下即彼經不思議品仍是義引文云一切聲聞聞是不思議解脫法門皆應號泣聲振三千大千世界一切菩薩應大欣慶頂受此法肇公云所乖處重(小乘之人尚不許唯心變一切法及即空之淺義況今聞室容高座等不思議法豈不乖處重耶)故假言應號泣耳二乘憂悲永除尚無微泣況震三千乎以抑揚時聽故然上云不思議解脫法者即室容高座芥納須彌等法也言我等何為永絕其根者彼抄云永絕其根者大乘菩薩心根也言敗種者朽敗種子種之不生芽也今不能發菩提心義亦如是矣。",
        "from": "X08n0236_018:0231c01_0",
        "context_with_next_sentence": true
    },
    {
        "source_sentence": "▲鈔今但引等者會疏也問經說行果二義疏何但引會行之言故此答也意云欲明三乘行今會之即為一乘行故若約果者三乘果非即一乘果但為因故故疏不引(淮此故知果教皆有二義前後互彰)又廢果是廢權約局中義今約通義開權故不引也。",
        "from": "X08n0236_018:0231c10_1",
        "context_with_next_sentence": true
    },
    {
        "source_sentence": "▲鈔復經少時下天台疏云鄙棄先心欲求大道大根發也何名少時一云說般若竟於異處遊觀尋思所領大乘法門心生貪樂為失不為失如此尋思即是大機發時也此時去法華未遠故言少時又當說無量義時大乘機發既聞無量義者從一法生思惟昔三皆從一法生如是三乘亦應入一如是思惟漸已通泰大心即發故云成就大志昔受化者名子法身菩薩影響者為親族諸經益根興廢有時部部不同名國皆言第一即王彌勒等皆是等覺為大臣初地至九地為剎利法王種姓中生故三十心為居士實從我受學從我起解是我所生我實曾於二萬億佛所曾教大法故實是父背此大乘起無明闇遁入生死故言捨吾逃走伶偋者切韻云行不正也備經六趣故云五十餘年以修羅或天趣等攝故復言餘昔在下自昔法身地中常以二智觀覓可化之根始於今日感應道交故曰忽於等一切財物萬德萬行也。",
        "from": "X08n0236_018:0231c15_2",
        "context_with_next_sentence": true
    },
    {
        "source_sentence": "華嚴懸談會玄記卷第十八",
        "from": "X08n0236_018:0232a10_0",
        "context_with_next_sentence": false
    }
]