[
    {
        "source_sentence": "分別緣起初勝法門經卷上",
        "from": "T16n0717_001:0837b21_0",
        "context_with_next_sentence": true
    },
    {
        "source_sentence": "大唐三藏法師玄奘奉　詔譯",
        "from": "T16n0717_001:0837b23_0",
        "context_with_next_sentence": true
    },
    {
        "source_sentence": "如是我聞：一時，薄伽梵在室羅筏住誓多林給孤獨園。",
        "from": "T16n0717_001:0837b24_0",
        "context_with_next_sentence": true
    },
    {
        "source_sentence": "時有眾多大苾芻眾，在安適堂同集會坐，作如是類往復談論言：「諸大德！",
        "from": "T16n0717_001:0837b25_1",
        "context_with_next_sentence": true
    },
    {
        "source_sentence": "世尊曾以無量異門，說十二分甚深緣起，於彼最初宣說無明，以為緣性。",
        "from": "T16n0717_001:0837b26_2",
        "context_with_next_sentence": true
    },
    {
        "source_sentence": "何因緣故，一切煩惱諸行緣中，唯說無明以為緣性？",
        "from": "T16n0717_001:0837b28_3",
        "context_with_next_sentence": true
    },
    {
        "source_sentence": "於此無明見何殊勝？」",
        "from": "T16n0717_001:0837b29_4",
        "context_with_next_sentence": true
    },
    {
        "source_sentence": "由是因緣便興諍論。",
        "from": "T16n0717_001:0837c01_5",
        "context_with_next_sentence": true
    },
    {
        "source_sentence": "于時世尊，遊於天住，以超過人清淨天耳，聞如是事。",
        "from": "T16n0717_001:0837c01_6",
        "context_with_next_sentence": true
    },
    {
        "source_sentence": "於日晚時從宴坐起，詣安適堂在大眾前，敷如常座結加趺坐，以清美音告諸大眾：「汝等何故集此堂中而興諍論？",
        "from": "T16n0717_001:0837c02_7",
        "context_with_next_sentence": true
    },
    {
        "source_sentence": "汝等今者，為何所論於此集會？」",
        "from": "T16n0717_001:0837c05_8",
        "context_with_next_sentence": true
    },
    {
        "source_sentence": "時諸大眾白言：「世尊！",
        "from": "T16n0717_001:0837c06_9",
        "context_with_next_sentence": true
    },
    {
        "source_sentence": "我等集此，作如是類往復談論言：『諸大德！",
        "from": "T16n0717_001:0837c06_10",
        "context_with_next_sentence": true
    },
    {
        "source_sentence": "世尊曾以無量異門說十二分甚深緣起，於彼最初，宣說無明以為緣性。",
        "from": "T16n0717_001:0837c07_11",
        "context_with_next_sentence": true
    },
    {
        "source_sentence": "何因緣故，一切煩惱諸行緣中，唯說無明以為緣性？",
        "from": "T16n0717_001:0837c09_12",
        "context_with_next_sentence": true
    },
    {
        "source_sentence": "於此無明見何殊勝？』",
        "from": "T16n0717_001:0837c10_13",
        "context_with_next_sentence": true
    },
    {
        "source_sentence": "世尊！",
        "from": "T16n0717_001:0837c11_14",
        "context_with_next_sentence": true
    },
    {
        "source_sentence": "我等由是因緣便興諍論，我等今者為論是事於此集會。」",
        "from": "T16n0717_001:0837c11_15",
        "context_with_next_sentence": true
    },
    {
        "source_sentence": "作是語已。",
        "from": "T16n0717_001:0837c12_16",
        "context_with_next_sentence": true
    },
    {
        "source_sentence": "爾時世尊告彼大眾：「我有如是分別緣起初勝法門，汝應諦聽極善作意，當為汝說。",
        "from": "T16n0717_001:0837c13_0",
        "context_with_next_sentence": true
    },
    {
        "source_sentence": "云何名為分別緣起初勝法門？",
        "from": "T16n0717_001:0837c14_1",
        "context_with_next_sentence": true
    },
    {
        "source_sentence": "謂十一種殊勝事故，於緣起初，宣說無明以為緣性。",
        "from": "T16n0717_001:0837c15_2",
        "context_with_next_sentence": true
    },
    {
        "source_sentence": "何等十一？",
        "from": "T16n0717_001:0837c16_3",
        "context_with_next_sentence": true
    },
    {
        "source_sentence": "謂所緣殊勝、行相殊勝、因緣殊勝、等起殊勝、轉異殊勝、邪行殊勝、相狀殊勝、作業殊勝、障礙殊勝、隨縛殊勝、對治殊勝。」",
        "from": "T16n0717_001:0837c17_4",
        "context_with_next_sentence": true
    },
    {
        "source_sentence": "爾時眾中有一苾芻，從座而起偏袒右肩，合掌禮佛，白言：「世尊！",
        "from": "T16n0717_001:0837c20_0",
        "context_with_next_sentence": true
    },
    {
        "source_sentence": "云何無明所緣殊勝？」",
        "from": "T16n0717_001:0837c21_1",
        "context_with_next_sentence": true
    },
    {
        "source_sentence": "世尊告曰：「無明所緣，即是一切若因若果有眾過患諸雜染品，及以一切若因若果有眾功德諸清淨品，是名無明所緣殊勝。」",
        "from": "T16n0717_001:0837c21_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0837c25_0",
        "context_with_next_sentence": true
    },
    {
        "source_sentence": "云何無明行相殊勝？」",
        "from": "T16n0717_001:0837c25_1",
        "context_with_next_sentence": true
    },
    {
        "source_sentence": "世尊告曰：「如是無明隱覆真實顯現虛妄，以為行相，是名無明行相殊勝。」",
        "from": "T16n0717_001:0837c25_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0837c28_0",
        "context_with_next_sentence": true
    },
    {
        "source_sentence": "云何無明因緣殊勝？」",
        "from": "T16n0717_001:0837c28_1",
        "context_with_next_sentence": true
    },
    {
        "source_sentence": "世尊告曰：「如是無明，普於一切煩惱雜染、諸業雜染、諸生雜染，能作因緣根本依處。",
        "from": "T16n0717_001:0837c28_2",
        "context_with_next_sentence": true
    },
    {
        "source_sentence": "云何一切煩惱雜染？",
        "from": "T16n0717_001:0838a01_3",
        "context_with_next_sentence": true
    },
    {
        "source_sentence": "謂略有三煩惱品類，普攝一切煩惱雜染，謂無知煩惱、猶預煩惱、顛倒煩惱。",
        "from": "T16n0717_001:0838a02_4",
        "context_with_next_sentence": true
    },
    {
        "source_sentence": "云何一切諸業雜染？",
        "from": "T16n0717_001:0838a03_5",
        "context_with_next_sentence": true
    },
    {
        "source_sentence": "謂略有三自相差別身語意業及三障礙對治差別，謂福、非福及不動業，普攝一切諸業雜染。",
        "from": "T16n0717_001:0838a04_6",
        "context_with_next_sentence": true
    },
    {
        "source_sentence": "云何一切諸生雜染？",
        "from": "T16n0717_001:0838a06_7",
        "context_with_next_sentence": true
    },
    {
        "source_sentence": "謂略有三依止三受，謂樂及苦、不苦不樂，所起三苦，壞苦、苦苦及以行苦，普攝一切諸生雜染。",
        "from": "T16n0717_001:0838a07_0",
        "context_with_next_sentence": true
    },
    {
        "source_sentence": "云何無明普於一切煩惱雜染、諸業雜染、諸生雜染，能作因緣根本依處？",
        "from": "T16n0717_001:0838a09_1",
        "context_with_next_sentence": true
    },
    {
        "source_sentence": "謂於諸諦有二種愚，能令一切煩惱雜染，未生而生生已增廣，及令一切諸業雜染，未生而生生已積集，亦令一切諸生雜染，未生而生生已不轉，是故我說如是無明，普於一切煩惱雜染、諸業雜染、諸生雜染，能作因緣根本依處，是名無明因緣殊勝。」",
        "from": "T16n0717_001:0838a10_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0838a17_0",
        "context_with_next_sentence": true
    },
    {
        "source_sentence": "云何無明等起殊勝？」",
        "from": "T16n0717_001:0838a17_1",
        "context_with_next_sentence": true
    },
    {
        "source_sentence": "世尊告曰：「謂此無明，或愚當來苦諦所攝後有自體，或愚現法苦諦所攝已得自體，如是愚者，或有能引所引緣起，或有能生所生緣起。",
        "from": "T16n0717_001:0838a17_2",
        "context_with_next_sentence": true
    },
    {
        "source_sentence": "此二緣起，即以愚於當來現法自體無明作等起緣。」",
        "from": "T16n0717_001:0838a20_3",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0838a21_4",
        "context_with_next_sentence": true
    },
    {
        "source_sentence": "云何能引所引緣起？」",
        "from": "T16n0717_001:0838a22_5",
        "context_with_next_sentence": true
    },
    {
        "source_sentence": "世尊告曰：「第一無明緣行，行緣識，識緣名色，名色緣六處，六處緣觸，觸緣受，是名能引所引緣起。」",
        "from": "T16n0717_001:0838a22_6",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0838a25_0",
        "context_with_next_sentence": true
    },
    {
        "source_sentence": "云何能生所生緣起？」",
        "from": "T16n0717_001:0838a25_1",
        "context_with_next_sentence": true
    },
    {
        "source_sentence": "世尊告曰：「第二無明緣受，受緣愛，愛緣取，取緣有，有緣生，生緣老死，是名能生所生緣起。」",
        "from": "T16n0717_001:0838a25_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0838a28_0",
        "context_with_next_sentence": true
    },
    {
        "source_sentence": "云何名為第一無明與其能引所引緣起作等起緣？」",
        "from": "T16n0717_001:0838a28_1",
        "context_with_next_sentence": true
    },
    {
        "source_sentence": "世尊告曰：「謂有一類，愚於當來後有自體，即便發起後有希求。",
        "from": "T16n0717_001:0838a29_2",
        "context_with_next_sentence": true
    },
    {
        "source_sentence": "由愚所生後有希求，便於後有見勝功德，若於現法執著可愛、不可愛境，邪分別故，造非福行，彼於資具生貪著故，或於怨憎生瞋恚故，及彼相應不能決了，功德過患放逸愚故，造斯惡行，即於後世所有過失，不能思惟、不能解了，行相無明能作如是非福行緣。",
        "from": "T16n0717_001:0838b01_3",
        "context_with_next_sentence": true
    },
    {
        "source_sentence": "若於後有見勝功德，或見出離，便造福行或不動行，彼依教法或依誨法，發起思擇及修習故，能造斯行。",
        "from": "T16n0717_001:0838b07_4",
        "context_with_next_sentence": true
    },
    {
        "source_sentence": "應知如是思擇修習雖在善心，然不如理作意思惟，故是後有愚癡所引，謂於後有見勝功德，癡覆藏故，及見出離，癡覆藏故。",
        "from": "T16n0717_001:0838b10_5",
        "context_with_next_sentence": true
    },
    {
        "source_sentence": "如是非福、福、不動行，障礙對治，與六識身俱生俱滅，能於現在已得生滅異熟識中安置諸行，三種習氣由此方便，攝受後有新生種子。",
        "from": "T16n0717_001:0838b13_6",
        "context_with_next_sentence": true
    },
    {
        "source_sentence": "攝受後有新種子故，於當生中所起後有所攝名色，六處、觸、受次第而生，此名色等。",
        "from": "T16n0717_001:0838b16_7",
        "context_with_next_sentence": true
    },
    {
        "source_sentence": "於現已得異熟識中，但起因性未有果性，是故但名所引緣起，如是名為第一無明與其能引所引緣起作等起緣。」",
        "from": "T16n0717_001:0838b18_8",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0838b21_0",
        "context_with_next_sentence": true
    },
    {
        "source_sentence": "云何名為第二無明與其能生所生緣起作等起緣？」",
        "from": "T16n0717_001:0838b21_1",
        "context_with_next_sentence": true
    },
    {
        "source_sentence": "世尊告曰：「謂有一類，愚於現在已得自體，於六觸處為緣生受，便起味著。",
        "from": "T16n0717_001:0838b22_2",
        "context_with_next_sentence": true
    },
    {
        "source_sentence": "由味著故，希求當來如是類受。",
        "from": "T16n0717_001:0838b24_3",
        "context_with_next_sentence": true
    },
    {
        "source_sentence": "由希求故，於追求時便起於取，樂受所起愛為緣故，發生欲取。",
        "from": "T16n0717_001:0838b24_4",
        "context_with_next_sentence": true
    },
    {
        "source_sentence": "言欲取者，謂於諸欲妄分別貪，此為上首。",
        "from": "T16n0717_001:0838b26_5",
        "context_with_next_sentence": true
    },
    {
        "source_sentence": "此為前行，便有欲界一切煩惱。",
        "from": "T16n0717_001:0838b27_6",
        "context_with_next_sentence": true
    },
    {
        "source_sentence": "若復以其苦受為緣，生無有愛，厭離俱行非理所引，厭離相應，依止此愛，不正方便求無有時，即便發起出離惡見、定期惡見，及此二種所依惡見。",
        "from": "T16n0717_001:0838b28_7",
        "context_with_next_sentence": true
    },
    {
        "source_sentence": "由此義故，名愛緣取。",
        "from": "T16n0717_001:0838c02_8",
        "context_with_next_sentence": true
    },
    {
        "source_sentence": "若即以此取為所依，不離欲貪而命終者，由此諸見及與欲界一切煩惱，名有欲界愛為緣取。",
        "from": "T16n0717_001:0838c03_9",
        "context_with_next_sentence": true
    },
    {
        "source_sentence": "若離欲貪，或離色貪，彼色界愛或無色愛便得生處。",
        "from": "T16n0717_001:0838c05_10",
        "context_with_next_sentence": true
    },
    {
        "source_sentence": "彼於色界或無色界煩惱轉時，發起色界、無色界取，由此諸色、無色煩惱及彼諸見，名有色界愛為緣取，及無色界愛為緣取。",
        "from": "T16n0717_001:0838c06_11",
        "context_with_next_sentence": true
    },
    {
        "source_sentence": "彼由如是愛為緣取，先得種種行所熏習異熟果識，名為有取。",
        "from": "T16n0717_001:0838c09_12",
        "context_with_next_sentence": true
    },
    {
        "source_sentence": "彼由如是取所攝受，先所積集行等種子，若彼彼處諸愛未斷，即彼彼處功能現前，能生後有。",
        "from": "T16n0717_001:0838c10_13",
        "context_with_next_sentence": true
    },
    {
        "source_sentence": "由彼行等能有當生，能令生有將入現在，故說名有。",
        "from": "T16n0717_001:0838c12_14",
        "context_with_next_sentence": true
    },
    {
        "source_sentence": "由彼取力，行等成有。",
        "from": "T16n0717_001:0838c14_15",
        "context_with_next_sentence": true
    },
    {
        "source_sentence": "以是為緣，從此命終，先所引發漸次生起，由此義故，名有緣生。",
        "from": "T16n0717_001:0838c14_16",
        "context_with_next_sentence": true
    },
    {
        "source_sentence": "生既生已，先起時分變異名老，於最後邊命盡名死，由是故名生緣老死。",
        "from": "T16n0717_001:0838c15_17",
        "context_with_next_sentence": true
    },
    {
        "source_sentence": "如是名為第二無明與其能生所生緣起為等起緣。」",
        "from": "T16n0717_001:0838c17_18",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0838c18_19",
        "context_with_next_sentence": true
    },
    {
        "source_sentence": "何緣不說愛取二種能生緣起與行為緣？」",
        "from": "T16n0717_001:0838c19_0",
        "context_with_next_sentence": true
    },
    {
        "source_sentence": "世尊告曰：「愛取二種自界所行有分齊故。",
        "from": "T16n0717_001:0838c20_0",
        "context_with_next_sentence": true
    },
    {
        "source_sentence": "所以者何？",
        "from": "T16n0717_001:0838c20_1",
        "context_with_next_sentence": true
    },
    {
        "source_sentence": "欲界愛取，與彼色界或無色界諸不動行為等起緣，不應道理，非境界故。",
        "from": "T16n0717_001:0838c21_2",
        "context_with_next_sentence": true
    },
    {
        "source_sentence": "如說欲界愛取二種於不動行，如是色界愛取二種於無色界諸不動行，若無色界愛取二種於欲界行或色界行，及以色界愛取二種於欲界行，當知亦爾。」",
        "from": "T16n0717_001:0838c22_3",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0838c27_0",
        "context_with_next_sentence": true
    },
    {
        "source_sentence": "何緣欲界愛取二種，不與非福、福行為緣？」",
        "from": "T16n0717_001:0838c27_1",
        "context_with_next_sentence": true
    },
    {
        "source_sentence": "世尊告曰：「諸有現前愛非愛境增上力故，發生欲愛起不善根造非福行，一切皆由於因於果非福行中不知過患。",
        "from": "T16n0717_001:0838c28_2",
        "context_with_next_sentence": true
    },
    {
        "source_sentence": "彼由意樂有過失故，或由加行有過失故，起非福行。",
        "from": "T16n0717_001:0839a01_3",
        "context_with_next_sentence": true
    },
    {
        "source_sentence": "如是意樂、加行過失，唯用無明以為勝緣，非境界愛及不善根。",
        "from": "T16n0717_001:0839a02_4",
        "context_with_next_sentence": true
    },
    {
        "source_sentence": "若由欲愛造諸福行，彼信為依乃造斯行，於死於生起定信故。",
        "from": "T16n0717_001:0839a04_5",
        "context_with_next_sentence": true
    },
    {
        "source_sentence": "此愛及取，由信攝伏，我施設為有覆無記。",
        "from": "T16n0717_001:0839a05_6",
        "context_with_next_sentence": true
    },
    {
        "source_sentence": "若法欲界有覆無記，於發諸行無勝功能，以於因果及福行中不知出離，求可愛生造斯福行故，此福行亦唯無明以為勝緣。」",
        "from": "T16n0717_001:0839a06_7",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839a09_8",
        "context_with_next_sentence": true
    },
    {
        "source_sentence": "何緣色界愛取二種不作色界不動行緣？」",
        "from": "T16n0717_001:0839a09_9",
        "context_with_next_sentence": true
    },
    {
        "source_sentence": "世尊告曰：「諸有未離欲界貪者，色界愛等未得生處。",
        "from": "T16n0717_001:0839a10_10",
        "context_with_next_sentence": true
    },
    {
        "source_sentence": "若無生處則無堪能，故非色界不動行緣。",
        "from": "T16n0717_001:0839a11_11",
        "context_with_next_sentence": true
    },
    {
        "source_sentence": "如說色界愛取二種，於其色界諸不動行；如是無色愛取二種，於無色界諸不動行，應知亦爾。",
        "from": "T16n0717_001:0839a12_12",
        "context_with_next_sentence": true
    },
    {
        "source_sentence": "彼於色界或無色界，有過患身，起有功德作意想見，或依教法或依誨法，發起如是非理作意，能為彼界不動行緣。",
        "from": "T16n0717_001:0839a14_13",
        "context_with_next_sentence": true
    },
    {
        "source_sentence": "如是所起非理作意無明所引，如是無明由此所起非理作意及果為伴，能為彼界不動行緣。",
        "from": "T16n0717_001:0839a17_14",
        "context_with_next_sentence": true
    },
    {
        "source_sentence": "是故應知，彼不動行亦唯無明以為勝緣。",
        "from": "T16n0717_001:0839a19_15",
        "context_with_next_sentence": true
    },
    {
        "source_sentence": "復有一類，依無有愛造諸福行或不動行，彼由如是無有愛故，既於諸有見多過患，豈更悕求當來諸有？",
        "from": "T16n0717_001:0839a20_16",
        "context_with_next_sentence": true
    },
    {
        "source_sentence": "然於無有不如實知，由無知故，不得諸有真對治道。",
        "from": "T16n0717_001:0839a22_17",
        "context_with_next_sentence": true
    },
    {
        "source_sentence": "又無知故，於非對治起對治想，造諸福行或不動行。",
        "from": "T16n0717_001:0839a24_18",
        "context_with_next_sentence": true
    },
    {
        "source_sentence": "由是道理，如是諸行應知唯用無明為緣，非愛及取為諸行緣。」",
        "from": "T16n0717_001:0839a25_19",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839a27_0",
        "context_with_next_sentence": true
    },
    {
        "source_sentence": "諸所有行，與六識身相應俱有，同生同滅，何緣故說行是識緣？」",
        "from": "T16n0717_001:0839a27_1",
        "context_with_next_sentence": true
    },
    {
        "source_sentence": "世尊告曰：「以六識身與福、非福及不動行相應俱有，同生同滅，異熟識中安置諸行熏習種子，引發餘生新異熟識。",
        "from": "T16n0717_001:0839a28_2",
        "context_with_next_sentence": true
    },
    {
        "source_sentence": "由此道理，是故宣說行是識緣。」",
        "from": "T16n0717_001:0839b02_3",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839b03_0",
        "context_with_next_sentence": true
    },
    {
        "source_sentence": "何緣名色、六處、觸、受諸分種子，異熟識中同時引發，而復說有先後次第？」",
        "from": "T16n0717_001:0839b03_1",
        "context_with_next_sentence": true
    },
    {
        "source_sentence": "世尊告曰：「彼於當來，先後次第而生起故，如是而說。」",
        "from": "T16n0717_001:0839b04_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839b06_3",
        "context_with_next_sentence": true
    },
    {
        "source_sentence": "何緣名色、六處、觸、受，說為當來生身之相？」",
        "from": "T16n0717_001:0839b06_4",
        "context_with_next_sentence": true
    },
    {
        "source_sentence": "世尊告曰：「由彼是因受用依止，及是其因受用體故。」",
        "from": "T16n0717_001:0839b07_5",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839b09_0",
        "context_with_next_sentence": true
    },
    {
        "source_sentence": "若唯名生都無其色，斯有何過？」",
        "from": "T16n0717_001:0839b09_1",
        "context_with_next_sentence": true
    },
    {
        "source_sentence": "世尊告曰：「若一生中唯有其名不依色住，相續生起不應道理。」",
        "from": "T16n0717_001:0839b09_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839b12_0",
        "context_with_next_sentence": true
    },
    {
        "source_sentence": "若唯色生都無其名，斯有何過？」",
        "from": "T16n0717_001:0839b12_1",
        "context_with_next_sentence": true
    },
    {
        "source_sentence": "世尊告曰：「若唯有色無名執受，即應散壞不得增長。」",
        "from": "T16n0717_001:0839b12_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839b15_0",
        "context_with_next_sentence": true
    },
    {
        "source_sentence": "若但說言識緣六處，斯有何過？」",
        "from": "T16n0717_001:0839b15_1",
        "context_with_next_sentence": true
    },
    {
        "source_sentence": "世尊告曰：「初受生時六處未滿，唯有身根及意根轉，應不可得由此兩根為體。",
        "from": "T16n0717_001:0839b15_2",
        "context_with_next_sentence": true
    },
    {
        "source_sentence": "名色最初有故，次第增長，與後圓滿六處為緣故，說名色是六處緣。」",
        "from": "T16n0717_001:0839b17_3",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839b20_0",
        "context_with_next_sentence": true
    },
    {
        "source_sentence": "若六處滿生身究竟，何緣復說觸受二種？」",
        "from": "T16n0717_001:0839b20_1",
        "context_with_next_sentence": true
    },
    {
        "source_sentence": "世尊告曰：「若於生身六處已滿，雖是受用所依究竟，而未得名受用究竟，由因及受，方得說名受用究竟。",
        "from": "T16n0717_001:0839b21_2",
        "context_with_next_sentence": true
    },
    {
        "source_sentence": "是故應知，要須受用所依究竟，及與受用因體究竟，方得說名生身究竟。」",
        "from": "T16n0717_001:0839b23_3",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839b26_0",
        "context_with_next_sentence": true
    },
    {
        "source_sentence": "如說無明為緣生愛，又復說言受是愛緣。",
        "from": "T16n0717_001:0839b26_1",
        "context_with_next_sentence": true
    },
    {
        "source_sentence": "若唯無明是其愛緣、不緣於受，斯有何過？」",
        "from": "T16n0717_001:0839b27_2",
        "context_with_next_sentence": true
    },
    {
        "source_sentence": "世尊告曰：「愛有三種，應於一時三種俱起，由愛觀待受為緣故，非一時起，由此道理，非唯無明與愛為緣。」",
        "from": "T16n0717_001:0839b28_3",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839c02_0",
        "context_with_next_sentence": true
    },
    {
        "source_sentence": "若爾，此愛唯受為緣，斯有何過？」",
        "from": "T16n0717_001:0839c02_1",
        "context_with_next_sentence": true
    },
    {
        "source_sentence": "世尊告曰：「應一切受皆是愛緣，然復有受非是愛緣，彼能為緣斷滅諸愛，是故非唯受為愛緣。」",
        "from": "T16n0717_001:0839c02_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839c06_0",
        "context_with_next_sentence": true
    },
    {
        "source_sentence": "若唯說愛與有作緣，不緣於取，斯有何過？」",
        "from": "T16n0717_001:0839c06_1",
        "context_with_next_sentence": true
    },
    {
        "source_sentence": "世尊告曰：「悕求名愛，於嶮惡趣無有悕求，然由所作非福行故，雖求善趣相違果生，彼果生時豈緣於愛？",
        "from": "T16n0717_001:0839c07_2",
        "context_with_next_sentence": true
    },
    {
        "source_sentence": "唯應用彼取為其緣。",
        "from": "T16n0717_001:0839c09_3",
        "context_with_next_sentence": true
    },
    {
        "source_sentence": "又如所說無有愛者，悕求無有；求無有時，由造福行、不動行故，相違果生。",
        "from": "T16n0717_001:0839c10_4",
        "context_with_next_sentence": true
    },
    {
        "source_sentence": "此果生時豈緣於愛？",
        "from": "T16n0717_001:0839c11_5",
        "context_with_next_sentence": true
    },
    {
        "source_sentence": "唯應說彼取為其緣。",
        "from": "T16n0717_001:0839c12_6",
        "context_with_next_sentence": true
    },
    {
        "source_sentence": "由此道理，非唯用愛與有為緣。」",
        "from": "T16n0717_001:0839c12_7",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839c14_0",
        "context_with_next_sentence": true
    },
    {
        "source_sentence": "若取緣有，有緣生者，何緣不說取之與有以為集諦？」",
        "from": "T16n0717_001:0839c14_1",
        "context_with_next_sentence": true
    },
    {
        "source_sentence": "世尊告曰：「愛能造作四種業故，一者此愛於其自體境界受中，能作貪味繫縛業故；二者此愛能作發起諸取業故；三者此愛能作令先所引行等成有業故；四者此愛能作死後續生業故。",
        "from": "T16n0717_001:0839c15_2",
        "context_with_next_sentence": true
    },
    {
        "source_sentence": "由是因緣，唯說此愛以為集諦。」",
        "from": "T16n0717_001:0839c19_3",
        "context_with_next_sentence": true
    },
    {
        "source_sentence": "復言世尊！",
        "from": "T16n0717_001:0839c21_0",
        "context_with_next_sentence": true
    },
    {
        "source_sentence": "若生老死，名色六處觸受為相，於此生身何緣顯示生老死名。",
        "from": "T16n0717_001:0839c21_1",
        "context_with_next_sentence": true
    },
    {
        "source_sentence": "世尊告曰：「為顯如是生身之相，有三種苦成苦性故。」",
        "from": "T16n0717_001:0839c22_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839c24_0",
        "context_with_next_sentence": true
    },
    {
        "source_sentence": "生顯何苦？」",
        "from": "T16n0717_001:0839c24_1",
        "context_with_next_sentence": true
    },
    {
        "source_sentence": "世尊告曰：「生顯行苦。」",
        "from": "T16n0717_001:0839c24_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839c25_0",
        "context_with_next_sentence": true
    },
    {
        "source_sentence": "老顯何苦？」",
        "from": "T16n0717_001:0839c25_1",
        "context_with_next_sentence": true
    },
    {
        "source_sentence": "世尊告曰：「老顯壞苦。」",
        "from": "T16n0717_001:0839c25_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839c26_0",
        "context_with_next_sentence": true
    },
    {
        "source_sentence": "死顯何苦？」",
        "from": "T16n0717_001:0839c26_1",
        "context_with_next_sentence": true
    },
    {
        "source_sentence": "世尊告曰：「死顯苦苦。」",
        "from": "T16n0717_001:0839c26_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0839c27_0",
        "context_with_next_sentence": true
    },
    {
        "source_sentence": "如是四種生身之相，由生老死有何差別？」",
        "from": "T16n0717_001:0839c27_1",
        "context_with_next_sentence": true
    },
    {
        "source_sentence": "世尊告曰：「即此四種生身之相，若次第生，若屬彼生，若如是生，應知是名生身生相。」",
        "from": "T16n0717_001:0839c28_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0840a01_3",
        "context_with_next_sentence": true
    },
    {
        "source_sentence": "云何次第生身生相？」",
        "from": "T16n0717_001:0840a01_4",
        "context_with_next_sentence": true
    },
    {
        "source_sentence": "世尊告曰：「於其最初有下種生，從此無間有漸增生，從此無間有出胎生，從此無間有漸長生。",
        "from": "T16n0717_001:0840a01_5",
        "context_with_next_sentence": true
    },
    {
        "source_sentence": "既成長已，受用言說能得等生，如是品類名次第生。」",
        "from": "T16n0717_001:0840a04_6",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0840a05_7",
        "context_with_next_sentence": true
    },
    {
        "source_sentence": "此屬誰生？」",
        "from": "T16n0717_001:0840a05_8",
        "context_with_next_sentence": true
    },
    {
        "source_sentence": "世尊告曰：「蘊、界、處生都無有我。",
        "from": "T16n0717_001:0840a05_9",
        "context_with_next_sentence": true
    },
    {
        "source_sentence": "所以者何？",
        "from": "T16n0717_001:0840a06_10",
        "context_with_next_sentence": true
    },
    {
        "source_sentence": "以諸蘊等漸增長故，其性無常，即無常法有此生相。」",
        "from": "T16n0717_001:0840a06_11",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0840a08_0",
        "context_with_next_sentence": true
    },
    {
        "source_sentence": "云何而生？」",
        "from": "T16n0717_001:0840a08_1",
        "context_with_next_sentence": true
    },
    {
        "source_sentence": "世尊告曰：「由命根力有暫時住，分限法故，其性無常，即無常法如是而生。",
        "from": "T16n0717_001:0840a08_2",
        "context_with_next_sentence": true
    },
    {
        "source_sentence": "即此四種生身之相，時分變異，應知能作五種衰損，說名為老。」",
        "from": "T16n0717_001:0840a10_3",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0840a11_4",
        "context_with_next_sentence": true
    },
    {
        "source_sentence": "云何名為五種衰損？」",
        "from": "T16n0717_001:0840a11_5",
        "context_with_next_sentence": true
    },
    {
        "source_sentence": "世尊告曰：「一者鬚髮衰損，以彼鬚髮色衰壞故；二者身相衰損，形色膚力皆衰損故；三者作業衰損，發言氣上喘息逾急，身戰掉故，住便僂曲，以其腰脊皆無力故，坐即低屈身羸弱故，行必按杖，身虛劣故，凡所思惟智識愚鈍，念惛亂故；四者受用衰損，於現資具，受用劣故，於戲樂具，一切不能現受用故，於諸色根所行境界，不能速疾明利而行，或不行故；五者命根衰損，壽量將盡，隣近死故，遇少死緣，不堪忍故。",
        "from": "T16n0717_001:0840a12_6",
        "context_with_next_sentence": true
    },
    {
        "source_sentence": "即於此四生身相中，復有六種死差別相：一者究竟死、二者不究竟死、三者自相死、四者不究竟死分差別相、五者究竟死分差別相、六者時非時死。",
        "from": "T16n0717_001:0840a22_7",
        "context_with_next_sentence": true
    },
    {
        "source_sentence": "應知此中自相死者，謂識離身，色相滅沒差別之相，如是名為生身相中名色等相由生老死而有差別。」",
        "from": "T16n0717_001:0840a25_8",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0840a27_9",
        "context_with_next_sentence": true
    },
    {
        "source_sentence": "於緣起中說三種愛，一切皆是生身之緣。",
        "from": "T16n0717_001:0840a28_10",
        "context_with_next_sentence": true
    },
    {
        "source_sentence": "何緣處處多分，唯說欲界生身？」",
        "from": "T16n0717_001:0840a29_11",
        "context_with_next_sentence": true
    },
    {
        "source_sentence": "世尊告曰：「欲界生身相最麁故，易顯了故，非永解脫退還道故。」",
        "from": "T16n0717_001:0840a29_12",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0840b02_13",
        "context_with_next_sentence": true
    },
    {
        "source_sentence": "如先所說諸引緣起，諸生緣起有十二分，於諸分中，幾是能引？",
        "from": "T16n0717_001:0840b02_14",
        "context_with_next_sentence": true
    },
    {
        "source_sentence": "幾是所引？",
        "from": "T16n0717_001:0840b03_15",
        "context_with_next_sentence": true
    },
    {
        "source_sentence": "幾是能生？",
        "from": "T16n0717_001:0840b04_16",
        "context_with_next_sentence": true
    },
    {
        "source_sentence": "幾是所生？」",
        "from": "T16n0717_001:0840b04_17",
        "context_with_next_sentence": true
    },
    {
        "source_sentence": "世尊告曰：「應知於此十二分中，無明與行及識一分，名為能引；復有一分識及名色、六處、觸、受，名為所引；復有一分受、愛、取、有，名為能生；生及老死名為所生，應知一分名色、六處及與觸、受，亦名所生。」",
        "from": "T16n0717_001:0840b04_18",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0840b09_19",
        "context_with_next_sentence": true
    },
    {
        "source_sentence": "如是諸分，若引若生，為一時起？",
        "from": "T16n0717_001:0840b09_20",
        "context_with_next_sentence": true
    },
    {
        "source_sentence": "為次第起？」",
        "from": "T16n0717_001:0840b10_21",
        "context_with_next_sentence": true
    },
    {
        "source_sentence": "世尊告曰：「一時而起，次第宣說。」",
        "from": "T16n0717_001:0840b10_22",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0840b11_23",
        "context_with_next_sentence": true
    },
    {
        "source_sentence": "如是諸分，若一時起，何因緣故，先說其引後說其生？」",
        "from": "T16n0717_001:0840b11_24",
        "context_with_next_sentence": true
    },
    {
        "source_sentence": "世尊告曰：「要由有引後有方生，非無引故。」",
        "from": "T16n0717_001:0840b12_25",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0840b14_0",
        "context_with_next_sentence": true
    },
    {
        "source_sentence": "無明亦緣非理作意，何故唯說無明為緣？」",
        "from": "T16n0717_001:0840b14_1",
        "context_with_next_sentence": true
    },
    {
        "source_sentence": "世尊告曰：「無明亦引非理作意與行為緣，又從無明所生觸受為緣生愛，是故偏說。」",
        "from": "T16n0717_001:0840b15_2",
        "context_with_next_sentence": true
    },
    {
        "source_sentence": "復言：「世尊！",
        "from": "T16n0717_001:0840b18_0",
        "context_with_next_sentence": true
    },
    {
        "source_sentence": "略由幾相應知緣起？」",
        "from": "T16n0717_001:0840b18_1",
        "context_with_next_sentence": true
    },
    {
        "source_sentence": "世尊告曰：「略由三相應知緣起：一者由無動作知緣起相，二者由性無常知緣起相，三者由有堪能知緣起相。」",
        "from": "T16n0717_001:0840b18_2",
        "context_with_next_sentence": true
    },
    {
        "source_sentence": "分別緣起初勝法門經卷上",
        "from": "T16n0717_001:0840b22_0",
        "context_with_next_sentence": false
    }
]