[
    {
        "source_sentence": "佛說月上女經卷下",
        "from": "T14n0480_002:0619c20_0",
        "context_with_next_sentence": true
    },
    {
        "source_sentence": "隋天竺三藏法師闍那崛多譯",
        "from": "T14n0480_002:0619c22_0",
        "context_with_next_sentence": true
    },
    {
        "source_sentence": "爾時長老舍利弗復問月上作如是言：「汝於今者在菩薩地有是忍相，汝當不久得成阿耨多羅三藐三菩提。」",
        "from": "T14n0480_002:0619c23_0",
        "context_with_next_sentence": true
    },
    {
        "source_sentence": "爾時月上作如是言：「尊舍利弗！",
        "from": "T14n0480_002:0619c25_1",
        "context_with_next_sentence": true
    },
    {
        "source_sentence": "夫菩提者無有言說，但以假名文字說耳！",
        "from": "T14n0480_002:0619c26_2",
        "context_with_next_sentence": true
    },
    {
        "source_sentence": "所言成者亦假名說，若久若近俱是名字。",
        "from": "T14n0480_002:0619c27_3",
        "context_with_next_sentence": true
    },
    {
        "source_sentence": "尊者！",
        "from": "T14n0480_002:0619c28_4",
        "context_with_next_sentence": true
    },
    {
        "source_sentence": "云何作如是言：『汝當不久得成阿耨多羅三藐三菩提也。』",
        "from": "T14n0480_002:0619c28_5",
        "context_with_next_sentence": true
    },
    {
        "source_sentence": "尊舍利弗！",
        "from": "T14n0480_002:0619c29_6",
        "context_with_next_sentence": true
    },
    {
        "source_sentence": "夫阿耨多羅三藐三菩提者，彼無生處亦不可說，無有體性，其間亦復無可成者。",
        "from": "T14n0480_002:0619c29_7",
        "context_with_next_sentence": true
    },
    {
        "source_sentence": "何以故？",
        "from": "T14n0480_002:0620a02_8",
        "context_with_next_sentence": true
    },
    {
        "source_sentence": "菩提之體無有二相，是故菩提無二離一。」",
        "from": "T14n0480_002:0620a02_9",
        "context_with_next_sentence": true
    },
    {
        "source_sentence": "爾時舍利弗告月上女作如是言：「汝今但當先向佛所，我等須臾為聽法故，不久當還向於彼處而來聽法。」",
        "from": "T14n0480_002:0620a04_0",
        "context_with_next_sentence": true
    },
    {
        "source_sentence": "爾時月上復白長老舍利弗言：「尊舍利弗！",
        "from": "T14n0480_002:0620a07_0",
        "context_with_next_sentence": true
    },
    {
        "source_sentence": "如來不為聽法者說，亦復不為樂法者說。」",
        "from": "T14n0480_002:0620a07_1",
        "context_with_next_sentence": true
    },
    {
        "source_sentence": "舍利弗言：「如來若爾，為誰說法？」",
        "from": "T14n0480_002:0620a08_2",
        "context_with_next_sentence": true
    },
    {
        "source_sentence": "彼女答言：「尊舍利弗！",
        "from": "T14n0480_002:0620a09_3",
        "context_with_next_sentence": true
    },
    {
        "source_sentence": "若有所聞，不生著想無欣樂想，如來乃為如是說法。」",
        "from": "T14n0480_002:0620a10_4",
        "context_with_next_sentence": true
    },
    {
        "source_sentence": "爾時舍利弗復語月上作如是言：「若有眾生詣佛聽法，為聞法故，如來爾時豈不為彼而說法也？」",
        "from": "T14n0480_002:0620a12_0",
        "context_with_next_sentence": true
    },
    {
        "source_sentence": "爾時月上復答彼言：「若有眾生作如是想，此是如來為我說法，如是眾生住於我想；若有真洞入法性者則無是念，終不云佛為我等故說如是法。」",
        "from": "T14n0480_002:0620a15_0",
        "context_with_next_sentence": true
    },
    {
        "source_sentence": "爾時尊者摩訶迦葉告於長老舍利弗言：「尊舍利弗！",
        "from": "T14n0480_002:0620a18_1",
        "context_with_next_sentence": true
    },
    {
        "source_sentence": "此女今既詣向佛邊，今日必當有大法義，我等亦可迴還而去，今日寧可不食為善，莫使我等身在於外而不得聞如是法義。」",
        "from": "T14n0480_002:0620a19_2",
        "context_with_next_sentence": true
    },
    {
        "source_sentence": "是故彼等諸聲聞眾遂即迴還，隨逐月上向於佛所。",
        "from": "T14n0480_002:0620a22_3",
        "context_with_next_sentence": true
    },
    {
        "source_sentence": "爾時月上，漸行至彼大林之內草茅精舍，詣於佛所，頂禮佛足右遶三匝，所持香華末香塗香，衣服資財寶幢幡蓋，所奉佛者以散佛上，散已復散。",
        "from": "T14n0480_002:0620a24_0",
        "context_with_next_sentence": true
    },
    {
        "source_sentence": "彼時大眾，所持香華華鬘塗香及以末香，亦散佛上，散已復散。",
        "from": "T14n0480_002:0620a27_1",
        "context_with_next_sentence": true
    },
    {
        "source_sentence": "所散諸華於佛頂上成一華蓋，縱廣遍覆滿十由旬。",
        "from": "T14n0480_002:0620a28_2",
        "context_with_next_sentence": true
    },
    {
        "source_sentence": "爾時童子文殊師利告月上女作如是言：「汝於往昔從何捨身而來生此？",
        "from": "T14n0480_002:0620b01_0",
        "context_with_next_sentence": true
    },
    {
        "source_sentence": "當捨此身復生何處？」",
        "from": "T14n0480_002:0620b02_1",
        "context_with_next_sentence": true
    },
    {
        "source_sentence": "其女答言：「文殊師利！",
        "from": "T14n0480_002:0620b03_2",
        "context_with_next_sentence": true
    },
    {
        "source_sentence": "於意云何？",
        "from": "T14n0480_002:0620b03_3",
        "context_with_next_sentence": true
    },
    {
        "source_sentence": "我今所執如來形像坐蓮華者，從何捨身而來生此，今捨此身當生何處？」",
        "from": "T14n0480_002:0620b03_4",
        "context_with_next_sentence": true
    },
    {
        "source_sentence": "文殊師利復言月上：「此是化耳！",
        "from": "T14n0480_002:0620b05_5",
        "context_with_next_sentence": true
    },
    {
        "source_sentence": "夫言化者無處捨身後亦無生。」",
        "from": "T14n0480_002:0620b06_6",
        "context_with_next_sentence": true
    },
    {
        "source_sentence": "其女報言：「如是如是。",
        "from": "T14n0480_002:0620b06_7",
        "context_with_next_sentence": true
    },
    {
        "source_sentence": "文殊師利！",
        "from": "T14n0480_002:0620b07_8",
        "context_with_next_sentence": true
    },
    {
        "source_sentence": "一切諸法本體是化，我於彼法不見捨時、不見生時。」",
        "from": "T14n0480_002:0620b07_9",
        "context_with_next_sentence": true
    },
    {
        "source_sentence": "爾時不空見菩薩告月上女作如是言：「如是月上！",
        "from": "T14n0480_002:0620b09_0",
        "context_with_next_sentence": true
    },
    {
        "source_sentence": "既不可以女身成佛，汝今何故不轉女身？」",
        "from": "T14n0480_002:0620b10_1",
        "context_with_next_sentence": true
    },
    {
        "source_sentence": "其女答言：「善男子！",
        "from": "T14n0480_002:0620b11_2",
        "context_with_next_sentence": true
    },
    {
        "source_sentence": "夫空體者無迴無轉，一切諸法亦復如是。",
        "from": "T14n0480_002:0620b11_3",
        "context_with_next_sentence": true
    },
    {
        "source_sentence": "云何令我而轉女身？」",
        "from": "T14n0480_002:0620b12_4",
        "context_with_next_sentence": true
    },
    {
        "source_sentence": "爾時持地菩薩復告月上作如是言：「汝頗曾見如來已不？」",
        "from": "T14n0480_002:0620b12_5",
        "context_with_next_sentence": true
    },
    {
        "source_sentence": "其女答言：「善男子！",
        "from": "T14n0480_002:0620b14_6",
        "context_with_next_sentence": true
    },
    {
        "source_sentence": "我見如來如我手中所執化佛，如是如來等無有異。」",
        "from": "T14n0480_002:0620b14_7",
        "context_with_next_sentence": true
    },
    {
        "source_sentence": "爾時辯聚菩薩復告月上作如是言：「汝今能辯法義已不？」",
        "from": "T14n0480_002:0620b15_8",
        "context_with_next_sentence": true
    },
    {
        "source_sentence": "時女答言：「善男子！",
        "from": "T14n0480_002:0620b17_9",
        "context_with_next_sentence": true
    },
    {
        "source_sentence": "法界之體不可言說，亦不可以文字算數之所攝受。」",
        "from": "T14n0480_002:0620b17_10",
        "context_with_next_sentence": true
    },
    {
        "source_sentence": "爾時無礙辯菩薩復告月上作如是言：「汝於過去諸如來所，聞何等法？」",
        "from": "T14n0480_002:0620b19_0",
        "context_with_next_sentence": true
    },
    {
        "source_sentence": "其女答言：「善男子！",
        "from": "T14n0480_002:0620b20_1",
        "context_with_next_sentence": true
    },
    {
        "source_sentence": "今可仰觀如上虛空，如來說法與此虛空等無有異，其所聽者亦復如是。",
        "from": "T14n0480_002:0620b21_0",
        "context_with_next_sentence": true
    },
    {
        "source_sentence": "善男子！",
        "from": "T14n0480_002:0620b22_1",
        "context_with_next_sentence": true
    },
    {
        "source_sentence": "而彼法相等如虛空無異無別。」",
        "from": "T14n0480_002:0620b22_2",
        "context_with_next_sentence": true
    },
    {
        "source_sentence": "爾時虛空藏菩薩告彼女言：「汝於往昔所施諸佛，云何奉施？",
        "from": "T14n0480_002:0620b24_0",
        "context_with_next_sentence": true
    },
    {
        "source_sentence": "云何迴向？」",
        "from": "T14n0480_002:0620b25_1",
        "context_with_next_sentence": true
    },
    {
        "source_sentence": "其女報言：「善男子！",
        "from": "T14n0480_002:0620b25_2",
        "context_with_next_sentence": true
    },
    {
        "source_sentence": "如我於此所化佛像施彼佛僧，所獲功德其事云何？」",
        "from": "T14n0480_002:0620b26_3",
        "context_with_next_sentence": true
    },
    {
        "source_sentence": "時虛空藏菩薩報月上言：「此佛是化，若於彼施無功德相。」",
        "from": "T14n0480_002:0620b27_4",
        "context_with_next_sentence": true
    },
    {
        "source_sentence": "其女答言：「善男子！",
        "from": "T14n0480_002:0620b28_5",
        "context_with_next_sentence": true
    },
    {
        "source_sentence": "我亦如是，往於昔日諸如來前，所行布施及以迴向，亦作是相亦作如是迴向。」",
        "from": "T14n0480_002:0620b29_0",
        "context_with_next_sentence": true
    },
    {
        "source_sentence": "爾時不損他心菩薩復作是言：「汝今云何能於一切諸眾生等，得以慈心而普遍也？」",
        "from": "T14n0480_002:0620c01_1",
        "context_with_next_sentence": true
    },
    {
        "source_sentence": "其女答言：「善男子！",
        "from": "T14n0480_002:0620c03_2",
        "context_with_next_sentence": true
    },
    {
        "source_sentence": "如彼眾生等無有異。」",
        "from": "T14n0480_002:0620c04_3",
        "context_with_next_sentence": true
    },
    {
        "source_sentence": "菩薩復言：「彼諸眾生其事云何？」",
        "from": "T14n0480_002:0620c04_4",
        "context_with_next_sentence": true
    },
    {
        "source_sentence": "女復答言：「眾生之事，非是過去亦非未來亦非現在；而彼慈心亦復如是，非是過去非是未來非是現在之所攝也；亦復不可以言說也。",
        "from": "T14n0480_002:0620c05_5",
        "context_with_next_sentence": true
    },
    {
        "source_sentence": "善男子！",
        "from": "T14n0480_002:0620c08_6",
        "context_with_next_sentence": true
    },
    {
        "source_sentence": "而彼慈心其事如是。」",
        "from": "T14n0480_002:0620c08_7",
        "context_with_next_sentence": true
    },
    {
        "source_sentence": "爾時喜王菩薩復問彼女作如是言：「汝於今者得法眼不？」",
        "from": "T14n0480_002:0620c09_0",
        "context_with_next_sentence": true
    },
    {
        "source_sentence": "其女答言：「善男子！",
        "from": "T14n0480_002:0620c10_1",
        "context_with_next_sentence": true
    },
    {
        "source_sentence": "我今肉眼猶尚不得，況得法眼。」",
        "from": "T14n0480_002:0620c10_2",
        "context_with_next_sentence": true
    },
    {
        "source_sentence": "爾時堅意菩薩復告彼女作如是言：「汝行菩提經今幾時？」",
        "from": "T14n0480_002:0620c12_0",
        "context_with_next_sentence": true
    },
    {
        "source_sentence": "其女答言：「善男子！",
        "from": "T14n0480_002:0620c13_1",
        "context_with_next_sentence": true
    },
    {
        "source_sentence": "如彼陽焰經今幾時，我發菩提亦復如是。」",
        "from": "T14n0480_002:0620c13_2",
        "context_with_next_sentence": true
    },
    {
        "source_sentence": "爾時彌勒菩薩告彼女言：「汝於何時當得成就阿耨多羅三藐三菩提？」",
        "from": "T14n0480_002:0620c15_0",
        "context_with_next_sentence": true
    },
    {
        "source_sentence": "其女答言：「亦如彌勒菩薩，何時得超凡夫行地。」",
        "from": "T14n0480_002:0620c16_1",
        "context_with_next_sentence": true
    },
    {
        "source_sentence": "爾時長老舍利弗復白佛言：「世尊！",
        "from": "T14n0480_002:0620c18_0",
        "context_with_next_sentence": true
    },
    {
        "source_sentence": "希有此女如是辯才。",
        "from": "T14n0480_002:0620c18_1",
        "context_with_next_sentence": true
    },
    {
        "source_sentence": "云何乃能與如是等鎧甲大龍共相問答，卓立不坐復不屈身禮諸菩薩？」",
        "from": "T14n0480_002:0620c19_2",
        "context_with_next_sentence": true
    },
    {
        "source_sentence": "爾時月上白舍利弗作如是言：「尊舍利弗！",
        "from": "T14n0480_002:0620c21_0",
        "context_with_next_sentence": true
    },
    {
        "source_sentence": "譬如小火體能燒故，所有諸物悉皆能燒。",
        "from": "T14n0480_002:0620c21_1",
        "context_with_next_sentence": true
    },
    {
        "source_sentence": "如是如是！",
        "from": "T14n0480_002:0620c22_2",
        "context_with_next_sentence": true
    },
    {
        "source_sentence": "尊舍利弗！",
        "from": "T14n0480_002:0620c23_3",
        "context_with_next_sentence": true
    },
    {
        "source_sentence": "諸菩薩等與於諸佛亦無有異，於諸行中欲燒一切諸煩惱時，所有煩惱或自或他莫不能燒。」",
        "from": "T14n0480_002:0620c23_4",
        "context_with_next_sentence": true
    },
    {
        "source_sentence": "爾時舍利弗復問女言：「汝當成就阿耨多羅三藐三菩提時，而彼佛剎當如之何？」",
        "from": "T14n0480_002:0620c26_0",
        "context_with_next_sentence": true
    },
    {
        "source_sentence": "其女答言：「尊舍利弗！",
        "from": "T14n0480_002:0620c27_1",
        "context_with_next_sentence": true
    },
    {
        "source_sentence": "我於當來佛剎之中，無有如是小行小智名字狹劣，猶如今日舍利弗者，我必當取如是佛剎。」",
        "from": "T14n0480_002:0620c28_2",
        "context_with_next_sentence": true
    },
    {
        "source_sentence": "爾時舍利弗復言月上：「汝既說言一切法界與如來體等無有異。",
        "from": "T14n0480_002:0621a02_0",
        "context_with_next_sentence": true
    },
    {
        "source_sentence": "今者所見云何勝負？」",
        "from": "T14n0480_002:0621a03_1",
        "context_with_next_sentence": true
    },
    {
        "source_sentence": "月上女言：「尊舍利弗！",
        "from": "T14n0480_002:0621a03_2",
        "context_with_next_sentence": true
    },
    {
        "source_sentence": "譬如大海與於牛跡，然彼二水等無有異，而彼牛跡不受無量無邊眾生如大海者。",
        "from": "T14n0480_002:0621a04_3",
        "context_with_next_sentence": true
    },
    {
        "source_sentence": "如是如是！",
        "from": "T14n0480_002:0621a06_4",
        "context_with_next_sentence": true
    },
    {
        "source_sentence": "尊舍利弗！",
        "from": "T14n0480_002:0621a06_5",
        "context_with_next_sentence": true
    },
    {
        "source_sentence": "諸佛聲聞雖同法界，而諸聲聞不能為於無量無邊諸眾生輩，作大利益如諸佛者。",
        "from": "T14n0480_002:0621a06_6",
        "context_with_next_sentence": true
    },
    {
        "source_sentence": "又舍利弗！",
        "from": "T14n0480_002:0621a08_7",
        "context_with_next_sentence": true
    },
    {
        "source_sentence": "譬如芥子內有虛空，十方世界亦有虛空，彼二虛空雖無有異。",
        "from": "T14n0480_002:0621a08_8",
        "context_with_next_sentence": true
    },
    {
        "source_sentence": "然芥子空不能容受聚落城邑，不能建立須彌巨海，似如十方世界空者。",
        "from": "T14n0480_002:0621a10_9",
        "context_with_next_sentence": true
    },
    {
        "source_sentence": "如是如是！",
        "from": "T14n0480_002:0621a11_10",
        "context_with_next_sentence": true
    },
    {
        "source_sentence": "尊舍利弗！",
        "from": "T14n0480_002:0621a12_11",
        "context_with_next_sentence": true
    },
    {
        "source_sentence": "雖於一空無想無願，而有諸佛與聲聞同；然彼聲聞不能與彼無量無邊諸眾生輩作大利益，如似諸佛、多陀阿伽度、阿羅訶、三藐三佛陀者。」",
        "from": "T14n0480_002:0621a12_12",
        "context_with_next_sentence": true
    },
    {
        "source_sentence": "爾時長老舍利弗言：「如是月上！",
        "from": "T14n0480_002:0621a16_0",
        "context_with_next_sentence": true
    },
    {
        "source_sentence": "佛與聲聞所得解脫豈不等也？」",
        "from": "T14n0480_002:0621a16_1",
        "context_with_next_sentence": true
    },
    {
        "source_sentence": "月上答言：「尊舍利弗！",
        "from": "T14n0480_002:0621a17_2",
        "context_with_next_sentence": true
    },
    {
        "source_sentence": "勿作是說，乃言諸佛與彼聲聞解脫同等。」",
        "from": "T14n0480_002:0621a17_3",
        "context_with_next_sentence": true
    },
    {
        "source_sentence": "時舍利弗復問女言：「如是之事其相云何？」",
        "from": "T14n0480_002:0621a19_0",
        "context_with_next_sentence": true
    },
    {
        "source_sentence": "女復答言：「尊舍利弗！",
        "from": "T14n0480_002:0621a19_1",
        "context_with_next_sentence": true
    },
    {
        "source_sentence": "我於今者欲有所問，如尊者意為我說之。",
        "from": "T14n0480_002:0621a20_2",
        "context_with_next_sentence": true
    },
    {
        "source_sentence": "尊者證得心解脫時，頗能令此三千大千如是世界平如掌不？",
        "from": "T14n0480_002:0621a21_3",
        "context_with_next_sentence": true
    },
    {
        "source_sentence": "頗有樹木及以諸山悉各傾低向汝已不？",
        "from": "T14n0480_002:0621a22_4",
        "context_with_next_sentence": true
    },
    {
        "source_sentence": "頗或能有除滅一切諸惡已不？",
        "from": "T14n0480_002:0621a23_5",
        "context_with_next_sentence": true
    },
    {
        "source_sentence": "頗有悉除一切眾生煩惱已不？",
        "from": "T14n0480_002:0621a24_6",
        "context_with_next_sentence": true
    },
    {
        "source_sentence": "頗有能得一切諸天頂禮已不？",
        "from": "T14n0480_002:0621a25_7",
        "context_with_next_sentence": true
    },
    {
        "source_sentence": "頗有魔眾聚集遍滿三十由旬而來已不？",
        "from": "T14n0480_002:0621a25_8",
        "context_with_next_sentence": true
    },
    {
        "source_sentence": "頗有一念起智慧心得解脫已不？",
        "from": "T14n0480_002:0621a26_9",
        "context_with_next_sentence": true
    },
    {
        "source_sentence": "頗復能降一切諸魔眷屬已不？」",
        "from": "T14n0480_002:0621a27_10",
        "context_with_next_sentence": true
    },
    {
        "source_sentence": "時舍利弗答月上女作如是言：「我於如是一切諸事悉無有一。」",
        "from": "T14n0480_002:0621a29_0",
        "context_with_next_sentence": true
    },
    {
        "source_sentence": "其女復言：「尊舍利弗！",
        "from": "T14n0480_002:0621b01_1",
        "context_with_next_sentence": true
    },
    {
        "source_sentence": "菩薩在於菩提道場，能有如是勝妙諸事，復有無量無邊勝事。",
        "from": "T14n0480_002:0621b01_2",
        "context_with_next_sentence": true
    },
    {
        "source_sentence": "尊舍利弗！",
        "from": "T14n0480_002:0621b03_3",
        "context_with_next_sentence": true
    },
    {
        "source_sentence": "聲聞解脫、諸佛解脫，乃有如是勝負優劣差別之事，尊者云何作如是念，謂佛如來與於聲聞解脫等也？」",
        "from": "T14n0480_002:0621b03_4",
        "context_with_next_sentence": true
    },
    {
        "source_sentence": "爾時世尊讚月上女作如是言：「善哉善哉！",
        "from": "T14n0480_002:0621b06_0",
        "context_with_next_sentence": true
    },
    {
        "source_sentence": "月上！",
        "from": "T14n0480_002:0621b06_1",
        "context_with_next_sentence": true
    },
    {
        "source_sentence": "汝今乃能如是無礙辯說。」",
        "from": "T14n0480_002:0621b07_2",
        "context_with_next_sentence": true
    },
    {
        "source_sentence": "爾時所化如來形像在月上女右手之中，即從華起，至世尊所，圍遶世尊滿三匝已，從臍而入，佛神力故大地震動。",
        "from": "T14n0480_002:0621b07_3",
        "context_with_next_sentence": true
    },
    {
        "source_sentence": "爾時世尊一一毛孔出一蓮華，色如真金，白銀為葉，功德藏寶以為蓮臺。",
        "from": "T14n0480_002:0621b11_0",
        "context_with_next_sentence": true
    },
    {
        "source_sentence": "彼諸華內自然各各復出一佛結跏趺坐。",
        "from": "T14n0480_002:0621b12_1",
        "context_with_next_sentence": true
    },
    {
        "source_sentence": "彼諸如來所化形像眾相莊嚴，遍至十方諸佛剎土，自然顯現為彼說法。",
        "from": "T14n0480_002:0621b13_2",
        "context_with_next_sentence": true
    },
    {
        "source_sentence": "彼諸佛剎所說法句，以佛神力，聲還聞此如來剎土。",
        "from": "T14n0480_002:0621b15_3",
        "context_with_next_sentence": true
    },
    {
        "source_sentence": "爾時月上見如是等妙勝神通，歡喜踊躍遍滿其體不能自勝。",
        "from": "T14n0480_002:0621b17_0",
        "context_with_next_sentence": true
    },
    {
        "source_sentence": "其女右手所執蓮華，遂捉投擲如來身上，其華到已在於佛頂成一花帳。",
        "from": "T14n0480_002:0621b18_1",
        "context_with_next_sentence": true
    },
    {
        "source_sentence": "其帳方整下有四柱，縱廣正等如依繩墨。",
        "from": "T14n0480_002:0621b20_2",
        "context_with_next_sentence": true
    },
    {
        "source_sentence": "帳中自然化出一座，眾寶莊嚴，無量天衣以覆座上。",
        "from": "T14n0480_002:0621b21_3",
        "context_with_next_sentence": true
    },
    {
        "source_sentence": "其座爾時忽復有一化佛形像如釋迦者，坐彼座上結加趺坐分明顯著。",
        "from": "T14n0480_002:0621b22_4",
        "context_with_next_sentence": true
    },
    {
        "source_sentence": "而月上女擲彼華時作是願言：「世尊！",
        "from": "T14n0480_002:0621b23_5",
        "context_with_next_sentence": true
    },
    {
        "source_sentence": "願我藉此善根因緣力故，於未來世，若諸眾生住我相者，為說其法令除我相。」",
        "from": "T14n0480_002:0621b24_6",
        "context_with_next_sentence": true
    },
    {
        "source_sentence": "爾時彼女以佛神力，忽然復有第二蓮華現其右手，彼女於是復以其華擲向如來，其華至已在如來上為第二帳，眾寶莊嚴如上所說。",
        "from": "T14n0480_002:0621b27_0",
        "context_with_next_sentence": true
    },
    {
        "source_sentence": "於時彼女復言：「世尊！",
        "from": "T14n0480_002:0621c01_1",
        "context_with_next_sentence": true
    },
    {
        "source_sentence": "願我藉此善根因緣，於未來世，若有眾生住我見者，為說其法得除我見。」",
        "from": "T14n0480_002:0621c01_2",
        "context_with_next_sentence": true
    },
    {
        "source_sentence": "爾時彼女以佛神力，忽然復有第三蓮華現其右手，其女爾時復以此華擲向如來，於即化成第三華帳，眾寶莊嚴如上所說。",
        "from": "T14n0480_002:0621c04_0",
        "context_with_next_sentence": true
    },
    {
        "source_sentence": "是時彼女復言：「世尊！",
        "from": "T14n0480_002:0621c06_1",
        "context_with_next_sentence": true
    },
    {
        "source_sentence": "願我藉此善根因緣，於未來世，若有眾生住於一切分別相者，我為說法除其分別，及除貪欲瞋恚癡等。」",
        "from": "T14n0480_002:0621c07_2",
        "context_with_next_sentence": true
    },
    {
        "source_sentence": "爾時彼女忽然復有第四蓮華現其右手，其女亦復以彼蓮華投擲如來至於佛頂，尋復化成第四華帳，其所莊嚴如上所說。",
        "from": "T14n0480_002:0621c10_0",
        "context_with_next_sentence": true
    },
    {
        "source_sentence": "復言：「世尊！",
        "from": "T14n0480_002:0621c12_1",
        "context_with_next_sentence": true
    },
    {
        "source_sentence": "願我藉此善根因緣，於未來世，若有眾生住四顛倒，我為說法令除四倒。」",
        "from": "T14n0480_002:0621c13_2",
        "context_with_next_sentence": true
    },
    {
        "source_sentence": "爾時彼女復以如來神通力故，忽然復有第五蓮華現其右手。",
        "from": "T14n0480_002:0621c15_0",
        "context_with_next_sentence": true
    },
    {
        "source_sentence": "其女爾時復以其華向如來擲，其華至已在於佛頂，亦即成其第五華帳，其帳莊嚴亦如上說。",
        "from": "T14n0480_002:0621c16_1",
        "context_with_next_sentence": true
    },
    {
        "source_sentence": "其女於時復言：「世尊！",
        "from": "T14n0480_002:0621c18_2",
        "context_with_next_sentence": true
    },
    {
        "source_sentence": "願我藉此善根因緣，於當來世，若有眾生五蓋覆者，為說其法令除五蓋。」",
        "from": "T14n0480_002:0621c19_3",
        "context_with_next_sentence": true
    },
    {
        "source_sentence": "爾時彼女以佛神力，忽然復有第六蓮華現其右手，其女亦復持彼蓮華擲向如來，其華至已在於佛頂，亦復化成第六華帳，其所莊嚴如上所說。",
        "from": "T14n0480_002:0621c21_0",
        "context_with_next_sentence": true
    },
    {
        "source_sentence": "是時彼女復言：「世尊！",
        "from": "T14n0480_002:0621c24_1",
        "context_with_next_sentence": true
    },
    {
        "source_sentence": "願我藉此善根因緣，未來世中，若有眾生著六入者，我為說法令離彼著。」",
        "from": "T14n0480_002:0621c24_2",
        "context_with_next_sentence": true
    },
    {
        "source_sentence": "爾時彼女以佛神力，於其右手忽然復有第七蓮華自然顯現，其女爾時復以彼華擲向如來，至佛頂已即復變成第七華帳，形狀大小如上所說。",
        "from": "T14n0480_002:0621c27_0",
        "context_with_next_sentence": true
    },
    {
        "source_sentence": "其女爾時復言：「世尊！",
        "from": "T14n0480_002:0622a01_1",
        "context_with_next_sentence": true
    },
    {
        "source_sentence": "願我藉此善根因緣，於當來世，若有眾生住著七識，我為說法令其除斷。」",
        "from": "T14n0480_002:0622a01_2",
        "context_with_next_sentence": true
    },
    {
        "source_sentence": "爾時彼女以佛神力，忽然復有第八蓮華現其右手，其女復持向佛而擲，其華至已次第成其第八華帳，形狀縱廣亦如上說。",
        "from": "T14n0480_002:0622a04_0",
        "context_with_next_sentence": true
    },
    {
        "source_sentence": "其女於是復言：「世尊！",
        "from": "T14n0480_002:0622a06_1",
        "context_with_next_sentence": true
    },
    {
        "source_sentence": "願我來世藉此善因，若有眾生著八顛倒，為說其法令悉除滅。」",
        "from": "T14n0480_002:0622a07_2",
        "context_with_next_sentence": true
    },
    {
        "source_sentence": "爾時彼女以佛神力，忽然復有第九蓮華現其右手，其女復將遙擲佛頂，其華至已次第復成第九華帳，其帳縱廣如上所說。",
        "from": "T14n0480_002:0622a09_0",
        "context_with_next_sentence": true
    },
    {
        "source_sentence": "其女於是復言：「世尊！",
        "from": "T14n0480_002:0622a11_1",
        "context_with_next_sentence": true
    },
    {
        "source_sentence": "願我藉此善根因緣，於當來世，若有眾生住九使者，我為說法令除九使。」",
        "from": "T14n0480_002:0622a12_2",
        "context_with_next_sentence": true
    },
    {
        "source_sentence": "爾時彼女以佛神力，忽然復有第十蓮華現其右手，其女於是復以彼華擲如來頂，其華至已次第復成第十華帳，莊嚴縱廣如上所說。",
        "from": "T14n0480_002:0622a14_0",
        "context_with_next_sentence": true
    },
    {
        "source_sentence": "其女爾時復言：「世尊！",
        "from": "T14n0480_002:0622a17_1",
        "context_with_next_sentence": true
    },
    {
        "source_sentence": "願我藉此善根因緣，於當來世具足十力，如今世尊放大光明照十方剎等無有異。」",
        "from": "T14n0480_002:0622a17_2",
        "context_with_next_sentence": true
    },
    {
        "source_sentence": "爾時彼等所化華帳高至梵宮，是以地居乃至大梵諸天子等，因彼華帳，復與無量千萬天眾同來集會。",
        "from": "T14n0480_002:0622a20_0",
        "context_with_next_sentence": true
    },
    {
        "source_sentence": "爾時世尊便有微笑。",
        "from": "T14n0480_002:0622a23_0",
        "context_with_next_sentence": true
    },
    {
        "source_sentence": "然諸佛等有如是法，微笑之時從其口出種種色光，其光所謂青黃赤白頗梨等色，及以金銀如是等色。",
        "from": "T14n0480_002:0622a23_1",
        "context_with_next_sentence": true
    },
    {
        "source_sentence": "而彼光照至於無量無邊佛土，普至梵天覆翳日月，光明威力勝盛無比，晃耀顯赫還入佛頂。",
        "from": "T14n0480_002:0622a25_2",
        "context_with_next_sentence": true
    },
    {
        "source_sentence": "爾時眾中長老阿難從坐而起，整理衣服偏袒右臂，右膝著地合十指掌，以偈問佛微笑放光因緣之事：「一切諸智非無眼，　　於一切法無有疑；　普照世間光平等，　　及以微笑有何緣？",
        "from": "T14n0480_002:0622a27_3",
        "context_with_next_sentence": true
    },
    {
        "source_sentence": "　往昔劫數尊行施，　　清淨戒行如寶珠；　住忍不動如須彌，　　尊今光笑有何緣？",
        "from": "T14n0480_002:0622b04_0",
        "context_with_next_sentence": true
    },
    {
        "source_sentence": "　常修精進及禪定，　　得免諸有生死等；　意行深遠猶如海，　　微笑放光有何緣？",
        "from": "T14n0480_002:0622b06_0",
        "context_with_next_sentence": true
    },
    {
        "source_sentence": "　常行慈悲無休息，　　及以喜捨亦復爾；　迷失路者能濟拔，　　尊笑放光有何緣？",
        "from": "T14n0480_002:0622b08_0",
        "context_with_next_sentence": true
    },
    {
        "source_sentence": "　尊一毛孔出光明，　　遍至十方無量剎；　忽然覆蔽日月光，　　奪彼威力作他眼。",
        "from": "T14n0480_002:0622b10_0",
        "context_with_next_sentence": true
    },
    {
        "source_sentence": "　所出音聲妙清淨，　　具六十種世獨尊；　所有聞者無厭足，　　復能除滅諸煩惱。",
        "from": "T14n0480_002:0622b12_0",
        "context_with_next_sentence": true
    },
    {
        "source_sentence": "　於十方剎無量眾，　　一切心有所行者；　世尊知已決疑網，　　尊笑放光有何緣？",
        "from": "T14n0480_002:0622b14_0",
        "context_with_next_sentence": true
    },
    {
        "source_sentence": "　誰今決定發道意？",
        "from": "T14n0480_002:0622b16_0",
        "context_with_next_sentence": true
    },
    {
        "source_sentence": "　　誰今乘佛廣大乘？",
        "from": "T14n0480_002:0622b16_1",
        "context_with_next_sentence": true
    },
    {
        "source_sentence": "　誰今如是滿心願？",
        "from": "T14n0480_002:0622b17_0",
        "context_with_next_sentence": true
    },
    {
        "source_sentence": "　　世尊微笑而放光。",
        "from": "T14n0480_002:0622b17_1",
        "context_with_next_sentence": true
    },
    {
        "source_sentence": "　誰今降伏四種魔，　　謂煩惱魔及死魔，　陰魔及以天魔等，　　微笑放光有何緣？",
        "from": "T14n0480_002:0622b18_0",
        "context_with_next_sentence": true
    },
    {
        "source_sentence": "　世尊今誰證大利？",
        "from": "T14n0480_002:0622b20_0",
        "context_with_next_sentence": true
    },
    {
        "source_sentence": "　　誰作法豐人師子？",
        "from": "T14n0480_002:0622b20_1",
        "context_with_next_sentence": true
    },
    {
        "source_sentence": "　名聞誰至十方剎？",
        "from": "T14n0480_002:0622b21_0",
        "context_with_next_sentence": true
    },
    {
        "source_sentence": "　　如是微笑及放光。",
        "from": "T14n0480_002:0622b21_1",
        "context_with_next_sentence": true
    },
    {
        "source_sentence": "　一切智者滅不善，　　諸慈行中最勝慈；　於諸分別皆已斷，　　微笑放光有何緣？",
        "from": "T14n0480_002:0622b22_0",
        "context_with_next_sentence": true
    },
    {
        "source_sentence": "　何誰今得廣大利？",
        "from": "T14n0480_002:0622b24_0",
        "context_with_next_sentence": true
    },
    {
        "source_sentence": "　　誰復今得滿願心？",
        "from": "T14n0480_002:0622b24_1",
        "context_with_next_sentence": true
    },
    {
        "source_sentence": "　和合十力今是誰？",
        "from": "T14n0480_002:0622b25_0",
        "context_with_next_sentence": true
    },
    {
        "source_sentence": "　　如是放光及微笑。",
        "from": "T14n0480_002:0622b25_1",
        "context_with_next_sentence": true
    },
    {
        "source_sentence": "　千萬諸天在虛空，　　夜叉金翅摩呼羅，　及諸天女合掌禮，　　瞻仰世尊歡喜心。",
        "from": "T14n0480_002:0622b26_0",
        "context_with_next_sentence": true
    },
    {
        "source_sentence": "　聚集無量諸菩薩，　　十方剎土悉瞻仰；　深智如海欲聽法，　　淨意光笑有何緣？」",
        "from": "T14n0480_002:0622b28_0",
        "context_with_next_sentence": true
    },
    {
        "source_sentence": "爾時世尊即以偈句報阿難言：「阿難汝觀此童女，　　合十指掌在我前；　彼見諸佛妙神通，　　即發無上菩提意。",
        "from": "T14n0480_002:0622c01_0",
        "context_with_next_sentence": true
    },
    {
        "source_sentence": "　過去曾見三百佛，　　生生世世所見者；　恒生恭敬而尊重，　　常願云何證菩提。",
        "from": "T14n0480_002:0622c04_0",
        "context_with_next_sentence": true
    },
    {
        "source_sentence": "　願不生於惡道裏，　　唯願生天及人中；　生處不忘菩提心，　　命終已後知宿命。",
        "from": "T14n0480_002:0622c06_0",
        "context_with_next_sentence": true
    },
    {
        "source_sentence": "　昔見如來名迦葉，　　在於樓上墜下身；　供養彼尊迦葉故，　　現得無生及順忍。",
        "from": "T14n0480_002:0622c08_0",
        "context_with_next_sentence": true
    },
    {
        "source_sentence": "　復有佛號鉤婁村，　　奉施一具妙衣服；　是故現得金色體，　　清淨顯赫如月天。",
        "from": "T14n0480_002:0622c10_0",
        "context_with_next_sentence": true
    },
    {
        "source_sentence": "　有佛迦尼迦牟尼，　　香華塗末供養彼；　以是口出妙香氣，　　猶如栴檀優鉢羅。",
        "from": "T14n0480_002:0622c12_0",
        "context_with_next_sentence": true
    },
    {
        "source_sentence": "　佛名尸棄兩足尊，　　瞻仰彼尊滿七日；　是故兩目青蓮色，　　諸類看者不知厭。",
        "from": "T14n0480_002:0622c14_0",
        "context_with_next_sentence": true
    },
    {
        "source_sentence": "　厭離諸欲五百世，　　常行清淨諸梵行；　若人起欲來觀者，　　乃得清淨無欲心。",
        "from": "T14n0480_002:0622c16_0",
        "context_with_next_sentence": true
    },
    {
        "source_sentence": "　是故三十三天生，　　從彼來生離車種；　一切生處知宿緣，　　巧說諸偈微妙句。",
        "from": "T14n0480_002:0622c18_0",
        "context_with_next_sentence": true
    },
    {
        "source_sentence": "　教化父母及諸親，　　利益無量眾生等；　為欲教化發菩提，　　故生豪貴大離車。",
        "from": "T14n0480_002:0622c20_0",
        "context_with_next_sentence": true
    },
    {
        "source_sentence": "　童女男夫婦人等，　　教化令入佛乘中；　二萬三千諸人類，　　成熟無量菩提道。",
        "from": "T14n0480_002:0622c22_0",
        "context_with_next_sentence": true
    },
    {
        "source_sentence": "　其女轉此女人身，　　不久出家在我法；　廣行清淨大梵行，　　此處命終還生天。",
        "from": "T14n0480_002:0622c24_0",
        "context_with_next_sentence": true
    },
    {
        "source_sentence": "　從天命終復生此，　　於後惡世護我法；　與此眾類作利益，　　捨命還生兜率陀。",
        "from": "T14n0480_002:0622c26_0",
        "context_with_next_sentence": true
    },
    {
        "source_sentence": "　當來彌勒下生時，　　儴佉輪王家作子；　其於彼眾多才藝，　　可憙端正備諸德。",
        "from": "T14n0480_002:0622c28_0",
        "context_with_next_sentence": true
    },
    {
        "source_sentence": "　供養彼尊三月日，　　及諸左右眾圍遶；　於彼佛邊得出家，　　六千三百眾隨逐。",
        "from": "T14n0480_002:0623a01_0",
        "context_with_next_sentence": true
    },
    {
        "source_sentence": "　受持彼佛正法已，　　然後往生安樂土；　既得往見阿彌陀，　　禮拜尊重而供養。",
        "from": "T14n0480_002:0623a03_0",
        "context_with_next_sentence": true
    },
    {
        "source_sentence": "　當於賢劫諸佛剎，　　十方所有諸世界；　及以恒河沙如來，　　悉為彼眾作利益。",
        "from": "T14n0480_002:0623a05_0",
        "context_with_next_sentence": true
    },
    {
        "source_sentence": "　精進智慧禪定力，　　供養如是諸世尊；　劫數諸佛供養已，　　教化無量千萬眾。",
        "from": "T14n0480_002:0623a07_0",
        "context_with_next_sentence": true
    },
    {
        "source_sentence": "　於後八萬俱致劫，　　當得作佛名月上；　彼尊名號月上者，　　眉間白毫出妙光。",
        "from": "T14n0480_002:0623a09_0",
        "context_with_next_sentence": true
    },
    {
        "source_sentence": "　其光金色甚耀麗，　　顯赫遍照彼佛剎；　日月火光及摩尼，　　星宿諸光悉不現。",
        "from": "T14n0480_002:0623a11_0",
        "context_with_next_sentence": true
    },
    {
        "source_sentence": "　晝夜歲月及四時，　　皆由彼光更無別；　彼剎當無辟支佛，　　聲聞羅漢亦無名。",
        "from": "T14n0480_002:0623a13_0",
        "context_with_next_sentence": true
    },
    {
        "source_sentence": "　清淨勇猛菩薩眾，　　彼尊唯當有如是；　彼眾身竝黃金色，　　百種諸相具莊嚴。",
        "from": "T14n0480_002:0623a15_0",
        "context_with_next_sentence": true
    },
    {
        "source_sentence": "　悉名為人妙可喜，　　彼剎無欲胎生者；　蓮華臺中自化生，　　生已即有大威德。",
        "from": "T14n0480_002:0623a17_0",
        "context_with_next_sentence": true
    },
    {
        "source_sentence": "　於算數中不可量，　　無量神通至諸剎；　無生忍法無障礙。",
        "from": "T14n0480_002:0623a19_0",
        "context_with_next_sentence": true
    },
    {
        "source_sentence": "　　彼剎無魔及外道，　亦無破戒惡朋友，　　受淨報如兜率陀；　若有彼剎所生者，　　諸受果報悉平等，　金銀真珠微妙網，　　廣大遍覆彼世間。",
        "from": "T14n0480_002:0623a20_1",
        "context_with_next_sentence": true
    },
    {
        "source_sentence": "　彼大世尊壽命長，　　住世七十三千劫，　壽盡涅槃滅度後，　　正法住世滿一劫；　彼尊在世及滅度，　　法教一住無有殊。",
        "from": "T14n0480_002:0623a24_0",
        "context_with_next_sentence": true
    },
    {
        "source_sentence": "　我若一劫讚歎彼，　　世尊剎土諸功德；　今日所說諸譬喻，　　如海取於一渧水。」",
        "from": "T14n0480_002:0623a27_0",
        "context_with_next_sentence": true
    },
    {
        "source_sentence": "爾時月上從佛對聞與已授記，聞已歡喜踊躍無量，飛騰虛空，去地高至七多羅樹。",
        "from": "T14n0480_002:0623a29_0",
        "context_with_next_sentence": true
    },
    {
        "source_sentence": "既住於彼七多羅已，其女於即轉彼女身變為男子。",
        "from": "T14n0480_002:0623b01_1",
        "context_with_next_sentence": true
    },
    {
        "source_sentence": "即時大地皆悉震動，出大音聲、雨天華雨，出大光明遍照世界。",
        "from": "T14n0480_002:0623b03_2",
        "context_with_next_sentence": true
    },
    {
        "source_sentence": "爾時月上菩薩即住彼空，以偈嘆佛作如是言：「假動須彌空倒地，　　修羅住處皆悉滅，　大海枯涸月天墜，　　如來終不出妄言。",
        "from": "T14n0480_002:0623b04_3",
        "context_with_next_sentence": true
    },
    {
        "source_sentence": "　假使十方眾同心，　　或火成水水成火；　無量功德最大尊，　　利益眾生無異說。",
        "from": "T14n0480_002:0623b08_0",
        "context_with_next_sentence": true
    },
    {
        "source_sentence": "　大地虛空成混沌，　　百剎同入芥子中，　羅網可用縛猛風，　　如來終不有妄語。",
        "from": "T14n0480_002:0623b10_0",
        "context_with_next_sentence": true
    },
    {
        "source_sentence": "　世尊如是真實言，　　故我決住菩提道；　今既大地遍震動，　　我證菩提定無疑。",
        "from": "T14n0480_002:0623b12_0",
        "context_with_next_sentence": true
    },
    {
        "source_sentence": "　我今既得菩提記，　　即轉法輪無有別；　猶如世尊所說法，　　我百數劫已得聞。",
        "from": "T14n0480_002:0623b14_0",
        "context_with_next_sentence": true
    },
    {
        "source_sentence": "　利益天人八部輩，　　及諸比丘四眾等；　又為無量諸菩薩，　　汝等於佛莫生疑。",
        "from": "T14n0480_002:0623b16_0",
        "context_with_next_sentence": true
    },
    {
        "source_sentence": "　當來悉成無分別，　　是故決發菩提心；　諸法皆悉如幻化，　　諸佛所說如夢想。",
        "from": "T14n0480_002:0623b18_0",
        "context_with_next_sentence": true
    },
    {
        "source_sentence": "　是處無人無養育，　　眾生命及富伽羅；　如是諸法本性者，　　喻如虛空無有異。",
        "from": "T14n0480_002:0623b20_0",
        "context_with_next_sentence": true
    },
    {
        "source_sentence": "　我先所有女人身，　　彼身空體亦無實，　既無實體是為空，　　空體無物無可取，　彼身顛倒分別生，　　分別猶如鳥飛空。",
        "from": "T14n0480_002:0623b22_0",
        "context_with_next_sentence": true
    },
    {
        "source_sentence": "　意欲成就佛菩提，　　復欲降伏四魔眾，　復欲三千大千界，　　轉於微妙大法輪。",
        "from": "T14n0480_002:0623b25_0",
        "context_with_next_sentence": true
    },
    {
        "source_sentence": "　汝等猛發菩提意，　　尊重供養婆伽婆，　不久當成功德尊，　　同於真體無有別。",
        "from": "T14n0480_002:0623b27_0",
        "context_with_next_sentence": true
    },
    {
        "source_sentence": "　善利丈夫尊沙門，　　二足中尊我頂禮，　能施愛物常得愛，　　能施法財得自在。",
        "from": "T14n0480_002:0623b29_0",
        "context_with_next_sentence": true
    },
    {
        "source_sentence": "　佛是樂本能與樂，　　能伏怨讐及諸魔，　我嘆應嘆最勝尊，　　又嘆自在無羨者。",
        "from": "T14n0480_002:0623c02_0",
        "context_with_next_sentence": true
    },
    {
        "source_sentence": "　我意所觀諸方處，　　願見諸佛不思議，　放光如今釋師子，　　我亦當知十方佛。",
        "from": "T14n0480_002:0623c04_0",
        "context_with_next_sentence": true
    },
    {
        "source_sentence": "　皆悉同體覺一法，　　於真如法悉無二；　無量眾生同實際，　　有此忍者當作佛。」",
        "from": "T14n0480_002:0623c06_0",
        "context_with_next_sentence": true
    },
    {
        "source_sentence": "爾時月上菩薩說此偈已，從空而下頭面作禮。",
        "from": "T14n0480_002:0623c08_0",
        "context_with_next_sentence": true
    },
    {
        "source_sentence": "彼作禮時頭未離地，而有無量百千數佛現其目前。",
        "from": "T14n0480_002:0623c09_1",
        "context_with_next_sentence": true
    },
    {
        "source_sentence": "彼等諸佛同音授彼月上之記，當成阿耨多羅三藐三菩提。",
        "from": "T14n0480_002:0623c10_2",
        "context_with_next_sentence": true
    },
    {
        "source_sentence": "月上菩薩眼自對見彼百千佛授其記已，歡喜踊躍遍滿其體不能自勝，即從如來求請出家，白言：「善哉！",
        "from": "T14n0480_002:0623c11_3",
        "context_with_next_sentence": true
    },
    {
        "source_sentence": "唯願世尊！",
        "from": "T14n0480_002:0623c14_0",
        "context_with_next_sentence": true
    },
    {
        "source_sentence": "自說法中與我出家。」",
        "from": "T14n0480_002:0623c14_1",
        "context_with_next_sentence": true
    },
    {
        "source_sentence": "佛即告彼月上菩薩：「若必然者，當問父母聽汝已不？」",
        "from": "T14n0480_002:0623c14_2",
        "context_with_next_sentence": true
    },
    {
        "source_sentence": "爾時童子所生父母，對見如是變化神通，復從佛聞為彼授記，而白佛言：「如是世尊！",
        "from": "T14n0480_002:0623c16_0",
        "context_with_next_sentence": true
    },
    {
        "source_sentence": "我等已許。",
        "from": "T14n0480_002:0623c17_1",
        "context_with_next_sentence": true
    },
    {
        "source_sentence": "唯願世尊！",
        "from": "T14n0480_002:0623c18_2",
        "context_with_next_sentence": true
    },
    {
        "source_sentence": "放彼出家；又願我等於未來世會如此法。」",
        "from": "T14n0480_002:0623c18_3",
        "context_with_next_sentence": true
    },
    {
        "source_sentence": "爾時世尊即放童子而出家也。",
        "from": "T14n0480_002:0623c19_4",
        "context_with_next_sentence": true
    },
    {
        "source_sentence": "時彼童子當出家時，即有一萬二千人俱發阿耨多羅三藐三菩提。",
        "from": "T14n0480_002:0623c20_0",
        "context_with_next_sentence": true
    },
    {
        "source_sentence": "佛說如此法本之時，復有七十那由他諸天人等遠塵離垢，於諸法中獲得淨眼；復有五百諸比丘等，於無為法獲得漏盡心得解脫；復有二百比丘尼等與其同類二萬人俱，其中或有未曾發於阿耨多羅三藐三菩提者，亦得發於菩提之心。",
        "from": "T14n0480_002:0623c21_1",
        "context_with_next_sentence": true
    },
    {
        "source_sentence": "佛說此經已，月上菩薩，長老阿難，諸菩薩眾，及彼大會天、人、阿修羅、乾闥婆等八部之類，歡喜奉行。",
        "from": "T14n0480_002:0623c26_2",
        "context_with_next_sentence": true
    },
    {
        "source_sentence": "佛說月上女經卷下",
        "from": "T14n0480_002:0623c29_0",
        "context_with_next_sentence": false
    }
]