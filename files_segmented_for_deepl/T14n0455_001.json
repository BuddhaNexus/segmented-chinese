[
    {
        "source_sentence": "佛說彌勒下生成佛經",
        "from": "T14n0455_001:0426a03_0",
        "context_with_next_sentence": true
    },
    {
        "source_sentence": "唐三藏法師義淨奉　制譯",
        "from": "T14n0455_001:0426a05_0",
        "context_with_next_sentence": true
    },
    {
        "source_sentence": "如是我聞：一時，薄伽梵在王舍城鷲峯山上，與大苾芻眾俱。",
        "from": "T14n0455_001:0426a06_0",
        "context_with_next_sentence": true
    },
    {
        "source_sentence": "爾時，大智舍利子法將中最，哀愍世間，從座而起，偏袒右肩，右膝著地，合掌恭敬，而白佛言：「世尊！",
        "from": "T14n0455_001:0426a07_1",
        "context_with_next_sentence": true
    },
    {
        "source_sentence": "我今欲少諮問，願垂聽許！」",
        "from": "T14n0455_001:0426a09_2",
        "context_with_next_sentence": true
    },
    {
        "source_sentence": "佛告舍利弗：「隨汝所問，我當為說。」",
        "from": "T14n0455_001:0426a10_3",
        "context_with_next_sentence": true
    },
    {
        "source_sentence": "時，舍利子即以伽他請世尊曰：「大師所授記，　　當來佛下生；　彼號為慈氏，　　如前後經說。",
        "from": "T14n0455_001:0426a11_4",
        "context_with_next_sentence": true
    },
    {
        "source_sentence": "　唯願人中尊，　　伽陀重分別；　彼神通威德，　　我今樂欲聞。」",
        "from": "T14n0455_001:0426a15_0",
        "context_with_next_sentence": true
    },
    {
        "source_sentence": "　佛告舍利子：　　「應至心諦聽；　當來慈氏尊，　　為汝廣宣說。",
        "from": "T14n0455_001:0426a17_0",
        "context_with_next_sentence": true
    },
    {
        "source_sentence": "　爾時大海水，　　以漸減三千；　二百踰繕那，　　為顯輪王路。",
        "from": "T14n0455_001:0426a19_0",
        "context_with_next_sentence": true
    },
    {
        "source_sentence": "　贍部洲縱廣，　　有萬踰繕那；　有情住其中，　　在處皆充滿。",
        "from": "T14n0455_001:0426a21_0",
        "context_with_next_sentence": true
    },
    {
        "source_sentence": "　國土咸富盛，　　無罰無災厄；　彼諸男女等，　　皆由善業生。",
        "from": "T14n0455_001:0426a23_0",
        "context_with_next_sentence": true
    },
    {
        "source_sentence": "　地無諸棘刺，　　唯生青軟草；　履踐隨人足，　　喻若覩羅綿。",
        "from": "T14n0455_001:0426a25_0",
        "context_with_next_sentence": true
    },
    {
        "source_sentence": "　自然出香稻，　　美味皆充足；　諸樹生衣服，　　眾綵共莊嚴。",
        "from": "T14n0455_001:0426a27_0",
        "context_with_next_sentence": true
    },
    {
        "source_sentence": "　樹高三俱舍，　　花菓常充實；　時彼國中人，　　皆壽八萬歲。",
        "from": "T14n0455_001:0426a29_0",
        "context_with_next_sentence": true
    },
    {
        "source_sentence": "　無有諸疾苦，　　離惱常安樂；　具相悉端嚴，　　色力皆圓滿。",
        "from": "T14n0455_001:0426b02_0",
        "context_with_next_sentence": true
    },
    {
        "source_sentence": "　人患有三種，　　食衰老便利；　女年五百歲，　　方乃作婚姻。",
        "from": "T14n0455_001:0426b04_0",
        "context_with_next_sentence": true
    },
    {
        "source_sentence": "　諸有欲便利，　　地裂而容受；　人命將終盡，　　自往詣屍林。",
        "from": "T14n0455_001:0426b06_0",
        "context_with_next_sentence": true
    },
    {
        "source_sentence": "　城名妙幢相，　　輪王之所都；　縱十二由旬，　　廣七由旬量。",
        "from": "T14n0455_001:0426b08_0",
        "context_with_next_sentence": true
    },
    {
        "source_sentence": "　其中所居者，　　皆曾植妙因；　此城有勝德，　　住者咸歡喜。",
        "from": "T14n0455_001:0426b10_0",
        "context_with_next_sentence": true
    },
    {
        "source_sentence": "　樓臺并却敵，　　七寶之所成；　關鑰及門庭，　　種種寶嚴飾。",
        "from": "T14n0455_001:0426b12_0",
        "context_with_next_sentence": true
    },
    {
        "source_sentence": "　繞堞諸隍塹，　　皆營以妙珍；　名花悉充滿，　　好鳥皆翔集。",
        "from": "T14n0455_001:0426b14_0",
        "context_with_next_sentence": true
    },
    {
        "source_sentence": "　七行多羅樹，　　周匝而圍遶；　眾寶以莊嚴，　　皆懸網鈴鐸。",
        "from": "T14n0455_001:0426b16_0",
        "context_with_next_sentence": true
    },
    {
        "source_sentence": "　微風吹寶樹，　　演出眾妙聲；　猶如奏八音，　　聞者生歡喜。",
        "from": "T14n0455_001:0426b18_0",
        "context_with_next_sentence": true
    },
    {
        "source_sentence": "　處處有池沼，　　彌覆雜色花；　園苑擢芳林，　　莊嚴此城郭。",
        "from": "T14n0455_001:0426b20_0",
        "context_with_next_sentence": true
    },
    {
        "source_sentence": "　國中有聖主，　　其名曰餉佉；　金輪王四洲，　　富盛多威力。",
        "from": "T14n0455_001:0426b22_0",
        "context_with_next_sentence": true
    },
    {
        "source_sentence": "　其王福德業，　　勇健兼四兵；　七寶皆成就，　　千子悉具足。",
        "from": "T14n0455_001:0426b24_0",
        "context_with_next_sentence": true
    },
    {
        "source_sentence": "　四海咸清肅，　　無有戰兵戈；　正法理群生，　　設化皆平等。",
        "from": "T14n0455_001:0426b26_0",
        "context_with_next_sentence": true
    },
    {
        "source_sentence": "　王有四大藏，　　各在諸國中；　一一藏皆有，　　珍寶百萬億。",
        "from": "T14n0455_001:0426b28_0",
        "context_with_next_sentence": true
    },
    {
        "source_sentence": "　羯陵伽國內，　　藏名氷竭羅；　蜜絺羅國中，　　般逐迦大藏；　伊羅鉢羅藏，　　安處揵陀國；　婆羅痆斯境，　　藏名為餉佉。",
        "from": "T14n0455_001:0426c01_0",
        "context_with_next_sentence": true
    },
    {
        "source_sentence": "　此諸四伏藏，　　咸屬餉佉王；　百福之所資，　　果報咸成就。",
        "from": "T14n0455_001:0426c05_0",
        "context_with_next_sentence": true
    },
    {
        "source_sentence": "　輔國之大臣，　　婆羅門善淨；　四明皆曉達，　　多聞為國師。",
        "from": "T14n0455_001:0426c07_0",
        "context_with_next_sentence": true
    },
    {
        "source_sentence": "　博通諸雜論，　　善教有聞持；　訓解及聲明，　　莫不咸究了。",
        "from": "T14n0455_001:0426c09_0",
        "context_with_next_sentence": true
    },
    {
        "source_sentence": "　有女名淨妙，　　為大臣夫人；　名稱相端嚴，　　見者皆歡悅。",
        "from": "T14n0455_001:0426c11_0",
        "context_with_next_sentence": true
    },
    {
        "source_sentence": "　大丈夫慈氏，　　辭於喜足天；　來託彼夫人，　　作後身生處。",
        "from": "T14n0455_001:0426c13_0",
        "context_with_next_sentence": true
    },
    {
        "source_sentence": "　既懷此大聖，　　滿足於十月；　於是慈尊母，　　往趣妙花園。",
        "from": "T14n0455_001:0426c15_0",
        "context_with_next_sentence": true
    },
    {
        "source_sentence": "　至彼妙園中，　　不坐亦不臥；　徐立攀花樹，　　俄誕勝慈尊。",
        "from": "T14n0455_001:0426c17_0",
        "context_with_next_sentence": true
    },
    {
        "source_sentence": "　爾時最勝尊，　　出母右脇已；　如日出雲翳，　　普放大光明。",
        "from": "T14n0455_001:0426c19_0",
        "context_with_next_sentence": true
    },
    {
        "source_sentence": "　不染觸胞胎，　　如蓮花出水；　光流三界內，　　咸仰大慈輝。",
        "from": "T14n0455_001:0426c21_0",
        "context_with_next_sentence": true
    },
    {
        "source_sentence": "　當爾降生時，　　千眼帝釋主；　躬自擎菩薩，　　欣逢兩足尊。",
        "from": "T14n0455_001:0426c23_0",
        "context_with_next_sentence": true
    },
    {
        "source_sentence": "　菩薩於此時，　　自然行七步；　而於足履處，　　皆出寶蓮花。",
        "from": "T14n0455_001:0426c25_0",
        "context_with_next_sentence": true
    },
    {
        "source_sentence": "　遍觀於十方，　　告諸天人眾；　我此身最後，　　無生證涅槃。",
        "from": "T14n0455_001:0426c27_0",
        "context_with_next_sentence": true
    },
    {
        "source_sentence": "　龍降清涼水，　　澡沐大悲身；　天散殊妙花，　　虛空遍飄灑。",
        "from": "T14n0455_001:0426c29_0",
        "context_with_next_sentence": true
    },
    {
        "source_sentence": "　諸天持白蓋，　　掩庇大慈尊；　各生希有心，　　守護於菩薩。",
        "from": "T14n0455_001:0427a02_0",
        "context_with_next_sentence": true
    },
    {
        "source_sentence": "　褓母擎菩薩，　　三十二相身；　具足諸光明，　　捧持來授母。",
        "from": "T14n0455_001:0427a04_0",
        "context_with_next_sentence": true
    },
    {
        "source_sentence": "　御者進雕輦，　　皆用寶莊嚴；　母子昇其中，　　諸天共持輿。",
        "from": "T14n0455_001:0427a06_0",
        "context_with_next_sentence": true
    },
    {
        "source_sentence": "　千種妙音樂，　　引導而還宮；　慈氏入都城，　　天花如雨落。",
        "from": "T14n0455_001:0427a08_0",
        "context_with_next_sentence": true
    },
    {
        "source_sentence": "　慈尊誕降日，　　懷妊諸婇女；　普得身安隱，　　皆生智慧男。",
        "from": "T14n0455_001:0427a10_0",
        "context_with_next_sentence": true
    },
    {
        "source_sentence": "　善淨慈尊父，　　覩子奇妙容；　具三十二相，　　心生大歡喜。",
        "from": "T14n0455_001:0427a12_0",
        "context_with_next_sentence": true
    },
    {
        "source_sentence": "　父依占察法，　　知子有二相；　處俗作輪王，　　出家成正覺。",
        "from": "T14n0455_001:0427a14_0",
        "context_with_next_sentence": true
    },
    {
        "source_sentence": "　菩薩既成立，　　慈愍諸群生；　眾苦險難中，　　輪迴常不息。",
        "from": "T14n0455_001:0427a16_0",
        "context_with_next_sentence": true
    },
    {
        "source_sentence": "　金色光明朗，　　聲如大梵音；　目等青蓮葉，　　支體悉圓滿。",
        "from": "T14n0455_001:0427a18_0",
        "context_with_next_sentence": true
    },
    {
        "source_sentence": "　身長八十肘，　　二十肘肩量；　面廣肩量半，　　滿月相端嚴。",
        "from": "T14n0455_001:0427a20_0",
        "context_with_next_sentence": true
    },
    {
        "source_sentence": "　菩薩明眾藝，　　善教受學者；　請業童蒙等，　　八萬四千人。",
        "from": "T14n0455_001:0427a22_0",
        "context_with_next_sentence": true
    },
    {
        "source_sentence": "　時彼餉佉王，　　建立七寶幢；　幢高七十尋，　　廣有尋六十。",
        "from": "T14n0455_001:0427a24_0",
        "context_with_next_sentence": true
    },
    {
        "source_sentence": "　寶幢造成已，　　王發大捨心；　施與婆羅門，　　等設無遮會。",
        "from": "T14n0455_001:0427a26_0",
        "context_with_next_sentence": true
    },
    {
        "source_sentence": "　其時諸梵志，　　數有一千人；　得此妙寶幢，　　毀坼須臾頃。",
        "from": "T14n0455_001:0427a28_0",
        "context_with_next_sentence": true
    },
    {
        "source_sentence": "　菩薩覩斯已，　　念世俗皆然；　生死苦羈籠，　　思求於出離。",
        "from": "T14n0455_001:0427b01_0",
        "context_with_next_sentence": true
    },
    {
        "source_sentence": "　祈誠寂滅道，　　棄俗而出家；　生老病死中，　　救之令得出。",
        "from": "T14n0455_001:0427b03_0",
        "context_with_next_sentence": true
    },
    {
        "source_sentence": "　慈尊興願曰，　　八萬四千人；　俱生厭離心，　　並隨修梵行。",
        "from": "T14n0455_001:0427b05_0",
        "context_with_next_sentence": true
    },
    {
        "source_sentence": "　於初發心夜，　　捨俗而出家；　還於此夜中，　　而昇等覺地。",
        "from": "T14n0455_001:0427b07_0",
        "context_with_next_sentence": true
    },
    {
        "source_sentence": "　時有菩提樹，　　號名曰龍花；　高四踰繕那，　　蓊欝而榮茂。",
        "from": "T14n0455_001:0427b09_0",
        "context_with_next_sentence": true
    },
    {
        "source_sentence": "　枝條覆四面，　　蔭六俱盧舍；　慈氏大悲尊，　　於下成正覺。",
        "from": "T14n0455_001:0427b11_0",
        "context_with_next_sentence": true
    },
    {
        "source_sentence": "　於人中尊勝，　　具八梵音聲；　說法度眾生，　　令離諸煩惱。",
        "from": "T14n0455_001:0427b13_0",
        "context_with_next_sentence": true
    },
    {
        "source_sentence": "　苦及苦生處，　　一切皆除滅；　能修八正道，　　登彼涅槃岸。",
        "from": "T14n0455_001:0427b15_0",
        "context_with_next_sentence": true
    },
    {
        "source_sentence": "　為諸清信者，　　說此四真諦；　得聞此如法，　　至誠而奉持。",
        "from": "T14n0455_001:0427b17_0",
        "context_with_next_sentence": true
    },
    {
        "source_sentence": "　於妙花園中，　　諸眾如雲集；　滿百由旬內，　　眷屬皆充滿。",
        "from": "T14n0455_001:0427b19_0",
        "context_with_next_sentence": true
    },
    {
        "source_sentence": "　彼輪王餉佉，　　聞深妙法已；　罄捨諸珍寶，　　祈心慕出家。",
        "from": "T14n0455_001:0427b21_0",
        "context_with_next_sentence": true
    },
    {
        "source_sentence": "　不戀上宮闈，　　至求於出離；　八萬四千眾，　　咸隨而出家。",
        "from": "T14n0455_001:0427b23_0",
        "context_with_next_sentence": true
    },
    {
        "source_sentence": "　復八萬四千，　　婆羅門童子；　聞王捨塵俗，　　亦來求出家。",
        "from": "T14n0455_001:0427b25_0",
        "context_with_next_sentence": true
    },
    {
        "source_sentence": "　主藏臣長者，　　其名曰善財；　并與千眷屬，　　亦來求出家。",
        "from": "T14n0455_001:0427b27_0",
        "context_with_next_sentence": true
    },
    {
        "source_sentence": "　寶女毘舍佉，　　及餘諸從者；　八萬四千眾，　　亦來求出家。",
        "from": "T14n0455_001:0427b29_0",
        "context_with_next_sentence": true
    },
    {
        "source_sentence": "　復過百千數，　　善男善女等；　聞佛宣妙法，　　亦來求出家。",
        "from": "T14n0455_001:0427c02_0",
        "context_with_next_sentence": true
    },
    {
        "source_sentence": "　天上天人尊，　　大慈悲聖主；　普觀眾心已，　　而演出要法。",
        "from": "T14n0455_001:0427c04_0",
        "context_with_next_sentence": true
    },
    {
        "source_sentence": "　告眾：『汝應知，　　慈悲釋迦主；　教汝修正道，　　來生我法中。",
        "from": "T14n0455_001:0427c06_0",
        "context_with_next_sentence": true
    },
    {
        "source_sentence": "　或以香花鬘，　　幢幡蓋嚴飾；　供養牟尼主，　　來生我法中。",
        "from": "T14n0455_001:0427c08_0",
        "context_with_next_sentence": true
    },
    {
        "source_sentence": "　或欝金沈水，　　香泥用塗拭；　供養牟尼塔，　　來生我法中。",
        "from": "T14n0455_001:0427c10_0",
        "context_with_next_sentence": true
    },
    {
        "source_sentence": "　或歸佛法僧，　　恭敬常親近；　常修諸善行，　　來生我法中。",
        "from": "T14n0455_001:0427c12_0",
        "context_with_next_sentence": true
    },
    {
        "source_sentence": "　或於佛法中，　　受持諸學處；　善護無缺犯，　　來生我法中。",
        "from": "T14n0455_001:0427c14_0",
        "context_with_next_sentence": true
    },
    {
        "source_sentence": "　或於四方僧，　　施衣服飲食；　並奉妙醫藥，　　來生我法中。",
        "from": "T14n0455_001:0427c16_0",
        "context_with_next_sentence": true
    },
    {
        "source_sentence": "　或於四齋辰，　　及在神通月；　受持八支戒，　　來生我法中。』",
        "from": "T14n0455_001:0427c18_0",
        "context_with_next_sentence": true
    },
    {
        "source_sentence": "　或以三種通，　　神境記教授；　化道聲聞眾，　　咸令煩惑除。",
        "from": "T14n0455_001:0427c20_0",
        "context_with_next_sentence": true
    },
    {
        "source_sentence": "　初會為說法，　　廣度諸聲聞；　九十六億人，　　令出煩惱障。",
        "from": "T14n0455_001:0427c22_0",
        "context_with_next_sentence": true
    },
    {
        "source_sentence": "　第二會說法，　　廣度諸聲聞；　九十四億人，　　令渡無明海。",
        "from": "T14n0455_001:0427c24_0",
        "context_with_next_sentence": true
    },
    {
        "source_sentence": "　第三會說法，　　廣度諸聲聞；　九十二億人，　　令心善調伏。",
        "from": "T14n0455_001:0427c26_0",
        "context_with_next_sentence": true
    },
    {
        "source_sentence": "　三轉法輪已，　　人天普純淨；　將諸弟子眾，　　乞食入城中。",
        "from": "T14n0455_001:0427c28_0",
        "context_with_next_sentence": true
    },
    {
        "source_sentence": "　既入妙幢城，　　衢巷皆嚴飾；　為供養佛故，　　天雨曼陀花。",
        "from": "T14n0455_001:0428a01_0",
        "context_with_next_sentence": true
    },
    {
        "source_sentence": "　四王及梵王，　　並餘諸天眾；　香花鬘供養，　　輔翼大悲尊。",
        "from": "T14n0455_001:0428a03_0",
        "context_with_next_sentence": true
    },
    {
        "source_sentence": "　大威德諸天，　　散以妙衣服；　繽紛遍城邑，　　瞻仰大醫王。",
        "from": "T14n0455_001:0428a05_0",
        "context_with_next_sentence": true
    },
    {
        "source_sentence": "　以妙寶香花，　　散灑諸衢街；　履踐於其上，　　喻若覩羅綿。",
        "from": "T14n0455_001:0428a07_0",
        "context_with_next_sentence": true
    },
    {
        "source_sentence": "　音樂及幢幡，　　夾路而行列；　人天帝釋眾，　　稱讚大慈尊：『南謨天上尊，　　南謨士中勝；　善哉薄伽梵，　　能哀愍世間。』",
        "from": "T14n0455_001:0428a09_0",
        "context_with_next_sentence": true
    },
    {
        "source_sentence": "　有大威德天，　　當作魔王眾；　歸心合掌禮，　　讚仰於導師。",
        "from": "T14n0455_001:0428a13_0",
        "context_with_next_sentence": true
    },
    {
        "source_sentence": "　梵王諸天眾，　　眷屬而圍遶；　各以梵音聲，　　闡揚微妙法。",
        "from": "T14n0455_001:0428a15_0",
        "context_with_next_sentence": true
    },
    {
        "source_sentence": "　於此世界中，　　多是阿羅漢；　蠲除有漏業，　　永離煩惱苦。",
        "from": "T14n0455_001:0428a17_0",
        "context_with_next_sentence": true
    },
    {
        "source_sentence": "　人天龍神等，　　乾闥阿修羅；　羅剎及藥叉，　　皆歡喜供養。",
        "from": "T14n0455_001:0428a19_0",
        "context_with_next_sentence": true
    },
    {
        "source_sentence": "　彼時諸大眾，　　斷障除疑惑；　超越生死流，　　善修清淨行。",
        "from": "T14n0455_001:0428a21_0",
        "context_with_next_sentence": true
    },
    {
        "source_sentence": "　彼時諸大眾，　　離著棄珍財；　無我我所心，　　善修清淨行。",
        "from": "T14n0455_001:0428a23_0",
        "context_with_next_sentence": true
    },
    {
        "source_sentence": "　彼時諸大眾，　　毀破貪愛網；　圓滿靜慮心，　　善修清淨行。",
        "from": "T14n0455_001:0428a25_0",
        "context_with_next_sentence": true
    },
    {
        "source_sentence": "　慈氏天人尊，　　哀愍有情類；　期於六萬歲，　　說法度眾生。",
        "from": "T14n0455_001:0428a27_0",
        "context_with_next_sentence": true
    },
    {
        "source_sentence": "　化滿百千億，　　令度煩惱海；　有緣皆拯濟，　　方入涅槃城。",
        "from": "T14n0455_001:0428a29_0",
        "context_with_next_sentence": true
    },
    {
        "source_sentence": "　慈氏大悲尊，　　入般涅槃後；　正法住於世，　　亦滿六萬年。",
        "from": "T14n0455_001:0428b02_0",
        "context_with_next_sentence": true
    },
    {
        "source_sentence": "　若於我法中，　　深心能信受；　當來下生日，　　必奉大悲尊。",
        "from": "T14n0455_001:0428b04_0",
        "context_with_next_sentence": true
    },
    {
        "source_sentence": "　若有聰慧者，　　聞說如是事；　誰不起欣樂，　　願逢慈氏尊。",
        "from": "T14n0455_001:0428b06_0",
        "context_with_next_sentence": true
    },
    {
        "source_sentence": "　若求解脫人，　　希遇龍花會；　常供養三寶，　　當勤莫放逸。」",
        "from": "T14n0455_001:0428b08_0",
        "context_with_next_sentence": true
    },
    {
        "source_sentence": "爾時，世尊為舍利子及諸大眾，記說當來慈氏事已，復告舍利子：「若有善男子、善女人，聞此法已，受持讀誦、為他演說、如說修行、香花供養、書寫經卷，是諸人等當來之世，必得值遇慈氏下生，於三會中咸蒙救度。」",
        "from": "T14n0455_001:0428b10_0",
        "context_with_next_sentence": true
    },
    {
        "source_sentence": "爾時，世尊說此頌已，舍利子及諸大眾，歡喜信受，頂戴奉行。",
        "from": "T14n0455_001:0428b15_0",
        "context_with_next_sentence": true
    },
    {
        "source_sentence": "佛說彌勒下生成佛經",
        "from": "T14n0455_001:0428b17_0",
        "context_with_next_sentence": true
    },
    {
        "source_sentence": "按《開元錄》，《彌勒下生經》前後六譯，三存三失，而此本亦在三存之一也，則宋藏無此經者，失之耳，今得於丹藏而編入之。",
        "from": "T14n0455_001:0428b18_0",
        "context_with_next_sentence": false
    }
]