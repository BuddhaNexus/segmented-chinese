[
    {
        "source_sentence": "華嚴懸談會玄記卷第二十八",
        "from": "X08n0236_028:0300b03_0",
        "context_with_next_sentence": true
    },
    {
        "source_sentence": "蒼山再光寺比丘　普瑞集",
        "from": "X08n0236_028:0300b04_0",
        "context_with_next_sentence": true
    },
    {
        "source_sentence": "疏未知圓義等者問既云圓義豈有分齊既云分齊豈得稱圓答下說四門皆隨其一門攝義無遺故各立十門以顯無盡乃至一塵何所不具故迴向品云得解義趣無盡藏善知諸法理趣分齊等。",
        "from": "X08n0236_028:0300b05_0",
        "context_with_next_sentence": true
    },
    {
        "source_sentence": "鈔謂前教攝中不別明攝等者通妨也妨云如前藏攝先明藏後明攝其教攝中唯明教不別明攝何故今疏云已知此經總屬圓教故此答也然唯約彼五教攝於此經若約此經攝彼五教者則此經總攝五教以能包含無量乘故故此疏云乃至人天總無不包如前藏攝中疏云若約此攝彼乃至聲聞亦此經攝此能包含無量乘故。",
        "from": "X08n0236_028:0300b09_0",
        "context_with_next_sentence": true
    },
    {
        "source_sentence": "疏然此教海等者教海之言二說有異若決擇玄鏡等記即指上圓教也以上徵圓義此牒釋圓義故若寂照等則指此經為教海也謂此部經教所詮法門如海宏廣深玄故云包含無外若此指圓教者何以鈔釋其義云即下四門之二等以四門是此經之分齊故前文雖徵圓義亦徵此經之分齊故思之言橫收者約深廣以分橫竪也言五教者總相而言也。",
        "from": "X08n0236_028:0300b16_0",
        "context_with_next_sentence": true
    },
    {
        "source_sentence": "鈔初二句總標下一節鈔文釋九句法說之疏口科分三。",
        "from": "X08n0236_028:0300b23_0",
        "context_with_next_sentence": true
    },
    {
        "source_sentence": "初二句總標深廣(初二)",
        "from": "X08n0236_028:0300c01_0",
        "context_with_next_sentence": true
    },
    {
        "source_sentence": "次五句別釋深廣(二)",
        "from": "X08n0236_028:0300c02_0",
        "context_with_next_sentence": true
    },
    {
        "source_sentence": "初二句釋深(二)",
        "from": "X08n0236_028:0300c03_0",
        "context_with_next_sentence": true
    },
    {
        "source_sentence": "初標牒(色空)",
        "from": "X08n0236_028:0300c04_0",
        "context_with_next_sentence": true
    },
    {
        "source_sentence": "二正釋(二)",
        "from": "X08n0236_028:0300c05_0",
        "context_with_next_sentence": true
    },
    {
        "source_sentence": "初一句具法喻明深(二)",
        "from": "X08n0236_028:0300c06_0",
        "context_with_next_sentence": true
    },
    {
        "source_sentence": "初標具法喻(然言)",
        "from": "X08n0236_028:0300c07_0",
        "context_with_next_sentence": true
    },
    {
        "source_sentence": "後別釋法喻(二)",
        "from": "X08n0236_028:0300c08_0",
        "context_with_next_sentence": true
    },
    {
        "source_sentence": "初喻說(二)",
        "from": "X08n0236_028:0300c09_0",
        "context_with_next_sentence": true
    },
    {
        "source_sentence": "初第二門義(如海)",
        "from": "X08n0236_028:0300c10_0",
        "context_with_next_sentence": true
    },
    {
        "source_sentence": "後第三門義(空微)",
        "from": "X08n0236_028:0300c11_0",
        "context_with_next_sentence": true
    },
    {
        "source_sentence": "後法說(二)",
        "from": "X08n0236_028:0300c12_0",
        "context_with_next_sentence": true
    },
    {
        "source_sentence": "初第二門義(總攝)",
        "from": "X08n0236_028:0300c13_0",
        "context_with_next_sentence": true
    },
    {
        "source_sentence": "後第三門義(疏事)",
        "from": "X08n0236_028:0300c14_0",
        "context_with_next_sentence": true
    },
    {
        "source_sentence": "後一句別約法明深(總用)",
        "from": "X08n0236_028:0300c15_0",
        "context_with_next_sentence": true
    },
    {
        "source_sentence": "後三句釋廣(疏諸)",
        "from": "X08n0236_028:0300c16_0",
        "context_with_next_sentence": true
    },
    {
        "source_sentence": "後二句雙結深廣(總無)",
        "from": "X08n0236_028:0300c17_0",
        "context_with_next_sentence": true
    },
    {
        "source_sentence": "鈔然上二句言含法喻者二字誤書應是一字言含法喻者此段大意雖是法說然於此句言含法喻也以前標中言教海故。",
        "from": "X08n0236_028:0300c18_0",
        "context_with_next_sentence": true
    },
    {
        "source_sentence": "▲鈔如海等者此喻諸說不同若決擇及寂照記連天一色者色即海色空即天空下海上天相連一色一際難分取疏中空色二字喻第二門攝歸真實若集玄記色即天色空即海空相連一色為喻可知若會解記雙取上二色則雙取天色海色謂海中所現天之青色與天上青色上下相映混同一色非唯約海色亦非唯取天色而空字亦雙取海中空淨與天色空淨同一虗明故云一色也非正目海空亦非但約天空等為喻同前。",
        "from": "X08n0236_028:0300c20_1",
        "context_with_next_sentence": true
    },
    {
        "source_sentence": "▲鈔空徹海底者喻理不礙事海映空天者喻事不礙理即疏中全取一句喻第三門理事無礙。",
        "from": "X08n0236_028:0300c29_2",
        "context_with_next_sentence": true
    },
    {
        "source_sentence": "▲鈔德用重重下問上已標二句釋深今又標即唯明深豈非重耶答此揀別前句故言唯也廼有二意一前句兼喻顯之此深唯就法說二前深兼通同教此唯就別教也通德相業用二種十玄等故問下語深一乘中立四門何故釋深但說後三門不言所依體事耶答理實圓教事法界亦極深玄但於常情深義不顯故略不言又初門是法後三是義義依法立明法不離義故略不言故玄鏡云法界之相要唯有三而總具四種其事法界歷別難陳一一事皆可成觀故略不明總為三觀所依體事隨一一事皆為三觀之所依止(此釋法界觀意已兼縱奪之義)。",
        "from": "X08n0236_028:0300c31_3",
        "context_with_next_sentence": true
    },
    {
        "source_sentence": "▲鈔釋上廣也等者即此一部經中全收五教之義問本以義分教不約部帙而判今此經既有五教之義合分為五教中攝何故只在圓教中收答以此經所說五教義與餘經中五教義為本而皆混融無礙故總屬圓教言如二地下指經說處經說十善戒法人天心受持名人天乘戒聲聞緣覺菩薩如來准上言之但是一戒隨心成五今唯取人天也等字等取初地明施復顯人王即是人乘二地十善十善是欲天乘三地八禪是色無色天乘明其最劣故疏云乃至人天總無不包問人乘天乘五教何收若小乘中攝既言全收五教何有人天教耶如其不攝五教何能攝法盡耶答下宗趣中疏鈔說立教必須斷證階位等殊位等無多故但有五人天乘既無斷證等義故不別立為教以是漸入小乘方便從在小乘中收今以世出世法異故於五教外特云乃至人天等也思之。",
        "from": "X08n0236_028:0301a09_4",
        "context_with_next_sentence": true
    },
    {
        "source_sentence": "疏其猶下正喻廣義然是即深之廣故異百川也。",
        "from": "X08n0236_028:0301b02_0",
        "context_with_next_sentence": true
    },
    {
        "source_sentence": "疏前之四教不攝於圓圓必攝四教問上云教海即指此經今法合中何故合於圓耶答雖舉圓教亦目此經以此經總屬圓教故。",
        "from": "X08n0236_028:0301b03_0",
        "context_with_next_sentence": true
    },
    {
        "source_sentence": "鈔以四教合於百川者問前法說中此經如海全收五教之義為廣則應五教之義合於百川此經合於大海云何不爾答若然則但能顯如前所說一義今更彰異義故別合之意明此經所詮五教義中有能同前四教義如海內百川之味所同前四教義如海外百川圓教體無不備義無不周故如大海。",
        "from": "X08n0236_028:0301b06_0",
        "context_with_next_sentence": true
    },
    {
        "source_sentence": "▲鈔雖有戒善等者但戒善名同而一一戒具德無盡稱法戒故如持一不殺戒殺等一切惡俱能防慈悲等萬善咸發以事事無礙故稱十玄無礙觀心行起解絕之時何惡不防何善不發以一防一切防一發一切發等言以彼不能事事無礙故者終教唯說理事無礙頓教唯明言思斯絕之理故彼但不得事事無礙尚不同之況小乘不得始教之二空始教不得終頓之事理無礙等耶言其猶下江喻頓河喻終溝喻小洫喻始溝洫者論語包氏註云深廣四尺曰溝深廣八尺曰洫。",
        "from": "X08n0236_028:0301b12_1",
        "context_with_next_sentence": true
    },
    {
        "source_sentence": "鈔約其所通等者通者同也能同同彼所同故又復互通方是能同所同不爾即不名通因緣即十二因緣十如謂一徧行真如(徧謂周徧行謂有為色心等為初地菩薩達一切法無我證得二空真如此所證真如徧一切行無有一法不是真如者)二最勝真如(二地菩薩無漏智以離破戒垢染性遮二戒最勝功德皆悉具足故)三勝流真如(由證此真如故便能流出殊勝教法也)四無攝受真如(若四地已前有我執故即有繫屬攝受若至四地斷彼我執所證真如非彼所依故)五類無別真如(若四地中未證此真如未得無相觀見生死涅槃自他情類皆有別異至五地內後得智中已得無相觀觀生死涅槃等類而無差別所證真如從此彰名)六無染淨真如(依辨中邊論菩薩因證此真如於諸法上得無染淨所證真如從此彰名若唯識論即當體彰名真如隨障不染隨智不淨如玉性潔泥不能染)七法無別真如(依唯識說法即能詮教法無別即所詮真如真如不隨能詮教法而有差別故若辨中邊論菩薩證此真如已得妙無相道能達諸教法體差別故立名也)八不增不減真如(如諸聖人斷諸染法時真如亦不減又諸人修諸淨法時真如亦不增)九智自在所依真如(智即能依真如即所依能依之智證此所依真如已便於四無礙解而得自在故為名也)十業自在真如(業即菩薩事業謂神通陀羅尼及三摩地并身等三業謂此菩薩隨欲化作種種利樂有情之事皆悉無滯名謂自在也)如次配於歡喜地等十地證得。",
        "from": "X08n0236_028:0301b22_0",
        "context_with_next_sentence": true
    },
    {
        "source_sentence": "鈔如海有百川之水水義同也者謂海中百川之水與海外百川之水水義同也海中所以有百川水者由百川朝宗于海故也問此但收自圓教中能同前四教義既不收所同何名全收答教義說圓教具四教以攝方便故意以圓教中有同前四教義欲引攝前四教根方便令入圓故根既入圓教亦入圓如百川恒入於海依於本法恒流出前四教末法漸化彼根如海恒流出百川恒出恒納何有一滴非海水耶則無有一法而不收也故教迹鈔云如海潛流四天下地有穿鑿者無不得水則皆海水是知無有一法而不具德圓妙若不收所同何以須言水義同也此言成無用故若擇決記唯收能同此釋難依言無其所病下有本云局字亦通無小乘唯證人空理唯行自利行之局病無始教化五性之根說三乘法之局病無終教唯明事理無礙不說德相業用該徹五收之局病無頓教唯明絕待真理之局病如海外之百川不同鹹味不具十德等可知。",
        "from": "X08n0236_028:0301c15_0",
        "context_with_next_sentence": true
    },
    {
        "source_sentence": "疏語廣名無量乘者無量乘有二義一約一切法門但有運載義者皆得稱乘故云無量乘二約事事無礙一即無量等故云無量乘經云或有國土說一乘或二或三或四五如是乃至無量乘今約初義此廣義中從一至無量皆具故若語深玄唯顯一乘也問教與乘何別答一由名義不同二則言教必是能詮言乘乃是所詮但非所詮別義耳。",
        "from": "X08n0236_028:0302a09_0",
        "context_with_next_sentence": true
    },
    {
        "source_sentence": "疏一乘有二等者然別教名義諸說義同同教名義總有四說一若教章中謂同教一乘者要一乘三乘和合不異若唯三名三乘教唯一乘即別教具三一名同教也(此約三一具故名同)二若前總相會通分四教中第三名同教一乘者要終頓二教同泯二故名同教一乘也(此約終頓一教泯二是同非只合終頓為同也正約終頓同無二乘故云同教一乘也)三此中同教要圓教與終頓二教義類相似故云同也(此中圓覺同彼終頓故云同教不約終頓亦名同教若云終頓二教名同教者彼有其所病不能同此圓教以此同中必有別義故若約終頓二教自相同者漸頓有異安得是同若約泯一是同自非今義亦不是合終頓為同但約同泯二故同也所以辨此義決擇集玄所同二教亦得稱同教一乘是則江水應同海水現是江水不鹹豈有同義故知海有江水可得稱同江無海水不得同也法中可知又知終頓二乘合為同教頓漸自殊將何合耶此義甚顯宜得悉之)四此中全揀前四不攝於圓約別義說若此中全收圓必攝四約同教義說故行願鈔作此指也此約圓教收前四教同成一教故云同也故下鈔亦云若同諸乘約融通說乃至以圓教如海包含無不具故(此義亦同教章所詮差別中收前四教為同教也若以前四並是三乘亦是初義以初義具三乘一乘故少異全收以全收必約如海具百川說收少異三一故以法華為同教也然大旨是同故云少異)然上四義收攝同教體勢略盡有同此類以義收之則無所濫涉矣又餘三義諸祖共有同頓同實清涼新加唯約一乘深義說也又泯二是同目法華等餘三皆華嚴義也。",
        "from": "X08n0236_028:0302a16_0",
        "context_with_next_sentence": true
    },
    {
        "source_sentence": "鈔謂終頓二教雖說下若一性一相無二無三此通二教(一性即因同一相即果同)若理事無礙唯是終教言思斯絕唯是頓教此中雖舉所同意取能同為同教一乘也。",
        "from": "X08n0236_028:0302b13_0",
        "context_with_next_sentence": true
    },
    {
        "source_sentence": "疏以別該同皆圓教攝者以華嚴皆是不共之旨於中約義類雖同終頓而能同之教常自具德也問既於一圓教分同別者應成三教耶答而同別但教揀收二門爾由別教故逈異餘宗由同教故普收一切自在也(此約一乘深義且收終頓爾普收如前)。",
        "from": "X08n0236_028:0302b17_0",
        "context_with_next_sentence": true
    },
    {
        "source_sentence": "鈔如事理無礙必有事事無礙者乃有一類一者圓教中理事無礙必有事事無礙如海內之江河必有海故二者實教中事理無礙無事事無礙如海外之江河無有海故今當初類不爾豈事理無礙深於事事無礙且如事即理門即是事事無礙者是諸法相即自在門也以十對體事中有理事一對故此即相即故成事事無礙也問何故貞元疏云若理事一對明無礙即事理無礙餘九對明無礙豈事事無礙耶答且依顯相一義說故不爾相即玄門豈闕理事一對耶問能同終教義可爾能同頓教義如何答且如頓教中理體絕安立如性雙遣與終教無性理不相礙亦名事事無礙乃至頓理與餘四教理皆有無礙義以五理各別名事故下云理廣狹等文理昭然復何疑也。",
        "from": "X08n0236_028:0302b22_0",
        "context_with_next_sentence": true
    },
    {
        "source_sentence": "疏今顯別教下問今顯別教一乘應唯周徧含容那得四門皆別教耶答有二義一者今云顯別教一乘有四門者初門為十玄體故次欲得前十對體事皆為十玄體者須攝歸真實既皆歸實方於實體顯無礙用故得第四門正顯十玄此則前三門顯別教一乘之由第四一門正顯別教一乘故今標云今顯別教一乘也二者言別必該於同令同皆別如海中論百川皆具鹹味也故結云各有十門以顯無盡。",
        "from": "X08n0236_028:0302c12_0",
        "context_with_next_sentence": true
    },
    {
        "source_sentence": "疏教即能詮即五教等者問此名義理分齊何故能詮教在所詮中收答為門別故亦猶百法論論是能詮一百法是所詮其百法中聲名句文亦是所詮中收彼既得爾此何不然問當教可爾何言五教豈此一經盡詮一代時教答如前聲名句文豈只局當論則一切聲名句文皆在中收若爾百法論所詮聲名句文則寬不揀何等聲等故此唯局五教故自餘世俗聲等應非此經所詮此乃收法不盡答彼設通一切但是從種生始教聲等今言五教尚約顯處言之實則無所不收故出現品云一切眾生種種語言皆悉不離如來法輪等況十重教體無所不該故下疏云未有一法而非教體若爾既皆是教何有所詮義耶答此宗以教徹源則無法非教由義深玄則前教皆義今又以經為門則前教義等皆名所詮於十對中若通達教之一字何所不具耶是謂一言無不略周殊說更無異盈一字法門海墨書而不盡也問若此盡理何待於餘答若礙於餘何名盡理若一向離此傍求何名稱性法門。",
        "from": "X08n0236_028:0302c20_0",
        "context_with_next_sentence": true
    },
    {
        "source_sentence": "▲言理即生空等者問五教之理何故皆名體事答約差別義則無法非事故貞元疏云雖通於理取差別義又玄鏡云事法名界界即分義無盡差別之分齊故問真理平等何名差別答平等必對差別平等亦差別問頓教之理絕待豈名差別答絕待亦對於對待何非差別故出現品鈔云相待絕待尚是相待等是則以差別為門無法非差別。",
        "from": "X08n0236_028:0303a13_1",
        "context_with_next_sentence": true
    },
    {
        "source_sentence": "鈔十對法等者即前一乘三乘別一性五性別等。",
        "from": "X08n0236_028:0303a21_0",
        "context_with_next_sentence": true
    },
    {
        "source_sentence": "▲鈔具五教理下若總相說但是五種理不收餘法若盡理明且終頓教中理何有一法不是如耶圓教理總融諸法無有障礙何有不收之法但是以理為門亦不濫餘法。",
        "from": "X08n0236_028:0303a22_0",
        "context_with_next_sentence": true
    },
    {
        "source_sentence": "▲鈔事即色心等者亦從顯說但是有為之法細論如心有五教所明之心等身亦十身在內六道四聖等(聲聞緣覺菩薩如來)則何所不攝也下八對例准可解。",
        "from": "X08n0236_028:0303b01_1",
        "context_with_next_sentence": true
    },
    {
        "source_sentence": "鈔他心等十智者離世間品明智章中引華嚴孔目第四云小乘十智苦智集智滅智道智法智比智等智他心智盡智無生智前四智四諦知欲法名法智知色無色法名比智知一切法名等智即有漏智也知他心法名他心智知煩惱盡名盡智知煩惱不生名無生智問何故前藏教中說十一智此但明十智耶答彼說六度菩薩成佛亦有第十一智如實智觀中道諦今以六度菩薩成佛屬始教收故但言十智。",
        "from": "X08n0236_028:0303b05_0",
        "context_with_next_sentence": true
    },
    {
        "source_sentence": "▲鈔五教修行不同者小乘四諦之行始教六度萬行終教亦然然皆理事無礙頓教無行為行圓教一行一切行言得位差別者小乘資加等五位始教亦然終教以三賢十聖等六位為位頓教無位為位圓教一位一切位。",
        "from": "X08n0236_028:0303b13_1",
        "context_with_next_sentence": true
    },
    {
        "source_sentence": "鈔如七方便下小教因果也七方便者一五停心觀(如天台立教中已明)二別相念觀(涅槃疏云一觀身色蘊不淨二觀受蘊是苦三觀識蘊無常四觀想行二蘊為無我此四次第者初於身處貪次忻樂受次由心不調後由未斷惑法中攝惑故次第如是又於想行計我強於色計淨強於心計常強於受計樂強故名別想念觀如天台止觀等廣說)三總相念處觀(涅槃疏云總就五蘊或十二因緣為四一不淨二苦三無常四無我法華玄義云前別想念慧別破四倒今深細觀慧總破四倒或境總觀總境別觀總境總觀別或總二三四五蘊皆名總相觀已上皆外凡位)四暖(以別相念觀故能發似解觀苦諦無常苦空無我集諦集因生緣滅諦滅淨妙離道諦道如行出得佛法氣分如鑽火煙起以慧鑽境發相似解也)五頂(十六行相觀成滿如登山頂觀矚一方悉皆明了故名為頂)六忍(於四諦中堪忍樂欲下中一忍皆名忍位)七世第一(緣欲界苦諦一行相唯一剎那即是上忍於凡夫所得善根中最勝名世第一已上內凡如俱舍二十三法華玄義第四說)等言等取四向俱為因也須陀洹此云預流初預入聖人之流類故等字等後三果言等覺已下為因妙覺為果者始終二教因果也二教皆以等覺已下為因妙覺為果然有少異始教以圓明四智無漏五蘊為妙覺果終教則以始本不二相盡理現體相二大不一不異為妙覺果因則大同等字等取頓圓二教因果也頓以非因為因寂照現前無果為果圓以徹果六位為因該因十身為果。",
        "from": "X08n0236_028:0303b18_0",
        "context_with_next_sentence": true
    },
    {
        "source_sentence": "▲鈔依即國土下若隨五教說者小乘以變化土為依丈六佛及三乘六道身等為正始教以變化受用法性土為依以自他受用佛及眾生等為正終教通前三土及方便有餘土為依佛生等身為正頓教無依為依非正為正圓教以依正無礙為依為正如前可知。",
        "from": "X08n0236_028:0303c12_1",
        "context_with_next_sentence": true
    },
    {
        "source_sentence": "鈔體則法報下亦總相說也若別明五教者小教以五分法身丈六報身為體隨形六道為用始教以凝然法身四智報身為體十三類相分身為用終教以體大法身相大報身為體以用大十類相分身為用頓教以非體為體絕用為用圓教則全體全用。",
        "from": "X08n0236_028:0303c18_0",
        "context_with_next_sentence": true
    },
    {
        "source_sentence": "▲鈔人即覺者下亦總相說也小教四聖六道為人四諦理智等為法始終二教人即生佛法即百法及九相染法三大淨法頓教以無人為人非法為法圓教則全人全法也。",
        "from": "X08n0236_028:0303c23_1",
        "context_with_next_sentence": true
    },
    {
        "source_sentence": "鈔九逆則婆須密下唯約圓教說也小乘以六羣比丘為逆(二人善解陰陽算數論說法義而性多欲難陀跋難陀是二人善於音樂種種戲笑說法論議而性多瞋馬師滿宿是也二人深通射道善解毗曇而性多痴迦留陀夷藏陀是也)十大聲聞等為順始終二教皆以大尼犍子為逆(尼犍此云離繫是外道露形不耻名為無慚本師稱離繫是彼之子故名子也)諸菩薩等為順頓教則非逆非順圓教如文言婆須者具云婆須密多女此云世友亦云天友隨世人天方便化故即善財第二十六善友也言無厭者即無厭足王也如幻方便化無所著故無疲厭心即第十七善友也等字等取第十善友勝熱婆羅門等也或等取餘四教之逆也言觀音正趣者即二十八二十九二善友也觀其音聲皆得解脫正法適趣眾生故以智正趣真如相故等字等取文殊普賢彌勒等也或等餘四故順者如上可知。",
        "from": "X08n0236_028:0304a03_0",
        "context_with_next_sentence": true
    },
    {
        "source_sentence": "鈔十應即赴感下亦總相說應謂聖人六通赴緣攝利難思等感謂根熟善芽生長等若隨五教辨差別者小教化身佛菩薩為應聲聞緣覺人天等為感始教以真佛悲願起報化身等為應三賢十聖等為感終教亦以如來大定智悲起報化身等為應亦以賢聖等為感頓教非應非感圓教以十身諸善知識為應最上利根圓器為感。",
        "from": "X08n0236_028:0304a17_0",
        "context_with_next_sentence": true
    },
    {
        "source_sentence": "▲鈔各隨五教以辨差別者由上別約五教唯釋前三對從行位已下鈔文略之具如上指。",
        "from": "X08n0236_028:0304a23_1",
        "context_with_next_sentence": true
    },
    {
        "source_sentence": "鈔又此十對初一為總下是分總略也言即性及相無法不攝者問性相與理事何別答通玄記云性相則竪而狹理事乃橫而寬理具四義謂體性空寂所依曰體不易曰性無相曰空離念曰寂事者萬差之總名該羅一切故橫而寬也性相狹者但依正中且取一人五蘊乃至毛孔分齊曰相無性為性斯乃竪而狹也義門雖異今就體同故云即也言若依後後下復重釋也言如是相望下似有展轉開義不必全爾下遮妨也恐有妨云既有如是之義疏中何不作此釋耶故此遮也謂只有初一為總後後漸略之異故。",
        "from": "X08n0236_028:0304b02_0",
        "context_with_next_sentence": true
    },
    {
        "source_sentence": "鈔以為十玄所依體事者且約顯處而說既彰其無礙中依理事一對明無礙亦兼與理事無礙為所依亦與攝歸真實為所依依此方顯彼故故玄鏡云總為三觀所依體事又隨一一事皆為三觀之所依止是知初一門是法後三門是義也。",
        "from": "X08n0236_028:0304b13_0",
        "context_with_next_sentence": true
    },
    {
        "source_sentence": "▲鈔如下勝音蓮華處說者即下現相品經云爾時佛前有大蓮華忽然出現其華具有十種莊嚴一切蓮華所不能及乃至此華生已一念之間於如來白毫相中有菩薩摩訶薩名一切法勝音菩薩與世界海微塵數菩薩眾俱時出現勝音菩薩坐蓮華臺諸菩薩眾坐蓮華鬚等疏云通表所詮佛華嚴故別表華藏佛所淨故故於佛前出此蓮華既通表華嚴亦具同時等十玄及教義十對言故下但約等者即十玄初云如下文中一蓮華葉或一微塵則具教等十對也。",
        "from": "X08n0236_028:0304b17_1",
        "context_with_next_sentence": true
    },
    {
        "source_sentence": "鈔杜順和尚法界觀中者觀鈔云自晉至唐將四百年此經未興以理出常情言驚凡聽初心成佛舉眾咸疑善財一生但謂權設和尚即文殊化身歎曰大哉法界之經特設觀門以為開示清涼造玄鏡解釋等言一真空絕相觀者玄鏡云非斷滅空非離色空即有明空亦無空相故名真空最後結云總成真空絕相觀也。",
        "from": "X08n0236_028:0304c04_0",
        "context_with_next_sentence": true
    },
    {
        "source_sentence": "▲鈔前二各四故為十門者前二各四為八加第三第四故為十門鈔一色不即空下揀斷空之情也言斷空者虗豁斷滅也此有二種一謂離色明空空在色外如墻處不空墻外是空二謂滅色明空如穿井除土出空須要滅色此二皆為斷空也今正以下真空之法揀之故中論云先有而後無是即為斷滅然外道二乘皆有斷滅外道斷滅歸於太空二乘斷滅歸於涅槃灰身滅智橃喪無餘若謂入滅同於太虗合同外道故楞伽云若心體滅不異外道斷見戲論今意謂諸經中言色即是空者不是即於此斷空也以即真空故謂即於心體離念之真空也何者謂諸色法本從真心所現故推之一一無體理合還歸真心之空不歸斷空以本非斷空所現故也。",
        "from": "X08n0236_028:0304c10_1",
        "context_with_next_sentence": true
    },
    {
        "source_sentence": "▲鈔二色不即空下揀實色之情也言實色者約妄情計為確然實有自體故也不以形顯而非假實約情計於形顯俱為實故今以下句青黃無體幻色之法揀上句青黃實色之情謂諸經言色即空者此色是真心所現虗幻之色非謂定有實色可說空也(以情計者聞色空不知性空使執色相以為真空故須揀之也)由是真心所現無體之色故下句云即是真空。",
        "from": "X08n0236_028:0304c24_0",
        "context_with_next_sentence": true
    },
    {
        "source_sentence": "▲鈔三色不即空下雙揀以逆次揀也上句揀實色下句揀斷空言空中無色等者真空中無實色可即故云色不即空(揀實色也)以會色無體歸於真空故云以即空故(揀斷空也)。",
        "from": "X08n0236_028:0305a06_1",
        "context_with_next_sentence": true
    },
    {
        "source_sentence": "▲鈔上三以法揀情者廣鈔云法是所執之境情是能執之心由見有境故執計之但揀諸境本無了悟法空自無情執故云以法揀情今解法是能揀情是所揀如以真空揀斷空幻色揀實色等以能揀之真法揀去妄計之情執故云以法揀情也。",
        "from": "X08n0236_028:0305a10_2",
        "context_with_next_sentence": true
    },
    {
        "source_sentence": "▲鈔四色即是空下直顯理也下句出其所以依他無性即圓成故。",
        "from": "X08n0236_028:0305a15_3",
        "context_with_next_sentence": true
    },
    {
        "source_sentence": "▲鈔如色既然萬法皆爾者例結諸法也玄鏡云上之四門但明色空色即法相之首五蘊之初故諸經論凡說一義皆先約色如大般若等從色已上種智已還八十餘科皆將色例若略收法不出十對體事無不即空皆須以法揀情顯即事歸理也。",
        "from": "X08n0236_028:0305a16_4",
        "context_with_next_sentence": true
    },
    {
        "source_sentence": "▲鈔但翻云等者玄鏡云但文勢相翻義則大同一空不即色下揀斷空也以斷空不即幻色真空方即幻色故。",
        "from": "X08n0236_028:0305a21_5",
        "context_with_next_sentence": true
    },
    {
        "source_sentence": "▲鈔二空不即色下揀實色也以真空不即實色真空必不異幻色故。",
        "from": "X08n0236_028:0305a23_6",
        "context_with_next_sentence": true
    },
    {
        "source_sentence": "▲鈔三空不即色下雙揀也以真空是幻色所依非與實色為所依故云空不即色此句揀實色也以真空之理必與能依幻色為其所依故云以即色故此句揀斷空也如鏡中之明無實影像揀實而能現影揀斷思之可了問前云空中無色可即空若翻彼應云色中無空可即色今何不爾答空中無色有理(真空絕相故如水中現火相時水中必無火故)有文(經云是故空中無色無受想行識等也)色中無空文理俱絕(未曾見有此經文故真體徧法界未曾於一法中無真空故)故但約能所依持而揀之也。",
        "from": "X08n0236_028:0305b01_7",
        "context_with_next_sentence": true
    },
    {
        "source_sentence": "▲鈔上三揀情者如前可知。",
        "from": "X08n0236_028:0305b10_8",
        "context_with_next_sentence": true
    },
    {
        "source_sentence": "▲鈔四空即是色下直顯解(上會色歸空故云顯理今明空即色只云顯解)此下應結例云如空色既爾一切法亦然鈔文略也。",
        "from": "X08n0236_028:0305b10_9",
        "context_with_next_sentence": true
    },
    {
        "source_sentence": "鈔第三空色無礙觀下即般若云色不異空空不異色言色舉體是真空者標無礙所以也色不盡下出無礙之相以色不礙空故色不盡也即是色之空故而現空也言空舉體不異色故者亦標無礙所以也空即是色下出無礙之相以空不礙色故空即色也而是盡色之空故空不隱也此中雖有色空二字本意唯歸於空以色是虗名虗相無纖毫之體故修此觀者意在於此故文中舉色為首云空現舉空為首不言色現還云空不隱也故雖有空色無礙但名真空觀也言不盡者准觀文是色盡圭峰注云有本云不盡於理亦通。",
        "from": "X08n0236_028:0305b13_0",
        "context_with_next_sentence": true
    },
    {
        "source_sentence": "▲鈔第四泯絕下大意但拂迹顯圓若別消文者謂此真空者總標也不可言即色不即色者逆次拂前第二觀也不可言即色者正拂第四句不可言不即色者拂前三句也以空非空故無可言即色不即色也又理本絕言故約觀心則心真真極故言即空不即空者以上不可言三字貫之拂前初觀也不可言即空正拂第四句不可言不即空亦拂前三句亦由色非色故無可言即空不即空等也言一切法皆不可者拂上二重結例也非獨色空萬化皆然言不可亦不可者又拂上不可之迹上二字所拂下三字能拂亦無四句可絕之義當情故言此語亦不受者重拂上亦不可也能拂却為所拂此語者指上亦不可之語也言逈絕無寄者二邊既離中道不存心境兩亡亡絕無寄般若現前非言解之能到也言語道斷故言不及心行處滅故解不及也以生心下釋成也可知。",
        "from": "X08n0236_028:0305b23_1",
        "context_with_next_sentence": true
    },
    {
        "source_sentence": "▲鈔以前八門下總結四門言揀情顯理者通玄記云雖言顯理不及顯解辨心觀故言解終趣行者通玄記云行是無分別正行然則解亦般若之行且約初二句觀空未知有照有即違空初習未圓但名見解至第三句空有齊照方明趣無分別之解言正成行體者即正念圓成無寄對故然云前八門并前總標中亦云四句十門皆句大門小今云第四門亦應門句互通門大句小等。",
        "from": "X08n0236_028:0305c15_2",
        "context_with_next_sentence": true
    },
    {
        "source_sentence": "鈔所以疏中不廣引下釋妨也妨云彼既如向廣明何故疏不引之答有二意一恐濫故不引以于疏第三空色無礙恐濫彼大門第二事理無礙觀故問彼祖師所以立者彼所以下答也問准此疏應但云泯絕無寄何言真空絕相耶今但取一門下答也意云真空絕相亦即是泯絕無寄也二又欲下為成四法界故不引可知。",
        "from": "X08n0236_028:0305c24_0",
        "context_with_next_sentence": true
    },
    {
        "source_sentence": "疏然十對皆悉無礙等者此究竟實義今依排次且約事理以顯無礙亦無法不攝故然前色空觀中亦則事理無礙而不得此名者有四義故一雖有色名事為成空理色空無礙為真空故二理但明空未顯真如之妙有故三泯絕無寄亡事理故四不廣顯無礙之相無為而為無相而相諸事法與理炳現無礙雙融相故以上四義故不得名理事無礙至此獨受其名。",
        "from": "X08n0236_028:0306a07_0",
        "context_with_next_sentence": true
    },
    {
        "source_sentence": "鈔三行位無礙者應云三境智無礙四行位無礙恐傳寫誤爾言是所詮法之中總故者即性及相無法不攝故又諸教多明理事無礙今經亦多明理事無礙為能同故又此并餘三為成四法界故。",
        "from": "X08n0236_028:0306a15_0",
        "context_with_next_sentence": true
    },
    {
        "source_sentence": "鈔後會前義等者以能同同所同引劣根入勝故會所同入能同究竟歸處故又明前所同十種之義依此總門義別分之今會前十種別義入事理無礙之總門故故此中重會也言或一門中會一義者即事能顯理門中會三性相即以理奪事門中會生佛不增減等或二門同會一義者如初二門同會一性義兼一乘義以乘性相成合為一義或一門會多義者如依理成事門中會具分唯識直如隨緣等故云至文當知。",
        "from": "X08n0236_028:0306a19_0",
        "context_with_next_sentence": true
    },
    {
        "source_sentence": "鈔謂理不可分下性空真理一相無相故不可分即無分限事隨緣別下隨諸緣成分位差別而不相離下釋成所以今明下正明遍義故經云法性遍在一切處一切眾生及國土三世悉在無有餘等。",
        "from": "X08n0236_028:0306b04_0",
        "context_with_next_sentence": true
    },
    {
        "source_sentence": "鈔若不全遍下反顯非如浮雲遍空隨方可分言事不全攝下以所遍望能遍反顯如遍一纖塵既然諸塵等事亦爾。",
        "from": "X08n0236_028:0306b09_0",
        "context_with_next_sentence": true
    },
    {
        "source_sentence": "鈔還如理故者謂前門理既遍事此門事還如理若不全同下反顯極成之義法本真故至理應然故彼此共許故言超情難見者以道理深故然難字准觀文中是離字圭峰注云有本云難見似明容有可見之分然不及離字何者下徵釋難見所以今明下示正理若約事望理以非異即非一故事全同理而不壞有分以非一即非異故雖不懷有分而得全同真理約理望事反上可知二義同時故得相徧言如海之波下借喻通玄以海喻理以波喻事海雖寬廣猶存邊量豈能全喻法耶而但以海喻理位喻寬廣故波指事位喻差別故非全喻法但令識達者因小見大亡言領旨以海對一波一波對海喻理對一事一事對理明大小無礙文但舉喻略無法合若對說者一波何以全徧大海以同海故一塵何以全徧於理以事同理故事徧於理門也大海何以全在一波以海無二故一理何以全在於事以理無二故理徧於事門也大海何以全在一波亦全在諸波同一海故一理何以全在一塵亦全在諸塵同一理故即前段正徧此時不妨徧餘等。",
        "from": "X08n0236_028:0306b12_0",
        "context_with_next_sentence": true
    },
    {
        "source_sentence": "鈔五性約事等者五性但依有情無漏種子有無不同分為五類即事中別義理即乏爾總明說為一佛性今理遍下釋相一性從緣新熏為五此五豈有實性復令此五歸於一性故云互該徹也有本手字應是互字。",
        "from": "X08n0236_028:0306c08_0",
        "context_with_next_sentence": true
    },
    {
        "source_sentence": "疏故出現品等者疏鈔云同一性故故得現成既無二性佛證一性而得成佛故生隨一性皆成佛矣又妄性本虗生元是佛生自有妄見生非佛佛了妄虗生何非佛又真性叵得非今始成若有可得令得成佛證性叵得佛非始成佛非始成佛本是佛佛之本佛何異生佛是故一成一切皆成以一性故一成一切成亦不為當果之因性是果故明即此同中必有別義。",
        "from": "X08n0236_028:0306c13_0",
        "context_with_next_sentence": true
    },
    {
        "source_sentence": "鈔故證事理無礙等者佛依一性故得成佛今由一切眾生隨能徧理俱在佛中理無二實故一切皆成皆由理徧於事也。",
        "from": "X08n0236_028:0306c21_0",
        "context_with_next_sentence": true
    },
    {
        "source_sentence": "鈔謂理無二實等者佛既證理至果云實由理體徧該多事故說一切皆成故云理無二實而皆成也理如虗空下約絕相義故無成。",
        "from": "X08n0236_028:0306c24_0",
        "context_with_next_sentence": true
    },
    {
        "source_sentence": "鈔文云佛子下疏云體離虧盈虗空無生故(問楞嚴云迷妄有虗空依空立世界何云虗空無生耶答一唯識云假施設有謂曾聞說虗空等名隨分別有虗空等相數習立故心等生時似虗空現此所現相前後相似無有變易假說為常準此則隨世俗故言生也)體無增減菩提無相成不寧殊無相無非相離二邊故成遣之又遣之無一下不墮諸數故欲成下但隨智說成與不成下唯成則壞以有成定壞故唯不成無以仰求既不為二邊所縛故云自在無礙。",
        "from": "X08n0236_028:0307a03_0",
        "context_with_next_sentence": true
    },
    {
        "source_sentence": "華嚴懸談會玄記卷第二十八",
        "from": "X08n0236_028:0307a12_0",
        "context_with_next_sentence": false
    }
]