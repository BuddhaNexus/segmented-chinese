[
    {
        "source_sentence": "永明智覺禪師唯心訣",
        "from": "T48n2018_001:0993c12_0",
        "context_with_next_sentence": true
    },
    {
        "source_sentence": "詳夫心者，非真妄有無之所辨，豈文言句義之能述乎！",
        "from": "T48n2018_001:0993c14_0",
        "context_with_next_sentence": true
    },
    {
        "source_sentence": "然眾聖歌詠、往哲詮量，非不洞明，為物故耳。",
        "from": "T48n2018_001:0993c15_1",
        "context_with_next_sentence": true
    },
    {
        "source_sentence": "是以千途異說，隨順機宜，無不指歸一法而已。",
        "from": "T48n2018_001:0993c16_2",
        "context_with_next_sentence": true
    },
    {
        "source_sentence": "故《般若》唯言無二，《法華》但說一乘，《思益》平等如如，《華嚴》純真法界，《圓覺》建立一切，《楞嚴》含裹十方，《大集》染淨融通，《寶積》根塵泯合，《涅槃》咸安祕藏，《淨名》無非道場。",
        "from": "T48n2018_001:0993c17_3",
        "context_with_next_sentence": true
    },
    {
        "source_sentence": "統攝包含，事無不盡；籠羅該括，理無不歸。",
        "from": "T48n2018_001:0993c20_4",
        "context_with_next_sentence": true
    },
    {
        "source_sentence": "是以一法千名，應緣立號，不可滯方便之說、迷隨事之名，謂眾生非真、諸佛是實。",
        "from": "T48n2018_001:0993c21_5",
        "context_with_next_sentence": true
    },
    {
        "source_sentence": "若悟一法，萬法圓通，塵劫凝滯當下氷消、無邊妙義一時通盡，深徹法源之底、洞探諸佛之機，不動微毫之功、匪移絲髮之步，優游沙界、遍歷道場，何佛剎而不登？",
        "from": "T48n2018_001:0993c23_6",
        "context_with_next_sentence": true
    },
    {
        "source_sentence": "何法會而不涉？",
        "from": "T48n2018_001:0993c27_7",
        "context_with_next_sentence": true
    },
    {
        "source_sentence": "無一相而非實相，無一因而非圓因，恒沙如來煥若目前、十方佛法皎然掌內，高低岳瀆共轉根本法輪、大小鱗毛普現色身三昧，處一座而十方俱現、演一音而沙界齊聞，談玄顯妙而不壞凡倫、千變萬化而未離真際，與三世佛一時成道、共十類生同日涅槃。",
        "from": "T48n2018_001:0993c27_8",
        "context_with_next_sentence": true
    },
    {
        "source_sentence": "擊法鼓於魔宮、震法雷於邪域，履逆而自順、處剛而自柔，臨高而不危、在滿而不溢，可謂端居絕學之地、深履無為之源，入眾妙之玄門、遊一實之境界。",
        "from": "T48n2018_001:0994a04_9",
        "context_with_next_sentence": true
    },
    {
        "source_sentence": "無一法本有、無一法始成，泯中邊、絕前後，印同異、一去來，萬境齊觀，一際平等。",
        "from": "T48n2018_001:0994a08_10",
        "context_with_next_sentence": true
    },
    {
        "source_sentence": "明知三寶常現，我土不燒；梵音恒聞，慧光常照。",
        "from": "T48n2018_001:0994a09_11",
        "context_with_next_sentence": true
    },
    {
        "source_sentence": "此大寂三昧、金剛定門，今古咸然、聖凡齊等，如一滴之水，與渤澥之潤性無差；若芥孔之空，等太虛之容納非別。",
        "from": "T48n2018_001:0994a10_12",
        "context_with_next_sentence": true
    },
    {
        "source_sentence": "信之者功超遠劫、明之者秖在剎那。",
        "from": "T48n2018_001:0994a13_13",
        "context_with_next_sentence": true
    },
    {
        "source_sentence": "此一際之法門，真無方之大道。",
        "from": "T48n2018_001:0994a14_14",
        "context_with_next_sentence": true
    },
    {
        "source_sentence": "聚一塵而非合、散眾剎而非分，和光而不群、同塵而不染，超出而不離、冥合而無歸，養育凡聖而無質像可觀、興建法界而無名字可立，依蔭草木、籠罩古今。",
        "from": "T48n2018_001:0994a15_0",
        "context_with_next_sentence": true
    },
    {
        "source_sentence": "遍界遍空，穹蒼不能覆其體；常照常現，鐵圍不能匿其輝；無住無依，塵勞不能易其性；非純非雜，萬法不能隱其真。",
        "from": "T48n2018_001:0994a18_1",
        "context_with_next_sentence": true
    },
    {
        "source_sentence": "閴爾無聲而群音揭地、蕩然無相而眾像參天，相入而物境千差、相即而森羅一味。",
        "from": "T48n2018_001:0994a21_2",
        "context_with_next_sentence": true
    },
    {
        "source_sentence": "不從事而失體，非共非分；不守性而任緣，亦同亦別。",
        "from": "T48n2018_001:0994a23_0",
        "context_with_next_sentence": true
    },
    {
        "source_sentence": "是以即性之相故，無妨建立；即理之事故，不翳真常；以空之有故，豈礙繁興；以靜之動故，何虧湛寂。",
        "from": "T48n2018_001:0994a24_1",
        "context_with_next_sentence": true
    },
    {
        "source_sentence": "言一則大小相入，言異則高下俱平；言有則理體寂然，言無則事用不廢。",
        "from": "T48n2018_001:0994a26_2",
        "context_with_next_sentence": true
    },
    {
        "source_sentence": "雖起而常滅，世相含虛；雖寂而恒生，法界出現；任動而常住，萬化不移；任隱而恒興，一體隨應。",
        "from": "T48n2018_001:0994a28_3",
        "context_with_next_sentence": true
    },
    {
        "source_sentence": "無假而幻相和合，無實而真性湛然；無成而異質交輝，無壞而諸緣互絕。",
        "from": "T48n2018_001:0994b01_4",
        "context_with_next_sentence": true
    },
    {
        "source_sentence": "境雖現而無現性、智雖照而無照功，寂用非差，能所一際。",
        "from": "T48n2018_001:0994b02_5",
        "context_with_next_sentence": true
    },
    {
        "source_sentence": "狀同淨鏡，萬像而不能趒形；性若澄空，眾相而不能離體。",
        "from": "T48n2018_001:0994b04_6",
        "context_with_next_sentence": true
    },
    {
        "source_sentence": "為常住藏，作變通門；湛爾堅凝，恒隨物化；紛然起作，不動真如。",
        "from": "T48n2018_001:0994b05_7",
        "context_with_next_sentence": true
    },
    {
        "source_sentence": "男身沒、女身彰，東方入、西方起。",
        "from": "T48n2018_001:0994b06_8",
        "context_with_next_sentence": true
    },
    {
        "source_sentence": "當存而正泯，在卷而恒舒，普注而不迂，俱遍而無在。",
        "from": "T48n2018_001:0994b07_9",
        "context_with_next_sentence": true
    },
    {
        "source_sentence": "舉一塵，列無邊剎土；指一念，樹無盡古今。",
        "from": "T48n2018_001:0994b08_10",
        "context_with_next_sentence": true
    },
    {
        "source_sentence": "居一相而非升，即淨隨染；驟五趣而不墜，處濁恒清。",
        "from": "T48n2018_001:0994b09_11",
        "context_with_next_sentence": true
    },
    {
        "source_sentence": "外望無盈餘，內窺無積聚；觸目而不見，滿耳而不聞；盈懷而無知，遍量而非覺；本成而非故，今現而非新；不磨而自明，弗瑩而自淨。",
        "from": "T48n2018_001:0994b11_12",
        "context_with_next_sentence": true
    },
    {
        "source_sentence": "可謂妙體常住，靈光靡沈，至德遐周，神性獨立。",
        "from": "T48n2018_001:0994b14_0",
        "context_with_next_sentence": true
    },
    {
        "source_sentence": "眾妙群靈而普會，為萬法之王；三乘五性而冥歸，作千聖之母。",
        "from": "T48n2018_001:0994b15_1",
        "context_with_next_sentence": true
    },
    {
        "source_sentence": "獨尊獨貴、無比無儔，實大道源，是真法要。",
        "from": "T48n2018_001:0994b16_2",
        "context_with_next_sentence": true
    },
    {
        "source_sentence": "玄蹤不定，任物性以方圓；妙應無從，逐機情而隱顯。",
        "from": "T48n2018_001:0994b17_3",
        "context_with_next_sentence": true
    },
    {
        "source_sentence": "是以本生末而末表本，體用互興；真成俗而俗立真，凡聖交映；此顯彼而彼分此，主伴齊參；生成佛而佛度生，因果相徹。",
        "from": "T48n2018_001:0994b18_4",
        "context_with_next_sentence": true
    },
    {
        "source_sentence": "境無自性而他成自，心無自性而自成他；理不成就而一即多，事不成就而多即一。",
        "from": "T48n2018_001:0994b21_5",
        "context_with_next_sentence": true
    },
    {
        "source_sentence": "相雖虛而恒冥一體，性雖實而常在萬緣；雖顯露而難以情求，任超絕而無妨大用。",
        "from": "T48n2018_001:0994b23_6",
        "context_with_next_sentence": true
    },
    {
        "source_sentence": "縱橫幻境，在一性而融真；寂滅靈空，寄森羅而顯相。",
        "from": "T48n2018_001:0994b25_7",
        "context_with_next_sentence": true
    },
    {
        "source_sentence": "諦智相發、染淨更熏，隨有力無力而出沒無恒、逐緣成緣散而卷舒不定，相攝則纖塵不現、相資則萬境俱生。",
        "from": "T48n2018_001:0994b26_8",
        "context_with_next_sentence": true
    },
    {
        "source_sentence": "來如水月之頓呈、去若幻雲之忽散，動寂無礙，涉入虛融；互奪互存，靈通莫測；不出不在，妙性無方。",
        "from": "T48n2018_001:0994b28_9",
        "context_with_next_sentence": true
    },
    {
        "source_sentence": "智海滔滔，包納而無遺纖芥；靈珠璨璨，照臨而不顯微毫。",
        "from": "T48n2018_001:0994c01_10",
        "context_with_next_sentence": true
    },
    {
        "source_sentence": "若真金隨異器以分形，千差不礙；如湛水騰群波而顯相，一體無虧。",
        "from": "T48n2018_001:0994c03_11",
        "context_with_next_sentence": true
    },
    {
        "source_sentence": "俱是俱非，亦邪亦正。",
        "from": "T48n2018_001:0994c04_12",
        "context_with_next_sentence": true
    },
    {
        "source_sentence": "不有而示有，杳若夢存；無成而似成，倏如幻住。",
        "from": "T48n2018_001:0994c05_13",
        "context_with_next_sentence": true
    },
    {
        "source_sentence": "依空源而起盡，法法無知；隨化海以興亡，緣緣絕待。",
        "from": "T48n2018_001:0994c06_14",
        "context_with_next_sentence": true
    },
    {
        "source_sentence": "是以五岳穹崇而不峻，四溟浩渺而不深，三毒四倒而非凡，八解六通而非聖；悉住真如寂滅之地，盡入無生不二之門。",
        "from": "T48n2018_001:0994c07_15",
        "context_with_next_sentence": true
    },
    {
        "source_sentence": "施為大解脫中，重重無盡；顯現不思議內，浩浩難窮。",
        "from": "T48n2018_001:0994c10_16",
        "context_with_next_sentence": true
    },
    {
        "source_sentence": "豈可立其始終、定其方域，何必崇真斥妄、厭異欣同，欲壞幻化之身、擬斷陽焰之識。",
        "from": "T48n2018_001:0994c11_17",
        "context_with_next_sentence": true
    },
    {
        "source_sentence": "不知念念釋迦出世、步步彌勒下生，分別現文殊之心、動止運普賢之行，門門而皆開甘露、味味而純是醍醐，不出菩提之林、長處蓮華之藏，晃晃而無塵不透、昭昭而溢目騰光，豈勞妙辯之敷揚，誰待神通之顯示。",
        "from": "T48n2018_001:0994c13_18",
        "context_with_next_sentence": true
    },
    {
        "source_sentence": "動止常遇、明暗不離，非古盛而今衰、豈愚亡而智現？",
        "from": "T48n2018_001:0994c18_19",
        "context_with_next_sentence": true
    },
    {
        "source_sentence": "語默常合，終始冥通，初祖豈用西來，七佛何嘗出世？",
        "from": "T48n2018_001:0994c19_20",
        "context_with_next_sentence": true
    },
    {
        "source_sentence": "是以心空則天地虛寂，心有則國土崢嶸；念起則山岳動搖，念默則江河寧謐；機峻而言言了義，志徹而念念虛玄；器廣而法法周圓，量大而塵塵無際。",
        "from": "T48n2018_001:0994c20_21",
        "context_with_next_sentence": true
    },
    {
        "source_sentence": "意地清而世界淨、心水濁而境像昏，舉一全該，坦然平等，宛爾具足，唯在正觀。",
        "from": "T48n2018_001:0994c23_22",
        "context_with_next_sentence": true
    },
    {
        "source_sentence": "萬法本只由人，真如自含眾德；無念而殊功悉備，無作而妙行皆圓。",
        "from": "T48n2018_001:0994c25_23",
        "context_with_next_sentence": true
    },
    {
        "source_sentence": "不運而成，靈智法爾；無求自得，妙性天真。",
        "from": "T48n2018_001:0994c27_24",
        "context_with_next_sentence": true
    },
    {
        "source_sentence": "方知理智圓融，大道無外，絕一塵而獨立，何眾相以摐然。",
        "from": "T48n2018_001:0994c28_25",
        "context_with_next_sentence": true
    },
    {
        "source_sentence": "是則聲處全聞，見外無法，豈玄黃之所惑，匪音響之能淪。",
        "from": "T48n2018_001:0994c29_26",
        "context_with_next_sentence": true
    },
    {
        "source_sentence": "如滄海之味混百川，猶須彌之色吞群鳥，無一名不播如來之號，無一物不闡遮那之形。",
        "from": "T48n2018_001:0995a01_27",
        "context_with_next_sentence": true
    },
    {
        "source_sentence": "巖樹庭莎，各梃無邊之妙相；猿吟鳥噪，皆談不二之圓音。",
        "from": "T48n2018_001:0995a03_28",
        "context_with_next_sentence": true
    },
    {
        "source_sentence": "癡愛成解脫真源，貪瞋運菩提大用；妄想興而涅槃現，塵勞起而佛道成。",
        "from": "T48n2018_001:0995a05_29",
        "context_with_next_sentence": true
    },
    {
        "source_sentence": "從體施為，報化而未嘗不寂；隨緣顯現，法身而無處不周。",
        "from": "T48n2018_001:0995a06_30",
        "context_with_next_sentence": true
    },
    {
        "source_sentence": "實教法之所歸，聖賢之稟受，群生之實際，萬物之根由，正化之大綱，出世之本意，三乘之正轍，入道之要津，般若之靈源，涅槃之窟宅。",
        "from": "T48n2018_001:0995a08_31",
        "context_with_next_sentence": true
    },
    {
        "source_sentence": "蓋以妙理玄邈，大旨希夷，狂慧而徒自勞神，癡禪而但能守縛。",
        "from": "T48n2018_001:0995a11_32",
        "context_with_next_sentence": true
    },
    {
        "source_sentence": "實謂言思路絕，分別意窮，識智翛然，神清可鑑，空有雙豁，根塵洞開。",
        "from": "T48n2018_001:0995a12_33",
        "context_with_next_sentence": true
    },
    {
        "source_sentence": "如窺淨天、似臨皎日，無一法門而不現，無一至理而不明。",
        "from": "T48n2018_001:0995a14_34",
        "context_with_next_sentence": true
    },
    {
        "source_sentence": "豈動神情，春池而穩探真寶；匪勞心力，赤水而自獲玄珠。",
        "from": "T48n2018_001:0995a15_35",
        "context_with_next_sentence": true
    },
    {
        "source_sentence": "觀沙界於目前，指大千於身際，收群生於掌握，納萬彙於胸襟。",
        "from": "T48n2018_001:0995a16_36",
        "context_with_next_sentence": true
    },
    {
        "source_sentence": "不施一功，成就楞嚴之大定；不披一字，遍覽普眼之真經。",
        "from": "T48n2018_001:0995a18_37",
        "context_with_next_sentence": true
    },
    {
        "source_sentence": "四句之義頓融，百非之路杳絕；竪徹三際，橫亘十方，為一總持，號大自在。",
        "from": "T48n2018_001:0995a19_38",
        "context_with_next_sentence": true
    },
    {
        "source_sentence": "神光赫赫，威德巍巍；尼乾魄消、波旬膽碎，煩惱賊颯然墮壞、生死軍豁爾飄颺，愛河廓清、慢山崩倒，逍遙物外、無得無求，憺怕虛懷、曠然絕累，虛空讓其高廣、日月慚其光明。",
        "from": "T48n2018_001:0995a21_0",
        "context_with_next_sentence": true
    },
    {
        "source_sentence": "然後則權實雙游、悲智齊運，拯世若幻、度生同空，涉有而不乖無、履真而不礙俗，若乾坤之覆載、猶日月之相須。",
        "from": "T48n2018_001:0995a24_1",
        "context_with_next_sentence": true
    },
    {
        "source_sentence": "示聖現凡，出生入死，持實相印，建大法幢。",
        "from": "T48n2018_001:0995a27_2",
        "context_with_next_sentence": true
    },
    {
        "source_sentence": "作一種之光明、為萬途之津濟，能令寒灰再焰、焦種重榮，永為苦海之迅航、常作迷途之明導。",
        "from": "T48n2018_001:0995a28_3",
        "context_with_next_sentence": true
    },
    {
        "source_sentence": "任運遮照、隨智卷舒，雖無知而萬法圓通、雖無見而一切明現，但契斯旨，體本自然。",
        "from": "T48n2018_001:0995b01_4",
        "context_with_next_sentence": true
    },
    {
        "source_sentence": "如群萌值春、萬物得地，十身頓現、四智欝興。",
        "from": "T48n2018_001:0995b03_5",
        "context_with_next_sentence": true
    },
    {
        "source_sentence": "猶如意幢，若大寶聚，法財豐溢，利物何窮；故號功德之林，乃稱無盡之藏。",
        "from": "T48n2018_001:0995b04_6",
        "context_with_next_sentence": true
    },
    {
        "source_sentence": "豈有朝曦而不照，夜炬而不明者哉？",
        "from": "T48n2018_001:0995b06_0",
        "context_with_next_sentence": true
    },
    {
        "source_sentence": "何得以限量心、起分齊見，局太虛之闊狹、定法界之邊疆，遂令分別之情，不越眾塵之境，向真如境上鼓動心機、於寂滅海中奔騰識浪，於管中存見、向壁罅偷光，立能所之知、起勝劣之解，齊文定旨、逐語分宗。",
        "from": "T48n2018_001:0995b06_1",
        "context_with_next_sentence": true
    },
    {
        "source_sentence": "蟭螟豈繼於鵬程，螢照那齊於日曜。",
        "from": "T48n2018_001:0995b11_2",
        "context_with_next_sentence": true
    },
    {
        "source_sentence": "豈能一毛孔內，納十方之虛空；一剎那中，現億佛之世界。",
        "from": "T48n2018_001:0995b12_3",
        "context_with_next_sentence": true
    },
    {
        "source_sentence": "一一身而遍一切剎，一一剎而含無邊身。",
        "from": "T48n2018_001:0995b13_4",
        "context_with_next_sentence": true
    },
    {
        "source_sentence": "乘高廣之大車，展大千之經卷，陞燈王之法座，飡香積之嘉羞，披迦葉之上衣，入釋迦之正室。",
        "from": "T48n2018_001:0995b14_5",
        "context_with_next_sentence": true
    },
    {
        "source_sentence": "促多生於頃刻，擲世界於他方；腹吸風輪，口吹劫火；變丘陵為寶剎，移淨土於穢邦；一毫中放無盡之光明，一言內演難思之教海。",
        "from": "T48n2018_001:0995b16_6",
        "context_with_next_sentence": true
    },
    {
        "source_sentence": "此乃群生之常分，與眾聖而同儔，無一法而不然，但有心而皆爾；非假變通之力，不從修證之因。",
        "from": "T48n2018_001:0995b19_7",
        "context_with_next_sentence": true
    },
    {
        "source_sentence": "德量如然，塵毛悉具。",
        "from": "T48n2018_001:0995b21_8",
        "context_with_next_sentence": true
    },
    {
        "source_sentence": "一香一味，同棲滅盡定門；蠢動蜎飛，不昧靈知寂照。",
        "from": "T48n2018_001:0995b22_9",
        "context_with_next_sentence": true
    },
    {
        "source_sentence": "何得遺山認培、棄海存漚，劣志卑心而自鄙屈；翻乃持神珠而乞丐，守金藏以貧窮，辜負己靈，埋沒家寶。",
        "from": "T48n2018_001:0995b23_10",
        "context_with_next_sentence": true
    },
    {
        "source_sentence": "或捨離而保持偏正，或絕分而甘處塵勞，或認妄而謬附邪宗，或執權而勞修漸行，或認位高推於極聖，或積德望滿於三祇。",
        "from": "T48n2018_001:0995b25_11",
        "context_with_next_sentence": true
    },
    {
        "source_sentence": "不知全體現前，猶希妙悟；豈覺從來具足，仍待功成；不入圓常，終成輪轉。",
        "from": "T48n2018_001:0995b28_12",
        "context_with_next_sentence": true
    },
    {
        "source_sentence": "只為昧於性德、罔辯真宗，捨覺循塵、棄本就末，掛有無之魔羂、投一異之邪林，宰割真空、分羅法性，依塵生滅、隨境有無，執斷迷常、驟緣遺性，謬興知解、錯倒修行。",
        "from": "T48n2018_001:0995c01_13",
        "context_with_next_sentence": true
    },
    {
        "source_sentence": "或和神養氣而保自然，或苦質摧形而為至道，或執無著而樁立前境，或求靜慮而伏捺妄心，或刳情滅法以凝空，或附影緣塵而抱相，或喪靈源之真照，或殞佛法之正因。",
        "from": "T48n2018_001:0995c04_14",
        "context_with_next_sentence": true
    },
    {
        "source_sentence": "或絕識凝神，受報於無情之地；或澄心泯色，住果於八難之天。",
        "from": "T48n2018_001:0995c08_15",
        "context_with_next_sentence": true
    },
    {
        "source_sentence": "或著有而守乾城，或撥無而同兔角。",
        "from": "T48n2018_001:0995c10_16",
        "context_with_next_sentence": true
    },
    {
        "source_sentence": "或絕見而居暗室，或立照而存所知。",
        "from": "T48n2018_001:0995c11_17",
        "context_with_next_sentence": true
    },
    {
        "source_sentence": "或認有覺是真佛之形，或効無知同木石之類。",
        "from": "T48n2018_001:0995c11_18",
        "context_with_next_sentence": true
    },
    {
        "source_sentence": "或執妄同究竟之果，如即泥是瓶；或妄緣趣解脫之門，似撥波求水。",
        "from": "T48n2018_001:0995c12_19",
        "context_with_next_sentence": true
    },
    {
        "source_sentence": "或外騁而妄興夢事，或內守而端居抱愚。",
        "from": "T48n2018_001:0995c14_20",
        "context_with_next_sentence": true
    },
    {
        "source_sentence": "或宗一而物象同如，或見異而各立法界。",
        "from": "T48n2018_001:0995c15_21",
        "context_with_next_sentence": true
    },
    {
        "source_sentence": "或守愚癡無分別而為大道，或尚空見排善惡而作真修。",
        "from": "T48n2018_001:0995c16_22",
        "context_with_next_sentence": true
    },
    {
        "source_sentence": "或解不思議性作頑空，或體真善妙色為實有。",
        "from": "T48n2018_001:0995c17_23",
        "context_with_next_sentence": true
    },
    {
        "source_sentence": "或沈機絕想，同有漏之天；或覺觀思惟，墮情量之域。",
        "from": "T48n2018_001:0995c18_24",
        "context_with_next_sentence": true
    },
    {
        "source_sentence": "或不窮妄性，作冥初之解；或昧於幻體，立空無之宗。",
        "from": "T48n2018_001:0995c20_0",
        "context_with_next_sentence": true
    },
    {
        "source_sentence": "或認影而為真，或執妄而求實。",
        "from": "T48n2018_001:0995c21_1",
        "context_with_next_sentence": true
    },
    {
        "source_sentence": "或認見聞性為活物，或指幻化境作無情。",
        "from": "T48n2018_001:0995c21_2",
        "context_with_next_sentence": true
    },
    {
        "source_sentence": "或起意而乖寂知，或斷念而虧佛用。",
        "from": "T48n2018_001:0995c22_3",
        "context_with_next_sentence": true
    },
    {
        "source_sentence": "或迷性功德，而起色心之見；或據畢竟空，而生斷滅之心。",
        "from": "T48n2018_001:0995c23_4",
        "context_with_next_sentence": true
    },
    {
        "source_sentence": "或執大理而頓棄莊嚴，或迷漸說而一向造作。",
        "from": "T48n2018_001:0995c25_0",
        "context_with_next_sentence": true
    },
    {
        "source_sentence": "或據體離緣而堅我執，或亡泯一切而守己愚。",
        "from": "T48n2018_001:0995c26_1",
        "context_with_next_sentence": true
    },
    {
        "source_sentence": "或定人法自爾而墮無因，或執境智和合而生共見。",
        "from": "T48n2018_001:0995c27_2",
        "context_with_next_sentence": true
    },
    {
        "source_sentence": "或執心境混雜，亂能所之法；或著分別真俗，縛智障之愚。",
        "from": "T48n2018_001:0995c28_3",
        "context_with_next_sentence": true
    },
    {
        "source_sentence": "或守一如不變而墮常，或定四相所遷而沈斷。",
        "from": "T48n2018_001:0995c29_4",
        "context_with_next_sentence": true
    },
    {
        "source_sentence": "或執無修而祛聖位，或言有證而背天真。",
        "from": "T48n2018_001:0996a01_5",
        "context_with_next_sentence": true
    },
    {
        "source_sentence": "或耽依正而隨世輪迴，或厭生死而喪真解脫。",
        "from": "T48n2018_001:0996a02_6",
        "context_with_next_sentence": true
    },
    {
        "source_sentence": "或迷真空而崇因著果，或昧實際而欣佛厭魔。",
        "from": "T48n2018_001:0996a03_7",
        "context_with_next_sentence": true
    },
    {
        "source_sentence": "或著隨宜所說而守語為真，或失音聲實相而離言求默。",
        "from": "T48n2018_001:0996a04_8",
        "context_with_next_sentence": true
    },
    {
        "source_sentence": "或宗教乘而毀自性之定，或弘禪觀而斥了義之銓。",
        "from": "T48n2018_001:0996a06_9",
        "context_with_next_sentence": true
    },
    {
        "source_sentence": "或鬪奇特而但顧出身，俄沈識海；或作淨潔而推求玄密，返墮陰城。",
        "from": "T48n2018_001:0996a07_10",
        "context_with_next_sentence": true
    },
    {
        "source_sentence": "或起殊勝知解而剜肉為瘡，或住本性清淨而執藥成病。",
        "from": "T48n2018_001:0996a08_11",
        "context_with_next_sentence": true
    },
    {
        "source_sentence": "或尋文探義而飲客水，或守靜居閑而坐法塵。",
        "from": "T48n2018_001:0996a10_12",
        "context_with_next_sentence": true
    },
    {
        "source_sentence": "或起有得心，談無相大乘；或運圖度想，探物外玄旨。",
        "from": "T48n2018_001:0996a11_13",
        "context_with_next_sentence": true
    },
    {
        "source_sentence": "或廢說起絕言之見，或存詮招執指之譏。",
        "from": "T48n2018_001:0996a12_14",
        "context_with_next_sentence": true
    },
    {
        "source_sentence": "或認動用而處生滅根源，或專記憶而住識想邊際。",
        "from": "T48n2018_001:0996a13_15",
        "context_with_next_sentence": true
    },
    {
        "source_sentence": "或安排，失圓覺之性；或縱任，虧入道之門。",
        "from": "T48n2018_001:0996a14_16",
        "context_with_next_sentence": true
    },
    {
        "source_sentence": "或起身心精進而滯有為，或守任真無事而沈慧縛。",
        "from": "T48n2018_001:0996a15_17",
        "context_with_next_sentence": true
    },
    {
        "source_sentence": "或專繫念勤思而失於正受，或效無礙自在而放捨修行。",
        "from": "T48n2018_001:0996a16_18",
        "context_with_next_sentence": true
    },
    {
        "source_sentence": "或隨結使而恃本性空，或執纏蓋而妄加除斷。",
        "from": "T48n2018_001:0996a18_19",
        "context_with_next_sentence": true
    },
    {
        "source_sentence": "或保重而生法愛，或輕慢而毀佛因。",
        "from": "T48n2018_001:0996a19_20",
        "context_with_next_sentence": true
    },
    {
        "source_sentence": "或進求而乖本心，或退墮而成放逸。",
        "from": "T48n2018_001:0996a19_21",
        "context_with_next_sentence": true
    },
    {
        "source_sentence": "或語證相違而虧實地，或體用各據而乖佛乘。",
        "from": "T48n2018_001:0996a20_22",
        "context_with_next_sentence": true
    },
    {
        "source_sentence": "或守寂而住空，失大悲之性；或泯緣而厭假，違法爾之門。",
        "from": "T48n2018_001:0996a21_23",
        "context_with_next_sentence": true
    },
    {
        "source_sentence": "或著我見而昧人空，或迷現量而堅法執。",
        "from": "T48n2018_001:0996a23_24",
        "context_with_next_sentence": true
    },
    {
        "source_sentence": "或解不兼信而滋邪見，或信不兼解而長無明。",
        "from": "T48n2018_001:0996a24_25",
        "context_with_next_sentence": true
    },
    {
        "source_sentence": "或云人是而法非，或稱境深而智淺。",
        "from": "T48n2018_001:0996a25_26",
        "context_with_next_sentence": true
    },
    {
        "source_sentence": "或取而迷法性，或捨而乖即真；或離而違因，或即而忘果；或非而謗實，或是而毀權。",
        "from": "T48n2018_001:0996a26_0",
        "context_with_next_sentence": true
    },
    {
        "source_sentence": "或惡無明而背不動智門，或憎異境而壞法性三昧。",
        "from": "T48n2018_001:0996a27_1",
        "context_with_next_sentence": true
    },
    {
        "source_sentence": "或據同理而起增上慢，或貶別相而破方便門。",
        "from": "T48n2018_001:0996a29_2",
        "context_with_next_sentence": true
    },
    {
        "source_sentence": "或是菩提而謗正法輪，或非眾生而毀真佛體。",
        "from": "T48n2018_001:0996b01_3",
        "context_with_next_sentence": true
    },
    {
        "source_sentence": "或著本智而非權慧，或迷正宗而執化門。",
        "from": "T48n2018_001:0996b02_4",
        "context_with_next_sentence": true
    },
    {
        "source_sentence": "或滯理溺無為之坑，或執事投虛幻之網。",
        "from": "T48n2018_001:0996b03_5",
        "context_with_next_sentence": true
    },
    {
        "source_sentence": "或絕邊泯跡，違雙照之門；或保正存中，失方便之意。",
        "from": "T48n2018_001:0996b04_6",
        "context_with_next_sentence": true
    },
    {
        "source_sentence": "或定慧偏習焦爛道芽，或行願孤興沈埋佛種。",
        "from": "T48n2018_001:0996b05_7",
        "context_with_next_sentence": true
    },
    {
        "source_sentence": "或作無作行，修有為菩提；或著無著心，學相似般若。",
        "from": "T48n2018_001:0996b06_8",
        "context_with_next_sentence": true
    },
    {
        "source_sentence": "或趣淨相而迷垢實性，或住正位而失自本空。",
        "from": "T48n2018_001:0996b07_9",
        "context_with_next_sentence": true
    },
    {
        "source_sentence": "或立無相觀而障翳真如，或起了知心而違背法性。",
        "from": "T48n2018_001:0996b08_10",
        "context_with_next_sentence": true
    },
    {
        "source_sentence": "或守真詮而生語見，服甘露而早終；或敦圓理而起著心，飲醍醐而成毒。",
        "from": "T48n2018_001:0996b09_11",
        "context_with_next_sentence": true
    },
    {
        "source_sentence": "已上略標一百二十種邪宗見解，並是迷宗背旨、失湛乖真，揑目生花、迷頭認影，若敲氷而索火、類緣木以求魚，畏影逃空、捫風捉電。",
        "from": "T48n2018_001:0996b11_12",
        "context_with_next_sentence": true
    },
    {
        "source_sentence": "苦非甘種，砂豈飯因；皆不能以法性融通、一旨和會，盡迷方便、悉溺見河，障於本心、不入中道。",
        "from": "T48n2018_001:0996b14_13",
        "context_with_next_sentence": true
    },
    {
        "source_sentence": "匍匐昇沈之路、纏綿取捨之懷，於無心中強欲斷除、向無事內剛求捨離。",
        "from": "T48n2018_001:0996b16_14",
        "context_with_next_sentence": true
    },
    {
        "source_sentence": "將法空為恚愛之境、返真智作想礙之情，長隨八倒之風、難出四邊之網。",
        "from": "T48n2018_001:0996b18_15",
        "context_with_next_sentence": true
    },
    {
        "source_sentence": "竟不知理即生死，恒與道冥；妄本菩提，從來合覺；明常住暗，水不離氷；靈智常存，妙用無盡。",
        "from": "T48n2018_001:0996b19_16",
        "context_with_next_sentence": true
    },
    {
        "source_sentence": "何乃遏想念而求湛寂，斷煩惱而證真如。",
        "from": "T48n2018_001:0996b21_17",
        "context_with_next_sentence": true
    },
    {
        "source_sentence": "妄作妄修，自難自易。",
        "from": "T48n2018_001:0996b22_18",
        "context_with_next_sentence": true
    },
    {
        "source_sentence": "且靈覺之性本非祕密、如來之藏實不覆藏，故知圓常之理不虧、信解之機難具。",
        "from": "T48n2018_001:0996b23_19",
        "context_with_next_sentence": true
    },
    {
        "source_sentence": "如針鋒上無邊身菩薩，似藕絲懸須彌盧之山；唯歎希奇，罔知所措。",
        "from": "T48n2018_001:0996b25_20",
        "context_with_next_sentence": true
    },
    {
        "source_sentence": "如水母土蜂之類、猶[虫*太][虫*末]屈步之徒，歷劫他求、終朝取相，不自暫省、返照回光。",
        "from": "T48n2018_001:0996b26_21",
        "context_with_next_sentence": true
    },
    {
        "source_sentence": "貨鬻衣珠，承紹家業，但爭空花之起滅、定認眚影之是非，去淳朴而專尚浮華、喪根源而唯尋枝派；可謂遺金拾礫、擲寶持薪。",
        "from": "T48n2018_001:0996b28_22",
        "context_with_next_sentence": true
    },
    {
        "source_sentence": "是以眾聖驚嗟、達人悲歎，都謂不到實地、未達本心，妄識浮沈、緣心巧偽，遍計所執現似外塵、人杌繩蛇橫生空見。",
        "from": "T48n2018_001:0996c02_23",
        "context_with_next_sentence": true
    },
    {
        "source_sentence": "不知萬法無體、一切無名，從意現形、因言立號，意隨想起、言逐念興，想念俱虛、本末非有。",
        "from": "T48n2018_001:0996c04_24",
        "context_with_next_sentence": true
    },
    {
        "source_sentence": "是以三界無物、萬有俱空，邪正同倫、善惡齊旨，全拋大義、莫返初源。",
        "from": "T48n2018_001:0996c06_25",
        "context_with_next_sentence": true
    },
    {
        "source_sentence": "於無心中妄立異同、就一體內強分離合，自他纔立、逆順隨生；起鬪爭之端、結惑業之始，織是非之緻網、鎖憎愛之樊籠，觀鏡像分妍醜之心、聆谷響興喜怒之色，責化人之心行、保幻物之堅牢，汲焰水而欲滿漏卮、折空花而擬栽頑石。",
        "from": "T48n2018_001:0996c08_26",
        "context_with_next_sentence": true
    },
    {
        "source_sentence": "能所雙寂，事理俱空，既造惑因，不無幻果。",
        "from": "T48n2018_001:0996c13_27",
        "context_with_next_sentence": true
    },
    {
        "source_sentence": "欲知妙理，唯在觀心。",
        "from": "T48n2018_001:0996c14_28",
        "context_with_next_sentence": true
    },
    {
        "source_sentence": "恒沙之業，一念而能消；千年之暗，一燈而能破。",
        "from": "T48n2018_001:0996c15_29",
        "context_with_next_sentence": true
    },
    {
        "source_sentence": "自然不立名相，解惑寂然；豈有一物當情，萬境作對。",
        "from": "T48n2018_001:0996c16_30",
        "context_with_next_sentence": true
    },
    {
        "source_sentence": "取捨俱喪，是非頓融；眾翳咸消，豁然清淨；無非不思議解脫，盡是大寂滅道場。",
        "from": "T48n2018_001:0996c17_31",
        "context_with_next_sentence": true
    },
    {
        "source_sentence": "視聽俱忘，身心無寄；隨緣養性，逐處消時；猶縱浪之虛舟，若凌空之逸翮；縱橫放曠，任跡郊&#;。",
        "from": "T48n2018_001:0996c19_32",
        "context_with_next_sentence": true
    },
    {
        "source_sentence": "普勸諸後賢，但遵斯一路。",
        "from": "T48n2018_001:0996c21_33",
        "context_with_next_sentence": true
    },
    {
        "source_sentence": "聞而不信，尚結佛種之因；學而未成，猶益人天之福。",
        "from": "T48n2018_001:0996c21_34",
        "context_with_next_sentence": true
    },
    {
        "source_sentence": "此乃群經具載、諸佛同宣，非率爾以致辭，請收凝而玄鑒。",
        "from": "T48n2018_001:0996c23_0",
        "context_with_next_sentence": true
    },
    {
        "source_sentence": "永明智覺禪師唯心訣(終)",
        "from": "T48n2018_001:0996c25_0",
        "context_with_next_sentence": true
    },
    {
        "source_sentence": "(附)定慧相資歌",
        "from": "T48n2018_001:0996c27_0",
        "context_with_next_sentence": true
    },
    {
        "source_sentence": "祖教宗中有二門，十度萬行稱為尊。",
        "from": "T48n2018_001:0996c28_0",
        "context_with_next_sentence": true
    },
    {
        "source_sentence": "初名止觀助新學，後成定慧菩提根。",
        "from": "T48n2018_001:0996c28_1",
        "context_with_next_sentence": true
    },
    {
        "source_sentence": "唯一法，似雙分，法性寂然體真止，寂而常照妙觀存。",
        "from": "T48n2018_001:0996c29_2",
        "context_with_next_sentence": true
    },
    {
        "source_sentence": "定為父，慧為母，能孕千聖之門戶，增長根力養聖胎，念念出生成佛祖。",
        "from": "T48n2018_001:0997a01_3",
        "context_with_next_sentence": true
    },
    {
        "source_sentence": "定為將，慧為相，能弼心王成無上，永作群生證道門，即是古佛菩提樣。",
        "from": "T48n2018_001:0997a03_4",
        "context_with_next_sentence": true
    },
    {
        "source_sentence": "定如月，光爍外道邪星滅，能挑智炬轉分明，滋潤道芽除愛結；慧如日，照破無明之暗室，能令邪見愚夫禪，盡成般若波羅蜜。",
        "from": "T48n2018_001:0997a05_0",
        "context_with_next_sentence": true
    },
    {
        "source_sentence": "少時默，剎那靜，漸漸增修成正定，諸聖較量功不多，終見靈臺之妙性。",
        "from": "T48n2018_001:0997a07_1",
        "context_with_next_sentence": true
    },
    {
        "source_sentence": "瞥聞法，纔歷耳，能熏識藏覺種起，一念回光正智開，須臾成佛法如是。",
        "from": "T48n2018_001:0997a09_2",
        "context_with_next_sentence": true
    },
    {
        "source_sentence": "禪定力，不思議，變凡為聖剎那時，無邊生死根由斷，積劫塵勞巢穴墮。",
        "from": "T48n2018_001:0997a11_0",
        "context_with_next_sentence": true
    },
    {
        "source_sentence": "湛心水，淨意珠，光吞萬像爍千途，抉開己眼無瑕翳，三界元無一法拘。",
        "from": "T48n2018_001:0997a12_1",
        "context_with_next_sentence": true
    },
    {
        "source_sentence": "覺觀賊，應時剋；攀緣病，倏然淨；蕩念垢兮洗惑塵，顯法身兮堅慧命。",
        "from": "T48n2018_001:0997a14_2",
        "context_with_next_sentence": true
    },
    {
        "source_sentence": "如斷山，若停海，天翻地覆終無改，瑩似琉璃含寶月，倏然無寄而無待。",
        "from": "T48n2018_001:0997a15_3",
        "context_with_next_sentence": true
    },
    {
        "source_sentence": "般若慧，莫能量，自然隨處現心光，萬行門中為導首，一切時中稱法王。",
        "from": "T48n2018_001:0997a17_4",
        "context_with_next_sentence": true
    },
    {
        "source_sentence": "竭苦海，碎邪山，妄雲卷盡片時間，貧女室中金頓現，壯士額上珠潛還。",
        "from": "T48n2018_001:0997a19_0",
        "context_with_next_sentence": true
    },
    {
        "source_sentence": "斬癡網，截欲流，大雄威猛更無儔，能令鐵床銅柱冷，頓使魔怨業果休；和諍訟，成孝義，普現群生諸佛智，邊邪惡慧盡朝宗，螻蟻鯤鵬齊受記。",
        "from": "T48n2018_001:0997a20_1",
        "context_with_next_sentence": true
    },
    {
        "source_sentence": "偏修定，純陰爛物刳正命，若將正慧照禪那，自然萬法明如鏡；偏修慧，純陽枯物成迂滯，須憑妙定助觀門，如月分明除霧翳。",
        "from": "T48n2018_001:0997a23_2",
        "context_with_next_sentence": true
    },
    {
        "source_sentence": "勸等學，莫偏修，從來一體無二頭，似禽兩翼飛空界，如車二輪乘白牛，即向凡途登覺岸，便於業海泛慈舟。",
        "from": "T48n2018_001:0997a26_3",
        "context_with_next_sentence": true
    },
    {
        "source_sentence": "或事定，制之一處無不竟；或理定，唯當直下觀心性。",
        "from": "T48n2018_001:0997a29_0",
        "context_with_next_sentence": true
    },
    {
        "source_sentence": "或事觀，明諸法相生籌算；或理觀，頓了無一無那畔。",
        "from": "T48n2018_001:0997b01_1",
        "context_with_next_sentence": true
    },
    {
        "source_sentence": "定即慧，非一非二非心計；慧即定，不同不別絕觀聽。",
        "from": "T48n2018_001:0997b02_2",
        "context_with_next_sentence": true
    },
    {
        "source_sentence": "或雙運，即寂而照通真訓；或俱泯，非定非慧超常準。",
        "from": "T48n2018_001:0997b03_3",
        "context_with_next_sentence": true
    },
    {
        "source_sentence": "一塵入定眾塵起，般若門中成法爾。",
        "from": "T48n2018_001:0997b04_4",
        "context_with_next_sentence": true
    },
    {
        "source_sentence": "童子身中三昧時，老人身分談真軌。",
        "from": "T48n2018_001:0997b05_5",
        "context_with_next_sentence": true
    },
    {
        "source_sentence": "能觀一境萬境同，近塵遠剎無不通。",
        "from": "T48n2018_001:0997b06_6",
        "context_with_next_sentence": true
    },
    {
        "source_sentence": "真如路上論生死，無明海裏演圓宗。",
        "from": "T48n2018_001:0997b07_7",
        "context_with_next_sentence": true
    },
    {
        "source_sentence": "眼根能作鼻佛事，色塵入定香塵起。",
        "from": "T48n2018_001:0997b08_0",
        "context_with_next_sentence": true
    },
    {
        "source_sentence": "心境常同見自差，誰言不信波元水。",
        "from": "T48n2018_001:0997b08_1",
        "context_with_next_sentence": true
    },
    {
        "source_sentence": "非寂非照絕言思，而寂而照功無比；權實雙行闡正途，體用更資含妙旨。",
        "from": "T48n2018_001:0997b09_2",
        "context_with_next_sentence": true
    },
    {
        "source_sentence": "勸諸子，勿虛棄，光陰如箭如流水，散亂全因缺定門，愚盲秪為虧真智。",
        "from": "T48n2018_001:0997b11_3",
        "context_with_next_sentence": true
    },
    {
        "source_sentence": "真實言，須入耳，千經萬論同標記，定慧全功不暫忘，一念頓歸真覺地。",
        "from": "T48n2018_001:0997b12_4",
        "context_with_next_sentence": true
    },
    {
        "source_sentence": "定須習，慧須聞，勿使靈臺一點昏。",
        "from": "T48n2018_001:0997b14_5",
        "context_with_next_sentence": true
    },
    {
        "source_sentence": "合抱之樹生毫末，積漸之功成寶尊。",
        "from": "T48n2018_001:0997b15_6",
        "context_with_next_sentence": true
    },
    {
        "source_sentence": "獼猴學定生天界，女子纔思入道門。",
        "from": "T48n2018_001:0997b16_7",
        "context_with_next_sentence": true
    },
    {
        "source_sentence": "自利利他因果備，若除定慧莫能論。",
        "from": "T48n2018_001:0997b16_8",
        "context_with_next_sentence": true
    },
    {
        "source_sentence": "警世",
        "from": "T48n2018_001:0997b18_0",
        "context_with_next_sentence": true
    },
    {
        "source_sentence": "夫不體道本，沒溺生死，處胎卵濕化、橫竪飛沈之類。",
        "from": "T48n2018_001:0997b19_0",
        "context_with_next_sentence": true
    },
    {
        "source_sentence": "於中失人身者如大地之土，得人身者如爪上之塵；於人身中，多生邊夷下賤；及處中國，或受女身；若為男子，癃殘百疾；設得丈夫十相具足者，處恐畏世，生五濁時。",
        "from": "T48n2018_001:0997b20_1",
        "context_with_next_sentence": true
    },
    {
        "source_sentence": "以肉為身，以氣為命，一報之內，如石火風燈，逝波殘照，瞬息而已！",
        "from": "T48n2018_001:0997b23_2",
        "context_with_next_sentence": true
    },
    {
        "source_sentence": "於中少夭非橫殂者，不計其數；或有得天年，壽極耳順，萬中無一；脫得知命之歲，除童稚無知，至三十豪、四十富，且約其間三十年。",
        "from": "T48n2018_001:0997b25_3",
        "context_with_next_sentence": true
    },
    {
        "source_sentence": "於中有疾病、災禍、愁憂、苦惱，居強半矣！",
        "from": "T48n2018_001:0997b28_4",
        "context_with_next_sentence": true
    },
    {
        "source_sentence": "所以昔人有言，浮生一月之中，可開口而咲，只四五日矣。",
        "from": "T48n2018_001:0997b29_5",
        "context_with_next_sentence": true
    },
    {
        "source_sentence": "故知憂長喜促、樂少苦多，如在萬仞之危峯，似處千尋之滄海，縱得少樂，畢慮漂沈！",
        "from": "T48n2018_001:0997c01_6",
        "context_with_next_sentence": true
    },
    {
        "source_sentence": "且夫有生勞我處胎，有老奪我壯色，有病損我形貌，有死壤我神靈，有榮縱我驕奢，有辱敗我意氣，有貴使我憍倨，有賤挫我行藏，有富恣我貪婪，有貧乏我依報，有樂動我情地，有苦痛我精神，有讚起我高心，有毀滅我聲價；乃至寒則逼切我體，熱則煩悶我襟，渴則乾我喉，饑則羸我腹，驚則懾我魄，懼則喪我魂，憂則撓我神，惱則敗我志，順則長我愛，逆則起我憎，親則牽我情，疎則生我恨，害則殞我體，愁則結我腸；乃至遇境生心，隨情動念，或美或惡，俱不稱懷，皆長業輪，盡喪道本。",
        "from": "T48n2018_001:0997c03_7",
        "context_with_next_sentence": true
    },
    {
        "source_sentence": "其或更詭於君、悖於父，傲其物、趨其時，獸其心、狐其意，苟其利、徇其名，誑其人、諂其行，附其勢、欺其孤，淵其殃、崇其業，扇其火、吹其風，驟其塵、背其覺，邪其種、睽其真，但顧前、非慮後，只謀去、靡思回，唯求生、焉知滅，則念念燒煮，步步溝隍矣！",
        "from": "T48n2018_001:0997c14_8",
        "context_with_next_sentence": true
    },
    {
        "source_sentence": "如今或得剎那在世，須蘊仁慈，行善修心，除非去惡。",
        "from": "T48n2018_001:0997c19_9",
        "context_with_next_sentence": true
    },
    {
        "source_sentence": "書云：「作善降之百祥，作不善降之百殃。」",
        "from": "T48n2018_001:0997c20_10",
        "context_with_next_sentence": true
    },
    {
        "source_sentence": "是以世間逆順、種種因緣，空受身心妄苦，皆為不知三界唯是一心。",
        "from": "T48n2018_001:0997c21_11",
        "context_with_next_sentence": true
    },
    {
        "source_sentence": "以前五識，眼、耳、鼻、舌、身，及第八識，皆是現量所得，無心外法；以第六明了意識比量計度而成外境。",
        "from": "T48n2018_001:0997c23_12",
        "context_with_next_sentence": true
    },
    {
        "source_sentence": "全是想生，隨念而至；若無想念，萬法無形。",
        "from": "T48n2018_001:0997c25_13",
        "context_with_next_sentence": true
    },
    {
        "source_sentence": "故經云：「想滅間靜，識停無為。」",
        "from": "T48n2018_001:0997c26_14",
        "context_with_next_sentence": true
    },
    {
        "source_sentence": "又云：「諸法不牢固，唯立在於念，善解見空者，一切無想念。」",
        "from": "T48n2018_001:0997c27_15",
        "context_with_next_sentence": true
    },
    {
        "source_sentence": "若了一心之旨，心外自然無法可陳，豈有欣戚關懷、是非干念？",
        "from": "T48n2018_001:0997c28_16",
        "context_with_next_sentence": true
    },
    {
        "source_sentence": "佛頌云：「未達境唯心，起種種分別，達境唯心已，分別即不生。",
        "from": "T48n2018_001:0998a01_0",
        "context_with_next_sentence": true
    },
    {
        "source_sentence": "既了境唯心，便捨外塵相，從此息分別，悟平等真空。」",
        "from": "T48n2018_001:0998a02_1",
        "context_with_next_sentence": true
    },
    {
        "source_sentence": "故《起信論》云：「一切境界，唯心妄動。",
        "from": "T48n2018_001:0998a03_2",
        "context_with_next_sentence": true
    },
    {
        "source_sentence": "心若不起，一切境界相滅，唯一真心遍一切處。」",
        "from": "T48n2018_001:0998a04_3",
        "context_with_next_sentence": true
    },
    {
        "source_sentence": "是故三界虛偽、唯心所作，離心即無六塵境界；乃至一切分別，即分別自心，心不見心，無相可得。",
        "from": "T48n2018_001:0998a05_4",
        "context_with_next_sentence": true
    },
    {
        "source_sentence": "先德云：「心外有法，生死輪迴；心外無法，生死永棄。」",
        "from": "T48n2018_001:0998a07_5",
        "context_with_next_sentence": true
    },
    {
        "source_sentence": "經云：「諸法所生，唯心所現。」",
        "from": "T48n2018_001:0998a08_6",
        "context_with_next_sentence": true
    },
    {
        "source_sentence": "論云：「三界無別法，但是一心作。」",
        "from": "T48n2018_001:0998a09_7",
        "context_with_next_sentence": true
    },
    {
        "source_sentence": "既信一心，須以禪定冥合。",
        "from": "T48n2018_001:0998a10_0",
        "context_with_next_sentence": true
    },
    {
        "source_sentence": "如經云：「若能教三千大千世界眾生令行十善，不如一食頃一心靜處入一相法門。」",
        "from": "T48n2018_001:0998a10_1",
        "context_with_next_sentence": true
    },
    {
        "source_sentence": "若能諦了自心，以此定慧相應，則能不動塵勞，便成正覺。",
        "from": "T48n2018_001:0998a12_2",
        "context_with_next_sentence": true
    },
    {
        "source_sentence": "平生所遇，莫越於斯，普勸後賢，可書紳耳。",
        "from": "T48n2018_001:0998a13_3",
        "context_with_next_sentence": false
    }
]