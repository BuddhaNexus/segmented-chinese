[
    {
        "source_sentence": "浴佛功德經",
        "from": "T16n0698_001:0799c03_0",
        "context_with_next_sentence": true
    },
    {
        "source_sentence": "大唐沙門釋義淨譯",
        "from": "T16n0698_001:0799c05_0",
        "context_with_next_sentence": true
    },
    {
        "source_sentence": "如是我聞：一時薄伽梵在王舍城鷲峯山頂，與大苾芻眾千二百五十人俱，復有無量無邊大菩薩眾、天龍八部，悉皆雲集。",
        "from": "T16n0698_001:0799c06_0",
        "context_with_next_sentence": true
    },
    {
        "source_sentence": "爾時清淨慧菩薩在眾中坐，為欲愍念諸有情故，作是思惟：「諸佛、如來以何因緣，得清淨身，相好具足？」",
        "from": "T16n0698_001:0799c08_1",
        "context_with_next_sentence": true
    },
    {
        "source_sentence": "復作是念：「諸眾生類，得值如來，親近供養，所獲福報，無量無邊。",
        "from": "T16n0698_001:0799c11_2",
        "context_with_next_sentence": true
    },
    {
        "source_sentence": "未知如來般涅槃後，所有眾生作何供養、修何功德，令彼善根速能究竟無上菩提？」",
        "from": "T16n0698_001:0799c12_3",
        "context_with_next_sentence": true
    },
    {
        "source_sentence": "作是念已，即從座起，偏袒右肩，頂禮佛足，長跪合掌白佛言：「世尊！",
        "from": "T16n0698_001:0799c14_4",
        "context_with_next_sentence": true
    },
    {
        "source_sentence": "我欲請問，願垂聽許。」",
        "from": "T16n0698_001:0799c15_5",
        "context_with_next_sentence": true
    },
    {
        "source_sentence": "佛言：「善男子！",
        "from": "T16n0698_001:0799c16_6",
        "context_with_next_sentence": true
    },
    {
        "source_sentence": "隨汝所問，我當為說。」",
        "from": "T16n0698_001:0799c16_7",
        "context_with_next_sentence": true
    },
    {
        "source_sentence": "爾時清淨慧菩薩白佛言：「諸佛、如來、應、正等覺以何因緣得清淨身，相好具足？",
        "from": "T16n0698_001:0799c17_8",
        "context_with_next_sentence": true
    },
    {
        "source_sentence": "又諸眾生得值如來，親近供養，所獲福報，無量無邊。",
        "from": "T16n0698_001:0799c18_9",
        "context_with_next_sentence": true
    },
    {
        "source_sentence": "未審如來般涅槃後，所有眾生作何供養、修何功德，令彼善根速能究竟無上菩提？」",
        "from": "T16n0698_001:0799c20_10",
        "context_with_next_sentence": true
    },
    {
        "source_sentence": "爾時世尊告清淨慧菩薩言：「善哉，善哉！",
        "from": "T16n0698_001:0799c22_0",
        "context_with_next_sentence": true
    },
    {
        "source_sentence": "汝能為彼未來眾生發如是問。",
        "from": "T16n0698_001:0799c22_1",
        "context_with_next_sentence": true
    },
    {
        "source_sentence": "汝今諦聽，善思念之，如說修行！",
        "from": "T16n0698_001:0799c23_2",
        "context_with_next_sentence": true
    },
    {
        "source_sentence": "吾當為汝分別解說。」",
        "from": "T16n0698_001:0799c24_3",
        "context_with_next_sentence": true
    },
    {
        "source_sentence": "清淨慧菩薩言：「唯然，世尊！",
        "from": "T16n0698_001:0799c24_4",
        "context_with_next_sentence": true
    },
    {
        "source_sentence": "願樂欲聞。」",
        "from": "T16n0698_001:0799c25_5",
        "context_with_next_sentence": true
    },
    {
        "source_sentence": "佛告清淨慧菩薩言：「善男子！",
        "from": "T16n0698_001:0799c26_0",
        "context_with_next_sentence": true
    },
    {
        "source_sentence": "應知布施、持戒、忍辱、精進、靜慮、智慧、慈悲喜捨、解脫、解脫知見、力、無所畏、一切佛法、一切種智善清淨故，如來清淨。",
        "from": "T16n0698_001:0799c26_1",
        "context_with_next_sentence": true
    },
    {
        "source_sentence": "若於如是諸佛、如來，以清淨心種種供養：香花瓔珞、幡蓋敷具，布在佛前，種種嚴飾，上妙香水澡浴尊儀，燒香普熏運心法界。",
        "from": "T16n0698_001:0799c29_2",
        "context_with_next_sentence": true
    },
    {
        "source_sentence": "復以飲食、鼓樂、弦歌、讚詠如來不共功德，發殊勝願，迴向無上一切智海，所生功德，無量無邊，乃至菩提常令相續。",
        "from": "T16n0698_001:0800a03_3",
        "context_with_next_sentence": true
    },
    {
        "source_sentence": "所以者何？",
        "from": "T16n0698_001:0800a05_4",
        "context_with_next_sentence": true
    },
    {
        "source_sentence": "如來福、智不可思議，無數無等。",
        "from": "T16n0698_001:0800a05_5",
        "context_with_next_sentence": true
    },
    {
        "source_sentence": "善男子！",
        "from": "T16n0698_001:0800a06_6",
        "context_with_next_sentence": true
    },
    {
        "source_sentence": "諸佛、世尊具有三身，謂法身、受用身、化身。",
        "from": "T16n0698_001:0800a06_7",
        "context_with_next_sentence": true
    },
    {
        "source_sentence": "我涅槃後，若欲供養此三身者，當供養舍利。",
        "from": "T16n0698_001:0800a07_8",
        "context_with_next_sentence": true
    },
    {
        "source_sentence": "然有二種：一者、身骨舍利；二者、法頌舍利。」",
        "from": "T16n0698_001:0800a08_9",
        "context_with_next_sentence": true
    },
    {
        "source_sentence": "即說頌曰：「諸法從緣起，　　如來說是因；　彼法因緣盡，　　是大沙門說。",
        "from": "T16n0698_001:0800a09_10",
        "context_with_next_sentence": true
    },
    {
        "source_sentence": "「若男子、女人、苾芻五眾應造佛像。",
        "from": "T16n0698_001:0800a12_0",
        "context_with_next_sentence": true
    },
    {
        "source_sentence": "若無力者，下至大如䵃麥，造窣覩波形如棗許，剎竿如針，蓋如麩片，舍利如芥子，或寫法頌，安置其中。",
        "from": "T16n0698_001:0800a12_1",
        "context_with_next_sentence": true
    },
    {
        "source_sentence": "如上珍奇，而為供養，隨己力能，至誠殷重，如我現身，等無有異。",
        "from": "T16n0698_001:0800a15_2",
        "context_with_next_sentence": true
    },
    {
        "source_sentence": "「善男子！",
        "from": "T16n0698_001:0800a16_3",
        "context_with_next_sentence": true
    },
    {
        "source_sentence": "若有眾生能作如是勝供養者，成就十五殊勝功德而自莊嚴：一者、常有慚愧；二者、發淨信心；三者、其心質直；四者、親近善友；五者、入無漏慧；六者、常見諸佛；七者、恒持正法；八者、能如說行；九者、隨意當生淨佛國土；十者、若生人中，大姓尊貴，人所敬奉，生歡喜心；十一者、生在人中，自然念佛；十二者、諸魔軍眾不能損惱；十三者、能於末世護持正法；十四者、十方諸佛之所加護；十五者、速得成就五分法身。」",
        "from": "T16n0698_001:0800a16_4",
        "context_with_next_sentence": true
    },
    {
        "source_sentence": "爾時世尊即說頌曰：「我般涅槃後，　　能供養舍利，　或造窣覩波，　　及以如來像，　於彼像塔處，　　塗拭曼荼羅，　以種種香華，　　散布於其上，　以淨妙香水，　　灌沐於像身，　上味諸飲食，　　盡持以供養。",
        "from": "T16n0698_001:0800a25_5",
        "context_with_next_sentence": true
    },
    {
        "source_sentence": "　讚歎如來德，　　無量難思議，　方便智神通，　　速至於彼岸。",
        "from": "T16n0698_001:0800b04_0",
        "context_with_next_sentence": true
    },
    {
        "source_sentence": "　獲得金剛身，　　具三十二相，　八十隨形好，　　濟度諸群生。」",
        "from": "T16n0698_001:0800b06_0",
        "context_with_next_sentence": true
    },
    {
        "source_sentence": "爾時清淨慧菩薩聞是頌已，白佛言：「未來眾生云何浴像？」",
        "from": "T16n0698_001:0800b08_0",
        "context_with_next_sentence": true
    },
    {
        "source_sentence": "佛告清淨慧菩薩言：「汝等當於如來起正念心，勿著二邊，迷於空有；於諸善品，渴仰無厭；三解脫門，善修智慧；常求出離，勿住生死；於諸眾生，起大慈悲，願得速成三種身故。",
        "from": "T16n0698_001:0800b09_1",
        "context_with_next_sentence": true
    },
    {
        "source_sentence": "「善男子！",
        "from": "T16n0698_001:0800b13_2",
        "context_with_next_sentence": true
    },
    {
        "source_sentence": "我已為汝說四真諦、十二緣生、六波羅蜜，今更為汝及諸國王、王子、大臣、後宮妃、后、天龍、人鬼說浴像法，諸供養中最為第一，勝以恒河沙等七寶布施。",
        "from": "T16n0698_001:0800b13_3",
        "context_with_next_sentence": true
    },
    {
        "source_sentence": "若浴像時，應以牛頭栴檀、白檀、紫檀、沈水、熏陸、欝金香、龍腦香、零陵、藿香等，於淨石上磨作香泥，用為香水，置淨器中。",
        "from": "T16n0698_001:0800b16_4",
        "context_with_next_sentence": true
    },
    {
        "source_sentence": "於清淨處，以好土作壇，或方或圓，隨時大小，上置浴床，中安佛像，灌以香湯、淨潔洗沐，重澆清水。",
        "from": "T16n0698_001:0800b19_5",
        "context_with_next_sentence": true
    },
    {
        "source_sentence": "所用之水，皆須淨濾，勿使損虫。",
        "from": "T16n0698_001:0800b21_6",
        "context_with_next_sentence": true
    },
    {
        "source_sentence": "其浴像水，兩指瀝取，安自頂上，名吉祥水，瀉於淨地，莫令足踏。",
        "from": "T16n0698_001:0800b22_7",
        "context_with_next_sentence": true
    },
    {
        "source_sentence": "以細軟巾，拭像令淨，燒諸名香，周遍香馥，安置本處。",
        "from": "T16n0698_001:0800b23_8",
        "context_with_next_sentence": true
    },
    {
        "source_sentence": "「善男子！",
        "from": "T16n0698_001:0800b24_9",
        "context_with_next_sentence": true
    },
    {
        "source_sentence": "由作如是浴佛像故，能令汝等人、天大眾現受富樂，無病延年；於所願求，無不遂意；親友眷屬，悉皆安隱；長辭八難，永出苦源；不受女身，速成正覺。",
        "from": "T16n0698_001:0800b25_10",
        "context_with_next_sentence": true
    },
    {
        "source_sentence": "既安置已，更燒諸香，親對像前，虔誠合掌，而說讚曰：「我今灌沐諸如來，　　淨智功德莊嚴聚，　願彼五濁眾生類，　　速證如來淨法身。",
        "from": "T16n0698_001:0800b28_11",
        "context_with_next_sentence": true
    },
    {
        "source_sentence": "　戒定慧解知見香，　　遍十方剎常芬馥，　願此香烟亦如是，　　無量無邊作佛事。",
        "from": "T16n0698_001:0800c03_0",
        "context_with_next_sentence": true
    },
    {
        "source_sentence": "　亦願三塗苦輪息，　　悉令除熱得清涼，　皆發無上菩提心，　　永出愛河登彼岸。」",
        "from": "T16n0698_001:0800c05_0",
        "context_with_next_sentence": true
    },
    {
        "source_sentence": "佛說此經已，是時眾中有無量無邊菩薩得無垢三昧；無量諸天得不退智；諸聲聞眾願求佛果；八萬四千眾生皆發阿耨多羅三藐三菩提心。",
        "from": "T16n0698_001:0800c07_0",
        "context_with_next_sentence": true
    },
    {
        "source_sentence": "爾時清淨慧菩薩白佛言：「世尊！",
        "from": "T16n0698_001:0800c11_0",
        "context_with_next_sentence": true
    },
    {
        "source_sentence": "幸蒙大師哀愍我等，教浴像法。",
        "from": "T16n0698_001:0800c11_1",
        "context_with_next_sentence": true
    },
    {
        "source_sentence": "我今勸化國王、大臣、一切信心樂功德者，於日日中澡沐尊儀，獲大利益，常當頂受，歡喜奉行！」",
        "from": "T16n0698_001:0800c12_2",
        "context_with_next_sentence": true
    },
    {
        "source_sentence": "浴佛功德經",
        "from": "T16n0698_001:0800c15_0",
        "context_with_next_sentence": false
    }
]