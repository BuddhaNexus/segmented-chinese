[
    {
        "source_sentence": "佛說分別緣生經",
        "from": "T16n0718_001:0844a24_0",
        "context_with_next_sentence": true
    },
    {
        "source_sentence": "西天譯經三藏朝奉大夫試鴻臚卿",
        "from": "T16n0718_001:0844a26_0",
        "context_with_next_sentence": true
    },
    {
        "source_sentence": "傳教大師臣法天奉　詔譯",
        "from": "T16n0718_001:0844a27_0",
        "context_with_next_sentence": true
    },
    {
        "source_sentence": "如是我聞：一時佛在烏盧尾螺池邊，泥連河側菩提樹下，成佛未久，獨止其中，心生思念：「世間苦法，無能免者，無能怖者，決定實有，如是觀察，是大義利；世間樂法，亦復如是，無能免者，無能厭者，決定實有，如是觀察，是大義利。」",
        "from": "T16n0718_001:0844a28_0",
        "context_with_next_sentence": true
    },
    {
        "source_sentence": "又復思惟：「所有世間，天人魔梵、沙門婆羅門等界中，而於此法不能了知。",
        "from": "T16n0718_001:0844b04_1",
        "context_with_next_sentence": true
    },
    {
        "source_sentence": "若復有人，善能思惟，警覺苦樂，如是了達非究竟法，常所思念，依法修行，是人當得具足戒、定、慧、解脫、解脫知見等法。",
        "from": "T16n0718_001:0844b06_0",
        "context_with_next_sentence": true
    },
    {
        "source_sentence": "所有過去未來諸佛，皆悉覺知世間苦樂，一一了知，如法修行，以自行力而成正覺。",
        "from": "T16n0718_001:0844b08_1",
        "context_with_next_sentence": true
    },
    {
        "source_sentence": "何以故？",
        "from": "T16n0718_001:0844b10_2",
        "context_with_next_sentence": true
    },
    {
        "source_sentence": "此法未曾有，無能了知者，所有過去如來、應供、正等正覺，皆於此法一一了知，如法修行，乃成正覺。",
        "from": "T16n0718_001:0844b10_3",
        "context_with_next_sentence": true
    },
    {
        "source_sentence": "未來世中，如來、應供、正等正覺，如是世間苦樂等法，一一了知，如法修行，乃圓道果。」",
        "from": "T16n0718_001:0844b13_4",
        "context_with_next_sentence": true
    },
    {
        "source_sentence": "爾時娑婆界主大梵天王，以佛威力故，知佛所念，譬如力士屈伸臂頃，離梵天界，來詣佛所，修敬畢已，住立佛前，而白佛言：「世尊！",
        "from": "T16n0718_001:0844b16_0",
        "context_with_next_sentence": true
    },
    {
        "source_sentence": "佛所思念，如是如是，世間苦樂，無能免者，是大義利，過去未來，亦復如是。",
        "from": "T16n0718_001:0844b19_1",
        "context_with_next_sentence": true
    },
    {
        "source_sentence": "於天人魔梵界中，唯佛世尊一一了知，若增若減、若善若惡，悉能分別，緣生之法，以佛智力，如實了知。」",
        "from": "T16n0718_001:0844b20_2",
        "context_with_next_sentence": true
    },
    {
        "source_sentence": "佛言：「梵王！",
        "from": "T16n0718_001:0844b23_3",
        "context_with_next_sentence": true
    },
    {
        "source_sentence": "如是如是。",
        "from": "T16n0718_001:0844b23_4",
        "context_with_next_sentence": true
    },
    {
        "source_sentence": "世間眾生，於一切法，無智無識，不能了知，無明癡暗之所覆閉，是為無明。",
        "from": "T16n0718_001:0844b23_5",
        "context_with_next_sentence": true
    },
    {
        "source_sentence": "從無明緣而生於行，行有三種，謂身、口、意。",
        "from": "T16n0718_001:0844b25_6",
        "context_with_next_sentence": true
    },
    {
        "source_sentence": "復從行緣而生於識，識有六種，謂眼識、耳識、鼻識、舌識、身識、意識。",
        "from": "T16n0718_001:0844b26_7",
        "context_with_next_sentence": true
    },
    {
        "source_sentence": "從於識緣而生名色，名者除色，名有四種，謂受、想、行、識；色者所謂四大，一切色法，由四大生。",
        "from": "T16n0718_001:0844b27_8",
        "context_with_next_sentence": true
    },
    {
        "source_sentence": "如是色蘊、名蘊二種，是為名色。",
        "from": "T16n0718_001:0844c01_9",
        "context_with_next_sentence": true
    },
    {
        "source_sentence": "從名色緣生於六處，內六處者，有其六種，謂眼處、耳處、鼻處、舌處、身處、意處。",
        "from": "T16n0718_001:0844c01_10",
        "context_with_next_sentence": true
    },
    {
        "source_sentence": "從六處緣，復生於觸，觸有六種，謂眼觸、耳觸、鼻觸、舌觸、身觸、意觸。",
        "from": "T16n0718_001:0844c03_11",
        "context_with_next_sentence": true
    },
    {
        "source_sentence": "復從觸緣而生於受，受有三種，謂樂受、苦受、不苦不樂受。",
        "from": "T16n0718_001:0844c05_12",
        "context_with_next_sentence": true
    },
    {
        "source_sentence": "復從受緣而生於愛，愛有三種，謂欲愛、色愛、無色愛。",
        "from": "T16n0718_001:0844c06_13",
        "context_with_next_sentence": true
    },
    {
        "source_sentence": "復從愛緣而生於取，取有四種，所謂欲取、見取、戒禁取、我語取。",
        "from": "T16n0718_001:0844c07_14",
        "context_with_next_sentence": true
    },
    {
        "source_sentence": "復從取緣而生於有，有者三種，謂欲有、色有、無色有。",
        "from": "T16n0718_001:0844c09_0",
        "context_with_next_sentence": true
    },
    {
        "source_sentence": "從有為緣即有生法，其生法者，謂眾生界，隨蘊生起，處處差別，生異滅法，常所遷易。",
        "from": "T16n0718_001:0844c10_1",
        "context_with_next_sentence": true
    },
    {
        "source_sentence": "從生為本，有蘊、有界、有處，乃至命根等法，是名為生。",
        "from": "T16n0718_001:0844c12_2",
        "context_with_next_sentence": true
    },
    {
        "source_sentence": "從生為緣而有老死，老者所謂心識昏昧，髮白面皺，氣力劣弱，呻吟喘息，身體羸劣，乃至諸根而悉衰朽，是名為老。",
        "from": "T16n0718_001:0844c13_3",
        "context_with_next_sentence": true
    },
    {
        "source_sentence": "死復何相？",
        "from": "T16n0718_001:0844c16_4",
        "context_with_next_sentence": true
    },
    {
        "source_sentence": "死者謂諸眾生界趣差別，悉歸無常，壽限終盡，捨於暖觸，命根滅已，諸蘊亦捨，四大離散，是名為死。",
        "from": "T16n0718_001:0844c16_5",
        "context_with_next_sentence": true
    },
    {
        "source_sentence": "如前所說，老與死法，是為二種。",
        "from": "T16n0718_001:0844c18_6",
        "context_with_next_sentence": true
    },
    {
        "source_sentence": "「如是所說，即名分別緣生之法。",
        "from": "T16n0718_001:0844c19_7",
        "context_with_next_sentence": true
    },
    {
        "source_sentence": "若諸眾生，能了知者，是人當得具足五分法身。」",
        "from": "T16n0718_001:0844c20_8",
        "context_with_next_sentence": true
    },
    {
        "source_sentence": "爾時梵王，聞佛所說緣生法已，禮佛而退，還梵天界。",
        "from": "T16n0718_001:0844c21_9",
        "context_with_next_sentence": true
    },
    {
        "source_sentence": "佛說分別緣生經",
        "from": "T16n0718_001:0844c23_0",
        "context_with_next_sentence": false
    }
]