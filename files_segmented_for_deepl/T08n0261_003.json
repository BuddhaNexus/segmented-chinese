[
    {
        "source_sentence": "大乘理趣六波羅蜜多經卷第三",
        "from": "T08n0261_003:0876a02_0",
        "context_with_next_sentence": true
    },
    {
        "source_sentence": "罽賓國三藏般若奉　詔譯",
        "from": "T08n0261_003:0876a04_0",
        "context_with_next_sentence": true
    },
    {
        "source_sentence": "不退轉品第四",
        "from": "T08n0261_003:0876a05_0",
        "context_with_next_sentence": true
    },
    {
        "source_sentence": "爾時慈氏菩薩摩訶薩，頭面著地禮佛雙足，而白佛言：「大聖世尊已說菩薩五種發心，修行大乘得不退轉。",
        "from": "T08n0261_003:0876a06_0",
        "context_with_next_sentence": true
    },
    {
        "source_sentence": "然大悲心云何發起？",
        "from": "T08n0261_003:0876a08_1",
        "context_with_next_sentence": true
    },
    {
        "source_sentence": "云何修行？",
        "from": "T08n0261_003:0876a08_2",
        "context_with_next_sentence": true
    },
    {
        "source_sentence": "唯願如來哀愍有情廣為宣說，利益安樂諸眾生故。」",
        "from": "T08n0261_003:0876a09_3",
        "context_with_next_sentence": true
    },
    {
        "source_sentence": "爾時薄伽梵告慈氏菩薩摩訶薩言：「善哉，善哉！",
        "from": "T08n0261_003:0876a11_0",
        "context_with_next_sentence": true
    },
    {
        "source_sentence": "善男子！",
        "from": "T08n0261_003:0876a12_1",
        "context_with_next_sentence": true
    },
    {
        "source_sentence": "快問斯義。",
        "from": "T08n0261_003:0876a12_2",
        "context_with_next_sentence": true
    },
    {
        "source_sentence": "汝今諦聽！",
        "from": "T08n0261_003:0876a12_3",
        "context_with_next_sentence": true
    },
    {
        "source_sentence": "善思念之。",
        "from": "T08n0261_003:0876a12_4",
        "context_with_next_sentence": true
    },
    {
        "source_sentence": "吾當為汝分別解說，斷汝疑網。",
        "from": "T08n0261_003:0876a12_5",
        "context_with_next_sentence": true
    },
    {
        "source_sentence": "所言五種心者，第一大悲心。",
        "from": "T08n0261_003:0876a13_6",
        "context_with_next_sentence": true
    },
    {
        "source_sentence": "當持此心堅固不捨，念彼惡趣地獄眾生，復思其苦如契經說。",
        "from": "T08n0261_003:0876a14_7",
        "context_with_next_sentence": true
    },
    {
        "source_sentence": "汝應知之，今於此經重為汝說。",
        "from": "T08n0261_003:0876a15_8",
        "context_with_next_sentence": true
    },
    {
        "source_sentence": "觀諸有情，皆是宿世父母宗親所尊重境，今在地獄現受眾苦，為十三火之所纏繞——有二火焰從足而入徹頂而出，復有二焰從頂而入通足而出，復有二焰自背而入從胸而出，復有二焰從胸而入自背而出，復有二焰從左脇入穿右脇出，復有二焰從右脇入穿左脇出，復有一焰從首而纏下至於足——然此地獄諸眾生身，其形軟弱猶如熟酥，為彼眾火交絡焚熱。",
        "from": "T08n0261_003:0876a16_9",
        "context_with_next_sentence": true
    },
    {
        "source_sentence": "其地獄火燒人間火，如燒[疊*毛]花無復餘燼。",
        "from": "T08n0261_003:0876a24_10",
        "context_with_next_sentence": true
    },
    {
        "source_sentence": "或有眾生為火所燒，東西馳走以求救護，莫知所為；復有眾生，逃形無地却來赴火；復有眾生，忽被擲置糞穢深坑，坑中有蟲其觜銛利，純是銅鐵長十六指，啄噉眾生皮骨髓腦；復有眾生，處煻煨中而被燒煮；或有眾生，在醎水中而被漂溺。",
        "from": "T08n0261_003:0876a25_11",
        "context_with_next_sentence": true
    },
    {
        "source_sentence": "是時獄卒以大鐵網，從中漉出猶若捕魚，置彼眾生熱鐵地上偃臥燒炙。",
        "from": "T08n0261_003:0876b01_12",
        "context_with_next_sentence": true
    },
    {
        "source_sentence": "次以鐵鉗鑷取其舌，復以洋銅灌注其口，悶絕而死良久乃穌。",
        "from": "T08n0261_003:0876b03_13",
        "context_with_next_sentence": true
    },
    {
        "source_sentence": "即欲奔馳意求免離，終無得脫。",
        "from": "T08n0261_003:0876b05_0",
        "context_with_next_sentence": true
    },
    {
        "source_sentence": "復有鐵狗尋即逐之，鐵烏鐵觜隨飛而啄，骨肉分裂而噉食之。",
        "from": "T08n0261_003:0876b05_1",
        "context_with_next_sentence": true
    },
    {
        "source_sentence": "遙見園林，即欲攀上望得免脫，其林樹上皆生鐵刺，其一一刺長十六指，其刺炎熱。",
        "from": "T08n0261_003:0876b07_2",
        "context_with_next_sentence": true
    },
    {
        "source_sentence": "眾生欲上，刺鋒垂下，從胸而入徹背而出，受苦無量求脫無由。",
        "from": "T08n0261_003:0876b09_0",
        "context_with_next_sentence": true
    },
    {
        "source_sentence": "烏鷲飛來啄取雙眼，復劈其腦取髓食之。",
        "from": "T08n0261_003:0876b10_1",
        "context_with_next_sentence": true
    },
    {
        "source_sentence": "從此欲下，刺鋒向上，眼耳鼻舌身肉手足及十指節悉皆分散，隨掛樹上免脫無由。",
        "from": "T08n0261_003:0876b11_2",
        "context_with_next_sentence": true
    },
    {
        "source_sentence": "獄卒收取盛鐵囊中，以熱鐵棒反覆搥打。",
        "from": "T08n0261_003:0876b13_3",
        "context_with_next_sentence": true
    },
    {
        "source_sentence": "復有眾生手足頭髻，五處磔裂以鋸解之。",
        "from": "T08n0261_003:0876b14_4",
        "context_with_next_sentence": true
    },
    {
        "source_sentence": "復有眾生內鐵臼中，以其鐵杵從頭而擣。",
        "from": "T08n0261_003:0876b15_5",
        "context_with_next_sentence": true
    },
    {
        "source_sentence": "復有眾生在於鑊湯，鐵杈翻轉煮之糜爛，唯有骨在其命猶存。",
        "from": "T08n0261_003:0876b16_0",
        "context_with_next_sentence": true
    },
    {
        "source_sentence": "復有眾生處於地獄，而以紫礦將為屋舍，縱火焚燎其焰洞然，紫礦鎔流滴如熱箭。",
        "from": "T08n0261_003:0876b17_1",
        "context_with_next_sentence": true
    },
    {
        "source_sentence": "復有地獄四面鐵山，眾生處中二山相拶，或時南北或復東西，二山合時，其中眾生膿血流出。",
        "from": "T08n0261_003:0876b19_2",
        "context_with_next_sentence": true
    },
    {
        "source_sentence": "復有地獄而有鐵蛇纏眾生身，從足至首而銜其頭，盡力縛束髓血集頂，吸而食之唯殘皮骨。",
        "from": "T08n0261_003:0876b21_3",
        "context_with_next_sentence": true
    },
    {
        "source_sentence": "復有地獄諸眾生等，而被獄卒三股鐵叉而叉其身，從兩足入至頂及肩三處通出，其火隨扠猛焰俱發，眼耳鼻口火出亦然。",
        "from": "T08n0261_003:0876b23_4",
        "context_with_next_sentence": true
    },
    {
        "source_sentence": "復有地獄以諸眾生，臥熱鐵地或偃仆側，次黑鐵繩隨身而拼，復以斤斧而斸斫之，如工匠師治諸濕木。",
        "from": "T08n0261_003:0876b26_5",
        "context_with_next_sentence": true
    },
    {
        "source_sentence": "復有眾生，被諸獄卒從足至頭[利-禾+皮]取其皮，[利-禾+皮]已作繩用充韁轡，銜勒眾生上高山頂，其山熱鐵驅迫令登，鞭撻萬般苦不可說。",
        "from": "T08n0261_003:0876b28_6",
        "context_with_next_sentence": true
    },
    {
        "source_sentence": "此等眾生從無始來，皆我父母內外宗親，今者流轉在於地獄，經無量劫，常受苦惱如已舍宅，惡業盡故暫生人天，於此造罪還墮地獄。",
        "from": "T08n0261_003:0876c02_7",
        "context_with_next_sentence": true
    },
    {
        "source_sentence": "菩薩摩訶薩觀此眾生受諸苦已，起大悲心。",
        "from": "T08n0261_003:0876c05_8",
        "context_with_next_sentence": true
    },
    {
        "source_sentence": "次觀鬼趣，復起悲心。",
        "from": "T08n0261_003:0876c06_9",
        "context_with_next_sentence": true
    },
    {
        "source_sentence": "見諸眾生處餓鬼中，一日一夜如人一月，以日計月十二為年，於鬼趣中壽五百歲，同於人間萬五千歲，常受飢渴，耳初不聞漿水之名，何況眼見。",
        "from": "T08n0261_003:0876c07_0",
        "context_with_next_sentence": true
    },
    {
        "source_sentence": "然彼餓鬼身如大山，頭如穹廬，咽細如針，其髮髲下垂覆兩肩，猶如利刀割切形體，變為猛焰燒爛其身，如火燎薪苦痛難忍，其兩腋毛下覆腰腹，次隱處毛下垂膝踝，刀割火燒亦復如是，經無量歲受如斯苦。",
        "from": "T08n0261_003:0876c10_1",
        "context_with_next_sentence": true
    },
    {
        "source_sentence": "或遙見水奔赴求之，及到其傍面仆而倒，以惡業力其水變為膿血糞穢或作熱砂。",
        "from": "T08n0261_003:0876c15_0",
        "context_with_next_sentence": true
    },
    {
        "source_sentence": "其水兩岸復有獄卒，執持弓箭刀棒鉞斧槍矟斫刺種種捶楚，飢火所燒熱渴迷亂，尋返馳走猛火焚熱莫知所之。",
        "from": "T08n0261_003:0876c16_1",
        "context_with_next_sentence": true
    },
    {
        "source_sentence": "獄卒隨逐撾打斫截，手足支節悉皆損折。",
        "from": "T08n0261_003:0876c19_2",
        "context_with_next_sentence": true
    },
    {
        "source_sentence": "復有餓鬼，朝產五子隨產食之，夜生五子隨生隨食，由懷飢餓未曾暫飽。",
        "from": "T08n0261_003:0876c20_3",
        "context_with_next_sentence": true
    },
    {
        "source_sentence": "或遇天雨仰口承之，由業力故一滴入口，流入腹中變成猛火直過而出。",
        "from": "T08n0261_003:0876c22_4",
        "context_with_next_sentence": true
    },
    {
        "source_sentence": "或遇夏月熱風起時，吹諸餓鬼墮砂磧中，下熱砂燒上為日炙，飢渴熱逼望見樹林，欲取蔭涼奔走至彼，蔭避餓鬼隨至皆移。",
        "from": "T08n0261_003:0876c23_5",
        "context_with_next_sentence": true
    },
    {
        "source_sentence": "何以故？",
        "from": "T08n0261_003:0876c26_6",
        "context_with_next_sentence": true
    },
    {
        "source_sentence": "昔於人間或設施會，見有乞人慳惜不與，非理打罵而驅遣之，以是業緣今受斯報。",
        "from": "T08n0261_003:0876c26_7",
        "context_with_next_sentence": true
    },
    {
        "source_sentence": "復有餓鬼於夜月時，淨無雲翳流光照觸，毒熱爍身如盛夏時日炙無異。",
        "from": "T08n0261_003:0876c28_8",
        "context_with_next_sentence": true
    },
    {
        "source_sentence": "復有餓鬼，於盛冬時有大風起，由業力故吹諸餓鬼猶若飛塵，置氷山中受諸寒苦。",
        "from": "T08n0261_003:0877a01_0",
        "context_with_next_sentence": true
    },
    {
        "source_sentence": "從是受苦經無量時，於此命終還墮地獄，如是往來經無量歲，惡業盡已希得人身，生貧賤家慳悋不施，以乞自活轉增貪惜。",
        "from": "T08n0261_003:0877a02_1",
        "context_with_next_sentence": true
    },
    {
        "source_sentence": "以貧窮故造十不善種種諸罪，從此命終復墮地獄受種種苦。",
        "from": "T08n0261_003:0877a05_2",
        "context_with_next_sentence": true
    },
    {
        "source_sentence": "其苦畢已生餓鬼中，如是往返經無數劫，受如斯苦。",
        "from": "T08n0261_003:0877a07_3",
        "context_with_next_sentence": true
    },
    {
        "source_sentence": "此等眾生亦於過去無量無邊生死劫中，恒為父母六親眷屬，常為我故造不善業，今在餓鬼受斯苦報。",
        "from": "T08n0261_003:0877a08_4",
        "context_with_next_sentence": true
    },
    {
        "source_sentence": "菩薩摩訶薩觀是苦已，起大悲心。",
        "from": "T08n0261_003:0877a10_5",
        "context_with_next_sentence": true
    },
    {
        "source_sentence": "「復次，慈氏！",
        "from": "T08n0261_003:0877a11_6",
        "context_with_next_sentence": true
    },
    {
        "source_sentence": "鬼趣既然，次觀傍生亦復如是。",
        "from": "T08n0261_003:0877a11_7",
        "context_with_next_sentence": true
    },
    {
        "source_sentence": "有諸麞鹿野干狐兔虎豹豺狼種種諸獸，及諸飛鳥野鷄鵝鴨鳧鴈鴛鴦如是等類，若行若住棲止飛浮，恒畏於人、大力鳥獸，若飲若食未曾暫安，晝夜之中常懷怖懼。",
        "from": "T08n0261_003:0877a12_8",
        "context_with_next_sentence": true
    },
    {
        "source_sentence": "復有傍生黿鼉龜鼈魚蚌蝦蟇室獸摩羅水族之類，恒被網捕生死水中。",
        "from": "T08n0261_003:0877a16_9",
        "context_with_next_sentence": true
    },
    {
        "source_sentence": "復有傍生虵虺蜴蜥蚰蜒鼠狼，此類傍生闇中而生闇中而死。",
        "from": "T08n0261_003:0877a17_10",
        "context_with_next_sentence": true
    },
    {
        "source_sentence": "復有傍生蟣蝨蚤等，依人身生還依人死。",
        "from": "T08n0261_003:0877a19_11",
        "context_with_next_sentence": true
    },
    {
        "source_sentence": "復有傍生或依死屍，或依糞濕或依草木，當處而生還當處死，或變化生還變化死，所謂蛆蟲螟蛉蟊螣蛗螽蛺蝶之類。",
        "from": "T08n0261_003:0877a20_12",
        "context_with_next_sentence": true
    },
    {
        "source_sentence": "復有傍生恒食膿血及諸不淨以為甘味，所謂猪狗蜣蜋蠅虻之類，遙聞臭氣以為香美，飛走馳赴恐不得飡。",
        "from": "T08n0261_003:0877a22_13",
        "context_with_next_sentence": true
    },
    {
        "source_sentence": "復有傍生不食美草唯食棘刺，不飲清流唯飲濁水。",
        "from": "T08n0261_003:0877a25_14",
        "context_with_next_sentence": true
    },
    {
        "source_sentence": "復有傍生非依草生而恒食草，所謂象馬牛驢駱駝騾等畜生之類，或以鐵鉤鉤斲其腦，令使調伏得已乘之，或穿鼻中或以轡勒，籠繫其首負重而行，常被鞭撻種種呵罵遲疾須行，或有尫羸起已復倒，捶楚無限力不能前，皆由宿因今受斯苦。",
        "from": "T08n0261_003:0877a26_15",
        "context_with_next_sentence": true
    },
    {
        "source_sentence": "或食信施無復精勤，償他宿債遭此艱苦。",
        "from": "T08n0261_003:0877b02_16",
        "context_with_next_sentence": true
    },
    {
        "source_sentence": "如是驅役種種鞭打，尚未還足，或取殺之，苦切萬端陳告無所。",
        "from": "T08n0261_003:0877b03_17",
        "context_with_next_sentence": true
    },
    {
        "source_sentence": "生乏水草病無醫藥，死已[利-禾+皮]剝為人噉食。",
        "from": "T08n0261_003:0877b05_18",
        "context_with_next_sentence": true
    },
    {
        "source_sentence": "如是死已墮於地獄。",
        "from": "T08n0261_003:0877b06_19",
        "context_with_next_sentence": true
    },
    {
        "source_sentence": "何以故？",
        "from": "T08n0261_003:0877b06_20",
        "context_with_next_sentence": true
    },
    {
        "source_sentence": "由心愚癡不知善惡，不念父母生育劬勞，不識因果不聞正法，亦無布施持戒善根，但念水草餘無所知。",
        "from": "T08n0261_003:0877b06_21",
        "context_with_next_sentence": true
    },
    {
        "source_sentence": "此等傍生人所畜養。",
        "from": "T08n0261_003:0877b09_22",
        "context_with_next_sentence": true
    },
    {
        "source_sentence": "除畜養外餘類傍生，所謂師子虎豹犲狼，及上所說水陸傍生，互相殘害更相噉食，由是業故生地獄中，經無量劫受諸劇苦，地獄罪畢復趣傍生，如是往來經無量劫。",
        "from": "T08n0261_003:0877b09_23",
        "context_with_next_sentence": true
    },
    {
        "source_sentence": "此等傍生亦於過去無量無邊生死劫來，恒為父母六親眷屬，常為我故造不善業，今在傍生受斯苦報。",
        "from": "T08n0261_003:0877b13_24",
        "context_with_next_sentence": true
    },
    {
        "source_sentence": "菩薩摩訶薩觀此苦已，起大悲心。",
        "from": "T08n0261_003:0877b15_25",
        "context_with_next_sentence": true
    },
    {
        "source_sentence": "傍生既然，次觀人趣。",
        "from": "T08n0261_003:0877b16_26",
        "context_with_next_sentence": true
    },
    {
        "source_sentence": "有諸眾生雖生人道多受貧窮，飢餓長時裸形露體，泥行雨宿霜穫暑耘，日夜驅馳手足皴劈，頭髮蓬亂羸步而前，乞白巡門未曾一飽，至於日暮偃臥飢眠，取給於他無相濟者。",
        "from": "T08n0261_003:0877b17_0",
        "context_with_next_sentence": true
    },
    {
        "source_sentence": "雖有言行人不信從，雖有姿容反遭輕賤，恒行忍辱饒益於人，而被嫌呵云自怯懼。",
        "from": "T08n0261_003:0877b21_1",
        "context_with_next_sentence": true
    },
    {
        "source_sentence": "或有文藝人不錄之，省覲宗親猜嫌求食。",
        "from": "T08n0261_003:0877b22_2",
        "context_with_next_sentence": true
    },
    {
        "source_sentence": "或歸信三寶謗謂邀名，或讚歎於人便云諂曲。",
        "from": "T08n0261_003:0877b23_3",
        "context_with_next_sentence": true
    },
    {
        "source_sentence": "或生下賤恒不自安，繫屬於人進退唯命，常冒寒熱不知溫涼，汲水採薪不辭勞倦。",
        "from": "T08n0261_003:0877b24_4",
        "context_with_next_sentence": true
    },
    {
        "source_sentence": "郎主之意都無愍心，小有差遲尋被鞭撻。",
        "from": "T08n0261_003:0877b26_5",
        "context_with_next_sentence": true
    },
    {
        "source_sentence": "自作自得非天與人，薄福所招過於死苦。",
        "from": "T08n0261_003:0877b27_6",
        "context_with_next_sentence": true
    },
    {
        "source_sentence": "譬如枯樹枝葉皆無，一切飛禽不來棲託，薄福之人亦復如是。」",
        "from": "T08n0261_003:0877b28_7",
        "context_with_next_sentence": true
    },
    {
        "source_sentence": "爾時薄伽梵重說頌言：「無言稱癡闇，　　有語謂風狂，　親近嫌諂諛，　　遠離云恐怖，　忍辱言怯弱，　　歸信謂邀名，　貧賤在人間，　　實過於死苦。",
        "from": "T08n0261_003:0877c01_8",
        "context_with_next_sentence": true
    },
    {
        "source_sentence": "「復次，慈氏！",
        "from": "T08n0261_003:0877c06_0",
        "context_with_next_sentence": true
    },
    {
        "source_sentence": "當知貧窮極為大苦。",
        "from": "T08n0261_003:0877c06_1",
        "context_with_next_sentence": true
    },
    {
        "source_sentence": "雖常親近讚歎於人，以無福故過患隨生，以貧窮故恒遭凌辱，轉造惡業墮捺落迦。",
        "from": "T08n0261_003:0877c06_2",
        "context_with_next_sentence": true
    },
    {
        "source_sentence": "復有豪貴族姓之人，多有僕使象馬牛羊，親戚眷屬前後圍遶，受勝妙樂猶若諸天，五欲迷荒轉增貪恚，恒起我慢凌懱於人。」",
        "from": "T08n0261_003:0877c08_3",
        "context_with_next_sentence": true
    },
    {
        "source_sentence": "爾時薄伽梵說伽他曰：「不攝五根多放逸，　　貪財害己若怨家，　耽荒五欲如醉人，　　貴賤皆招生死苦。」",
        "from": "T08n0261_003:0877c11_4",
        "context_with_next_sentence": true
    },
    {
        "source_sentence": "佛告慈氏菩薩摩訶薩：「一切眾生不知現在及與未來，自所造業如影隨形，諸苦所因貪欲為本，更不修習善法津梁，燒滅宿因白法皆盡，從此沒已復墮三塗。",
        "from": "T08n0261_003:0877c14_0",
        "context_with_next_sentence": true
    },
    {
        "source_sentence": "所以者何？",
        "from": "T08n0261_003:0877c17_1",
        "context_with_next_sentence": true
    },
    {
        "source_sentence": "以貪欲故恒斷生命，恃己勢力劫奪他財，種種方便侵他妻妾，恣欲邪行不擇親踈，恒起希求作諸妄語，詭詐良善綺飾文詞，訶毀有情作麁惡語，傳說彼此離間他人，眷屬諸親不令和睦，恒懷貪嫉侮慢自高，瞋火所燒善業都盡，讚諸外道謗佛法僧，祠祀天神以求福祐。",
        "from": "T08n0261_003:0877c17_2",
        "context_with_next_sentence": true
    },
    {
        "source_sentence": "不知宿世三寶深恩，無量劫來為我勤苦修習勝行菩提資糧，具一切智號之為佛，而於生死長夜闇中，為作燈明、為歸為救、為船為筏拯濟生靈，置於人天大涅槃岸。",
        "from": "T08n0261_003:0877c24_0",
        "context_with_next_sentence": true
    },
    {
        "source_sentence": "眾生邪見我慢貢高猶如醉人，五欲纏縛不修善法。",
        "from": "T08n0261_003:0877c27_1",
        "context_with_next_sentence": true
    },
    {
        "source_sentence": "從此命終，墮於地獄、傍生、鬼趣，或在人中下賤貧窮，受諸苦惱如被毒箭中於身心。",
        "from": "T08n0261_003:0877c28_2",
        "context_with_next_sentence": true
    },
    {
        "source_sentence": "善法不修受斯苦報。",
        "from": "T08n0261_003:0878a01_3",
        "context_with_next_sentence": true
    },
    {
        "source_sentence": "菩薩摩訶薩觀是苦已，起大悲心。",
        "from": "T08n0261_003:0878a02_4",
        "context_with_next_sentence": true
    },
    {
        "source_sentence": "次觀天趣。",
        "from": "T08n0261_003:0878a03_5",
        "context_with_next_sentence": true
    },
    {
        "source_sentence": "觀彼諸天，壽命長遠無諸苦惱，將命終時五衰相現：一者頭上花鬘悉皆萎悴，二者天衣塵垢所著，三者腋下自然汗出，四者兩目數多眴動，五者不樂本居。",
        "from": "T08n0261_003:0878a03_6",
        "context_with_next_sentence": true
    },
    {
        "source_sentence": "此相現時，新生天女皆悉遠離棄之如草，舊侍天女愛戀情深圍遶而觀，如欲捨命哽咽悲哭，各各就前哀號問訊。",
        "from": "T08n0261_003:0878a06_7",
        "context_with_next_sentence": true
    },
    {
        "source_sentence": "時天報曰：『彼新天女，我亦憐愍無有二心，云何今者棄我如草？",
        "from": "T08n0261_003:0878a09_8",
        "context_with_next_sentence": true
    },
    {
        "source_sentence": "汝等於今悲哀惜我——以是因緣於舊生愛、新者生瞋——五相現前必知死至，離天宮處美妙音聲，天上色香悅意欲樂，迷亂失念離此宮耶？",
        "from": "T08n0261_003:0878a10_9",
        "context_with_next_sentence": true
    },
    {
        "source_sentence": "諸天會中不得久住，我於今日命將盡耶？",
        "from": "T08n0261_003:0878a13_10",
        "context_with_next_sentence": true
    },
    {
        "source_sentence": "如是苦惱猶箭中心，我等無依無怙、無親無主、無歸無救。』",
        "from": "T08n0261_003:0878a14_11",
        "context_with_next_sentence": true
    },
    {
        "source_sentence": "失聲悲歎：『諸天快樂而捨我耶？』",
        "from": "T08n0261_003:0878a16_12",
        "context_with_next_sentence": true
    },
    {
        "source_sentence": "又思：『善見宮城於今將絕，帝釋寶座朝謁無由，殊勝殿中永斷瞻望，釋天寶象何日同乘？",
        "from": "T08n0261_003:0878a16_13",
        "context_with_next_sentence": true
    },
    {
        "source_sentence": "眾花苑中無復能見，麁惡苑內介冑長辭，雜林苑中宴會無日，喜林園苑遊止無期。",
        "from": "T08n0261_003:0878a18_14",
        "context_with_next_sentence": true
    },
    {
        "source_sentence": "波利質多及劫波樹，白玉軟石更無坐時，善法堂中集議長隔，曼陀枳尼殊勝池水沐浴無由，四種甘露亦難得食，五妙音樂頓絕聽聞。",
        "from": "T08n0261_003:0878a20_15",
        "context_with_next_sentence": true
    },
    {
        "source_sentence": "咄哉大苦無常迅速，令我此身獨嬰此苦，剎那生滅而至死耶？』",
        "from": "T08n0261_003:0878a23_16",
        "context_with_next_sentence": true
    },
    {
        "source_sentence": "諸天壽命乃如幻夢，脫衣棄地痛割身心，如被虵螫極大苦惱。",
        "from": "T08n0261_003:0878a25_17",
        "context_with_next_sentence": true
    },
    {
        "source_sentence": "瞻仰餘天：『願垂慈愍濟我壽命，更延少日不亦樂乎！",
        "from": "T08n0261_003:0878a26_18",
        "context_with_next_sentence": true
    },
    {
        "source_sentence": "能為我身除五衰相，勿令墮彼馬頭山處沃焦海中。』",
        "from": "T08n0261_003:0878a27_19",
        "context_with_next_sentence": true
    },
    {
        "source_sentence": "雖有是言，諸天聞之無能救者。",
        "from": "T08n0261_003:0878a28_20",
        "context_with_next_sentence": true
    },
    {
        "source_sentence": "此天見已，作是思惟：『彼等諸天不能相救延我壽命，以是定知將死不久。』",
        "from": "T08n0261_003:0878a29_21",
        "context_with_next_sentence": true
    },
    {
        "source_sentence": "臨命終時其天自見當生之處，墮於地獄、傍生、鬼趣。",
        "from": "T08n0261_003:0878b02_22",
        "context_with_next_sentence": true
    },
    {
        "source_sentence": "見是相已，哽咽悲號悶絕躃地，角眼相視尋即命終，隨業而生墮三惡趣。",
        "from": "T08n0261_003:0878b03_23",
        "context_with_next_sentence": true
    },
    {
        "source_sentence": "以是當知天中大苦，流轉不絕無有盡期。",
        "from": "T08n0261_003:0878b05_24",
        "context_with_next_sentence": true
    },
    {
        "source_sentence": "菩薩摩訶薩觀是苦已，起大悲心。",
        "from": "T08n0261_003:0878b06_25",
        "context_with_next_sentence": true
    },
    {
        "source_sentence": "「慈氏！",
        "from": "T08n0261_003:0878b06_26",
        "context_with_next_sentence": true
    },
    {
        "source_sentence": "當知譬如有人以角弓弰滴大海水，弓所得水與大海水，何者為多？」",
        "from": "T08n0261_003:0878b06_27",
        "context_with_next_sentence": true
    },
    {
        "source_sentence": "慈氏菩薩摩訶薩白佛言：「世尊！",
        "from": "T08n0261_003:0878b08_28",
        "context_with_next_sentence": true
    },
    {
        "source_sentence": "其弓弰水極為微少，如何以此比大海乎？",
        "from": "T08n0261_003:0878b09_29",
        "context_with_next_sentence": true
    },
    {
        "source_sentence": "以是大海極為深廣，云何方比弓弰水耶？」",
        "from": "T08n0261_003:0878b10_30",
        "context_with_next_sentence": true
    },
    {
        "source_sentence": "爾時薄伽梵告慈氏菩薩摩訶薩言：「善男子！",
        "from": "T08n0261_003:0878b12_0",
        "context_with_next_sentence": true
    },
    {
        "source_sentence": "從人天沒墮三惡趣，如大海水；復生人天，如弓弰水。",
        "from": "T08n0261_003:0878b13_0",
        "context_with_next_sentence": true
    },
    {
        "source_sentence": "墮三塗者受苦無量，不可稱說不可思量，如上略說三惡趣苦，如殑伽河而得一沙，其未說者如殑伽沙。",
        "from": "T08n0261_003:0878b14_1",
        "context_with_next_sentence": true
    },
    {
        "source_sentence": "壽命亦爾，如人間壽經於百年，帝釋天中為一晝夜，以此晝夜三十為月，十二為年，壽一千年，如人間歲總三俱胝餘六十億。",
        "from": "T08n0261_003:0878b16_2",
        "context_with_next_sentence": true
    },
    {
        "source_sentence": "以此壽量為彼黑繩大地獄中一日一夜，以此日夜三十為月，十二月為年，滿一千年而為壽量。",
        "from": "T08n0261_003:0878b19_3",
        "context_with_next_sentence": true
    },
    {
        "source_sentence": "以此千年而於眾合大地獄中為一日夜，以此日夜三十為月，十二月為年，滿二千年以為壽量，乃至阿鼻大地獄中壽一中劫。",
        "from": "T08n0261_003:0878b21_4",
        "context_with_next_sentence": true
    },
    {
        "source_sentence": "以是當知，地獄眾生壽命長遠。",
        "from": "T08n0261_003:0878b24_5",
        "context_with_next_sentence": true
    },
    {
        "source_sentence": "諸天臨終以天眼觀，皆悉能知極懷憂惱，所有欲樂一時皆失，以其苦樂各十六分，一分苦生能滅天中十六分樂。",
        "from": "T08n0261_003:0878b25_6",
        "context_with_next_sentence": true
    },
    {
        "source_sentence": "是為菩薩摩訶薩觀見諸天，臨命終時受如是苦，起大悲心。",
        "from": "T08n0261_003:0878b27_7",
        "context_with_next_sentence": true
    },
    {
        "source_sentence": "慈氏！",
        "from": "T08n0261_003:0878b29_0",
        "context_with_next_sentence": true
    },
    {
        "source_sentence": "當知此即菩薩摩訶薩第一大慈悲心。",
        "from": "T08n0261_003:0878b29_1",
        "context_with_next_sentence": true
    },
    {
        "source_sentence": "復次，應起大精進心，拔濟有情置於涅槃安樂之處。",
        "from": "T08n0261_003:0878c01_0",
        "context_with_next_sentence": true
    },
    {
        "source_sentence": "如彼商主作是思惟：『父母宗親咸悉貧匱，如何方便得免艱難？』",
        "from": "T08n0261_003:0878c02_1",
        "context_with_next_sentence": true
    },
    {
        "source_sentence": "如是思已，更無異方，唯有入海採如意珠。",
        "from": "T08n0261_003:0878c03_2",
        "context_with_next_sentence": true
    },
    {
        "source_sentence": "得已還歸色養給侍。",
        "from": "T08n0261_003:0878c04_3",
        "context_with_next_sentence": true
    },
    {
        "source_sentence": "作是念已入海求之，得如意珠置高幢上，能雨一切種種珍寶、衣服、飲食、香花、妓樂，父母宗親隨意所須悉令充足。",
        "from": "T08n0261_003:0878c05_0",
        "context_with_next_sentence": true
    },
    {
        "source_sentence": "菩薩摩訶薩發菩提心求一切智亦復如是。",
        "from": "T08n0261_003:0878c07_1",
        "context_with_next_sentence": true
    },
    {
        "source_sentence": "作是思惟：『一切眾生，皆我宿世父母親屬，流轉生死現受諸苦，以何方便而得免離？』",
        "from": "T08n0261_003:0878c08_2",
        "context_with_next_sentence": true
    },
    {
        "source_sentence": "如是思已，更無異方，唯有入於六波羅蜜法海之中，求一切智如意寶珠以濟斯苦。",
        "from": "T08n0261_003:0878c10_3",
        "context_with_next_sentence": true
    },
    {
        "source_sentence": "作是念已入法海中，而求種智如意寶珠置法幢上，布大慈雲、普雨一切神通功德陀羅尼門，慚媿衣服，施為舍宅，淨戒之香，忍辱花鬘，精進之饍，禪定為床，智慧甘露以為其食，諸法空寂而為其座，以大涅槃而為寶城，諸佛菩薩為善知識，降霔如是妙寶、衣服、香花、妓樂。",
        "from": "T08n0261_003:0878c12_4",
        "context_with_next_sentence": true
    },
    {
        "source_sentence": "如意寶珠一切種智，唯除無上調御大師，無能拔濟諸苦難者，永得安樂究竟涅槃。",
        "from": "T08n0261_003:0878c18_5",
        "context_with_next_sentence": true
    },
    {
        "source_sentence": "菩薩摩訶薩思惟是已，決定自知得不退轉，復發是願：『願我所生有苦難處，代諸眾生受諸苦惱，不願自證解脫涅槃，捨彼眾生自求安樂。",
        "from": "T08n0261_003:0878c20_6",
        "context_with_next_sentence": true
    },
    {
        "source_sentence": "所以者何？",
        "from": "T08n0261_003:0878c23_7",
        "context_with_next_sentence": true
    },
    {
        "source_sentence": "一切聲聞及辟支佛，自求解脫已入涅槃，無量無邊不可勝數，不能利樂一切眾生，不能稱揚佛身功德。",
        "from": "T08n0261_003:0878c23_8",
        "context_with_next_sentence": true
    },
    {
        "source_sentence": "菩薩摩訶薩設在三塗，能令有情捨不善業，修習善法免離眾苦而得解脫，況於人中。",
        "from": "T08n0261_003:0878c26_9",
        "context_with_next_sentence": true
    },
    {
        "source_sentence": "以是因緣，菩薩摩訶薩利樂十方一切有情。",
        "from": "T08n0261_003:0878c28_0",
        "context_with_next_sentence": true
    },
    {
        "source_sentence": "由此義故，忉利諸天、大梵天王、大自在天、諸仙外道，恭敬供養皆悉容受。",
        "from": "T08n0261_003:0878c29_0",
        "context_with_next_sentence": true
    },
    {
        "source_sentence": "而此菩薩得不退心，三世諸佛所共稱讚與授記別。",
        "from": "T08n0261_003:0879a01_1",
        "context_with_next_sentence": true
    },
    {
        "source_sentence": "菩薩摩訶薩修大乘者，自在無畏如師子王，一切眾生隨逐而行，永無怖畏直至菩提。",
        "from": "T08n0261_003:0879a02_2",
        "context_with_next_sentence": true
    },
    {
        "source_sentence": "聲聞、緣覺諸阿羅漢，聞菩薩教，深入巖窟以衣覆頭而趣涅槃。",
        "from": "T08n0261_003:0879a04_3",
        "context_with_next_sentence": true
    },
    {
        "source_sentence": "豈同大乘修菩薩行，自利利他無不蒙益。",
        "from": "T08n0261_003:0879a06_4",
        "context_with_next_sentence": true
    },
    {
        "source_sentence": "以是因緣轉加精進，寧於三塗受無量苦，終不自利而取涅槃。",
        "from": "T08n0261_003:0879a07_5",
        "context_with_next_sentence": true
    },
    {
        "source_sentence": "過現未來一切有情所造惡業，應墮惡趣受諸苦者，願集我身而代受之。",
        "from": "T08n0261_003:0879a08_6",
        "context_with_next_sentence": true
    },
    {
        "source_sentence": "我於過去及現在世。",
        "from": "T08n0261_003:0879a10_7",
        "context_with_next_sentence": true
    },
    {
        "source_sentence": "所修勝行一切善品諸功德法，願皆迴施一切有情速證涅槃。",
        "from": "T08n0261_003:0879a10_8",
        "context_with_next_sentence": true
    },
    {
        "source_sentence": "所有珍財我願悉捨，打罵凌辱終不加報皆忍受之，願彼眾生悉無罪累。",
        "from": "T08n0261_003:0879a12_0",
        "context_with_next_sentence": true
    },
    {
        "source_sentence": "無量無邊阿僧祇劫難行苦行我願盡行，而為眾生誓求無上正等菩提，精進修行禪定解脫得不退轉。",
        "from": "T08n0261_003:0879a13_1",
        "context_with_next_sentence": true
    },
    {
        "source_sentence": "又如過去無量無邊菩薩摩訶薩，精勤修習一切智智，我亦當作如是修行。",
        "from": "T08n0261_003:0879a16_0",
        "context_with_next_sentence": true
    },
    {
        "source_sentence": "所以者何？",
        "from": "T08n0261_003:0879a17_1",
        "context_with_next_sentence": true
    },
    {
        "source_sentence": "為度一切流轉有情，安置涅槃無上解脫。",
        "from": "T08n0261_003:0879a17_2",
        "context_with_next_sentence": true
    },
    {
        "source_sentence": "復願一切眾生之類——若卵生、若胎生、若濕生、若化生，若有色、若無色，若有想、若無想、若非有想非無想——我皆令入大般涅槃。",
        "from": "T08n0261_003:0879a18_3",
        "context_with_next_sentence": true
    },
    {
        "source_sentence": "一切眾生皆令圓滿六波羅蜜，具足成就無上佛身百福莊嚴，三十二相、八十種好，項背圓光過百千日，眾生樂見瞻仰無厭。",
        "from": "T08n0261_003:0879a21_4",
        "context_with_next_sentence": true
    },
    {
        "source_sentence": "復願十方世界一切眾生，功德莊嚴悉皆如佛。』",
        "from": "T08n0261_003:0879a24_5",
        "context_with_next_sentence": true
    },
    {
        "source_sentence": "復發是願：『願捨此身，為於法界一切眾生打罵訶責，或時繫縛苦切凌辱欲斷命根，種種役使承順無違，願彼眾生悉無罪累。』",
        "from": "T08n0261_003:0879a25_6",
        "context_with_next_sentence": true
    },
    {
        "source_sentence": "發是願已，復更思惟：『願我速得成滿此願，復願此身住於五趣，利益安樂一切有情，無依怙者為作依怙，遊他國者為作示導，入海之者為作船筏，涉溝澗者為作橋梁，處曠野者為作泉井，寒凍之者為作柴薪，盛暑炎毒為作清涼，處黑闇者為作燈明，疲乏之者作軟敷具，飢餓之者作甘美饍，渴乏之者化作甜漿，為裸露者而作衣服，亢旱飢饉為雨五穀，病苦之者為作良醫令疾除愈壽命延長，孤惸鰥寡而為侍者，諸貧窮者為作伏藏。",
        "from": "T08n0261_003:0879a28_7",
        "context_with_next_sentence": true
    },
    {
        "source_sentence": "隨彼行住不相捨離，若遠行者為作伴侶，并作車馬令達所至。",
        "from": "T08n0261_003:0879b09_8",
        "context_with_next_sentence": true
    },
    {
        "source_sentence": "若邪見者為說正法令住正見。",
        "from": "T08n0261_003:0879b10_9",
        "context_with_next_sentence": true
    },
    {
        "source_sentence": "地獄苦者我誓入彼，地獄之中拔濟令出。",
        "from": "T08n0261_003:0879b11_10",
        "context_with_next_sentence": true
    },
    {
        "source_sentence": "墮餓鬼者為作清涼甘美飲食，除熱飢渴。",
        "from": "T08n0261_003:0879b12_11",
        "context_with_next_sentence": true
    },
    {
        "source_sentence": "墮傍生類虎豹犲狼熊羆師子，化作肉山以充食噉。』",
        "from": "T08n0261_003:0879b13_12",
        "context_with_next_sentence": true
    },
    {
        "source_sentence": "復發是願：『食我肉者，悉得充飽不相食噉。",
        "from": "T08n0261_003:0879b14_13",
        "context_with_next_sentence": true
    },
    {
        "source_sentence": "象馬牛羊麞鹿等獸，我為彼作肥膩軟草。",
        "from": "T08n0261_003:0879b15_14",
        "context_with_next_sentence": true
    },
    {
        "source_sentence": "若諸眾生食肉噉草五穀飲食，隨意所須悉令充足。",
        "from": "T08n0261_003:0879b16_15",
        "context_with_next_sentence": true
    },
    {
        "source_sentence": "處人趣者隨所樂欲，我悉供給令無所乏。』",
        "from": "T08n0261_003:0879b17_16",
        "context_with_next_sentence": true
    },
    {
        "source_sentence": "復發是願：『願我悉得成就一切陀羅尼身，隨諸眾生所在之處皆為救護，作如意樹及作賢瓶，出無盡財，給施一切具足圓滿。",
        "from": "T08n0261_003:0879b18_17",
        "context_with_next_sentence": true
    },
    {
        "source_sentence": "或作醫王除其疾病，以大悲手執法關鑰，開涅槃城示佛知見。",
        "from": "T08n0261_003:0879b21_18",
        "context_with_next_sentence": true
    },
    {
        "source_sentence": "三僧祇劫難行苦行，救諸眾生安住涅槃真實解脫。",
        "from": "T08n0261_003:0879b22_19",
        "context_with_next_sentence": true
    },
    {
        "source_sentence": "於所生處，常勤精進無有懈怠，利益安樂一切有情。",
        "from": "T08n0261_003:0879b23_20",
        "context_with_next_sentence": true
    },
    {
        "source_sentence": "為救眾生處捺落迦，受苦無量如涅槃樂。』",
        "from": "T08n0261_003:0879b24_21",
        "context_with_next_sentence": true
    },
    {
        "source_sentence": "復發是願：『若一切眾生未得解脫，我願常居地獄不證菩提。』",
        "from": "T08n0261_003:0879b25_22",
        "context_with_next_sentence": true
    },
    {
        "source_sentence": "慈氏！",
        "from": "T08n0261_003:0879b27_23",
        "context_with_next_sentence": true
    },
    {
        "source_sentence": "當知即是菩薩摩訶薩第二精進勤求一切智智。",
        "from": "T08n0261_003:0879b27_24",
        "context_with_next_sentence": true
    },
    {
        "source_sentence": "「復次，慈氏！",
        "from": "T08n0261_003:0879b28_25",
        "context_with_next_sentence": true
    },
    {
        "source_sentence": "行此行已，應當更發三種勝心求不退轉，乃至三無數劫精進修行，於一剎那無令間斷。",
        "from": "T08n0261_003:0879b28_26",
        "context_with_next_sentence": true
    },
    {
        "source_sentence": "或有眾魔作沙門形，或婆羅門形、苦行之者種種異形，於大乘中求諸過失，勸修行者令其退轉，作如是言：『佛道懸遠，經百千劫難行苦行難捨能捨，國城妻子、象馬七珍、奴婢僮僕、身肉手足無所悋惜，如是布施經千萬劫方證菩提。",
        "from": "T08n0261_003:0879c01_27",
        "context_with_next_sentence": true
    },
    {
        "source_sentence": "無量眾生如是修習，皆未成佛，悉已退轉自取涅槃。",
        "from": "T08n0261_003:0879c06_28",
        "context_with_next_sentence": true
    },
    {
        "source_sentence": "設成佛果亦入涅槃，一種涅槃何須勤苦？",
        "from": "T08n0261_003:0879c08_29",
        "context_with_next_sentence": true
    },
    {
        "source_sentence": "汝求利益修二種事，一求現生常受快樂。",
        "from": "T08n0261_003:0879c09_30",
        "context_with_next_sentence": true
    },
    {
        "source_sentence": "人天種種勝妙五欲隨意所作，小有苦者亦勿須怖。",
        "from": "T08n0261_003:0879c10_0",
        "context_with_next_sentence": true
    },
    {
        "source_sentence": "何以故？",
        "from": "T08n0261_003:0879c11_1",
        "context_with_next_sentence": true
    },
    {
        "source_sentence": "譬如農夫，豈懼蟲鹿不營種耶？",
        "from": "T08n0261_003:0879c11_2",
        "context_with_next_sentence": true
    },
    {
        "source_sentence": "人天快樂亦復如是，雖有小苦快樂無窮，但自修持何憂何怖。",
        "from": "T08n0261_003:0879c12_3",
        "context_with_next_sentence": true
    },
    {
        "source_sentence": "二者自求涅槃，此生三生得阿羅漢自當解脫，何用勤苦求佛果耶？",
        "from": "T08n0261_003:0879c13_4",
        "context_with_next_sentence": true
    },
    {
        "source_sentence": "若復不能趣二乘者，且受人天種種快樂，設後厭離疾入涅槃。",
        "from": "T08n0261_003:0879c15_0",
        "context_with_next_sentence": true
    },
    {
        "source_sentence": "譬如有人用功雖少獲利乃多，復有一人功力極多事不成辦。",
        "from": "T08n0261_003:0879c16_1",
        "context_with_next_sentence": true
    },
    {
        "source_sentence": "設汝布施種種艱勞，都無所成，自為欺誑。",
        "from": "T08n0261_003:0879c17_2",
        "context_with_next_sentence": true
    },
    {
        "source_sentence": "汝今與我行住共俱，出世涅槃進止同處。』",
        "from": "T08n0261_003:0879c18_3",
        "context_with_next_sentence": true
    },
    {
        "source_sentence": "慈氏！",
        "from": "T08n0261_003:0879c19_4",
        "context_with_next_sentence": true
    },
    {
        "source_sentence": "當知菩薩摩訶薩修大乘者，聞斯語已都不信從，作是思惟：『此是惡魔嬈亂我耳，而作障礙欲誘誑我令退菩提。』",
        "from": "T08n0261_003:0879c19_5",
        "context_with_next_sentence": true
    },
    {
        "source_sentence": "既知是已，復發是心：『我今不應違本誓願受如斯語，決定進求無上佛果。』",
        "from": "T08n0261_003:0879c22_6",
        "context_with_next_sentence": true
    },
    {
        "source_sentence": "而於大乘誓不退轉，發三種心。",
        "from": "T08n0261_003:0879c23_7",
        "context_with_next_sentence": true
    },
    {
        "source_sentence": "云何為三？",
        "from": "T08n0261_003:0879c24_8",
        "context_with_next_sentence": true
    },
    {
        "source_sentence": "一者一切有情皆我宿世父母親友，從無始際生死輪迴受大艱苦，於八寒、八熱十六地獄受諸苦惱，復於餓鬼、傍生趣中，及於人、天亦復如是。",
        "from": "T08n0261_003:0879c24_9",
        "context_with_next_sentence": true
    },
    {
        "source_sentence": "況是我之宿世父母內外親屬而無悲戀，是故我今誓取菩提不應退屈。",
        "from": "T08n0261_003:0879c28_10",
        "context_with_next_sentence": true
    },
    {
        "source_sentence": "慈氏！",
        "from": "T08n0261_003:0879c29_11",
        "context_with_next_sentence": true
    },
    {
        "source_sentence": "當知此即菩薩摩訶薩不退轉中第一心也。",
        "from": "T08n0261_003:0879c29_12",
        "context_with_next_sentence": true
    },
    {
        "source_sentence": "二者一切有情從無始來既為父母，一一生處在母腹中，寢食睡眠不得安止，生育劬勞，以大悲心血變成乳，長時不倦咽苦吐甘，功德日修願我成長。",
        "from": "T08n0261_003:0880a01_13",
        "context_with_next_sentence": true
    },
    {
        "source_sentence": "自我薄祐夭壽而終，父母悲號自拔頭髮，椎胸墮淚食旨不甘。",
        "from": "T08n0261_003:0880a05_14",
        "context_with_next_sentence": true
    },
    {
        "source_sentence": "一一生中皆有斯苦，所出目淚其量淺深過四大海，所飲母乳過四大河。",
        "from": "T08n0261_003:0880a06_15",
        "context_with_next_sentence": true
    },
    {
        "source_sentence": "復次一切有情無始至今，以恩愛故為我父母，種種因緣為我捨命，以是至今流轉未息。",
        "from": "T08n0261_003:0880a08_16",
        "context_with_next_sentence": true
    },
    {
        "source_sentence": "若此有情勤苦修習無上菩提，即此有情悉合成佛，由為我故生死無窮。",
        "from": "T08n0261_003:0880a10_17",
        "context_with_next_sentence": true
    },
    {
        "source_sentence": "復次，一切有情從無始來，憐愍我故造不善業心無改悔，若此惡業可立形相，計量積集過妙高山。",
        "from": "T08n0261_003:0880a12_0",
        "context_with_next_sentence": true
    },
    {
        "source_sentence": "積業既然，墮三惡趣于今不絕。",
        "from": "T08n0261_003:0880a14_1",
        "context_with_next_sentence": true
    },
    {
        "source_sentence": "以是義故如何背恩，自取涅槃而求解脫？",
        "from": "T08n0261_003:0880a14_2",
        "context_with_next_sentence": true
    },
    {
        "source_sentence": "譬如眾人同犯王法，繫在囹圄逃刑無路。",
        "from": "T08n0261_003:0880a15_3",
        "context_with_next_sentence": true
    },
    {
        "source_sentence": "中有一人見牆小穴，設諸方便自脫而行，以是因緣免離苦難。",
        "from": "T08n0261_003:0880a16_4",
        "context_with_next_sentence": true
    },
    {
        "source_sentence": "二乘之人亦復如是，昔與眾生同為癡愛，繫在三界生死囹圄求出無由，中有一人見四諦門，知苦斷集證滅修道，獲阿羅漢自證涅槃。",
        "from": "T08n0261_003:0880a18_5",
        "context_with_next_sentence": true
    },
    {
        "source_sentence": "修大乘者則不如是，願共眾生同得解脫，以戒定為雙手、智慧為鈇鉞、大悲為鉤鑰，破煩惱賊摧生死軍，開涅槃城昇智慧殿。",
        "from": "T08n0261_003:0880a21_6",
        "context_with_next_sentence": true
    },
    {
        "source_sentence": "慈氏！",
        "from": "T08n0261_003:0880a24_7",
        "context_with_next_sentence": true
    },
    {
        "source_sentence": "當知此即菩薩摩訶薩修大乘者第二不退轉心。",
        "from": "T08n0261_003:0880a24_8",
        "context_with_next_sentence": true
    },
    {
        "source_sentence": "三者菩薩摩訶薩作是思惟：『從無始際流轉至今，一一有情互相繫屬，身口意業苦惱他人，作擾亂心發彼瞋恚，劫奪財寶種種貪求，斷他命根食他血肉，如是殺害無量無邊。",
        "from": "T08n0261_003:0880a25_9",
        "context_with_next_sentence": true
    },
    {
        "source_sentence": "設彼未終，日夜思想以何方便斷彼命根，持其血肉充我飲噉。",
        "from": "T08n0261_003:0880a29_10",
        "context_with_next_sentence": true
    },
    {
        "source_sentence": "又懷憍慢恃己凌他，說彼為非自言我是，聞他勝事嫉妬心生，不耐他人中毒令死，見苦難者無有悲心，喜不自勝，何當早逝。",
        "from": "T08n0261_003:0880b01_11",
        "context_with_next_sentence": true
    },
    {
        "source_sentence": "見富貴者意不欲之，願犯刑名貶黜貧賤，願他苦惱自受榮華。",
        "from": "T08n0261_003:0880b04_12",
        "context_with_next_sentence": true
    },
    {
        "source_sentence": "願他財寶日夜銷亡，願我資財日日增長。",
        "from": "T08n0261_003:0880b05_13",
        "context_with_next_sentence": true
    },
    {
        "source_sentence": "願彼憂苦我恒安樂，彼受憎嫌我納愛敬，他作怨家自為親友，彼恒墮落我得超昇。",
        "from": "T08n0261_003:0880b06_14",
        "context_with_next_sentence": true
    },
    {
        "source_sentence": "願他貧窮我唯富有。",
        "from": "T08n0261_003:0880b08_15",
        "context_with_next_sentence": true
    },
    {
        "source_sentence": "我得智慧願彼愚癡。",
        "from": "T08n0261_003:0880b09_16",
        "context_with_next_sentence": true
    },
    {
        "source_sentence": "無始生死日夜思惟，以如是心自求安樂，利益向己苦惱屬他，無一眾生不被侵害，名聞善事皆不願他，口許心違常行如是，種種迫脅令彼不安，無量無邊不可備說。",
        "from": "T08n0261_003:0880b09_17",
        "context_with_next_sentence": true
    },
    {
        "source_sentence": "復以惡教示導他人，現在未來墮於險道，詐作知見辯證他人，令損珍財失其官爵，以離間語鬪亂親疎，巧詐多端令心相恨，墮於地獄無有出期。",
        "from": "T08n0261_003:0880b13_18",
        "context_with_next_sentence": true
    },
    {
        "source_sentence": "以麤惡言於他毀罵，如以熱箭中彼身心，乃至命終何時暫忘。",
        "from": "T08n0261_003:0880b16_19",
        "context_with_next_sentence": true
    },
    {
        "source_sentence": "假立名字毀訾多端，損惱眾生種種異語，或作外道邪見仙人，恚火燒心說邪惡法，瞋恚熾盛墜陷有情，蠱道呪術妖魅符書，令諸眾生皆共修習，互相損害疾病流行。",
        "from": "T08n0261_003:0880b18_20",
        "context_with_next_sentence": true
    },
    {
        "source_sentence": "壯者衰羸少變令老，明眼令瞽聰耳使聾，端正之者而現醜容，貢高之者而獲癩病，修善之者而令作惡，智慧之者使令癡狂，長壽之者而令夭喪，富貴之者而令貧賤，乃至今日未絕流行。』",
        "from": "T08n0261_003:0880b21_21",
        "context_with_next_sentence": true
    },
    {
        "source_sentence": "復念：『我昔為外道師，邪見教人，非法說法、法說非法，令無量無邊諸有情類退菩提心，墮於邪見非法之中，從此命終墮捺落迦、傍生、鬼趣。",
        "from": "T08n0261_003:0880b26_22",
        "context_with_next_sentence": true
    },
    {
        "source_sentence": "復有眾生於往世中受我邪教，從嶮峻山投身而下，入閻牟那河便取命終，云得生天，于今不絕。",
        "from": "T08n0261_003:0880b29_23",
        "context_with_next_sentence": true
    },
    {
        "source_sentence": "復有無量眾生，往殑伽河南、閻牟河北二水中間，有大神樹名尼拘陀，其樹端正，茂葉含翠扶踈蔭映，地平廣博此為施場，樹下多立三鈷鐵戟。",
        "from": "T08n0261_003:0880c02_24",
        "context_with_next_sentence": true
    },
    {
        "source_sentence": "彼諸眾生求生天者，於彼場中先行布施，次剃髭髮入河沐浴，望除罪垢然後上樹，當鐵戟上投身而下自取命終，從此死已云得生天，無始至今流行未絕。",
        "from": "T08n0261_003:0880c05_25",
        "context_with_next_sentence": true
    },
    {
        "source_sentence": "復有眾生受我邪教，常自慳惜不行惠施，若見施者起大瞋心，見受施人復生恚怒。",
        "from": "T08n0261_003:0880c09_26",
        "context_with_next_sentence": true
    },
    {
        "source_sentence": "何以故？",
        "from": "T08n0261_003:0880c11_27",
        "context_with_next_sentence": true
    },
    {
        "source_sentence": "我見施者及受施人，由此業緣俱墮地獄。",
        "from": "T08n0261_003:0880c11_28",
        "context_with_next_sentence": true
    },
    {
        "source_sentence": "以是見故，無量劫中受鋨鬼苦，于今未脫。",
        "from": "T08n0261_003:0880c12_29",
        "context_with_next_sentence": true
    },
    {
        "source_sentence": "復有眾生受我邪教，多殺牛羊以血祀天。",
        "from": "T08n0261_003:0880c13_30",
        "context_with_next_sentence": true
    },
    {
        "source_sentence": "何以故？",
        "from": "T08n0261_003:0880c14_31",
        "context_with_next_sentence": true
    },
    {
        "source_sentence": "如是牛羊天賜與我，我食其肉，血應祭天，無始至今受行其教，已命終者墮惡趣中，殘害未寧互相食噉，以愚癡故不得涅槃。",
        "from": "T08n0261_003:0880c14_32",
        "context_with_next_sentence": true
    },
    {
        "source_sentence": "復有眾生受我邪教。",
        "from": "T08n0261_003:0880c17_33",
        "context_with_next_sentence": true
    },
    {
        "source_sentence": "於佛法僧常行誹謗。",
        "from": "T08n0261_003:0880c17_34",
        "context_with_next_sentence": true
    },
    {
        "source_sentence": "復有眾生受我邪教，不信三世善惡因果，言無布施亦無供養，亦無其果無護魔法，無善行、無惡行亦無業果，無此世、無他世、無地獄、無餓鬼、無傍生、無天、無人、無父無母，一切眾生猶如酒醉，造酒之人而以麴米，溫涼調適遂有酒名飲則醉人，此醉豈從父母生耶？",
        "from": "T08n0261_003:0880c18_35",
        "context_with_next_sentence": true
    },
    {
        "source_sentence": "眾生亦爾，父母和合本由染愛而有我生，我命終已更無有生。",
        "from": "T08n0261_003:0880c24_36",
        "context_with_next_sentence": true
    },
    {
        "source_sentence": "譬如斫樹燒已成灰種，此灰者豈有樹生？",
        "from": "T08n0261_003:0880c25_37",
        "context_with_next_sentence": true
    },
    {
        "source_sentence": "我身亦爾，死已無生，以是故知定無因果。",
        "from": "T08n0261_003:0880c26_38",
        "context_with_next_sentence": true
    },
    {
        "source_sentence": "由此而於父母師長，無有恭敬常毀罵之，無量生中教此邪法，令諸有情墮於地獄。",
        "from": "T08n0261_003:0880c27_39",
        "context_with_next_sentence": true
    },
    {
        "source_sentence": "或有外道以火燒身；或投水中自溺而死；或利戟上宛轉而終；或修狗行以口食糞而求生天；或修牛戒如牛行李，飲水噉草裸露而行，不辨六親而作婬亂；或有外道自餓不食，盡日而立夜後方食；或有外道五熱炙身隨日而轉；或有外道常翹一足；或有外道常奉事月，白月一日噉食一口，二日二口，乃至滿月食十五口，黑月初日減食一口，二日二口，至黑月盡但食一口，或都不食；或有外道常持鷄戒，散食在地以足撥取，口拾而食知時而鳴；或有外道裸形而行無有羞恥，燖去毛髮日中而立隨日而轉，於盛寒際處陰影中當風而立；或有外道斷人命已，而取髑髏盛其飲食；或有外道裸形無恥以灰塗身；或有外道炭墨塗身，以人髑髏支節諸骨，以為瓔珞花鬘鐶釧身首莊嚴；或有外道馬尾騣髦織為衣服；或有外道樹皮為衣；或有外道鷲毛作衣；或有外道鷄毛為衣。",
        "from": "T08n0261_003:0880c29_40",
        "context_with_next_sentence": true
    },
    {
        "source_sentence": "以如是等外道邪法教諸眾生，以口業故，無數眾生至今愚迷不得解脫。",
        "from": "T08n0261_003:0881a17_41",
        "context_with_next_sentence": true
    },
    {
        "source_sentence": "復從無始乃至于今，以身惡業苦惱眾生，作獄卒身，手執鐵鉗磔眾生舌灌注洋銅，又以鐵槌打碎其骨，又以鐵鋸解諸眾生，又驅迫眾生上於劍樹，抽出腸胃五藏而食，又以鐵索縛束眾生，擲灰河中使受諸苦，旋即曳出置熱鐵上。",
        "from": "T08n0261_003:0881a19_42",
        "context_with_next_sentence": true
    },
    {
        "source_sentence": "如魚在鏊宛轉受苦。",
        "from": "T08n0261_003:0881a24_43",
        "context_with_next_sentence": true
    },
    {
        "source_sentence": "又逼起坐以熱鐵杓，盛以洋銅灌口令飲。",
        "from": "T08n0261_003:0881a25_44",
        "context_with_next_sentence": true
    },
    {
        "source_sentence": "又以鐵鉗拔出其舌，曳令長廣鐵犁耕之。",
        "from": "T08n0261_003:0881a26_45",
        "context_with_next_sentence": true
    },
    {
        "source_sentence": "如上所說地獄苦中，無始劫來我為此事，種種身業苦惱眾生。",
        "from": "T08n0261_003:0881a27_46",
        "context_with_next_sentence": true
    },
    {
        "source_sentence": "又作師子虎豹犲狼熊羆等獸，殘害眾生飲血噉肉。",
        "from": "T08n0261_003:0881a28_47",
        "context_with_next_sentence": true
    },
    {
        "source_sentence": "又作人王宰官士庶長者居士尊位之中。",
        "from": "T08n0261_003:0881a29_48",
        "context_with_next_sentence": true
    },
    {
        "source_sentence": "抂法科稅非理捶楚，不行王法損害有情。",
        "from": "T08n0261_003:0881b01_49",
        "context_with_next_sentence": true
    },
    {
        "source_sentence": "以是思惟無始至今，五趣眾生無不惱害，斫頭剜眼刵耳劓鼻，截舌噉肉敲骨出髓，斬其手足乃至斷命。",
        "from": "T08n0261_003:0881b02_50",
        "context_with_next_sentence": true
    },
    {
        "source_sentence": "又在人中，不作餘業而為魁膾，畋獵漁捕罘網矰繳奪眾生命，所謂牛羊麞鹿狐兔鷄猪魚鼈等身，分割支節成大積聚而以販鬻，如是殺害無量無邊，經於無量俱胝劫中，如是衒賣以自活命。』",
        "from": "T08n0261_003:0881b05_0",
        "context_with_next_sentence": true
    },
    {
        "source_sentence": "「復次，慈氏菩薩摩訶薩！",
        "from": "T08n0261_003:0881b09_1",
        "context_with_next_sentence": true
    },
    {
        "source_sentence": "修大乘者應發是心，如是思惟：『我以貪瞋癡故，造作如是身口意業，誘誑損害一切眾生，現墮地獄、餓鬼、畜生受諸苦惱。",
        "from": "T08n0261_003:0881b09_2",
        "context_with_next_sentence": true
    },
    {
        "source_sentence": "我今慚媿深自悔責，作何方便以酬報之？",
        "from": "T08n0261_003:0881b12_3",
        "context_with_next_sentence": true
    },
    {
        "source_sentence": "如是思惟，更無方便能償斯愆，唯有志求阿耨多羅三藐三菩提，更無有能償此債者。",
        "from": "T08n0261_003:0881b13_4",
        "context_with_next_sentence": true
    },
    {
        "source_sentence": "我得無上正等覺已，於此流轉曠野磧中，廣度眾生置涅槃城安樂之處，以一切智智如意寶珠，用酬無始所有深愆。』",
        "from": "T08n0261_003:0881b15_5",
        "context_with_next_sentence": true
    },
    {
        "source_sentence": "慈氏！",
        "from": "T08n0261_003:0881b18_6",
        "context_with_next_sentence": true
    },
    {
        "source_sentence": "當知此即菩薩摩訶薩第三不退轉心也。",
        "from": "T08n0261_003:0881b18_7",
        "context_with_next_sentence": true
    },
    {
        "source_sentence": "如上三心發起修行精勤不怠。",
        "from": "T08n0261_003:0881b19_8",
        "context_with_next_sentence": true
    },
    {
        "source_sentence": "此之三心於大乘中。",
        "from": "T08n0261_003:0881b20_0",
        "context_with_next_sentence": true
    },
    {
        "source_sentence": "一心修行得不退轉。",
        "from": "T08n0261_003:0881b20_1",
        "context_with_next_sentence": true
    },
    {
        "source_sentence": "「復次，慈氏菩薩摩訶薩！",
        "from": "T08n0261_003:0881b21_0",
        "context_with_next_sentence": true
    },
    {
        "source_sentence": "以此五種發菩提心修行大乘，速能成就一切智智。」",
        "from": "T08n0261_003:0881b21_1",
        "context_with_next_sentence": true
    },
    {
        "source_sentence": "大乘理趣六波羅蜜多經卷第三",
        "from": "T08n0261_003:0881b23_0",
        "context_with_next_sentence": false
    }
]