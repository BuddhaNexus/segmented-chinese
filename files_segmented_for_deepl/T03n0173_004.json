[
    {
        "source_sentence": "佛說福力太子因緣經卷第四",
        "from": "T03n0173_004:0434b25_0",
        "context_with_next_sentence": true
    },
    {
        "source_sentence": "西天譯經三藏朝奉大夫試光祿卿",
        "from": "T03n0173_004:0434b27_0",
        "context_with_next_sentence": true
    },
    {
        "source_sentence": "傳法大師賜紫沙門臣施護等奉　詔譯「復次福力王，以至極盡閻浮提界都統王政，國富自在，威德特尊。",
        "from": "T03n0173_004:0434b28_0",
        "context_with_next_sentence": true
    },
    {
        "source_sentence": "一切人民，王悉周給珍寶財物，以十善法普為化導。",
        "from": "T03n0173_004:0434c01_1",
        "context_with_next_sentence": true
    },
    {
        "source_sentence": "時閻浮提人民，熾盛安隱快樂，息諸鬪諍，却除他敵，悉無盜賊飢饉疾疫，亦無貧窮癃殘之者。",
        "from": "T03n0173_004:0434c02_2",
        "context_with_next_sentence": true
    },
    {
        "source_sentence": "皆有財寶庫藏充滿，眷屬廣多如意自在。",
        "from": "T03n0173_004:0434c04_3",
        "context_with_next_sentence": true
    },
    {
        "source_sentence": "又復一切方處，自然除去荊棘砂礫。",
        "from": "T03n0173_004:0434c05_4",
        "context_with_next_sentence": true
    },
    {
        "source_sentence": "時令不愆，雨澤溥潤，華果茂盛，稼穡豐阜。",
        "from": "T03n0173_004:0434c06_5",
        "context_with_next_sentence": true
    },
    {
        "source_sentence": "人民咸知福力增勝，常行布施作諸福事，潔己清心，修持戒行。",
        "from": "T03n0173_004:0434c07_6",
        "context_with_next_sentence": true
    },
    {
        "source_sentence": "閻浮提人命終皆生四大王天；其福力王廣為無數人眾開發善根，現世他生作大利益，有無數千人命終得生兜率天上。」",
        "from": "T03n0173_004:0434c08_7",
        "context_with_next_sentence": true
    },
    {
        "source_sentence": "佛告諸苾芻：「汝等當知，彼福力王者豈異人乎？",
        "from": "T03n0173_004:0434c12_0",
        "context_with_next_sentence": true
    },
    {
        "source_sentence": "即我身是，我於爾時居菩薩位。",
        "from": "T03n0173_004:0434c13_1",
        "context_with_next_sentence": true
    },
    {
        "source_sentence": "福力王父眼力王者，今淨飯王是。",
        "from": "T03n0173_004:0434c13_2",
        "context_with_next_sentence": true
    },
    {
        "source_sentence": "廣照后者，今摩耶夫人是。",
        "from": "T03n0173_004:0434c14_3",
        "context_with_next_sentence": true
    },
    {
        "source_sentence": "色相具足童子者，今阿難苾芻是。",
        "from": "T03n0173_004:0434c15_4",
        "context_with_next_sentence": true
    },
    {
        "source_sentence": "精進具足童子者，今聞二百億苾芻是。",
        "from": "T03n0173_004:0434c15_5",
        "context_with_next_sentence": true
    },
    {
        "source_sentence": "工巧具足童子者，今阿泥樓馱苾芻是。",
        "from": "T03n0173_004:0434c16_6",
        "context_with_next_sentence": true
    },
    {
        "source_sentence": "智慧具足童子者，今舍利子苾芻是。",
        "from": "T03n0173_004:0434c17_7",
        "context_with_next_sentence": true
    },
    {
        "source_sentence": "彼時帝釋天主者，今目乾連苾芻是。",
        "from": "T03n0173_004:0434c18_8",
        "context_with_next_sentence": true
    },
    {
        "source_sentence": "而彼國王趣命終者，即魔王是。",
        "from": "T03n0173_004:0434c19_9",
        "context_with_next_sentence": true
    },
    {
        "source_sentence": "彼貧人者，今羅睺羅苾芻是。",
        "from": "T03n0173_004:0434c20_10",
        "context_with_next_sentence": true
    },
    {
        "source_sentence": "彼受治罰善醫業者，今憍陳如苾芻是。",
        "from": "T03n0173_004:0434c20_11",
        "context_with_next_sentence": true
    },
    {
        "source_sentence": "諸苾芻！",
        "from": "T03n0173_004:0434c21_12",
        "context_with_next_sentence": true
    },
    {
        "source_sentence": "以是緣故當知福力，而諸有情於一切時，應廣修作諸勝行業。",
        "from": "T03n0173_004:0434c21_13",
        "context_with_next_sentence": true
    },
    {
        "source_sentence": "故我先說彼福力者，我不見有少法隨修作已多獲義利。」",
        "from": "T03n0173_004:0434c23_14",
        "context_with_next_sentence": true
    },
    {
        "source_sentence": "爾時諸苾芻咸生疑念，俱白佛言：「世尊！",
        "from": "T03n0173_004:0434c24_15",
        "context_with_next_sentence": true
    },
    {
        "source_sentence": "彼福力王乃往古世修何行業感是報應，統王諸國具大名稱，威德特尊受天人福，諸有所須於思念間一切如應，自天而降生時地動，空中雨寶降師子座，帝釋奉蓋現寶藏等，是事云何？",
        "from": "T03n0173_004:0434c25_16",
        "context_with_next_sentence": true
    },
    {
        "source_sentence": "願佛開決。」",
        "from": "T03n0173_004:0434c29_17",
        "context_with_next_sentence": true
    },
    {
        "source_sentence": "佛言：「諸苾芻！",
        "from": "T03n0173_004:0435a01_0",
        "context_with_next_sentence": true
    },
    {
        "source_sentence": "福力王者，於累生中積修福業，行願廣大緣力合集，決定如應受勝福報。",
        "from": "T03n0173_004:0435a01_1",
        "context_with_next_sentence": true
    },
    {
        "source_sentence": "又諸苾芻！",
        "from": "T03n0173_004:0435a02_2",
        "context_with_next_sentence": true
    },
    {
        "source_sentence": "汝等當知，一切有情所作行業，皆非外緣可得，亦非地界、水界、火界、風界所成，若善、不善隨蘊、處、界起諸行業。」",
        "from": "T03n0173_004:0435a03_3",
        "context_with_next_sentence": true
    },
    {
        "source_sentence": "即說伽陀曰：「假使經百劫，　　不壞諸業因，　因緣和合時，　　有情隨受果。",
        "from": "T03n0173_004:0435a05_4",
        "context_with_next_sentence": true
    },
    {
        "source_sentence": "「諸苾芻！",
        "from": "T03n0173_004:0435a08_0",
        "context_with_next_sentence": true
    },
    {
        "source_sentence": "我念過去久遠世時，有佛出世，號無能勝如來、應供、正徧知、明行足、善逝、世間解、無上士、調御丈夫、天人師、佛、世尊。",
        "from": "T03n0173_004:0435a08_1",
        "context_with_next_sentence": true
    },
    {
        "source_sentence": "其佛普於世間作佛事已，乃至最後於一國中入無餘依大涅槃界，如薪盡火滅。",
        "from": "T03n0173_004:0435a10_2",
        "context_with_next_sentence": true
    },
    {
        "source_sentence": "而彼國王收其舍利，造立寶塔廣大供養。",
        "from": "T03n0173_004:0435a12_3",
        "context_with_next_sentence": true
    },
    {
        "source_sentence": "其後諸苾芻眾，鳴於犍椎擊鼓發螺，普告大眾，時苾芻等無數百千人集會一處，彼大法師於吉祥日廣為諸人宣說法要。",
        "from": "T03n0173_004:0435a13_4",
        "context_with_next_sentence": true
    },
    {
        "source_sentence": "是時國中有一博戲者，名曰得勝，深著博弈戲翫等事，妻名廣勝，子亦同名。",
        "from": "T03n0173_004:0435a16_5",
        "context_with_next_sentence": true
    },
    {
        "source_sentence": "是人先積家財，以博戲故內外財物輸於他人，皆悉散蕩，唯存所著[疊*毛]衣二段并常持蓋革屣及五金錢。",
        "from": "T03n0173_004:0435a18_6",
        "context_with_next_sentence": true
    },
    {
        "source_sentence": "其人一時忽作是言：『我不造福，因受斯貧苦。』",
        "from": "T03n0173_004:0435a20_7",
        "context_with_next_sentence": true
    },
    {
        "source_sentence": "言已吁歎，持如上物即出其舍，訪求博戲次第。",
        "from": "T03n0173_004:0435a21_8",
        "context_with_next_sentence": true
    },
    {
        "source_sentence": "行至說法之所，見大法師處師子座，人眾圍繞合掌聽法。",
        "from": "T03n0173_004:0435a22_9",
        "context_with_next_sentence": true
    },
    {
        "source_sentence": "是人覩斯勝相生清淨心，自念：『我今亦此聽法。』",
        "from": "T03n0173_004:0435a23_10",
        "context_with_next_sentence": true
    },
    {
        "source_sentence": "即以諸物置於一處，合掌諦誠聽受所說。",
        "from": "T03n0173_004:0435a24_11",
        "context_with_next_sentence": true
    },
    {
        "source_sentence": "時彼法師說伽陀曰：「『人當修作諸福因，　　如彼所作勿間斷；　　隨其樂欲施作時，　　由福藏故獲妙樂。』",
        "from": "T03n0173_004:0435a25_12",
        "context_with_next_sentence": true
    },
    {
        "source_sentence": "「彼人聞是伽陀已，乃思其言：『由福藏故獲妙樂者，我往生中不造福因故受貧苦，我今宜應隨力施作少分福事。』",
        "from": "T03n0173_004:0435a29_0",
        "context_with_next_sentence": true
    },
    {
        "source_sentence": "即自惟忖：『我之家財悉已散蕩，而今但有隨身諸物。",
        "from": "T03n0173_004:0435b02_1",
        "context_with_next_sentence": true
    },
    {
        "source_sentence": "是中取五金錢及[疊*毛]一叚若行施者，又慮貧劇致殞身命；若不布施永壞福因，於他世中而無所託。",
        "from": "T03n0173_004:0435b03_2",
        "context_with_next_sentence": true
    },
    {
        "source_sentence": "我今以何方便能離貧苦存活身命，隨修福事不壞勝因？",
        "from": "T03n0173_004:0435b05_3",
        "context_with_next_sentence": true
    },
    {
        "source_sentence": "然我今者寧受飢貧必營福事，宜以金錢及[疊*毛]衣施。』",
        "from": "T03n0173_004:0435b07_4",
        "context_with_next_sentence": true
    },
    {
        "source_sentence": "作是念時，而彼法師又說伽陀曰：「『善法應當速疾修，　　即能息除諸罪業；　　如是宜修勝福因，　　一切罪業非所樂。』",
        "from": "T03n0173_004:0435b08_5",
        "context_with_next_sentence": true
    },
    {
        "source_sentence": "「彼人復聞是伽陀已，審思其言『善法速修』，斯為決定，由是發起清淨施心，以所持蓋覆法師頂，取其革屣安師足下，散五金錢布於座側，舉[疊*毛]衣段被法師身。",
        "from": "T03n0173_004:0435b12_0",
        "context_with_next_sentence": true
    },
    {
        "source_sentence": "心大歡喜身毛皆豎，頂禮雙足益生淨信，發是願言：『願我以此為法布施最上善根，此生已往，生生有大殊勝福力，具大名稱，受天人福，威德特尊統王諸國，若有所須應念即現，勝相出生獲無盡藏。』",
        "from": "T03n0173_004:0435b15_1",
        "context_with_next_sentence": true
    },
    {
        "source_sentence": "其發如是廣大願已，時彼法師即為如應迴向功德。",
        "from": "T03n0173_004:0435b20_2",
        "context_with_next_sentence": true
    },
    {
        "source_sentence": "是時博戲者出離眾會，唯存一衣以覆其身，還復其舍。",
        "from": "T03n0173_004:0435b21_3",
        "context_with_next_sentence": true
    },
    {
        "source_sentence": "時妻及子見已驚異，念前所持諸物出外，應為博戲之所散蕩。",
        "from": "T03n0173_004:0435b22_4",
        "context_with_next_sentence": true
    },
    {
        "source_sentence": "妻故問言：『仁者！",
        "from": "T03n0173_004:0435b23_5",
        "context_with_next_sentence": true
    },
    {
        "source_sentence": "舍中但存我及於子，餘無所有，豈非我等將亦壞邪？』",
        "from": "T03n0173_004:0435b24_6",
        "context_with_next_sentence": true
    },
    {
        "source_sentence": "彼人由是轉增逼迫受貧窮苦，自省斯緣，說伽陀曰：「『世間何苦勝貧苦，　　而貧苦與死苦同；　　寧當死苦尚甘心，　　彼貧窮苦不愛樂。』",
        "from": "T03n0173_004:0435b25_7",
        "context_with_next_sentence": true
    },
    {
        "source_sentence": "「說是伽陀已，吁歎而住。",
        "from": "T03n0173_004:0435b29_0",
        "context_with_next_sentence": true
    },
    {
        "source_sentence": "其後一時，彼妻持瓶詣井以汲，雖復下徹得水，其力不能出之；妻乃召夫令觀是事，其夫即時同力而舉，亦不能出；又呼其子，三人相與悍勇勞力方能小舉；怪而視之，乃見其下有五鐵瓮，滿盛黃金聯接排置。",
        "from": "T03n0173_004:0435b29_1",
        "context_with_next_sentence": true
    },
    {
        "source_sentence": "夫先見已驚異思念，豈非先施今獲其果？",
        "from": "T03n0173_004:0435c05_2",
        "context_with_next_sentence": true
    },
    {
        "source_sentence": "熙怡瞻視，說伽陀曰：「『奇哉功德現此處，　　一切過失悉蠲除；　　今所得由先種生，　　施者果報知如是。』",
        "from": "T03n0173_004:0435c06_3",
        "context_with_next_sentence": true
    },
    {
        "source_sentence": "「是時彼妻歡喜問言：『仁者！",
        "from": "T03n0173_004:0435c09_0",
        "context_with_next_sentence": true
    },
    {
        "source_sentence": "勝相如是，善語若斯，其故何邪？』",
        "from": "T03n0173_004:0435c09_1",
        "context_with_next_sentence": true
    },
    {
        "source_sentence": "夫為如應廣說其事。",
        "from": "T03n0173_004:0435c10_2",
        "context_with_next_sentence": true
    },
    {
        "source_sentence": "「復次後時彼得勝博戲者，福力開發現獲斯果，由是展轉遍流聲譽，國中人民互相謂言：『奇哉希有殊特大福，忽然能獲大富自在。』",
        "from": "T03n0173_004:0435c11_0",
        "context_with_next_sentence": true
    },
    {
        "source_sentence": "彼人從是已後向佛法僧，倍勝於前極生淨信，日日於佛塔所廣大供養。",
        "from": "T03n0173_004:0435c13_1",
        "context_with_next_sentence": true
    },
    {
        "source_sentence": "復於正法聽受修習，又以上味飲食日供淨眾及餘沙門、婆羅門、孤露乞人，亦復隨應供給所須悉令滿足。",
        "from": "T03n0173_004:0435c15_2",
        "context_with_next_sentence": true
    },
    {
        "source_sentence": "又復廣營精舍，令彼四方苾芻居止承事供養，由是名聞流布城邑。",
        "from": "T03n0173_004:0435c18_0",
        "context_with_next_sentence": true
    },
    {
        "source_sentence": "其後彼國王忽命終無紹繼者，時諸臣佐親屬，審知是人有大福力具大名稱，共議勤請紹其王位。",
        "from": "T03n0173_004:0435c19_1",
        "context_with_next_sentence": true
    },
    {
        "source_sentence": "時博戲者即隱本名，人皆稱謂得勝大王。",
        "from": "T03n0173_004:0435c21_2",
        "context_with_next_sentence": true
    },
    {
        "source_sentence": "「時得勝王現獲如是悅意果報，起猛利心，勝前布施，作諸福事，修持戒行，其王普為臣佐、親屬、一切人民開發福因已，後趣命終即生他化自在天，為彼天王之子。",
        "from": "T03n0173_004:0435c23_0",
        "context_with_next_sentence": true
    },
    {
        "source_sentence": "生彼天時有諸上妙悅意珍寶，及眾衣飾自空而降，身有光明映彼天眾光明不現，彼天見已咸皆驚歎，希有勝福果報若斯。」",
        "from": "T03n0173_004:0435c26_1",
        "context_with_next_sentence": true
    },
    {
        "source_sentence": "佛告諸苾芻言：「汝等當知，彼得勝王者豈異人乎？",
        "from": "T03n0173_004:0436a01_0",
        "context_with_next_sentence": true
    },
    {
        "source_sentence": "即先所說福力王是。",
        "from": "T03n0173_004:0436a02_1",
        "context_with_next_sentence": true
    },
    {
        "source_sentence": "彼時初為博戲之者，能發喜心愛樂聽法，竭其所有以施法師，故於現生獲勝果報，紹繼王位開發福因；由此因緣，二十六生為他化自在天王；三十六生為化樂天王；三十六生為兜率天王；三十六生為夜摩天王；三十六生為忉利天王；三十六生為四大王天主；無數百生為金輪王；正法統化於四天下，七寶具足：所謂輪寶、象寶、馬寶、珠寶、女寶、主藏神寶、主兵神寶，如是七寶隨意受用。",
        "from": "T03n0173_004:0436a02_2",
        "context_with_next_sentence": true
    },
    {
        "source_sentence": "復有千子，最上色相，勇健精進能伏他軍，極海邊際大地境界，悉無盜賊刀杖等怖，咸修正法安隱而住。」",
        "from": "T03n0173_004:0436a11_3",
        "context_with_next_sentence": true
    },
    {
        "source_sentence": "爾時世尊，為諸苾芻說伽陀曰：「大士如是諸勝因，　　多生得為勝主宰；　由佛普攝於世間，　　此是諸佛之所說。",
        "from": "T03n0173_004:0436a14_0",
        "context_with_next_sentence": true
    },
    {
        "source_sentence": "　若得聞是希有事，　　及此神通廣大緣，　造黑業者尚信生，　　誰諸智者不開覺？",
        "from": "T03n0173_004:0436a17_0",
        "context_with_next_sentence": true
    },
    {
        "source_sentence": "　是故如是大希有，　　大威德者隨所求；　應當尊重正法門，　　復常思念諸佛教。」",
        "from": "T03n0173_004:0436a19_0",
        "context_with_next_sentence": true
    },
    {
        "source_sentence": "佛告諸苾芻：「如我所說，汝等應當如是修學，是故常勤愛樂正法，尊重恭敬信奉供養，如是作已為所依止，如是學者得大利益。」",
        "from": "T03n0173_004:0436a21_0",
        "context_with_next_sentence": true
    },
    {
        "source_sentence": "佛說此經已，諸苾芻等聞佛所說，皆大歡喜，信受奉行。",
        "from": "T03n0173_004:0436a24_0",
        "context_with_next_sentence": true
    },
    {
        "source_sentence": "佛說福力太子因緣經卷第四",
        "from": "T03n0173_004:0436a26_0",
        "context_with_next_sentence": false
    }
]