[
    {
        "source_sentence": "大莊嚴論經卷第二",
        "from": "T04n0201_002:0262c05_0",
        "context_with_next_sentence": true
    },
    {
        "source_sentence": "馬鳴菩薩造後秦三藏鳩摩羅什譯",
        "from": "T04n0201_002:0262c07_0",
        "context_with_next_sentence": true
    },
    {
        "source_sentence": "（四）復次，夫聽法者有大利益，增廣智慧，能令心意悉皆調順。",
        "from": "T04n0201_002:0262c08_0",
        "context_with_next_sentence": true
    },
    {
        "source_sentence": "我昔曾聞，師子諸國，爾時有人，得摩尼寶大如人膝，其珠殊妙世所希有，以奉獻王。",
        "from": "T04n0201_002:0262c09_1",
        "context_with_next_sentence": true
    },
    {
        "source_sentence": "王得珠已，諦視此珠而說偈言：「往古諸王等，　　積寶求名稱，　聚會諸賓客，　　出寶自矜高。",
        "from": "T04n0201_002:0262c11_2",
        "context_with_next_sentence": true
    },
    {
        "source_sentence": "　捨位命終時，　　捐寶而獨往，　唯有善惡業，　　隨身不捨離。",
        "from": "T04n0201_002:0262c15_0",
        "context_with_next_sentence": true
    },
    {
        "source_sentence": "　譬如蜂作蜜，　　他得自不獲，　財寶亦如是，　　資他無隨己。",
        "from": "T04n0201_002:0262c17_0",
        "context_with_next_sentence": true
    },
    {
        "source_sentence": "　往昔諸國王，　　為寶之所誑，　儲積已待他，　　無一隨己者。",
        "from": "T04n0201_002:0262c19_0",
        "context_with_next_sentence": true
    },
    {
        "source_sentence": "　吾今當自為，　　必使寶隨己，　唯佛福田中，　　造作諸功德，　隨己至後世，　　善報不朽滅。",
        "from": "T04n0201_002:0262c21_0",
        "context_with_next_sentence": true
    },
    {
        "source_sentence": "　臨當命終時，　　一切皆捨離，　舉宮室親愛，　　大臣諸猛將，　悲戀送亡者，　　至塚則還家。",
        "from": "T04n0201_002:0262c24_0",
        "context_with_next_sentence": true
    },
    {
        "source_sentence": "　象馬寶輦輿，　　珍玩及庫藏，　人民諸城郭，　　園苑快樂處，　飄然獨捨逝，　　都無隨從者。」",
        "from": "T04n0201_002:0262c27_0",
        "context_with_next_sentence": true
    },
    {
        "source_sentence": "王說偈已即詣塔所，以此寶珠置塔棖上，其明顯照猶如大星，若日出時照王宮殿，暉曜相映倍於常明。",
        "from": "T04n0201_002:0263a01_0",
        "context_with_next_sentence": true
    },
    {
        "source_sentence": "珠之光明日日常爾，於一日中卒無光色，王怪其爾即遣人看。",
        "from": "T04n0201_002:0263a03_1",
        "context_with_next_sentence": true
    },
    {
        "source_sentence": "既至彼已不見寶珠，但見棖下血流污地，尋逐血跡至迦陀羅林，未到彼林已見偷珠人竄伏樹間。",
        "from": "T04n0201_002:0263a04_2",
        "context_with_next_sentence": true
    },
    {
        "source_sentence": "偷珠之人當取珠時，墮棖折髀故有是血，即執此人將詣王邊。",
        "from": "T04n0201_002:0263a07_3",
        "context_with_next_sentence": true
    },
    {
        "source_sentence": "王初見時甚懷忿恚，見其傷毀復生悲愍，慈心視之而語之言：「咄哉男子！",
        "from": "T04n0201_002:0263a08_4",
        "context_with_next_sentence": true
    },
    {
        "source_sentence": "汝甚愚癡，偷佛寶珠，將來之世必墮惡趣。」",
        "from": "T04n0201_002:0263a10_5",
        "context_with_next_sentence": true
    },
    {
        "source_sentence": "即說偈言：「怪哉甚愚癡，　　無智造大惡，　如人畏杖捶，　　返受於斬害。",
        "from": "T04n0201_002:0263a11_6",
        "context_with_next_sentence": true
    },
    {
        "source_sentence": "　畏於貧窮苦，　　興此狂愚意，　不安少貧乏，　　長受無窮厄。」",
        "from": "T04n0201_002:0263a14_0",
        "context_with_next_sentence": true
    },
    {
        "source_sentence": "爾時一臣聞是偈已，即白王言：「如王所說，真實不虛。」",
        "from": "T04n0201_002:0263a16_0",
        "context_with_next_sentence": true
    },
    {
        "source_sentence": "即說偈言：「塔為人中寶，　　愚癡輙盜竊，　斯人無量劫，　　不得值三寶。",
        "from": "T04n0201_002:0263a17_1",
        "context_with_next_sentence": true
    },
    {
        "source_sentence": "　如昔有一人，　　信心歡喜故，　耳上須曼花，　　以用奉佛塔，　人天百億劫，　　極受大快樂。",
        "from": "T04n0201_002:0263a20_0",
        "context_with_next_sentence": true
    },
    {
        "source_sentence": "　十力世尊塔，　　盜寶而自營，　以是業緣故，　　沈沒於地獄。」",
        "from": "T04n0201_002:0263a23_0",
        "context_with_next_sentence": true
    },
    {
        "source_sentence": "復有一臣懷忿而言：「如此愚人罪咎已彰，何須呵責？",
        "from": "T04n0201_002:0263a25_0",
        "context_with_next_sentence": true
    },
    {
        "source_sentence": "宜加刑戮。」",
        "from": "T04n0201_002:0263a26_1",
        "context_with_next_sentence": true
    },
    {
        "source_sentence": "王告臣言：「莫出此語！",
        "from": "T04n0201_002:0263a26_2",
        "context_with_next_sentence": true
    },
    {
        "source_sentence": "彼人已死何須更殺？",
        "from": "T04n0201_002:0263a27_3",
        "context_with_next_sentence": true
    },
    {
        "source_sentence": "如人倒地宜應扶起。」",
        "from": "T04n0201_002:0263a27_4",
        "context_with_next_sentence": true
    },
    {
        "source_sentence": "時王即說偈言：「此人已毀行，　　宜速拔濟之，　我當賜財寶，　　令懺悔修福，　使其得免離，　　將來大苦難。",
        "from": "T04n0201_002:0263a28_5",
        "context_with_next_sentence": true
    },
    {
        "source_sentence": "　我當與錢財，　　使彼供養佛，　若彼不向佛，　　罪過終不滅。",
        "from": "T04n0201_002:0263b03_0",
        "context_with_next_sentence": true
    },
    {
        "source_sentence": "　如人因地跌，　　還扶而得起，　因佛獲過罪，　　亦因佛而滅。」",
        "from": "T04n0201_002:0263b05_0",
        "context_with_next_sentence": true
    },
    {
        "source_sentence": "時王即便大賜錢財，教令佛邊作諸功德。",
        "from": "T04n0201_002:0263b07_0",
        "context_with_next_sentence": true
    },
    {
        "source_sentence": "爾時偷者即作是念：「今者大王！",
        "from": "T04n0201_002:0263b08_0",
        "context_with_next_sentence": true
    },
    {
        "source_sentence": "若非佛法中調順之人，計我愆罪應被斬害。",
        "from": "T04n0201_002:0263b08_1",
        "context_with_next_sentence": true
    },
    {
        "source_sentence": "此王能容，實是大人赦我重罪。",
        "from": "T04n0201_002:0263b09_2",
        "context_with_next_sentence": true
    },
    {
        "source_sentence": "釋迦如來甚為奇特，乃能調化邪見國王作如斯事。」",
        "from": "T04n0201_002:0263b10_3",
        "context_with_next_sentence": true
    },
    {
        "source_sentence": "說是語已，還到塔所匍匐向寺，合掌歸命，而作是言：「大悲世尊世間真濟，雖入涅槃猶能以命賑賜於我，世間咸皆號為真濟，名稱普聞遍諸世界，及於今者濟我生命，是故真濟名不虛設。」",
        "from": "T04n0201_002:0263b11_4",
        "context_with_next_sentence": true
    },
    {
        "source_sentence": "即說偈言：「世間稱真濟，　　此名實不虛，　我今蒙救拔，　　知實真濟義。",
        "from": "T04n0201_002:0263b16_5",
        "context_with_next_sentence": true
    },
    {
        "source_sentence": "　世間皆熾然，　　多諸欝蒸惱，　慈悲清涼月，　　照除熱惱苦。",
        "from": "T04n0201_002:0263b19_0",
        "context_with_next_sentence": true
    },
    {
        "source_sentence": "　如來在世時，　　於曠野鬼所，　拔濟首長者，　　是事未為難。",
        "from": "T04n0201_002:0263b21_0",
        "context_with_next_sentence": true
    },
    {
        "source_sentence": "　於今涅槃後，　　遺法濟危厄，　令我脫苦惱，　　是乃為甚難。",
        "from": "T04n0201_002:0263b23_0",
        "context_with_next_sentence": true
    },
    {
        "source_sentence": "　云何世工匠，　　奇巧合聖心，　圖像舉右手，　　示作安慰相，　怖者覩之已，　　尚能除恐懼，　況佛在世時，　　所濟甚弘多，　今遭大苦厄，　　形像免濟我。」",
        "from": "T04n0201_002:0263b25_0",
        "context_with_next_sentence": true
    },
    {
        "source_sentence": "（五）復次，夫少欲者，雖有財物心不愛著，猶得稱之名為少欲。",
        "from": "T04n0201_002:0263c01_0",
        "context_with_next_sentence": true
    },
    {
        "source_sentence": "我昔曾聞，有優婆塞，彼優婆塞時有親友信婆羅門法。",
        "from": "T04n0201_002:0263c02_1",
        "context_with_next_sentence": true
    },
    {
        "source_sentence": "時彼親友善信婆羅門，弊衣苦行五熱炙身、恒食惡食臥糞穢中，即喚優婆塞言：「汝可就此觀婆羅門，汝頗曾見清身自苦高行之士少欲知足如此人不？」",
        "from": "T04n0201_002:0263c03_2",
        "context_with_next_sentence": true
    },
    {
        "source_sentence": "優婆塞言：「如此高行可誑於汝。」",
        "from": "T04n0201_002:0263c07_3",
        "context_with_next_sentence": true
    },
    {
        "source_sentence": "即共親友問婆羅門：「汝今苦行為何所求？」",
        "from": "T04n0201_002:0263c08_4",
        "context_with_next_sentence": true
    },
    {
        "source_sentence": "婆羅門曰：「我今苦行欲求為王。」",
        "from": "T04n0201_002:0263c09_5",
        "context_with_next_sentence": true
    },
    {
        "source_sentence": "時優婆塞語親友言：「此人今者，方求大地庫藏珍寶，宰割自恣貪嗜美味，宮人侍御好樂女色，種種音樂而以自娛。",
        "from": "T04n0201_002:0263c09_6",
        "context_with_next_sentence": true
    },
    {
        "source_sentence": "雖作大臣長者有諸財寶不適其意，乃欲希求一切大地人民珍寶，何以稱之為少欲耶？",
        "from": "T04n0201_002:0263c12_7",
        "context_with_next_sentence": true
    },
    {
        "source_sentence": "汝但見其身行苦行，便謂少欲，不知此人所求無厭，謂為少欲。」",
        "from": "T04n0201_002:0263c14_8",
        "context_with_next_sentence": true
    },
    {
        "source_sentence": "即說偈言：「所謂少欲者，　　非必惡衣食，　無諸資生具，　　以之為少欲。",
        "from": "T04n0201_002:0263c16_9",
        "context_with_next_sentence": true
    },
    {
        "source_sentence": "　此人於今者，　　心如大河海，　貪求無厭足，　　云何名少欲？",
        "from": "T04n0201_002:0263c19_0",
        "context_with_next_sentence": true
    },
    {
        "source_sentence": "　今修此苦行，　　貪渴五欲故，　此人實虛偽，　　詐現少欲相，　為貪故自苦，　　實非少欲者。」",
        "from": "T04n0201_002:0263c21_0",
        "context_with_next_sentence": true
    },
    {
        "source_sentence": "說是偈已，優婆塞復作是言：「今者此人具諸貪欲瞋恚愚癡，仙聖所行無有少分。",
        "from": "T04n0201_002:0263c24_0",
        "context_with_next_sentence": true
    },
    {
        "source_sentence": "是故當知，夫少欲者不在錢財多諸寶物。",
        "from": "T04n0201_002:0263c25_1",
        "context_with_next_sentence": true
    },
    {
        "source_sentence": "何以知之？",
        "from": "T04n0201_002:0263c26_2",
        "context_with_next_sentence": true
    },
    {
        "source_sentence": "如頻婆娑羅王富有國土象馬七珍，猶名少欲。",
        "from": "T04n0201_002:0263c27_3",
        "context_with_next_sentence": true
    },
    {
        "source_sentence": "所以者何？",
        "from": "T04n0201_002:0263c28_4",
        "context_with_next_sentence": true
    },
    {
        "source_sentence": "雖有財寶心不貪著樂於聖道，以是之故，雖復富有七珍盈溢，心無希求名為少欲。",
        "from": "T04n0201_002:0263c28_5",
        "context_with_next_sentence": true
    },
    {
        "source_sentence": "雖無財寶希求無厭，不得名為少欲知足。」",
        "from": "T04n0201_002:0264a01_6",
        "context_with_next_sentence": true
    },
    {
        "source_sentence": "即說偈言：「若以無衣食，　　倮形尼乾等，　造作諸勤苦，　　以為苦行者；　餓鬼及畜生，　　貧窮諸衰惱，　斯等處艱難，　　亦應名苦行。",
        "from": "T04n0201_002:0264a02_7",
        "context_with_next_sentence": true
    },
    {
        "source_sentence": "　彼人亦如是，　　徒為自疲勞，　形雖作苦行，　　而心懷貪著，　希求無厭足，　　不名為少欲。",
        "from": "T04n0201_002:0264a07_0",
        "context_with_next_sentence": true
    },
    {
        "source_sentence": "　雖復具眾物，　　心無所染著，　修行樂聖道，　　是乃名少欲。",
        "from": "T04n0201_002:0264a10_0",
        "context_with_next_sentence": true
    },
    {
        "source_sentence": "　譬如諸農夫，　　以穀種田中，　貪收多果實，　　不名為少欲。",
        "from": "T04n0201_002:0264a12_0",
        "context_with_next_sentence": true
    },
    {
        "source_sentence": "　身如惡癰瘡，　　將適須眾具，　意求於道故，　　是名少欲者。",
        "from": "T04n0201_002:0264a14_0",
        "context_with_next_sentence": true
    },
    {
        "source_sentence": "　為治惡癰瘡，　　少受資生具，　心不貪後有，　　是真名少欲。",
        "from": "T04n0201_002:0264a16_0",
        "context_with_next_sentence": true
    },
    {
        "source_sentence": "　心意不諂曲，　　亦不求名利，　雖有資生具，　　名聞具實德，　能有如斯事，　　是乃真少欲。」",
        "from": "T04n0201_002:0264a18_0",
        "context_with_next_sentence": true
    },
    {
        "source_sentence": "（六）復次，雖復持戒，為人天樂，是名破戒。",
        "from": "T04n0201_002:0264a21_0",
        "context_with_next_sentence": true
    },
    {
        "source_sentence": "我昔曾聞，有一沙門與婆羅門於空林中夏坐安居，于時沙門數數往返婆羅門所，與其共事不存親踈正處其中。",
        "from": "T04n0201_002:0264a21_1",
        "context_with_next_sentence": true
    },
    {
        "source_sentence": "所以者何？",
        "from": "T04n0201_002:0264a24_2",
        "context_with_next_sentence": true
    },
    {
        "source_sentence": "若與親昵恐其生憍慢，若與其踈謂為憎惡。",
        "from": "T04n0201_002:0264a25_0",
        "context_with_next_sentence": true
    },
    {
        "source_sentence": "即說偈言：「以杖置日中，　　竪臥俱無影，　執杖倚亞者，　　其影則脩長。",
        "from": "T04n0201_002:0264a26_1",
        "context_with_next_sentence": true
    },
    {
        "source_sentence": "　彼人亦如是，　　親踈宜得中，　令漸通泰已，　　然後為說法。",
        "from": "T04n0201_002:0264a29_0",
        "context_with_next_sentence": true
    },
    {
        "source_sentence": "「此婆羅門無有智慧，不別賢愚供事極苦，是以我今不宜親昵亦不應踈。",
        "from": "T04n0201_002:0264b02_0",
        "context_with_next_sentence": true
    },
    {
        "source_sentence": "何以故？",
        "from": "T04n0201_002:0264b03_1",
        "context_with_next_sentence": true
    },
    {
        "source_sentence": "事愚人苦，不解供事亦名為苦。」",
        "from": "T04n0201_002:0264b03_2",
        "context_with_next_sentence": true
    },
    {
        "source_sentence": "種種方便共相習近，漸相體信得與言語。",
        "from": "T04n0201_002:0264b04_3",
        "context_with_next_sentence": true
    },
    {
        "source_sentence": "爾時比丘問婆羅門：「汝今何故舉手向日，臥灰土上裸形噉草，晝夜不臥翹足而立，行此苦行為何所求？」",
        "from": "T04n0201_002:0264b05_4",
        "context_with_next_sentence": true
    },
    {
        "source_sentence": "婆羅門答曰：「我求國王。」",
        "from": "T04n0201_002:0264b08_5",
        "context_with_next_sentence": true
    },
    {
        "source_sentence": "此婆羅門於後少時身遇病患，往問醫師療疾之方。",
        "from": "T04n0201_002:0264b08_6",
        "context_with_next_sentence": true
    },
    {
        "source_sentence": "醫師報言：「宜須食肉。」",
        "from": "T04n0201_002:0264b09_7",
        "context_with_next_sentence": true
    },
    {
        "source_sentence": "於是婆羅門語比丘言：「汝可為我至檀越家，乞索少肉以療我疾。」",
        "from": "T04n0201_002:0264b10_8",
        "context_with_next_sentence": true
    },
    {
        "source_sentence": "于時比丘作是思惟：「我今化彼正是其時。」",
        "from": "T04n0201_002:0264b12_0",
        "context_with_next_sentence": true
    },
    {
        "source_sentence": "作是念已，化為一羊繫著其邊，婆羅門問比丘言：「汝為索肉，今在何處？」",
        "from": "T04n0201_002:0264b13_0",
        "context_with_next_sentence": true
    },
    {
        "source_sentence": "比丘答言：「羊即是肉。」",
        "from": "T04n0201_002:0264b14_1",
        "context_with_next_sentence": true
    },
    {
        "source_sentence": "婆羅門大生瞋恚而作是言：「我寧殺羊而食肉耶？」",
        "from": "T04n0201_002:0264b15_2",
        "context_with_next_sentence": true
    },
    {
        "source_sentence": "於是比丘說偈答言：「汝今憐一羊，　　猶尚不欲殺，　後若為國王，　　牛羊與猪豕，　鷄犬及野獸，　　殺害無有量，　汝在御座上，　　厨宰供汝食。",
        "from": "T04n0201_002:0264b16_3",
        "context_with_next_sentence": true
    },
    {
        "source_sentence": "　汝若瞋恚時，　　當言斬彼頭，　或言截手足，　　又時教挑目。",
        "from": "T04n0201_002:0264b21_0",
        "context_with_next_sentence": true
    },
    {
        "source_sentence": "　汝今憐一羊，　　方欲多殺害，　若實有悲心，　　宜捨求王意。",
        "from": "T04n0201_002:0264b23_0",
        "context_with_next_sentence": true
    },
    {
        "source_sentence": "　如人臨刑戮，　　畏苦多飲酒，　華林極敷榮，　　猛火將欲焚。",
        "from": "T04n0201_002:0264b25_0",
        "context_with_next_sentence": true
    },
    {
        "source_sentence": "　又如著金鎖，　　雖好能繫縛，　王位亦如是，　　恒有恐懼心。",
        "from": "T04n0201_002:0264b27_0",
        "context_with_next_sentence": true
    },
    {
        "source_sentence": "　威力諸侍從，　　莊嚴以珍寶，　不見後過患，　　凡夫貪願求。",
        "from": "T04n0201_002:0264b29_0",
        "context_with_next_sentence": true
    },
    {
        "source_sentence": "　既得造諸惡，　　墜墮三惡道，　如蛾貪火色，　　投中自燋滅。",
        "from": "T04n0201_002:0264c02_0",
        "context_with_next_sentence": true
    },
    {
        "source_sentence": "　雖有五欲樂，　　名稱普聞知，　恒多懷恐懼，　　憂苦患極深。",
        "from": "T04n0201_002:0264c04_0",
        "context_with_next_sentence": true
    },
    {
        "source_sentence": "　猶如捉毒蛇，　　逆風持炬火，　不捨危害至，　　亦如臨死苦。",
        "from": "T04n0201_002:0264c06_0",
        "context_with_next_sentence": true
    },
    {
        "source_sentence": "　王者遊出時，　　頂上戴天冠，　眾寶自瓔珞，　　上妙莊嚴服，　名馬眾寶車，　　乘之出遊巡，　道從數百千，　　威勢極熾盛。",
        "from": "T04n0201_002:0264c08_0",
        "context_with_next_sentence": true
    },
    {
        "source_sentence": "　若有寇敵時，　　寶鎧自嚴身，　勝則多殺害，　　負則失身命。",
        "from": "T04n0201_002:0264c12_0",
        "context_with_next_sentence": true
    },
    {
        "source_sentence": "　妙香以塗身，　　上服以香熏，　所食諸餚饍，　　百味恣其口。",
        "from": "T04n0201_002:0264c14_0",
        "context_with_next_sentence": true
    },
    {
        "source_sentence": "　所須皆隨意，　　無有違逆者，　行來若坐臥，　　舉動悉疑畏。",
        "from": "T04n0201_002:0264c16_0",
        "context_with_next_sentence": true
    },
    {
        "source_sentence": "　親友亦不信，　　雖復為親友，　恒有危懼心，　　云何名為樂？",
        "from": "T04n0201_002:0264c18_0",
        "context_with_next_sentence": true
    },
    {
        "source_sentence": "　如魚吞鉤餌，　　如蜜塗利刀，　亦如網羅摾，　　魚獸貪其味。",
        "from": "T04n0201_002:0264c20_0",
        "context_with_next_sentence": true
    },
    {
        "source_sentence": "　不見後苦患，　　貴富亦如是，　終受地獄苦，　　地獄垣牆壁，　屋地皆熾然，　　罪人在其中，　火出自燒身，　　受苦無有量。",
        "from": "T04n0201_002:0264c22_0",
        "context_with_next_sentence": true
    },
    {
        "source_sentence": "　汝當自思惟，　　所為樂既少，　眾苦患甚多，　　是故應念苦。",
        "from": "T04n0201_002:0264c26_0",
        "context_with_next_sentence": true
    },
    {
        "source_sentence": "　莫求貴自在，　　捨汝願求心，　唯有求解脫，　　眾苦悉消除。」",
        "from": "T04n0201_002:0264c28_0",
        "context_with_next_sentence": true
    },
    {
        "source_sentence": "婆羅門聞是偈已默然不答，合掌向比丘白言：「尊者！",
        "from": "T04n0201_002:0265a01_0",
        "context_with_next_sentence": true
    },
    {
        "source_sentence": "善有辯才開悟我心，設使得彼三十二天王者亦不甘樂。」",
        "from": "T04n0201_002:0265a02_1",
        "context_with_next_sentence": true
    },
    {
        "source_sentence": "即說偈言：「善意巧方便，　　明智能觀察，　為我除邪願，　　示導正真路。",
        "from": "T04n0201_002:0265a03_2",
        "context_with_next_sentence": true
    },
    {
        "source_sentence": "　善友當如是，　　世間所稱讚，　常應近是友，　　無有諍惱患。",
        "from": "T04n0201_002:0265a06_0",
        "context_with_next_sentence": true
    },
    {
        "source_sentence": "　善導我心意，　　迴邪入正道，　示我善惡相，　　令得於解脫。」",
        "from": "T04n0201_002:0265a08_0",
        "context_with_next_sentence": true
    },
    {
        "source_sentence": "（七）復次，依邪道者得眾苦患，修正道者增長信心及以名稱，有智之人應觀邪正。",
        "from": "T04n0201_002:0265a10_0",
        "context_with_next_sentence": true
    },
    {
        "source_sentence": "我昔曾聞，有一人於行路側作小苦行，若有人時臥棘刺上，若無人時別居餘處。",
        "from": "T04n0201_002:0265a11_1",
        "context_with_next_sentence": true
    },
    {
        "source_sentence": "有人見已而語之言：「汝今亦可徐臥刺上，何必縱體傷毀甚多？」",
        "from": "T04n0201_002:0265a13_2",
        "context_with_next_sentence": true
    },
    {
        "source_sentence": "此人聞已深生瞋忿，放身縱體投棘刺上，轉劇於前。",
        "from": "T04n0201_002:0265a15_3",
        "context_with_next_sentence": true
    },
    {
        "source_sentence": "時有一優婆塞在其傍立，是苦行者見已自擺，轉復增劇。",
        "from": "T04n0201_002:0265a16_4",
        "context_with_next_sentence": true
    },
    {
        "source_sentence": "優婆塞即語之言：「汝於前者但以小刺，今復乃用瞋恚之棘而以自刺。",
        "from": "T04n0201_002:0265a17_5",
        "context_with_next_sentence": true
    },
    {
        "source_sentence": "先所刺者傷毀甚淺，貪瞋之刺乃為深利。",
        "from": "T04n0201_002:0265a19_6",
        "context_with_next_sentence": true
    },
    {
        "source_sentence": "臥棘刺者苦止一世，貪瞋刺苦及無量身，以刺刺身此瘡易滅，貪瞋刺瘡歷劫不差，是故宜速除深毒刺。」",
        "from": "T04n0201_002:0265a20_7",
        "context_with_next_sentence": true
    },
    {
        "source_sentence": "即說偈言：「汝今應勤拔，　　心中深毒刺，　宜以利智刀，　　割斷貪瞋棘。",
        "from": "T04n0201_002:0265a23_8",
        "context_with_next_sentence": true
    },
    {
        "source_sentence": "　貪瞋深著人，　　世世不可祛，　愚小諸邪見，　　不識正真道。",
        "from": "T04n0201_002:0265a26_0",
        "context_with_next_sentence": true
    },
    {
        "source_sentence": "　苦身臥棘刺，　　以苦欲離苦，　人見臥棘刺，　　無不遠逃避。",
        "from": "T04n0201_002:0265a28_0",
        "context_with_next_sentence": true
    },
    {
        "source_sentence": "　唯汝於斯苦，　　抱持不放捨，　我見如此事，　　乃知有邪正。",
        "from": "T04n0201_002:0265b01_0",
        "context_with_next_sentence": true
    },
    {
        "source_sentence": "　是故重自歸，　　十力之世尊，　大悲拔眾苦，　　開示正道者，　涉彼邪徑眾，　　導以八正道。",
        "from": "T04n0201_002:0265b03_0",
        "context_with_next_sentence": true
    },
    {
        "source_sentence": "　外道邪見等，　　為苦所欺誑，　極為信著苦，　　流轉無窮已。",
        "from": "T04n0201_002:0265b06_0",
        "context_with_next_sentence": true
    },
    {
        "source_sentence": "　諸有智慧者，　　見此倍增信，　外道甚愚惑，　　苦盡得解脫。",
        "from": "T04n0201_002:0265b08_0",
        "context_with_next_sentence": true
    },
    {
        "source_sentence": "　出世大仙說，　　眾具悉備足，　得修八正道，　　修道故解脫。",
        "from": "T04n0201_002:0265b10_0",
        "context_with_next_sentence": true
    },
    {
        "source_sentence": "　以是故當知，　　安樂獲解脫，　非如汝外道，　　受苦得涅槃。",
        "from": "T04n0201_002:0265b12_0",
        "context_with_next_sentence": true
    },
    {
        "source_sentence": "　依心故造作，　　善惡等諸業，　汝當伏心意，　　何故橫苦身？",
        "from": "T04n0201_002:0265b14_0",
        "context_with_next_sentence": true
    },
    {
        "source_sentence": "　身為眾結使，　　妄修種種苦，　是苦修道者，　　地獄應是道。",
        "from": "T04n0201_002:0265b16_0",
        "context_with_next_sentence": true
    },
    {
        "source_sentence": "　然此地獄中，　　斬截及糞屎，　熾然燒炙等，　　具受眾苦毒。",
        "from": "T04n0201_002:0265b18_0",
        "context_with_next_sentence": true
    },
    {
        "source_sentence": "　彼雖受諸苦，　　不得名苦行，　智慧祛三業，　　垢穢皆消除。",
        "from": "T04n0201_002:0265b20_0",
        "context_with_next_sentence": true
    },
    {
        "source_sentence": "　釋迦文佛教，　　教諸一切人，　應求天甘露，　　又宣說止觀，　亦莊餝智慧，　　是名真苦行。",
        "from": "T04n0201_002:0265b22_0",
        "context_with_next_sentence": true
    },
    {
        "source_sentence": "　何用徒勞身？",
        "from": "T04n0201_002:0265b25_0",
        "context_with_next_sentence": true
    },
    {
        "source_sentence": "　　造作無益苦，　此苦甚長遠，　　深廣無崖限。",
        "from": "T04n0201_002:0265b25_1",
        "context_with_next_sentence": true
    },
    {
        "source_sentence": "　譬如有惡子，　　不得其孝養，　但作諸罪累，　　由彼受眾苦。」",
        "from": "T04n0201_002:0265b27_0",
        "context_with_next_sentence": true
    },
    {
        "source_sentence": "　是時彼外道，　　而作如是言：「諸仙修苦行，　　亦復得生天。」",
        "from": "T04n0201_002:0265b29_0",
        "context_with_next_sentence": true
    },
    {
        "source_sentence": "　優婆塞說偈，　　而答於彼言：「諸仙生天上，　　非因臥棘刺，　由施戒實語，　　而得生天上，　汝雖作苦行，　　都無有利益。",
        "from": "T04n0201_002:0265c02_0",
        "context_with_next_sentence": true
    },
    {
        "source_sentence": "　猶如春農夫，　　不下於種子，　至秋無果實，　　而可得收穫。",
        "from": "T04n0201_002:0265c06_0",
        "context_with_next_sentence": true
    },
    {
        "source_sentence": "　汝等亦如是，　　不種善根子，　但修諸苦行，　　畢竟無所獲。",
        "from": "T04n0201_002:0265c08_0",
        "context_with_next_sentence": true
    },
    {
        "source_sentence": "　夫欲修道者，　　當資於此身，　以美味飲食，　　充足於軀命。",
        "from": "T04n0201_002:0265c10_0",
        "context_with_next_sentence": true
    },
    {
        "source_sentence": "　氣力既充溢，　　能修戒定慧，　斷食甚飢渴，　　身心俱擾惱。",
        "from": "T04n0201_002:0265c12_0",
        "context_with_next_sentence": true
    },
    {
        "source_sentence": "　不令心專定，　　云何獲聖果？",
        "from": "T04n0201_002:0265c14_0",
        "context_with_next_sentence": true
    },
    {
        "source_sentence": "　雖復食餚饍，　　不貪著美味，　但為戒實語，　　施忍及禪定，　斯等為種子，　　能獲善果報。",
        "from": "T04n0201_002:0265c15_0",
        "context_with_next_sentence": true
    },
    {
        "source_sentence": "　身雖受飢渴，　　而心望美味，　因時尚不甘，　　況當獲美果？",
        "from": "T04n0201_002:0265c18_0",
        "context_with_next_sentence": true
    },
    {
        "source_sentence": "　若有殘害心，　　使他生畏怖；　若除殘害心，　　能施無畏者，　是則名行法。",
        "from": "T04n0201_002:0265c20_0",
        "context_with_next_sentence": true
    },
    {
        "source_sentence": "　　若復生殘害，　稱之為非法。",
        "from": "T04n0201_002:0265c22_1",
        "context_with_next_sentence": true
    },
    {
        "source_sentence": "　　美味充足者，　終無害他意，　　以無害心故，　無有損於彼，　　設起大慈心，　然得大善果。",
        "from": "T04n0201_002:0265c23_2",
        "context_with_next_sentence": true
    },
    {
        "source_sentence": "　　汝雖行自餓，　飢渴而睡眠，　　亦復無益事。」",
        "from": "T04n0201_002:0265c26_3",
        "context_with_next_sentence": true
    },
    {
        "source_sentence": "　外道作是言：　　「如汝起慈心，　不必能利益，　　而得大果報。",
        "from": "T04n0201_002:0265c28_0",
        "context_with_next_sentence": true
    },
    {
        "source_sentence": "　自餓而睡眠，　　其事亦如是，　雖無益於彼，　　亦得善果報。」",
        "from": "T04n0201_002:0266a01_0",
        "context_with_next_sentence": true
    },
    {
        "source_sentence": "　優婆塞答言：　　「慈心除瞋害，　以除瞋害故，　　能獲善果報。",
        "from": "T04n0201_002:0266a03_0",
        "context_with_next_sentence": true
    },
    {
        "source_sentence": "　汝法作苦行，　　增長於瞋故，　便起身口惡，　　云何得善果？",
        "from": "T04n0201_002:0266a05_0",
        "context_with_next_sentence": true
    },
    {
        "source_sentence": "　慈心則不爾，　　若起慈心時，　能除滅瞋害；　　以無瞋害故，　則起身口善。",
        "from": "T04n0201_002:0266a07_0",
        "context_with_next_sentence": true
    },
    {
        "source_sentence": "　　無益而苦行，　云何同慈善？",
        "from": "T04n0201_002:0266a09_1",
        "context_with_next_sentence": true
    },
    {
        "source_sentence": "　　譬如師子吼，　諸獸無在前；　　如來無礙辯，　其事亦如是，　　一切諸外道，　無敢抗對者。",
        "from": "T04n0201_002:0266a10_2",
        "context_with_next_sentence": true
    },
    {
        "source_sentence": "　　說法摧外道，　默然無詶答。」",
        "from": "T04n0201_002:0266a13_3",
        "context_with_next_sentence": true
    },
    {
        "source_sentence": "（八）復次，夫身口業不能自在，要由於意。",
        "from": "T04n0201_002:0266a15_0",
        "context_with_next_sentence": true
    },
    {
        "source_sentence": "我昔曾聞，有比丘尼至賒伽羅國，於彼國中，有婆羅門，五熱炙身額上流水，胸腋懷中悉皆流汗，咽喉乾燥脣舌燋然無有涎唾。",
        "from": "T04n0201_002:0266a15_1",
        "context_with_next_sentence": true
    },
    {
        "source_sentence": "四面置火，猶如融金，亦如黃髮，紅赤熾然，夏日盛熱以炙其上，展轉反側無可避處，身體燋爛如餅在鏊。",
        "from": "T04n0201_002:0266a19_0",
        "context_with_next_sentence": true
    },
    {
        "source_sentence": "此婆羅門常著縷褐五熱炙身，時人因名號縷褐炙。",
        "from": "T04n0201_002:0266a21_1",
        "context_with_next_sentence": true
    },
    {
        "source_sentence": "時比丘尼見是事已，而語之言：「汝可炙者而不炙之，不可炙者而便炙之。」",
        "from": "T04n0201_002:0266a22_2",
        "context_with_next_sentence": true
    },
    {
        "source_sentence": "爾時縷褐聞是語已，極生瞋恚而作是言：「惡剃髮者！",
        "from": "T04n0201_002:0266a24_3",
        "context_with_next_sentence": true
    },
    {
        "source_sentence": "何者可炙？」",
        "from": "T04n0201_002:0266a25_4",
        "context_with_next_sentence": true
    },
    {
        "source_sentence": "比丘尼言：「汝若欲知可炙處者，汝但炙汝瞋忿之心，若能炙心是名真炙。",
        "from": "T04n0201_002:0266a26_5",
        "context_with_next_sentence": true
    },
    {
        "source_sentence": "如牛駕車，車若不行乃須策牛不須打車，身猶如車，心如彼牛，以是義故汝應炙心，云何暴身？",
        "from": "T04n0201_002:0266a27_6",
        "context_with_next_sentence": true
    },
    {
        "source_sentence": "又復身者如林如牆，雖復燒炙將何所補？」",
        "from": "T04n0201_002:0266b01_7",
        "context_with_next_sentence": true
    },
    {
        "source_sentence": "即說偈言：「心如城主，　　城主瞋恚，　　乃欲求城，　無所增益。",
        "from": "T04n0201_002:0266b02_8",
        "context_with_next_sentence": true
    },
    {
        "source_sentence": "　　譬如師子，　　有人或以，　弓箭瓦石，　　而打射之。",
        "from": "T04n0201_002:0266b04_9",
        "context_with_next_sentence": true
    },
    {
        "source_sentence": "　　而彼師子，　逐逐彼人。",
        "from": "T04n0201_002:0266b05_10",
        "context_with_next_sentence": true
    },
    {
        "source_sentence": "　　譬如癡犬，　　有人打擲，　便逐瓦石，　　不知尋本。",
        "from": "T04n0201_002:0266b06_11",
        "context_with_next_sentence": true
    },
    {
        "source_sentence": "　　言師子者，　喻智慧人，　　能求其本，　　而滅煩惱。",
        "from": "T04n0201_002:0266b07_12",
        "context_with_next_sentence": true
    },
    {
        "source_sentence": "　言癡犬者，　　即是外道，　　五熱炙身，　不識心本。」",
        "from": "T04n0201_002:0266b09_0",
        "context_with_next_sentence": true
    },
    {
        "source_sentence": "　　婆羅門言：　　「何名炙心？」",
        "from": "T04n0201_002:0266b10_1",
        "context_with_next_sentence": true
    },
    {
        "source_sentence": "　比丘尼言：　　「四諦之智，　　如四火聚，　修道如日。",
        "from": "T04n0201_002:0266b11_0",
        "context_with_next_sentence": true
    },
    {
        "source_sentence": "　　夫智慧者，　　以四諦火，　修道淨日，　　以此五法，　　而炙其心。",
        "from": "T04n0201_002:0266b12_1",
        "context_with_next_sentence": true
    },
    {
        "source_sentence": "　而此身者，　　不得自在，　　何故苦身？",
        "from": "T04n0201_002:0266b14_0",
        "context_with_next_sentence": true
    },
    {
        "source_sentence": "　若欲苦者，　　當苦於彼，　　能苦身本。",
        "from": "T04n0201_002:0266b15_0",
        "context_with_next_sentence": true
    },
    {
        "source_sentence": "　行來坐臥，　　非身所為，　　但為心使；　若非身作，　　過在於心，　　何故苦身？",
        "from": "T04n0201_002:0266b16_0",
        "context_with_next_sentence": true
    },
    {
        "source_sentence": "　心若離身，　　身如木石。",
        "from": "T04n0201_002:0266b18_0",
        "context_with_next_sentence": true
    },
    {
        "source_sentence": "　　是以智者，　宜責其心，　　不應苦身。",
        "from": "T04n0201_002:0266b18_1",
        "context_with_next_sentence": true
    },
    {
        "source_sentence": "　　又汝以此，　五熱炙身，　　以為苦行，　　而得道者；　地獄眾生，　　受苦無量，　　種種楚毒，　亦應得道。」",
        "from": "T04n0201_002:0266b19_2",
        "context_with_next_sentence": true
    },
    {
        "source_sentence": "　　婆羅門曰：　　「為此苦行，　發心造作，　　得名修道；　　地獄眾生，　逼迫受苦，　　是故不應，　　說言修道。」",
        "from": "T04n0201_002:0266b22_3",
        "context_with_next_sentence": true
    },
    {
        "source_sentence": "　比丘尼曰：　　「若自發心，　　而得福者，　小兒把火，　　亦應得福，　　然實不得。",
        "from": "T04n0201_002:0266b25_0",
        "context_with_next_sentence": true
    },
    {
        "source_sentence": "　以是推之，　　汝之所作，　　五熱炙身，　亦無有福。」",
        "from": "T04n0201_002:0266b27_0",
        "context_with_next_sentence": true
    },
    {
        "source_sentence": "　　婆羅門曰：　　「嬰孩小兒，　無有智慧，　　是以無福。",
        "from": "T04n0201_002:0266b28_1",
        "context_with_next_sentence": true
    },
    {
        "source_sentence": "　　我有智慧，　造作如此，　　五熱炙身，　　是故有福。」",
        "from": "T04n0201_002:0266b29_2",
        "context_with_next_sentence": true
    },
    {
        "source_sentence": "　比丘尼言：　　「若以有智，　　修於苦行，　便有福者；　　採真珠人，　　刺身出血，　珠乃可得，　　亦應有福。」",
        "from": "T04n0201_002:0266c02_0",
        "context_with_next_sentence": true
    },
    {
        "source_sentence": "　　婆羅門曰：「以貪心故，　　雖復出血，　　不名為福。」",
        "from": "T04n0201_002:0266c04_1",
        "context_with_next_sentence": true
    },
    {
        "source_sentence": "　比丘尼言：　　「汝為苦行，　　貪天上樂，　亦應無福。",
        "from": "T04n0201_002:0266c06_0",
        "context_with_next_sentence": true
    },
    {
        "source_sentence": "　　若以貪求，　　無果報者，　遊獵之人，　　不應得報。",
        "from": "T04n0201_002:0266c07_1",
        "context_with_next_sentence": true
    },
    {
        "source_sentence": "　　若使魚獵，　不得報者，　　汝今為此，　　苦行之事，　亦不應得，　　天上樂報。",
        "from": "T04n0201_002:0266c08_2",
        "context_with_next_sentence": true
    },
    {
        "source_sentence": "　　汝今何故，　身心迴轉，　　欲以苦行，　　得於天樂？",
        "from": "T04n0201_002:0266c10_3",
        "context_with_next_sentence": true
    },
    {
        "source_sentence": "　我佛法中，　　無有如斯，　　五熱炙身，　受苦行法，　　得彼天樂。",
        "from": "T04n0201_002:0266c12_0",
        "context_with_next_sentence": true
    },
    {
        "source_sentence": "　　欲得天樂，　修實語等，　　諸善功德，　　雖復貪怖，　得生天樂。",
        "from": "T04n0201_002:0266c13_1",
        "context_with_next_sentence": true
    },
    {
        "source_sentence": "　　譬如服藥，　　或貪或怖，　既服之已，　　藥力必行。",
        "from": "T04n0201_002:0266c15_2",
        "context_with_next_sentence": true
    },
    {
        "source_sentence": "　　若住實語，　諸功德者，　　或貪或怖，　　必得天樂。」",
        "from": "T04n0201_002:0266c16_3",
        "context_with_next_sentence": true
    },
    {
        "source_sentence": "　時婆羅門，　　辭窮理屈，　　不能加報，　默然而住。",
        "from": "T04n0201_002:0266c18_0",
        "context_with_next_sentence": true
    },
    {
        "source_sentence": "　　時左右人，　　於佛法中，　生清淨信，　　深樂正法。",
        "from": "T04n0201_002:0266c19_1",
        "context_with_next_sentence": true
    },
    {
        "source_sentence": "　　各相謂言：「善哉佛法，　　有大智力，　　甚深難測。",
        "from": "T04n0201_002:0266c20_2",
        "context_with_next_sentence": true
    },
    {
        "source_sentence": "　外道之智，　　極為淺薄。",
        "from": "T04n0201_002:0266c22_0",
        "context_with_next_sentence": true
    },
    {
        "source_sentence": "　　譬如爆火，　若觸人身，　　人無不畏。",
        "from": "T04n0201_002:0266c22_1",
        "context_with_next_sentence": true
    },
    {
        "source_sentence": "　　佛法爆火，　亦復如是，　　觸婆羅門，　　能令其怖。",
        "from": "T04n0201_002:0266c23_2",
        "context_with_next_sentence": true
    },
    {
        "source_sentence": "　我等今者，　　得聞佛法，　　善勝之論，　咸應歸向，　　佛涅槃處，　　恭敬禮拜，　南無世尊，　　音聲善柔，　　敷演說法。",
        "from": "T04n0201_002:0266c25_0",
        "context_with_next_sentence": true
    },
    {
        "source_sentence": "　女人智淺，　　飲佛甘露，　　能大眾中，　說法無畏。",
        "from": "T04n0201_002:0266c28_0",
        "context_with_next_sentence": true
    },
    {
        "source_sentence": "　　誰於佛語，　　而不恭敬？",
        "from": "T04n0201_002:0266c29_1",
        "context_with_next_sentence": true
    },
    {
        "source_sentence": "　斯比丘尼，　　智慧微淺，　　能用滅結，　牟尼尊語。",
        "from": "T04n0201_002:0267a01_0",
        "context_with_next_sentence": true
    },
    {
        "source_sentence": "　　猶故能令，　　此婆羅門，　不能加報，　　默然而住。」",
        "from": "T04n0201_002:0267a02_1",
        "context_with_next_sentence": true
    },
    {
        "source_sentence": "（九）復次，欲如肉摶眾鳥競逐，有智之人深知財患而不貪著。",
        "from": "T04n0201_002:0267a04_0",
        "context_with_next_sentence": true
    },
    {
        "source_sentence": "我昔曾聞，修婆多國時有比丘，於壞垣壁見有伏藏，有大銅瓮滿中金錢，將一貧優婆塞而示之處，即語之言：「可取是寶以為資生。」",
        "from": "T04n0201_002:0267a05_1",
        "context_with_next_sentence": true
    },
    {
        "source_sentence": "時優婆塞問比丘言：「何時見此？」",
        "from": "T04n0201_002:0267a08_2",
        "context_with_next_sentence": true
    },
    {
        "source_sentence": "比丘答言：「今日始見。」",
        "from": "T04n0201_002:0267a09_3",
        "context_with_next_sentence": true
    },
    {
        "source_sentence": "優婆塞言：「我見是寶非適今日，久來見之，然我不用。",
        "from": "T04n0201_002:0267a09_4",
        "context_with_next_sentence": true
    },
    {
        "source_sentence": "爾今善聽！",
        "from": "T04n0201_002:0267a11_0",
        "context_with_next_sentence": true
    },
    {
        "source_sentence": "我當說寶所有過患。",
        "from": "T04n0201_002:0267a11_1",
        "context_with_next_sentence": true
    },
    {
        "source_sentence": "若取是寶為王所聞，或至於死，或被讁罰，或復繫閉，如斯等苦不可稱數。」",
        "from": "T04n0201_002:0267a11_2",
        "context_with_next_sentence": true
    },
    {
        "source_sentence": "即說偈言：「我見是寶來，　　歷年甚久遠，　此寶毒螫害，　　劇彼黑毒蛇。",
        "from": "T04n0201_002:0267a13_3",
        "context_with_next_sentence": true
    },
    {
        "source_sentence": "　是故於此寶，　　都無有貪心，　觀之如毒蛇，　　不生財寶想。",
        "from": "T04n0201_002:0267a16_0",
        "context_with_next_sentence": true
    },
    {
        "source_sentence": "　繫閉被讁罰，　　或時至死亡，　一切諸災害，　　皆由是寶生。",
        "from": "T04n0201_002:0267a18_0",
        "context_with_next_sentence": true
    },
    {
        "source_sentence": "　能招種種苦，　　為害甚可怖，　故我於寶所，　　不生貪近想。",
        "from": "T04n0201_002:0267a20_0",
        "context_with_next_sentence": true
    },
    {
        "source_sentence": "　群生迷著寶，　　謂之為珍玩，　寶是危害物，　　妄生安善想，　有如斯過患，　　何用是寶為？",
        "from": "T04n0201_002:0267a22_0",
        "context_with_next_sentence": true
    },
    {
        "source_sentence": "　如是膿污身，　　趣自支軀命，　會當捨敗滅，　　何用珍寶為？",
        "from": "T04n0201_002:0267a25_0",
        "context_with_next_sentence": true
    },
    {
        "source_sentence": "　譬如火投薪，　　無有厭足時，　人心亦如是，　　希求無厭足。",
        "from": "T04n0201_002:0267a27_0",
        "context_with_next_sentence": true
    },
    {
        "source_sentence": "　汝若憐愍我，　　教我少欲法，　云何以財寶，　　而以見示語？",
        "from": "T04n0201_002:0267a29_0",
        "context_with_next_sentence": true
    },
    {
        "source_sentence": "　夫少欲知足，　　能生大利樂；　若其多欲者，　　諸根恒散亂，　貪求無厭足，　　希望增苦惱。",
        "from": "T04n0201_002:0267b02_0",
        "context_with_next_sentence": true
    },
    {
        "source_sentence": "　然此多欲人，　　常生於欲想，　貪利無有極，　　如摩竭魚口。",
        "from": "T04n0201_002:0267b05_0",
        "context_with_next_sentence": true
    },
    {
        "source_sentence": "　而彼少欲人，　　無貪求苦故，　心恒懷悅豫，　　歡慶同節會。」",
        "from": "T04n0201_002:0267b07_0",
        "context_with_next_sentence": true
    },
    {
        "source_sentence": "時優婆塞讚歎少欲知足之法，彼比丘生希有想而讚之言：「善哉善哉！",
        "from": "T04n0201_002:0267b09_0",
        "context_with_next_sentence": true
    },
    {
        "source_sentence": "真是丈夫。",
        "from": "T04n0201_002:0267b10_1",
        "context_with_next_sentence": true
    },
    {
        "source_sentence": "雖無法服心已出家，能順佛語知少欲法，而此少欲諸佛所讚。」",
        "from": "T04n0201_002:0267b10_2",
        "context_with_next_sentence": true
    },
    {
        "source_sentence": "比丘言：「汝之所說總而言之，深見譏呵令我愧踖。",
        "from": "T04n0201_002:0267b12_3",
        "context_with_next_sentence": true
    },
    {
        "source_sentence": "汝今處家，妻子眷屬僮僕使人，正應貪求以用自營，能隨佛語讚歎少欲。",
        "from": "T04n0201_002:0267b13_4",
        "context_with_next_sentence": true
    },
    {
        "source_sentence": "假使有人以鐵為舌，無有能呵少欲知足。",
        "from": "T04n0201_002:0267b15_5",
        "context_with_next_sentence": true
    },
    {
        "source_sentence": "我今雖復剃除鬚髮身服法衣相同沙門，然實不知沙門之法，而方教汝多欲之事，不能稱述法王所讚少欲之法，是諸善源，如佛修多羅中亦說少欲為沙門本。",
        "from": "T04n0201_002:0267b16_6",
        "context_with_next_sentence": true
    },
    {
        "source_sentence": "如來昔日乞食訖，若有餘食，或時施與諸比丘等，或復置於水中用與諸蟲。",
        "from": "T04n0201_002:0267b20_7",
        "context_with_next_sentence": true
    },
    {
        "source_sentence": "爾時有二比丘乞食不足，而有飢色從外來入，佛既見已而語之言：『今有餘食，汝能食不？』",
        "from": "T04n0201_002:0267b21_8",
        "context_with_next_sentence": true
    },
    {
        "source_sentence": "一比丘言：『如來世尊說於少欲有大功德，我今云何貪於此食而噉之耶？』",
        "from": "T04n0201_002:0267b24_0",
        "context_with_next_sentence": true
    },
    {
        "source_sentence": "一比丘言：『如來世尊所有餘食難可值遇，梵釋天王等皆悉頂戴而恭敬之。",
        "from": "T04n0201_002:0267b25_1",
        "context_with_next_sentence": true
    },
    {
        "source_sentence": "我今若食，當益色力安樂辯才。",
        "from": "T04n0201_002:0267b27_2",
        "context_with_next_sentence": true
    },
    {
        "source_sentence": "如是之食甚難值遇，云何不食？』",
        "from": "T04n0201_002:0267b28_3",
        "context_with_next_sentence": true
    },
    {
        "source_sentence": "於時世尊讚不食者：『善哉比丘！",
        "from": "T04n0201_002:0267b28_4",
        "context_with_next_sentence": true
    },
    {
        "source_sentence": "能修佛教行少欲法。』",
        "from": "T04n0201_002:0267b29_5",
        "context_with_next_sentence": true
    },
    {
        "source_sentence": "此一比丘雖順佛語，食佛餘食，佛不讚歎。",
        "from": "T04n0201_002:0267c01_6",
        "context_with_next_sentence": true
    },
    {
        "source_sentence": "是故當知，少欲之法，佛所印可教戒之本。」",
        "from": "T04n0201_002:0267c02_7",
        "context_with_next_sentence": true
    },
    {
        "source_sentence": "即說偈言：「欲得法利者，　　應當解少欲，　如此少欲法，　　聖莊嚴瓔珞。",
        "from": "T04n0201_002:0267c03_8",
        "context_with_next_sentence": true
    },
    {
        "source_sentence": "　今世除重擔，　　無憂而快樂，　乃是大涅槃，　　宅室之初門。",
        "from": "T04n0201_002:0267c06_0",
        "context_with_next_sentence": true
    },
    {
        "source_sentence": "　關制魔軍眾，　　要防之隘路，　度於魔境界，　　無上之印封。",
        "from": "T04n0201_002:0267c08_0",
        "context_with_next_sentence": true
    },
    {
        "source_sentence": "　持戒如巨海，　　少欲如海潮，　能為眾功德，　　密緻之覆蓋，　貪求疲勞者，　　憩駕止息處。",
        "from": "T04n0201_002:0267c10_0",
        "context_with_next_sentence": true
    },
    {
        "source_sentence": "　親近少欲者，　　如似[(殼-一)/牛]牛乳，　酪酥醍醐等，　　因之而得出，　少欲亦如是，　　出生諸功德。",
        "from": "T04n0201_002:0267c13_0",
        "context_with_next_sentence": true
    },
    {
        "source_sentence": "　能展手施者，　　此手名嚴勝，　受者能縮手，　　嚴勝復過彼。",
        "from": "T04n0201_002:0267c16_0",
        "context_with_next_sentence": true
    },
    {
        "source_sentence": "　若人言施與，　　是語價難量，　受者言我足，　　難量復過彼。",
        "from": "T04n0201_002:0267c18_0",
        "context_with_next_sentence": true
    },
    {
        "source_sentence": "　若欲得法者，　　應親近少欲，　十力說少欲，　　即是聖種法。",
        "from": "T04n0201_002:0267c20_0",
        "context_with_next_sentence": true
    },
    {
        "source_sentence": "　少欲無財物，　　增長戒聞慧，　如此少欲法，　　出家之法食。",
        "from": "T04n0201_002:0267c22_0",
        "context_with_next_sentence": true
    },
    {
        "source_sentence": "　雖有渴愛等，　　終不能擾惱，　且置後世樂，　　現在獲安隱。」",
        "from": "T04n0201_002:0267c24_0",
        "context_with_next_sentence": true
    },
    {
        "source_sentence": "（一〇）復次，夫知足者雖貧名富，不知足者雖富是貧，若聖智滿乃名大富。",
        "from": "T04n0201_002:0267c26_0",
        "context_with_next_sentence": true
    },
    {
        "source_sentence": "我昔曾聞，有優婆塞，有人譏呵云最貧窮，而優婆塞樂佛所讚知足之法即順法相，而說偈言：「無病第一利，　　知足第一富，　善友第一親，　　涅槃第一樂。」",
        "from": "T04n0201_002:0267c27_1",
        "context_with_next_sentence": true
    },
    {
        "source_sentence": "時優婆塞說偈已語彼人言：「如佛所說知足則富，汝今何故稱我貧窮？」",
        "from": "T04n0201_002:0268a03_0",
        "context_with_next_sentence": true
    },
    {
        "source_sentence": "復說偈言：「雖有諸珍寶，　　豐饒資生具，　不信三寶者，　　說彼最貧窮。",
        "from": "T04n0201_002:0268a04_1",
        "context_with_next_sentence": true
    },
    {
        "source_sentence": "　雖無諸珍寶，　　及以資生具，　能信三寶者，　　是名第一富。",
        "from": "T04n0201_002:0268a07_0",
        "context_with_next_sentence": true
    },
    {
        "source_sentence": "　我今敬三寶，　　以信為珍玩，　汝以何因緣，　　說我為貧窮？",
        "from": "T04n0201_002:0268a09_0",
        "context_with_next_sentence": true
    },
    {
        "source_sentence": "　帝釋毘沙門，　　雖富眾珍寶，　如其布施時，　　不能一切捨。",
        "from": "T04n0201_002:0268a11_0",
        "context_with_next_sentence": true
    },
    {
        "source_sentence": "　我心愛知足，　　於諸財寶物，　無有貪著意，　　一切悉能捨。",
        "from": "T04n0201_002:0268a13_0",
        "context_with_next_sentence": true
    },
    {
        "source_sentence": "　富貴者庫藏，　　多有眾珍寶，　水火及盜賊，　　悉皆能侵奪。",
        "from": "T04n0201_002:0268a15_0",
        "context_with_next_sentence": true
    },
    {
        "source_sentence": "　彼若喪失時，　　則生大苦惱，　良醫及妙藥，　　不能治彼苦。",
        "from": "T04n0201_002:0268a17_0",
        "context_with_next_sentence": true
    },
    {
        "source_sentence": "　我以信為寶，　　無能侵奪者，　心意坦然樂，　　無諸憂患苦。」",
        "from": "T04n0201_002:0268a19_0",
        "context_with_next_sentence": true
    },
    {
        "source_sentence": "說是偈已復作是言：「是故當知，雖有庫藏象馬七寶資生之具，不知足者猶名為貧，是以佛說知足最富。」",
        "from": "T04n0201_002:0268a21_0",
        "context_with_next_sentence": true
    },
    {
        "source_sentence": "眾人聞是語已皆歎善哉，真是正說，有大智慧，名大丈夫。",
        "from": "T04n0201_002:0268a23_1",
        "context_with_next_sentence": true
    },
    {
        "source_sentence": "各相語言：「自今已後雖無財寶但有信心，我等見之稱為富者。",
        "from": "T04n0201_002:0268a24_2",
        "context_with_next_sentence": true
    },
    {
        "source_sentence": "苦集錢財皆為樂故，為欲供給室家眷屬令無乏故，如斯之樂正為現身。",
        "from": "T04n0201_002:0268a26_3",
        "context_with_next_sentence": true
    },
    {
        "source_sentence": "信心之寶為於累世，於人天中財寶自恣，是故知信為第一財寶。",
        "from": "T04n0201_002:0268a28_4",
        "context_with_next_sentence": true
    },
    {
        "source_sentence": "如此信財於生死中，極受快樂無諸苦惱。",
        "from": "T04n0201_002:0268a29_5",
        "context_with_next_sentence": true
    },
    {
        "source_sentence": "金銀珍寶能生災患，晝夜憂懼畏他劫掠，然有八危，以貪著故累世受苦。",
        "from": "T04n0201_002:0268b01_6",
        "context_with_next_sentence": true
    },
    {
        "source_sentence": "以有信故，能得戒財施財定財慧財，若無信者云何得有如是等財？",
        "from": "T04n0201_002:0268b03_7",
        "context_with_next_sentence": true
    },
    {
        "source_sentence": "是以信財為最第一。",
        "from": "T04n0201_002:0268b05_8",
        "context_with_next_sentence": true
    },
    {
        "source_sentence": "我有是財，故於人前自言大富，我於往昔深積善業，是以今者因信心知足。」",
        "from": "T04n0201_002:0268b05_9",
        "context_with_next_sentence": true
    },
    {
        "source_sentence": "而說偈言：「因有信心故，　　則不造諸惡，　一切諸功德，　　以信為使命。",
        "from": "T04n0201_002:0268b07_10",
        "context_with_next_sentence": true
    },
    {
        "source_sentence": "　信亦如河箭，　　駛流甚迅速，　能令於心意，　　速疾至善法。",
        "from": "T04n0201_002:0268b10_0",
        "context_with_next_sentence": true
    },
    {
        "source_sentence": "　誰有多財寶，　　能勝信巨富？",
        "from": "T04n0201_002:0268b12_0",
        "context_with_next_sentence": true
    },
    {
        "source_sentence": "　雖有財富者，　　失財則貧窮，　若其命終時，　　捨之而獨逝。",
        "from": "T04n0201_002:0268b13_0",
        "context_with_next_sentence": true
    },
    {
        "source_sentence": "　無隨至後世，　　信財不喪失，　恒常自隨逐，　　累劫受快樂。",
        "from": "T04n0201_002:0268b15_0",
        "context_with_next_sentence": true
    },
    {
        "source_sentence": "　世人積財寶，　　能生彼貪欲，　信財則不爾，　　見則生歡喜。",
        "from": "T04n0201_002:0268b17_0",
        "context_with_next_sentence": true
    },
    {
        "source_sentence": "　於諸財寶中，　　信財最為上，　顯示此義者，　　牟尼之所說。",
        "from": "T04n0201_002:0268b19_0",
        "context_with_next_sentence": true
    },
    {
        "source_sentence": "　是故我非貧，　　信財最為勝，　餘者不名財，　　唯信是實財。",
        "from": "T04n0201_002:0268b21_0",
        "context_with_next_sentence": true
    },
    {
        "source_sentence": "　以信布施者，　　財物得增長，　不信施彼者，　　果報轉尠少。」",
        "from": "T04n0201_002:0268b23_0",
        "context_with_next_sentence": true
    },
    {
        "source_sentence": "大莊嚴論經卷第二",
        "from": "T04n0201_002:0268b25_0",
        "context_with_next_sentence": false
    }
]