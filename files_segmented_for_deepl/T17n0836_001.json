[
    {
        "source_sentence": "大方廣師子吼經",
        "from": "T17n0836_001:0890b06_0",
        "context_with_next_sentence": true
    },
    {
        "source_sentence": "大唐天竺三藏地婆訶羅譯",
        "from": "T17n0836_001:0890b08_0",
        "context_with_next_sentence": true
    },
    {
        "source_sentence": "如是我聞：一時薄伽梵在日月宮中勝藏殿上，與大比丘眾九十百千俱胝，及無量菩薩摩訶薩俱。",
        "from": "T17n0836_001:0890b09_0",
        "context_with_next_sentence": true
    },
    {
        "source_sentence": "爾時佛告勝積菩薩：「北方去此六十恒河沙佛土，俱胝那由他百千微塵等剎，有世界名曰歡樂，佛號法起如來、應、正等覺，現在說法，以立持安普利一切。",
        "from": "T17n0836_001:0890b12_0",
        "context_with_next_sentence": true
    },
    {
        "source_sentence": "今欲說大方廣，名師子吼，難遇難聞，汝可詣彼聽受法要。」",
        "from": "T17n0836_001:0890b15_1",
        "context_with_next_sentence": true
    },
    {
        "source_sentence": "爾時勝積菩薩受佛教已，即往歡樂世界。",
        "from": "T17n0836_001:0890b16_2",
        "context_with_next_sentence": true
    },
    {
        "source_sentence": "見法起佛，頂禮雙足，右繞七匝却住一面。",
        "from": "T17n0836_001:0890b17_3",
        "context_with_next_sentence": true
    },
    {
        "source_sentence": "時法起佛見勝積菩薩，知而故問，作如是言：「善男子！",
        "from": "T17n0836_001:0890b18_4",
        "context_with_next_sentence": true
    },
    {
        "source_sentence": "汝從何來？」",
        "from": "T17n0836_001:0890b19_5",
        "context_with_next_sentence": true
    },
    {
        "source_sentence": "時勝積菩薩居心而住，默無言說。",
        "from": "T17n0836_001:0890b20_6",
        "context_with_next_sentence": true
    },
    {
        "source_sentence": "天、龍、夜叉、乾闥婆、阿修羅、迦樓羅、緊那羅、摩睺羅伽、人非人等普大會眾、咸作是念：「勝積菩薩！",
        "from": "T17n0836_001:0890b20_7",
        "context_with_next_sentence": true
    },
    {
        "source_sentence": "三界尊問，如何默然不答居心而住？」",
        "from": "T17n0836_001:0890b23_0",
        "context_with_next_sentence": true
    },
    {
        "source_sentence": "爾時佛以脩廣明朗青蓮華目，師子頻申，普視十方，知大眾疑，便現微笑放大金光，其光間錯無量百千種種異色，普照十方一切國土地大震動。",
        "from": "T17n0836_001:0890b23_1",
        "context_with_next_sentence": true
    },
    {
        "source_sentence": "是時十方諸菩薩眾見此神變，種種形色、種種儀服，來詣佛所，頂禮佛足，各以己福莊嚴華藏坐蓮華座。",
        "from": "T17n0836_001:0890b27_2",
        "context_with_next_sentence": true
    },
    {
        "source_sentence": "爾時，電鬘菩薩從座而起，偏袒右肩右膝著地合掌向佛，歡喜奇特得未曾有，白佛言：「世尊！",
        "from": "T17n0836_001:0890b29_3",
        "context_with_next_sentence": true
    },
    {
        "source_sentence": "我昔曾見無量神變，未有光明地震如今所覩。",
        "from": "T17n0836_001:0890c02_4",
        "context_with_next_sentence": true
    },
    {
        "source_sentence": "善哉世尊！",
        "from": "T17n0836_001:0890c03_5",
        "context_with_next_sentence": true
    },
    {
        "source_sentence": "願說因緣，何故微笑？",
        "from": "T17n0836_001:0890c04_0",
        "context_with_next_sentence": true
    },
    {
        "source_sentence": "惟垂悲愍決此眾疑。」",
        "from": "T17n0836_001:0890c04_1",
        "context_with_next_sentence": true
    },
    {
        "source_sentence": "爾時電鬘菩薩以偈請曰：「大悲大導師，　　微笑非無因；　願佛利眾生，　　垂哀決定說。」",
        "from": "T17n0836_001:0890c05_0",
        "context_with_next_sentence": true
    },
    {
        "source_sentence": "爾時法起如來端嚴赫奕，閻浮檀金暉煥照朗，散注無量百千俱胝那由他微妙光明如大金柱。",
        "from": "T17n0836_001:0890c08_0",
        "context_with_next_sentence": true
    },
    {
        "source_sentence": "電鬘菩薩白佛言：「世尊！",
        "from": "T17n0836_001:0890c10_1",
        "context_with_next_sentence": true
    },
    {
        "source_sentence": "我見無量神通光明，未若今日，昔所不覩。」",
        "from": "T17n0836_001:0890c10_2",
        "context_with_next_sentence": true
    },
    {
        "source_sentence": "佛告電鬘：「如是如是。",
        "from": "T17n0836_001:0890c11_3",
        "context_with_next_sentence": true
    },
    {
        "source_sentence": "此大光明神通如來希現，非大因緣不示此相。",
        "from": "T17n0836_001:0890c12_4",
        "context_with_next_sentence": true
    },
    {
        "source_sentence": "諦聽諦聽，善思念之，當為汝說微笑因緣。",
        "from": "T17n0836_001:0890c13_5",
        "context_with_next_sentence": true
    },
    {
        "source_sentence": "汝勿驚怖勿餘悕望，堅固汝心勿生疑惑。",
        "from": "T17n0836_001:0890c14_6",
        "context_with_next_sentence": true
    },
    {
        "source_sentence": "所以者何？",
        "from": "T17n0836_001:0890c15_7",
        "context_with_next_sentence": true
    },
    {
        "source_sentence": "諸佛境界不可思議、願力神通不可思議。",
        "from": "T17n0836_001:0890c15_8",
        "context_with_next_sentence": true
    },
    {
        "source_sentence": "汝深思此慎無疑惑。",
        "from": "T17n0836_001:0890c16_9",
        "context_with_next_sentence": true
    },
    {
        "source_sentence": "電鬘！",
        "from": "T17n0836_001:0890c16_10",
        "context_with_next_sentence": true
    },
    {
        "source_sentence": "汝見勝積菩薩！",
        "from": "T17n0836_001:0890c17_0",
        "context_with_next_sentence": true
    },
    {
        "source_sentence": "釋迦牟尼佛使來者不？」",
        "from": "T17n0836_001:0890c17_1",
        "context_with_next_sentence": true
    },
    {
        "source_sentence": "電鬘言：「見。」",
        "from": "T17n0836_001:0890c17_2",
        "context_with_next_sentence": true
    },
    {
        "source_sentence": "「善男子！",
        "from": "T17n0836_001:0890c18_3",
        "context_with_next_sentence": true
    },
    {
        "source_sentence": "此勝積菩薩，我問：『汝從何來？』",
        "from": "T17n0836_001:0890c18_4",
        "context_with_next_sentence": true
    },
    {
        "source_sentence": "居心默然而不答我。",
        "from": "T17n0836_001:0890c19_0",
        "context_with_next_sentence": true
    },
    {
        "source_sentence": "我見此事故現微笑。」",
        "from": "T17n0836_001:0890c19_1",
        "context_with_next_sentence": true
    },
    {
        "source_sentence": "「如來問而不答，今此會眾咸生疑怪。」",
        "from": "T17n0836_001:0890c19_2",
        "context_with_next_sentence": true
    },
    {
        "source_sentence": "「善男子！",
        "from": "T17n0836_001:0890c20_3",
        "context_with_next_sentence": true
    },
    {
        "source_sentence": "勝積菩薩作如是解：『一切諸法無來無去，云何世尊而問我言汝從何來？",
        "from": "T17n0836_001:0890c21_0",
        "context_with_next_sentence": true
    },
    {
        "source_sentence": "彼知諸法無有言說、處不可得，云何而得言所從來。』",
        "from": "T17n0836_001:0890c22_1",
        "context_with_next_sentence": true
    },
    {
        "source_sentence": "善男子！",
        "from": "T17n0836_001:0890c23_2",
        "context_with_next_sentence": true
    },
    {
        "source_sentence": "此已略說諸法實相。",
        "from": "T17n0836_001:0890c24_0",
        "context_with_next_sentence": true
    },
    {
        "source_sentence": "善男子！",
        "from": "T17n0836_001:0890c24_1",
        "context_with_next_sentence": true
    },
    {
        "source_sentence": "勝積菩薩於一切法中，無字無說，字性離故；諸法無出，出性離故；諸法無趣，趣正斷故；諸法無現，無所依故。",
        "from": "T17n0836_001:0890c24_2",
        "context_with_next_sentence": true
    },
    {
        "source_sentence": "超心意識，離諸因緣，無名無言、無作無示，過眼等路，無所積聚無生離想，無有處所離諸處所，法惟一字，所謂無字，本無言說何所言說？",
        "from": "T17n0836_001:0890c27_3",
        "context_with_next_sentence": true
    },
    {
        "source_sentence": "善男子！",
        "from": "T17n0836_001:0891a01_4",
        "context_with_next_sentence": true
    },
    {
        "source_sentence": "當知無說是為真說。」",
        "from": "T17n0836_001:0891a01_5",
        "context_with_next_sentence": true
    },
    {
        "source_sentence": "爾時淨身菩薩承佛神力白佛言：「世尊！",
        "from": "T17n0836_001:0891a01_6",
        "context_with_next_sentence": true
    },
    {
        "source_sentence": "若無所說是真說者，瘂默不言皆應說法？」",
        "from": "T17n0836_001:0891a02_7",
        "context_with_next_sentence": true
    },
    {
        "source_sentence": "佛言：「如是善男子！",
        "from": "T17n0836_001:0891a03_8",
        "context_with_next_sentence": true
    },
    {
        "source_sentence": "如汝所言，非惟瘂默說法，不瘂默者亦皆說法而不知法。」",
        "from": "T17n0836_001:0891a04_9",
        "context_with_next_sentence": true
    },
    {
        "source_sentence": "淨身菩薩白佛言：「世尊！",
        "from": "T17n0836_001:0891a05_10",
        "context_with_next_sentence": true
    },
    {
        "source_sentence": "惟願顯說，云何一切眾生說法而不知法？」",
        "from": "T17n0836_001:0891a06_0",
        "context_with_next_sentence": true
    },
    {
        "source_sentence": "佛告淨身菩薩：「善男子！",
        "from": "T17n0836_001:0891a06_1",
        "context_with_next_sentence": true
    },
    {
        "source_sentence": "如生盲人處日光中而不見日，傍人為說，以他聲故乃知有日。",
        "from": "T17n0836_001:0891a07_2",
        "context_with_next_sentence": true
    },
    {
        "source_sentence": "如是諸法悉入法界，法界無字離諸字性，非諸眾生所能宣辯，以因緣故而有言說。",
        "from": "T17n0836_001:0891a08_3",
        "context_with_next_sentence": true
    },
    {
        "source_sentence": "如幽谷響，谷空無聲，以因緣故有響聲起。",
        "from": "T17n0836_001:0891a10_4",
        "context_with_next_sentence": true
    },
    {
        "source_sentence": "如是善男子！",
        "from": "T17n0836_001:0891a11_5",
        "context_with_next_sentence": true
    },
    {
        "source_sentence": "因緣和合字聲顯現，而眾生界空無有字。",
        "from": "T17n0836_001:0891a12_6",
        "context_with_next_sentence": true
    },
    {
        "source_sentence": "善男子！",
        "from": "T17n0836_001:0891a13_0",
        "context_with_next_sentence": true
    },
    {
        "source_sentence": "眾生所有音聲語言，當知皆入四無礙智：以言說者，斯入法無礙智；非言說者，斯入義無礙智；以言分剖，斯入辭無礙智；與事相應決了無滯，斯入善說無礙智。",
        "from": "T17n0836_001:0891a13_1",
        "context_with_next_sentence": true
    },
    {
        "source_sentence": "眾生所有言說，當知皆悉入此四法句中。",
        "from": "T17n0836_001:0891a16_2",
        "context_with_next_sentence": true
    },
    {
        "source_sentence": "真實義句本來不動，如彼生盲隨他言執非真實見。",
        "from": "T17n0836_001:0891a17_3",
        "context_with_next_sentence": true
    },
    {
        "source_sentence": "是故善男子！",
        "from": "T17n0836_001:0891a19_0",
        "context_with_next_sentence": true
    },
    {
        "source_sentence": "欲求法者於自身求；欲求菩提以五蘊求。」",
        "from": "T17n0836_001:0891a19_1",
        "context_with_next_sentence": true
    },
    {
        "source_sentence": "說此實義句時，三千大千世界普六震動、大光遍照。",
        "from": "T17n0836_001:0891a20_2",
        "context_with_next_sentence": true
    },
    {
        "source_sentence": "佛出廣長舌相遍覆三千大千世界，從其舌相放無量俱胝那由他百千光明，從大地獄上至有頂，一切世界光明遍照。",
        "from": "T17n0836_001:0891a21_3",
        "context_with_next_sentence": true
    },
    {
        "source_sentence": "還攝舌相普告大會：「汝等當知，如來廣長舌相由實語得，如來所說應當敬受起真實信，勿懷猶豫而生疑惑。」",
        "from": "T17n0836_001:0891a24_4",
        "context_with_next_sentence": true
    },
    {
        "source_sentence": "爾時十地菩薩等眾并天、龍、夜叉、乾闥婆、阿修羅、迦樓羅、緊那羅、摩睺羅伽、人非人等一切大會，俱從座起，合掌同聲而白佛言：「惟願世尊說如實義；惟願善逝說如實義。",
        "from": "T17n0836_001:0891a26_5",
        "context_with_next_sentence": true
    },
    {
        "source_sentence": "我等今者，惟悕如來所證之法不悕餘法，我等大眾咸無疑惑。」",
        "from": "T17n0836_001:0891b01_6",
        "context_with_next_sentence": true
    },
    {
        "source_sentence": "爾時世尊再三觀覽一切大會，作如是言：「我為悲愍一切世間，利益安樂多眾生故，以法財利安諸天人，是以今說大師子吼。",
        "from": "T17n0836_001:0891b02_7",
        "context_with_next_sentence": true
    },
    {
        "source_sentence": "善男子！",
        "from": "T17n0836_001:0891b05_8",
        "context_with_next_sentence": true
    },
    {
        "source_sentence": "汝等當知，娑婆世界釋迦牟尼如來、應、正等覺，現在說法，以立持安度眾生者，彼即是我（法起如來），我於娑婆世界作種種形饒益眾生，隨其所宜如應度脫。」",
        "from": "T17n0836_001:0891b05_9",
        "context_with_next_sentence": true
    },
    {
        "source_sentence": "是時大會聞說此語，咸生奇特，歡喜踊躍得未曾有，同聲唱言：「善哉善哉！",
        "from": "T17n0836_001:0891b09_10",
        "context_with_next_sentence": true
    },
    {
        "source_sentence": "世尊欲令一切眾生吼師子吼，故為大會說師子吼真實之法。",
        "from": "T17n0836_001:0891b11_11",
        "context_with_next_sentence": true
    },
    {
        "source_sentence": "若得聞者，當知是人善根不少，況復受持、讀誦、廣宣流布，種種花鬘、種種衣物，幢幡、幰蓋、燒塗末香恭敬供養，斯人則為一切諸佛之所眷護。」",
        "from": "T17n0836_001:0891b12_12",
        "context_with_next_sentence": true
    },
    {
        "source_sentence": "爾時佛讚諸菩薩言：「善哉善哉！",
        "from": "T17n0836_001:0891b15_13",
        "context_with_next_sentence": true
    },
    {
        "source_sentence": "善男子！",
        "from": "T17n0836_001:0891b16_14",
        "context_with_next_sentence": true
    },
    {
        "source_sentence": "如汝所言，是善男子、善女人等功德不少。",
        "from": "T17n0836_001:0891b16_15",
        "context_with_next_sentence": true
    },
    {
        "source_sentence": "此佛真實師子吼法，若聞淨心乃至一稱善哉者，我皆攝護，亦為彌勒之所顧召。",
        "from": "T17n0836_001:0891b17_16",
        "context_with_next_sentence": true
    },
    {
        "source_sentence": "斯人兩肩擔我菩提，於五濁中信受此經，生生之處我當成熟，亦為彌勒之所攝護，此人當能乾竭生死海，降伏眾魔銷諸煩惱擊大法鼓，永離女身，摧諸怨障息眾結聚。",
        "from": "T17n0836_001:0891b19_17",
        "context_with_next_sentence": true
    },
    {
        "source_sentence": "若有善男子、善女人！",
        "from": "T17n0836_001:0891b23_18",
        "context_with_next_sentence": true
    },
    {
        "source_sentence": "經十阿僧祇三千大千世界微塵等劫，以一切樂具供養供給一切如來；若聞此經真實神通懷疑不信，斯人則於佛所有過，不名真實供養諸佛。",
        "from": "T17n0836_001:0891b23_19",
        "context_with_next_sentence": true
    },
    {
        "source_sentence": "若有善男子，聞說如來此真實德淨信稱歎，比前功德過百千倍，斯人則為真實供養。",
        "from": "T17n0836_001:0891b27_20",
        "context_with_next_sentence": true
    },
    {
        "source_sentence": "善男子！",
        "from": "T17n0836_001:0891b29_21",
        "context_with_next_sentence": true
    },
    {
        "source_sentence": "汝等若於我所心淨信者，當好書寫受持此經，此經所在之處諸佛遊止。」",
        "from": "T17n0836_001:0891b29_22",
        "context_with_next_sentence": true
    },
    {
        "source_sentence": "爾時勝積菩薩、電鬘菩薩、常光菩薩、淨眼菩薩、彌勒菩薩、作無畏菩薩、觀自在菩薩、大勢至菩薩、文殊師利菩薩、辯積菩薩、辯勇菩薩、除一切障菩薩、作光菩薩、普賢菩薩，如是上首八十四俱胝那由他百千菩薩摩訶薩，俱白佛言：「世尊！",
        "from": "T17n0836_001:0891c02_0",
        "context_with_next_sentence": true
    },
    {
        "source_sentence": "我等於後末時，當廣流布如是經典，令諸眾生悟大涅槃。",
        "from": "T17n0836_001:0891c07_1",
        "context_with_next_sentence": true
    },
    {
        "source_sentence": "世尊！",
        "from": "T17n0836_001:0891c08_2",
        "context_with_next_sentence": true
    },
    {
        "source_sentence": "若不久植善根，如是之經不入其耳；若有受持此經廣流布者，歎其功德，於百千俱胝那由他劫不可窮盡。」",
        "from": "T17n0836_001:0891c09_0",
        "context_with_next_sentence": true
    },
    {
        "source_sentence": "爾時世尊告諸菩薩言：「善哉善哉！",
        "from": "T17n0836_001:0891c12_0",
        "context_with_next_sentence": true
    },
    {
        "source_sentence": "汝等應當如是尊重佛教，受持正法。」",
        "from": "T17n0836_001:0891c12_1",
        "context_with_next_sentence": true
    },
    {
        "source_sentence": "佛說此經已，勝積菩薩并諸天、人、阿修羅、乾闥婆等，普大會眾，歡喜奉行。",
        "from": "T17n0836_001:0891c13_2",
        "context_with_next_sentence": true
    },
    {
        "source_sentence": "大方廣師子吼經",
        "from": "T17n0836_001:0891c16_0",
        "context_with_next_sentence": false
    }
]