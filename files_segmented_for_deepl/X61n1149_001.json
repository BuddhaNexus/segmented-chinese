[
    {
        "source_sentence": "注十疑論并序",
        "from": "X61n1149_001:0153b06_0",
        "context_with_next_sentence": true
    },
    {
        "source_sentence": "天台智者大師說(沙門澄彧註　沙門贊寧序)序曰夫談大人境界者卒不可貴信蓋難信之法也譬若觀君王之尊貴歎曰我必不能親近歟一旦因依致之于左右此他力之驗也惟智者大師能焉自登忍力作師子吼吼聲普聞可畏難解喻如卿導之言不軆異邦之路奚通是故吳山澄彧上人揮彌天之筆章句出焉令披文見意不俣終日也領彼迷兒歸于父舍末有道贊人者專修淨業誘掖眾多令愚稱讚於此門約我往生於彼土序冠論首以先啟行。",
        "from": "X61n1149_001:0153b08_0",
        "context_with_next_sentence": true
    },
    {
        "source_sentence": "時大宋太平興國八年初建鶉味月序",
        "from": "X61n1149_001:0153b17_0",
        "context_with_next_sentence": true
    },
    {
        "source_sentence": "淨土十疑論註",
        "from": "X61n1149_001:0153b21_0",
        "context_with_next_sentence": true
    },
    {
        "source_sentence": "諸佛境界非土非身隨順群機強立依正然括一代聖教總明四土三身一染淨同居土凡聖同居二方便有餘土全斷見修煩惱三乘人居三實報無障礙土分斷根本無明煩惱法身菩薩居四常寂光土唯妙覺法身所居若二土對明則娑婆同居穢土安養同居淨土以彼雖無三惡具有人天也一師明四土云一法性土法身所居二自受身土自受用報身所居此二土即前常寂光土三他受用土他受用報身所居為初地已上菩薩現一分細相者即前實報土四變化土變化身所居為地前菩薩及二乘凡夫現一分麤相者即前方便有餘染淨同居二乘土今安養即他受用變化二土以地上菩薩見他受用土地前菩薩二乘凡夫見變化土也彼土功德快樂不可勝言故稱讚淨土經云假使經於無量劫以無量舌一一舌上出無量聲讚其功德亦不能盡若能依經修三種淨行十六妙觀乃至臨終十念成就者決定往生而惑者不信多起疑謗損自損他故智者大師略舉十疑以微妙義往復研覈決問疑網故云淨土十疑論。",
        "from": "X61n1149_001:0153b23_0",
        "context_with_next_sentence": true
    },
    {
        "source_sentence": "第一疑　問曰諸佛菩薩以大悲為業若欲救度眾生只應願生三界於五濁三途中。",
        "from": "X61n1149_001:0153c18_0",
        "context_with_next_sentence": true
    },
    {
        "source_sentence": "五濁者一劫濁劫名時分謂四濁聚在其時劫減時俣故名為濁故悲華經云八萬歲至三萬歲皆未有濁至二萬歲時五濁始也二煩惱濁謂有貪嗔癡慢疑五鈍使故名為濁三眾生濁謂六道受生於見慢果報上立此假名故名為濁四見濁有身見邊見邪見見取見戒禁取五利使并六十二見故名為濁五命濁謂連持色心為命命短名濁。",
        "from": "X61n1149_001:0153c20_0",
        "context_with_next_sentence": true
    },
    {
        "source_sentence": "救苦眾生因何求生淨土自安其身捨離眾生即是無大慈悲心專為自利障菩提道。",
        "from": "X61n1149_001:0154a03_0",
        "context_with_next_sentence": true
    },
    {
        "source_sentence": "答曰菩薩有二種一者久行菩薩道得無生忍者實當所責二者未得無生忍已還及初發心凡夫菩薩者要須常不離佛忍力成就方堪處三界中於惡世中救苦眾生為此菩薩願云先證無生忍然後度眾生故智度論云具縛凡夫。",
        "from": "X61n1149_001:0154a05_0",
        "context_with_next_sentence": true
    },
    {
        "source_sentence": "縛謂煩惱能纏縛人凡夫具有故名具縛凡夫。",
        "from": "X61n1149_001:0154a10_0",
        "context_with_next_sentence": true
    },
    {
        "source_sentence": "雖有大悲心即願生惡世救苦眾生者無有是處何以故惡世界煩惱境強自無忍力心隨境所轉聲色所縛自墮三惡道焉能救眾生假令得生人中聖道難得或因施戒修福得生人中得作國王大臣長者富貴自在縱遇善知識不肯信用貪瞋放逸故廣造眾罪乘此惡業一入三塗經無量劫從地獄出。",
        "from": "X61n1149_001:0154a11_0",
        "context_with_next_sentence": true
    },
    {
        "source_sentence": "地下獄名為地獄梵云捺落迦此云苦具。",
        "from": "X61n1149_001:0154a17_0",
        "context_with_next_sentence": true
    },
    {
        "source_sentence": "受貧賤人身不逢善知識還墮地獄如此輪迴至於今日人人皆如是此名難行道也故維摩經云自疾不能救而焉能救諸疾人又大智度論云譬如二人各有親屬為水所溺一人情急直入水救為接無方便力故彼此俱沒一人有方便往趣船筏。",
        "from": "X61n1149_001:0154a18_0",
        "context_with_next_sentence": true
    },
    {
        "source_sentence": "南人名[簿-尃+卑]北人名筏謂編竹木浮於漢河以運人物者也。",
        "from": "X61n1149_001:0154a23_0",
        "context_with_next_sentence": true
    },
    {
        "source_sentence": "乘之救接悉皆得脫水溺之難新發意菩薩亦復如是未得忍力不能救度眾生為此常須近佛得無生忍已方能救眾生如得船者論云譬如嬰兒。",
        "from": "X61n1149_001:0154b01_0",
        "context_with_next_sentence": true
    },
    {
        "source_sentence": "釋名曰人始生曰嬰兒胸前曰嬰抱之胸前而乳養之名為嬰兒。",
        "from": "X61n1149_001:0154b04_0",
        "context_with_next_sentence": true
    },
    {
        "source_sentence": "不得離母若也離母或墮坑井渴乳而死又如鳥子羽翅未成只得依樹傅枝不能遠去羽翮成就(翮下革反謂鳥翅〔長〕羽云翮)方能飛空自在無礙凡夫無力唯須專念阿彌陀佛便得三昧以業成故臨終斂念得生決定不疑見阿彌陀佛證無生法忍已還來三界乘無生忍船救苦眾生廣施佛事任意自在故論云遊戲地獄。",
        "from": "X61n1149_001:0154b06_0",
        "context_with_next_sentence": true
    },
    {
        "source_sentence": "入獄救苦隨意自在故曰遊戲門。",
        "from": "X61n1149_001:0154b13_0",
        "context_with_next_sentence": true
    },
    {
        "source_sentence": "行者生彼國得無生忍已還入生死國教化地獄救苦眾生以此因緣求生淨土者願識其教故十住毗婆娑論名易行道。",
        "from": "X61n1149_001:0154b14_0",
        "context_with_next_sentence": true
    },
    {
        "source_sentence": "易行道義出第五疑中。",
        "from": "X61n1149_001:0154b17_0",
        "context_with_next_sentence": true
    },
    {
        "source_sentence": "第二疑　問諸法體空。",
        "from": "X61n1149_001:0154b18_0",
        "context_with_next_sentence": true
    },
    {
        "source_sentence": "法有二種一心法二諸法二種皆空心法空者眾生真心雖具恒沙性德而本無煩惱無煩惱故名曰體空二法空者因果諸法從緣而起緣會而生緣散而滅生滅從緣緣無自性故名體空然此問詞得理而失事答中自顯。",
        "from": "X61n1149_001:0154b19_0",
        "context_with_next_sentence": true
    },
    {
        "source_sentence": "本來無生平等寂滅今乃捨此求彼生西方阿彌陀淨土豈乖理哉又經云若求淨土先淨其心心淨故即佛土淨此云何通。",
        "from": "X61n1149_001:0154b24_0",
        "context_with_next_sentence": true
    },
    {
        "source_sentence": "答曰釋有二義一者總答二者別答總答者汝若言求西方彌陀淨土即此捨此求彼不中理者汝執住此不求西方則是捨彼著此此還成病不中理也又轉計云我亦不求生彼亦不求住此者則斷滅見故金剛般若經云須菩提汝若作此念發阿耨菩提心者說諸法斷滅相莫作是念何以故發阿耨菩提心者不說斷滅相。",
        "from": "X61n1149_001:0154c03_0",
        "context_with_next_sentence": true
    },
    {
        "source_sentence": "引金剛經證成者彼經善現領解佛意不以此二相觀如來世尊意云不以相觀但是遮詮須知一切如來皆具相好功德表詮之義若不爾者墮斷滅見是知說相而萬法森羅實無所得談性而一如寂滅不礙隨緣言阿耨菩提具應云阿耨多羅三藐三菩提此云無上正覺。",
        "from": "X61n1149_001:0154c10_0",
        "context_with_next_sentence": true
    },
    {
        "source_sentence": "二別答者夫不生不滅者於生緣中諸法和合不守自性求於生體亦不可得此生生時無所從來故名不生不滅者謂諸法散時不守自性言我散滅此散滅時去無所至故言不滅非謂因緣生外別有不生不滅亦非不求生淨土喚作無生為此中論偈云因緣所生法我說即是空亦名為假名亦是中道義。",
        "from": "X61n1149_001:0154c16_0",
        "context_with_next_sentence": true
    },
    {
        "source_sentence": "此偈四句初句所觀境下三句能觀觀初句空觀次句假觀末句中觀此即一心三觀觀一諦三境。",
        "from": "X61n1149_001:0155a04_0",
        "context_with_next_sentence": true
    },
    {
        "source_sentence": "又云諸法不自生亦不從他生不共不無因是故說無生。",
        "from": "X61n1149_001:0155a06_0",
        "context_with_next_sentence": true
    },
    {
        "source_sentence": "此偈破四性執計而明無生。",
        "from": "X61n1149_001:0155a08_0",
        "context_with_next_sentence": true
    },
    {
        "source_sentence": "又維摩經云雖知諸佛國及與眾生空而常修淨土教化諸群生。",
        "from": "X61n1149_001:0155a09_0",
        "context_with_next_sentence": true
    },
    {
        "source_sentence": "上二句明真諦無相下二句明俗諦宛然真是俗諦家之真萬差自泯俗是真諦家之俗一生恒殊。",
        "from": "X61n1149_001:0155a11_0",
        "context_with_next_sentence": true
    },
    {
        "source_sentence": "又云如有人造立宮室若依於空地隨意無礙若依虗空終不能成諸佛說法常依二諦不壞假名而說諸法實相。",
        "from": "X61n1149_001:0155a13_0",
        "context_with_next_sentence": true
    },
    {
        "source_sentence": "真俗一際體用共融從本如斯非適今也以不壞假名故則彼此生滅差別以說諸法實相故則彼此生滅自亡就不一明不二聖人得其意也於隨緣所而談不變於成事處而說體空迷徒失其旨也生滅外而求無生差別外而求平等謂生淨土而異無生不謬哉。",
        "from": "X61n1149_001:0155a16_0",
        "context_with_next_sentence": true
    },
    {
        "source_sentence": "智者熾然求生淨土達生體不可得即是真見無生此謂心淨故即佛土淨。",
        "from": "X61n1149_001:0155a22_0",
        "context_with_next_sentence": true
    },
    {
        "source_sentence": "心淨土淨此有二種一約性德自性清淨心心念念無非法性之身剎剎塵塵盡是寂光土此則不明修證不立階梯二約修德離垢清淨三種淨福十六妙觀假他願力發自信心捨此穢邦生彼淨域此則思修不濫因果歷然雖舉二門終歸一際。",
        "from": "X61n1149_001:0155a24_0",
        "context_with_next_sentence": true
    },
    {
        "source_sentence": "愚者為生所縛聞生即作生解聞無生即作無生解不知生即是無生無生即是生不達此理橫相是非瞋他求生淨土幾許誤哉此則是謗法罪人邪見外道也。",
        "from": "X61n1149_001:0155b05_0",
        "context_with_next_sentence": true
    },
    {
        "source_sentence": "第三疑　問十方諸佛一切淨土法性平等功德亦等行者普念一切諸佛功德生一切淨土今乃偏念求生一佛淨土與平等性乖云何得生淨土。",
        "from": "X61n1149_001:0155b09_0",
        "context_with_next_sentence": true
    },
    {
        "source_sentence": "答曰一切諸佛淨土實皆平等但眾生根鈍濁亂者多若不專繫心一境三昧難成。",
        "from": "X61n1149_001:0155b12_0",
        "context_with_next_sentence": true
    },
    {
        "source_sentence": "三昧正云三摩地此云正定又云等持謂離沈掉曰等令心住一境性曰持。",
        "from": "X61n1149_001:0155b14_0",
        "context_with_next_sentence": true
    },
    {
        "source_sentence": "專念阿彌陀佛即是一相三昧以心專志得生彼國如隨願往生經云普廣菩薩問佛十方悉有淨土世尊何故偏讚西方彌陀淨土專遣往生佛告普廣菩薩閻浮提眾生。",
        "from": "X61n1149_001:0155b16_0",
        "context_with_next_sentence": true
    },
    {
        "source_sentence": "閻浮正云瞻部此是樹名此洲南畔有瞻部樹因此為名提此云洲。",
        "from": "X61n1149_001:0155b20_0",
        "context_with_next_sentence": true
    },
    {
        "source_sentence": "心多濁亂為此別偏讚西方一佛淨土使諸眾生專心一境即易得往生者總念一切佛者念佛境多則心濁散慢以三昧難成故不得往生又求一佛功德與一切佛功德無異以同一佛法性故為此念阿彌陀佛即念一切佛生一淨土即生一切淨土故華嚴經云一切諸佛身即是一佛身一心一智慧力無畏亦然。",
        "from": "X61n1149_001:0155b22_0",
        "context_with_next_sentence": true
    },
    {
        "source_sentence": "力謂十力一是處非處力二業智力三定力四根力五欲力六性力七至處道力八宿命力九天眼力十漏盡力無畏謂四無所畏一一切智無所畏二漏盡無所畏三說障道無所畏四說盡苦道無所畏。",
        "from": "X61n1149_001:0155c05_0",
        "context_with_next_sentence": true
    },
    {
        "source_sentence": "又云譬如淨滿月普應一切水影像雖無量本月未增有二如是無礙智成就等成覺應現一切剎佛身無有二智者以譬喻得解智者若能達一切月影則一月影一月影即一切月影月影無二故一佛即一切佛一切佛即一佛法身無二故熾然念一佛時即是念一切佛也。",
        "from": "X61n1149_001:0155c10_0",
        "context_with_next_sentence": true
    },
    {
        "source_sentence": "問法身寂光可得平等今此土岳陵坑坎西方寶樹華池云何報應三土亦得平等耶答法身是體二身是用寂光是體三土是用即體之用故淨穢宛然即用之體故一味平等況淨穢在機不在化主故像法決疑經曰佛將涅槃或見佛如沙門像或見佛威德相好端嚴或見佛坐寶華華說心地法門或見佛身如虗空無有邊表又云或見[牛*勾]尸那城土石樹林或見是七寶莊嚴或見三世諸佛菩薩所遊居處或見是真如實相純佛之境界。",
        "from": "X61n1149_001:0155c16_0",
        "context_with_next_sentence": true
    },
    {
        "source_sentence": "第四疑　問等是念求生一佛淨土何不求十方佛淨土中隨念一佛淨土隨得往生何須偏念西方阿彌陀佛耶。",
        "from": "X61n1149_001:0156a01_0",
        "context_with_next_sentence": true
    },
    {
        "source_sentence": "答曰凡夫無智不敢自專專用佛語故能偏念阿彌陀佛云何用佛語釋迦大師一代聖教處處說法唯勸眾生專心偏念阿彌陀佛。",
        "from": "X61n1149_001:0156a04_0",
        "context_with_next_sentence": true
    },
    {
        "source_sentence": "阿彌陀此云無量壽佛此云覺者。",
        "from": "X61n1149_001:0156a07_0",
        "context_with_next_sentence": true
    },
    {
        "source_sentence": "求生西方極樂世界如無量壽經。",
        "from": "X61n1149_001:0156a08_0",
        "context_with_next_sentence": true
    },
    {
        "source_sentence": "此經二卷曹魏朝天竺三藏康僧鎧譯明彌陀佛過去名法藏比丘遇世自在王佛發四十八願者。",
        "from": "X61n1149_001:0156a09_0",
        "context_with_next_sentence": true
    },
    {
        "source_sentence": "觀經。",
        "from": "X61n1149_001:0156a11_0",
        "context_with_next_sentence": true
    },
    {
        "source_sentence": "即觀無量壽佛經此經一卷宋朝三藏畺良耶舍譯明世尊為韋提希夫人說三種淨業十六行者。",
        "from": "X61n1149_001:0156a12_0",
        "context_with_next_sentence": true
    },
    {
        "source_sentence": "往生論。",
        "from": "X61n1149_001:0156a14_0",
        "context_with_next_sentence": true
    },
    {
        "source_sentence": "開元錄名無量壽優婆提舍此論一卷婆藪槃頭造此云天親。",
        "from": "X61n1149_001:0156a15_0",
        "context_with_next_sentence": true
    },
    {
        "source_sentence": "等數十餘部經論等文慇懃指授勸生西方故是偏念也又阿彌陀佛別有大悲四十八願接引眾生又觀經云阿彌陀佛有八萬四千相一一相有八萬四千好一一好放八萬四千光明遍照世界念佛眾生攝取不捨若有念者機感相應決定得生又阿彌陀經(小阿彌陀經羅什三藏譯)大無量壽經皷音聲王陀羅尼經等。",
        "from": "X61n1149_001:0156a17_0",
        "context_with_next_sentence": true
    },
    {
        "source_sentence": "梁朝譯失譯人名此經令人念皷音聲陀羅尼得生安養。",
        "from": "X61n1149_001:0156a23_0",
        "context_with_next_sentence": true
    },
    {
        "source_sentence": "云釋迦佛說此經時皆有十方世界各恒沙諸佛舒其舌相遍覆三千世界。",
        "from": "X61n1149_001:0156b01_0",
        "context_with_next_sentence": true
    },
    {
        "source_sentence": "世人以念佛功德少往生淨土多生疑謗故諸佛舒廣長舌相以為表證夫妄語舌短舉世皆知諸佛慈悲舒廣長舌表茲實語遣彼疑情言三千大千者四洲上至梵天各一千有鐵圍山遶名小千千箇小千外有鐵圍山遶名中千千箇中千外有鐵圍山遶名大千若筭其數乃有百億故俱舍頌云四大洲日月蘇迷盧欲天梵世各一千名一小千界此小千千倍說名一中千此千倍大千皆同一成壞。",
        "from": "X61n1149_001:0156b03_0",
        "context_with_next_sentence": true
    },
    {
        "source_sentence": "證誠一切眾生念阿彌陀佛乘佛大悲本願力故決定得生極樂世界當知阿彌陀佛與此世界偏有因緣何以得知無量壽經云末世法滅之時特留此經百年在世接引眾生往生彼國故知彌陀與此世界極惡眾生偏有因緣其餘諸佛一切淨土雖有一經兩經略勸往生不如阿彌陀佛國處處經論慇懃叮嚀勸往生也。",
        "from": "X61n1149_001:0156b12_0",
        "context_with_next_sentence": true
    },
    {
        "source_sentence": "問諸佛化導平等何故彌陀偏接娑婆答諸佛化導雖等不妨各有因緣故世人至於嗟歎之時亦稱阿彌陀佛有緣之驗於斯顯矣。",
        "from": "X61n1149_001:0156b19_0",
        "context_with_next_sentence": true
    },
    {
        "source_sentence": "第五疑　問具縛凡夫惡業厚重一切煩惱一毫不斷西方淨土出過三界具縛凡夫云何得往生耶。",
        "from": "X61n1149_001:0156b22_0",
        "context_with_next_sentence": true
    },
    {
        "source_sentence": "答曰有二種緣一者自力二者他力自力者在此世界修道實未得生淨土是故瓔珞經云始從具縛凡夫未識三寶不知善惡因之與果初發菩提心以信為本住在佛家以戒為本受菩薩戒身身相續戒行不闕經一劫二劫三劫始至初發心住如是修行十信。",
        "from": "X61n1149_001:0156b24_0",
        "context_with_next_sentence": true
    },
    {
        "source_sentence": "一信心二進心三念心四定心五慧心六不退心七戒心八護心九願心十迴向心。",
        "from": "X61n1149_001:0156c06_0",
        "context_with_next_sentence": true
    },
    {
        "source_sentence": "十波羅蜜等。",
        "from": "X61n1149_001:0156c08_0",
        "context_with_next_sentence": true
    },
    {
        "source_sentence": "一施二戒三忍四進五定六慧七方便八願九力十智若說六度六攝後四若開十度第六唯攝無分別智後四皆後得智攝又後四度助前六度令得圓滿方便助前三度願助進力助禪智助般若也梵云波羅蜜此云彼岸到即到彼岸也彼岸有二一者行十度究竟名到彼岸二者生死為此岸煩惱為中流涅槃為彼岸謂行此十度得菩提涅槃二轉依果名為彼岸。",
        "from": "X61n1149_001:0156c09_0",
        "context_with_next_sentence": true
    },
    {
        "source_sentence": "無量行願相續無間滿一萬劫方初至第六正心住若更增進至第七不退住即種種住。",
        "from": "X61n1149_001:0156c17_0",
        "context_with_next_sentence": true
    },
    {
        "source_sentence": "十住者一初發心住二持地住三修行住四生貴住五具足方便住六正心住七不退住八童真住九法王子住十灌頂住廣說如華嚴瓔珞。",
        "from": "X61n1149_001:0156c19_0",
        "context_with_next_sentence": true
    },
    {
        "source_sentence": "此約自力此具縛身卒未得生淨土他力者若信阿彌陀佛大悲願力攝取念佛眾生即能發菩提心行念佛三昧厭離三界身起行施戒修福於一一行中迴向願生彼彌陀淨土乘佛願力機感相應即得往生是故十住毗婆娑論云於此世界修道有二種一者難行道二者易行道難行道者在於五濁惡世於無佛時求阿毗跋致(阿毗跋致此云不退轉)甚難可得此難無數塵沙說不可盡略述三五一者外道相善亂菩薩法。",
        "from": "X61n1149_001:0156c22_0",
        "context_with_next_sentence": true
    },
    {
        "source_sentence": "我佛正法小乘即有無常無我寂滅法印大乘則有一實相印依之行必登聖果外道則不然迷惑邪見所說之法其相似善而實非善以邪亂正人不能甄分深成障道。",
        "from": "X61n1149_001:0157a07_0",
        "context_with_next_sentence": true
    },
    {
        "source_sentence": "二者無[(厂@((既-旡)-日+口))*頁]惡人破他勝德。",
        "from": "X61n1149_001:0157a11_0",
        "context_with_next_sentence": true
    },
    {
        "source_sentence": "濁世惡人見修道者不能成人之美反宣破毀之言漢書注云江淮之間謂小兒子多詐狡獪名無[(厂@((既-旡)-日+口))*頁]。",
        "from": "X61n1149_001:0157a12_0",
        "context_with_next_sentence": true
    },
    {
        "source_sentence": "三者顛倒善果能壞梵行。",
        "from": "X61n1149_001:0157a15_0",
        "context_with_next_sentence": true
    },
    {
        "source_sentence": "人天之果非無漏善暫樂還苦名為顛倒梵行淨行也。",
        "from": "X61n1149_001:0157a16_0",
        "context_with_next_sentence": true
    },
    {
        "source_sentence": "四者聲聞自利障於大慈悲。",
        "from": "X61n1149_001:0157a18_0",
        "context_with_next_sentence": true
    },
    {
        "source_sentence": "慈能與樂二乘雖七品行慈而眾生不得其樂諸佛菩薩興慈運悲拔苦與樂眾生實得其樂故名大慈。",
        "from": "X61n1149_001:0157a19_0",
        "context_with_next_sentence": true
    },
    {
        "source_sentence": "五者唯有自利無他力持。",
        "from": "X61n1149_001:0157a22_0",
        "context_with_next_sentence": true
    },
    {
        "source_sentence": "前四種難非凡斥小此難大乘之行唯自無他既闕外緣故亦難也。",
        "from": "X61n1149_001:0157a23_0",
        "context_with_next_sentence": true
    },
    {
        "source_sentence": "譬如跛步行一日不過數里極大辛苦謂自力也易行道者謂信佛語故念佛三昧願生淨土乘佛願力攝持決定往生不疑也如人水路因船力故須臾即至千里謂他力也譬如劣夫從轉輪王行一日一夜周行四天下非是自力轉輪王力也。",
        "from": "X61n1149_001:0157b01_0",
        "context_with_next_sentence": true
    },
    {
        "source_sentence": "引十住毗婆娑論者彼論第四卷易行品中明阿毗跋致行相甚難可得因別開方便說易行道云佛法有無量門世間道有難有易陸道步行即苦水道乘船則樂若人能念十方佛阿彌陀佛等亦可疾得阿毗跋致前列外道相善等五義是智者大師撮彼論意略述難行之事。",
        "from": "X61n1149_001:0157b06_0",
        "context_with_next_sentence": true
    },
    {
        "source_sentence": "若有漏凡夫不得生淨土者亦可有漏凡夫不得見佛身然念佛三昧並無漏善根所起有漏凡夫隨分得見佛身麤相也菩薩見微細相。",
        "from": "X61n1149_001:0157b12_0",
        "context_with_next_sentence": true
    },
    {
        "source_sentence": "麤相謂劣應身如釋迦丈六軟草為座等細相謂勝應身如釋迦巍巍堂堂天衣為坐等。",
        "from": "X61n1149_001:0157b15_0",
        "context_with_next_sentence": true
    },
    {
        "source_sentence": "淨土亦爾雖是無漏善根所起有漏凡夫發無上菩提心求生淨土常念佛故伏滅煩惱。",
        "from": "X61n1149_001:0157b17_0",
        "context_with_next_sentence": true
    },
    {
        "source_sentence": "煩惱即見修九十八使伏謂暫制不起滅謂永斷其根。",
        "from": "X61n1149_001:0157b19_0",
        "context_with_next_sentence": true
    },
    {
        "source_sentence": "得生淨土隨分得見麤相菩薩見微細相。",
        "from": "X61n1149_001:0157b21_0",
        "context_with_next_sentence": true
    },
    {
        "source_sentence": "菩薩雙斷煩惱所知二障故見細相。",
        "from": "X61n1149_001:0157b22_0",
        "context_with_next_sentence": true
    },
    {
        "source_sentence": "此何所疑故華嚴經一切諸佛剎平等普嚴淨眾生業行異所見各不同即其義也。",
        "from": "X61n1149_001:0157b23_0",
        "context_with_next_sentence": true
    },
    {
        "source_sentence": "第六疑　問設令具縛凡夫得生彼國邪見三毒等常起。",
        "from": "X61n1149_001:0157c01_0",
        "context_with_next_sentence": true
    },
    {
        "source_sentence": "邪見攝五利使三毒攝五鈍使。",
        "from": "X61n1149_001:0157c03_0",
        "context_with_next_sentence": true
    },
    {
        "source_sentence": "云何得生彼國即得不退超過三界耶。",
        "from": "X61n1149_001:0157c04_0",
        "context_with_next_sentence": true
    },
    {
        "source_sentence": "答曰得生彼國有五種因緣故得不退云何為五一者阿彌陀佛大悲願力攝持故得不退二者佛光常照菩提心常增長故得不退三者水鳥樹林風聲樂音皆說苦空。",
        "from": "X61n1149_001:0157c05_0",
        "context_with_next_sentence": true
    },
    {
        "source_sentence": "苦集滅道各有四行苦空但空是苦諦下二行小乘可爾今此不爾豈可彌陀唯談小行應明苦不苦亦苦亦不苦非苦非不苦空不空亦空亦不空非空非不空圓音普應佛意甚深依義不依文方契教旨故涅槃云凡夫有苦無諦二乘有苦有諦菩薩解苦無苦而有真諦又有漏凡夫生彼初見彌陀麤相聞有作生滅四諦苦空法後得阿毗跋致見彌陀細相方聞無作四諦圓妙之理經中且約凡夫初生故云苦空。",
        "from": "X61n1149_001:0157c09_0",
        "context_with_next_sentence": true
    },
    {
        "source_sentence": "聞者常起念佛念法念僧之心故不退四者彼國純諸菩薩以為良友。",
        "from": "X61n1149_001:0157c18_0",
        "context_with_next_sentence": true
    },
    {
        "source_sentence": "案小阿彌陀經云彼佛有無量無邊聲聞弟子又云眾生生者皆是阿毗跋致今純諸菩薩者彼此二土聲聞不同此則穢而多苦故羅漢厭於苦依欣于灰斷彼則淨而唯樂當身便為菩薩如釋迦在世鹿苑羅漢豈同法華會上佛道聲聞此中約後故云純諸菩薩也。",
        "from": "X61n1149_001:0158a02_0",
        "context_with_next_sentence": true
    },
    {
        "source_sentence": "無惡緣境外無外道神鬼魔內無邪三毒等煩惱畢竟不起故不退五者生彼國者壽命永劫共佛齊等故不退也在此惡世日月短促經三阿僧祇劫後不起煩惱長時修道云何可得無生忍也。",
        "from": "X61n1149_001:0158a08_0",
        "context_with_next_sentence": true
    },
    {
        "source_sentence": "智度論第五十云於無生滅諸法實相中信受通達無礙不退是曰無生法忍別圓地住菩薩方得此忍又一師云無生是境無所執生法者是教證無生教忍者是印證義地前昔聞未能智證登地上智能印證名無生忍。",
        "from": "X61n1149_001:0158a12_0",
        "context_with_next_sentence": true
    },
    {
        "source_sentence": "此理顯然不須疑也。",
        "from": "X61n1149_001:0158a17_0",
        "context_with_next_sentence": true
    },
    {
        "source_sentence": "第七疑　問彌勒菩薩。",
        "from": "X61n1149_001:0158a18_0",
        "context_with_next_sentence": true
    },
    {
        "source_sentence": "彌勒正云梅怛麗此云慈氏名阿逸多此云無能勝。",
        "from": "X61n1149_001:0158a19_0",
        "context_with_next_sentence": true
    },
    {
        "source_sentence": "一生補處即得成佛持上品十善。",
        "from": "X61n1149_001:0158a21_0",
        "context_with_next_sentence": true
    },
    {
        "source_sentence": "十善有三品上品生天中品生人下品生脩羅。",
        "from": "X61n1149_001:0158a22_0",
        "context_with_next_sentence": true
    },
    {
        "source_sentence": "得生彼處見彌勒菩薩隨從下生三會之中。",
        "from": "X61n1149_001:0158a23_0",
        "context_with_next_sentence": true
    },
    {
        "source_sentence": "智度論第三十四云龍華初會度九十六億聲聞第二會度九十四億聲聞第三會度九十二億聲聞。",
        "from": "X61n1149_001:0158a24_0",
        "context_with_next_sentence": true
    },
    {
        "source_sentence": "自然而得聖果何須求生西方淨土耶。",
        "from": "X61n1149_001:0158b03_0",
        "context_with_next_sentence": true
    },
    {
        "source_sentence": "答求生兜率。",
        "from": "X61n1149_001:0158b04_0",
        "context_with_next_sentence": true
    },
    {
        "source_sentence": "正云都史多此云知足亦云喜足謂於五次樂生喜足心。",
        "from": "X61n1149_001:0158b05_0",
        "context_with_next_sentence": true
    },
    {
        "source_sentence": "一日聞道見佛勢欲相似若細比挍大有優劣且論二種一者縱持十善恐不得生何以得知彌勒上生經云行眾三昧深入正定方始得生更無方便接引之文不如阿彌陀佛本願力光明力但有念佛眾生攝取不捨又釋迦佛說九品教門。",
        "from": "X61n1149_001:0158b07_0",
        "context_with_next_sentence": true
    },
    {
        "source_sentence": "九品者上上上中上下中上中中中下下上下中下下廣如觀經各有行門。",
        "from": "X61n1149_001:0158b12_0",
        "context_with_next_sentence": true
    },
    {
        "source_sentence": "方便引接慇懃發遣生彼淨土但眾生能念彌陀佛者機感相應必得生也。",
        "from": "X61n1149_001:0158b14_0",
        "context_with_next_sentence": true
    },
    {
        "source_sentence": "機弩牙也書云千鈎之弩不為鼷鼠而發機眾生有善機將發而感動聖人聖人運無緣慈而應赴之。",
        "from": "X61n1149_001:0158b16_0",
        "context_with_next_sentence": true
    },
    {
        "source_sentence": "如世間慕人能受慕者機會相投必成其事。",
        "from": "X61n1149_001:0158b19_0",
        "context_with_next_sentence": true
    },
    {
        "source_sentence": "慕人者古謂召軍家召敢軍者舉為者應其慕謂之此則佛力接引如慕主眾生深信而遵修如受慕者。",
        "from": "X61n1149_001:0158b20_0",
        "context_with_next_sentence": true
    },
    {
        "source_sentence": "二者兜率天宮是欲界退位者多無有水鳥樹林風聲音樂眾生聞者皆悉念佛發菩提心伏滅煩惱又有女人皆長(上聲)諸天愛著五欲之心。",
        "from": "X61n1149_001:0158b23_0",
        "context_with_next_sentence": true
    },
    {
        "source_sentence": "五欲謂色聲香味觸。",
        "from": "X61n1149_001:0158c02_0",
        "context_with_next_sentence": true
    },
    {
        "source_sentence": "又天女微妙諸天躭玩不能自勉不如彌陀淨土水鳥樹林風聲音樂眾生聞者念佛發菩提心伏滅煩惱又無女人二乘之心純一大乘清淨良伴為此故煩惱惡業畢竟不起遂至無生之位如此比挍優劣顯然何須致疑也如釋迦佛在世之時大有眾生見佛不得聖果者如恒沙。",
        "from": "X61n1149_001:0158c03_0",
        "context_with_next_sentence": true
    },
    {
        "source_sentence": "智度論第十一云舍衛城有九億家三億家見佛三億家聞而不見三億家不聞不見舍衛已爾餘國可知恒沙者正云殑伽河神之名以為河名阿耨達池出四大河此河即東面銀牛口所出者也池四方四十里沙多而細佛多近此說法故凡說時多數皆取為喻。",
        "from": "X61n1149_001:0158c09_0",
        "context_with_next_sentence": true
    },
    {
        "source_sentence": "彌勒出世亦爾大有不得聖果者未如彌陀淨土但生彼國已悉得無生法忍未有一人退落三界為生死業縛也又聞西國傳云有三菩薩一名無著二名世親三名師子覺此三人契志同生兜率願見彌勒若先亡者得見彌勒誓來相報師子覺前亡一去數年不來後世親無常臨終之時無著語曰汝見彌勒即來相報世親去經三年始來無著問曰何意如許多時始來世親報云至彼天中聽彌勒菩薩一座說法旋遶即來相報為彼天日長。",
        "from": "X61n1149_001:0158c15_0",
        "context_with_next_sentence": true
    },
    {
        "source_sentence": "人間五十年四天王天一晝一夜人間百年忉利天一晝夜人間二百年夜摩天一晝夜人間四百年兜率天一晝夜人間八百年化樂天一晝夜人間一千六百年他化自在天一晝夜。",
        "from": "X61n1149_001:0158c24_0",
        "context_with_next_sentence": true
    },
    {
        "source_sentence": "故此處已經三年又問師子覺今在何處世親報云師子覺為受天樂五欲自娛在外眷屬從去已來總不見彌勒諸小菩薩生彼尚著五欲何況凡夫為此願生西方淨土定得不退無此障故不求生兜率也。",
        "from": "X61n1149_001:0159a04_0",
        "context_with_next_sentence": true
    },
    {
        "source_sentence": "第八疑　問眾生無始以來造無量業今生一形不逢善知識又復作一切罪業無惡不造云何臨終十念成就即得往生出過三界結業之事云何可通。",
        "from": "X61n1149_001:0159a08_0",
        "context_with_next_sentence": true
    },
    {
        "source_sentence": "釋曰眾生無始以來善惡業種多少強弱不得知善惡無記三性種子藏識住持而不失滅非無漏業不能翻破非但身口七支善惡種子不滅意地三種更宜謹慎修觀行勿令惡念得起故惟無三昧經佛告阿難人生人間所以不得道者但坐思想穢念多故一念來一念去一日一夜有八億四千萬念念不息一善念者得善果報一惡念者得惡果報如響應聲如影隨形誰人聞之而不驚覺有漏善尚不可生況惡念哉。",
        "from": "X61n1149_001:0159a11_0",
        "context_with_next_sentence": true
    },
    {
        "source_sentence": "但能臨終遇善知識十念成就者皆是宿世善業若善業強十念成就若惡業多者善知識尚不可逢何況十念成就汝以無始以來惡業為重臨終十念為輕者今以三種道理校量輕重不定不在時節久近多少云何為三一者在心二在緣三在決定在心者造罪之時從自虗妄顛倒心生念佛心者從善知識聞說阿彌陀佛真實功德名號心生一虗一實豈得相比譬如萬年闇室日光暫至闇即頓除豈有久來之闇不肯滅耶在緣者造罪之時從虗妄癡闇心緣虗妄境界顛倒生。",
        "from": "X61n1149_001:0159a20_0",
        "context_with_next_sentence": true
    },
    {
        "source_sentence": "虗妄境界謂煞盜婬妄等。",
        "from": "X61n1149_001:0159b06_0",
        "context_with_next_sentence": true
    },
    {
        "source_sentence": "念佛之心從聞佛清淨真實功德名號緣無上菩提心生一真一偽豈得相比譬如有人被毒箭深毒磣(〔初〕錦反毒甚曰磣)傷肌破至骨一聞滅除藥皷聲即箭出毒除豈以深毒而不肯出也在決定者造罪之時以有間心有後心也。",
        "from": "X61n1149_001:0159b07_0",
        "context_with_next_sentence": true
    },
    {
        "source_sentence": "有間有後心約未命終前若臨終造惡無間無後招報亦重故下文云臨終起一念決定邪見墮阿毗地獄。",
        "from": "X61n1149_001:0159b12_0",
        "context_with_next_sentence": true
    },
    {
        "source_sentence": "念佛之時以無間心無後心。",
        "from": "X61n1149_001:0159b15_0",
        "context_with_next_sentence": true
    },
    {
        "source_sentence": "臨終猛利善根更無惡來間隔名無間心臨終念佛即便捨壽時更無餘念在於此後名無後心。",
        "from": "X61n1149_001:0159b16_0",
        "context_with_next_sentence": true
    },
    {
        "source_sentence": "遂即捨命善心猛利是以即生譬如十圍之索千夫不制童子揮劒須臾兩分。",
        "from": "X61n1149_001:0159b18_0",
        "context_with_next_sentence": true
    },
    {
        "source_sentence": "索喻無始惡業十圍謂多千夫謂凡夫凡夫不能制伏童子喻初心行人揮劒十念成就須臾兩分謂屈伸臂項捨此而生彼。",
        "from": "X61n1149_001:0159b20_0",
        "context_with_next_sentence": true
    },
    {
        "source_sentence": "又如千年積柴以大豆火焚少時即盡。",
        "from": "X61n1149_001:0159b23_0",
        "context_with_next_sentence": true
    },
    {
        "source_sentence": "此第八問答雖明結業業必兼惑惑即煩惱異名柴喻煩惱千年謂無始大喻智慧一豆謂至少若行人聞善友勸化以知深信至念佛即煩惱頓盡決定往生故涅槃經云煩惱為飯食令諸弟子表皆耳嗜。",
        "from": "X61n1149_001:0159b24_0",
        "context_with_next_sentence": true
    },
    {
        "source_sentence": "又如有人一生已來修十善業應得生天臨終之時起一念決定邪見即墮阿鼻地獄惡業虗妄以猛利故尚能排(排謂推排亦除去義)一生之善業令墮惡道豈況臨終猛利心念佛真實無間善業不能排無始惡業得生淨土無有是處又云一念念佛滅八十億劫生死之重罪為念佛時心猛利伏滅惡業決定得生不須疑也上古相傳判十念成就作別時意者此定不可何以得知攝論云唯由發願故全無有行雜集論云若有願生安樂國土即得往生者若人聞無垢佛名即得阿耨菩提者並是別時之因全無有行若將臨終無間十念猛利善行是別時意者幾許誤哉願諸行者深思此理自牢其心莫信異見自墜陷也。",
        "from": "X61n1149_001:0159c05_0",
        "context_with_next_sentence": true
    },
    {
        "source_sentence": "時意者梁攝論第六顯了意依章中明四種意一平等意二別時意三別義意四眾生樂欲意於中第二別時意云由唯發願於安樂佛土得往彼受生是別時意論自釋云譬如由一金錢營覓得千金錢非一日得千由別時得千如來意亦爾此一金錢為千金錢因發願為往生因亦爾智者大師意云攝論偏發願生安樂國雜集論單聞佛名得菩提此二論全無有行乃是別時之意古師妄判十念猛利善行亦為別時意故斥之夫欲生淨土方須行願具足有行無願行無所從有願無行願無所獲行願相資無事不遂矣。",
        "from": "X61n1149_001:0159c17_0",
        "context_with_next_sentence": true
    },
    {
        "source_sentence": "第九疑　問西方去此十萬億佛剎凡夫劣弱云何可到又往生論云女人及根缺(根缺謂缺壞即盲聾瘖瘂等)二乘種不生既有此聖教當知女人及以根缺者必定不得往生。",
        "from": "X61n1149_001:0160a10_0",
        "context_with_next_sentence": true
    },
    {
        "source_sentence": "答為對凡夫肉眼生死心量說耳西方去此十萬億剎但使眾生淨土業成者臨終在定之心即是淨土受生之心動念即是生淨土時為此觀經云彌陀佛國去此不遠又業力不可思議一念即得生彼不須愁遠又如人夢身雖在牀而心意識。",
        "from": "X61n1149_001:0160a14_0",
        "context_with_next_sentence": true
    },
    {
        "source_sentence": "心分真妄而有三種一唯真即自性清淨心從本已來湛然常住不同木石神解照照二真妄和合即第八識三唯妄即前七識然即前一是體後二是用又心意識者集記名心即第八識集種子起現行故思量名意即第七識執第八識見分以為內我起四惑故了別名識即前六識分別六塵故令於此中唯取第六識以其遍緣十方三世故而第六必依第七第七必依第八故總云意識。",
        "from": "X61n1149_001:0160a19_0",
        "context_with_next_sentence": true
    },
    {
        "source_sentence": "遍至他方一切世界如平生不異也生淨土亦爾動念即至不須疑也女人及根缺二乘種不生者但論生彼國無有女人及無盲聾瘖瘂人不道此間女人根缺人不得生彼若如此說者愚癡全不識經意且如韋提夫人是請生淨土主及五百侍女授佛記悉得往生彼國。",
        "from": "X61n1149_001:0160b03_0",
        "context_with_next_sentence": true
    },
    {
        "source_sentence": "案小阿彌陀經云善男子善女人若有信者應當發願生彼國土法華經云若如來滅後五百歲中若有女人聞是經典如說修行於此命終即往安樂世界阿彌陀佛大菩薩眾圍遶住處生蓮華中寶座之上是知此間女人必得生彼明矣。",
        "from": "X61n1149_001:0160b09_0",
        "context_with_next_sentence": true
    },
    {
        "source_sentence": "但此處女人及盲聾瘖瘂人心念彌陀佛悉生彼國已不受女身亦不受根缺身二乘之人但迴心願生淨土至彼更無二乘執心。",
        "from": "X61n1149_001:0160b14_0",
        "context_with_next_sentence": true
    },
    {
        "source_sentence": "小乘教中我執已盡不受後有不說更有生處今云迥向願生乃是大乘之義小阿彌陀經云彼佛有無量無邊聲聞弟子往生論言無二乘者彼佛逗機既現麤細相麤相變化土即有二乘細相他受用土即純是菩薩變化土不但有聲聞亦有女人故鼓音聲王經云阿彌陀佛父名月上母名殊勝妙顏文似相違理實相順餘義如釋論題及第六疑中。",
        "from": "X61n1149_001:0160b17_0",
        "context_with_next_sentence": true
    },
    {
        "source_sentence": "為此故云女人及根缺二乘種不生非謂此處女人及根缺人不得生也故無量壽經四十八願云設我得佛十方世界一切女人稱我名號厭惡女身捨命之後更受女身者不取正覺況生彼國更受女身耶根缺者亦爾。",
        "from": "X61n1149_001:0160c01_0",
        "context_with_next_sentence": true
    },
    {
        "source_sentence": "第十疑　問今欲決定往生西方未知作何行業以何為種子得生彼國又凡夫俗人皆有妻子未斷婬欲得生彼否答曰欲決定往生西方者具有二種行定得生彼一者厭離行二者欣願行言厭離行者凡夫無始以來為五欲纏縛輪迴五道。",
        "from": "X61n1149_001:0160c06_0",
        "context_with_next_sentence": true
    },
    {
        "source_sentence": "開為六道以修羅攝入鬼趣故合為五道。",
        "from": "X61n1149_001:0160c11_0",
        "context_with_next_sentence": true
    },
    {
        "source_sentence": "備受眾苦不起厭心不離五欲未有出期為此常觀此身膿血屎尿一切惡露不淨臭穢故涅槃經云是身愚癡羅剎止住其中誰有智者當樂此身又經云此身眾苦所集一切皆不淨扼縛癰疽等。",
        "from": "X61n1149_001:0160c12_0",
        "context_with_next_sentence": true
    },
    {
        "source_sentence": "扼縛爾雅云衡扼也謂轅端橫壓牛領者今體作轅凡夫為煩惱所縛根本如牛為扼所[牛*勾]。",
        "from": "X61n1149_001:0160c16_0",
        "context_with_next_sentence": true
    },
    {
        "source_sentence": "根本無義利上至諸天身皆亦復如是行者若行若坐若覺常觀此身唯苦無樂深生厭離縱使妻房不能頓斷漸漸生厭作七種不淨觀一者觀此婬欲身從貪煩惱生即是種子不淨。",
        "from": "X61n1149_001:0160c18_0",
        "context_with_next_sentence": true
    },
    {
        "source_sentence": "煩惱潤業招果報故知煩惱為果報身之種子。",
        "from": "X61n1149_001:0161a04_0",
        "context_with_next_sentence": true
    },
    {
        "source_sentence": "二者父母交會之時赤白和合識託其中即是受生不淨。",
        "from": "X61n1149_001:0161a05_0",
        "context_with_next_sentence": true
    },
    {
        "source_sentence": "二渧和合識託其中當最初羯羅藍時。",
        "from": "X61n1149_001:0161a07_0",
        "context_with_next_sentence": true
    },
    {
        "source_sentence": "三者在母胎中生藏下居熟藏上即是住處不淨四者在母胎時唯食母血即是食噉不淨五者日月滿足頭向產門膿血俱出臰穢狼藉即是初生不淨六者薄皮覆上其內膿血遍一切處即是舉體不淨七者乃至死後膖脹爛壞骨肉縱橫孤狼食噉即是究竟不淨自身亦爾所愛境界男女等身深生厭離常觀不淨若能如此觀身不淨之者婬欲煩惱漸漸減小又作十相等觀。",
        "from": "X61n1149_001:0161a08_0",
        "context_with_next_sentence": true
    },
    {
        "source_sentence": "十想者一無常想二苦想三無我想四食不淨想五世間不可樂想六死想七不淨想八斷想九離想十盡想言等者等取九想乃大不淨觀九想者一脹想二壞想三血塗漫想四膿爛想五青瘀想六噉想七散想八骨想九燒想。",
        "from": "X61n1149_001:0161a16_0",
        "context_with_next_sentence": true
    },
    {
        "source_sentence": "廣如經說又發願願我永離三界雜食臰穢膿血不淨躭苞五欲男女等身願得淨土法性身此謂厭離行二明欣願行者復有二種一者先明求往生之意二者觀彼淨土莊嚴等事欣願心求往生意者一者所以求生淨土為欲救拔一切眾生苦故即自思惟我今無力若在惡世煩惱境強自為業縛淪溺三塗動經數劫如此輪轉無始已來未曾休息何時能得救苦眾生為此故求生淨土親近諸佛若證無生法忍方能於惡世中救苦眾生故往生論云言發菩提心者正是願作佛心願作佛心者則是度眾生心度眾生心者則是攝取眾生生佛國心又願生淨土須具二行一者必須遠離三種障菩提法門二者須得三種順菩提法門何者三種障菩提法門一者依智慧門不求自樂遠離我心貪著自身故。",
        "from": "X61n1149_001:0161a21_0",
        "context_with_next_sentence": true
    },
    {
        "source_sentence": "凡夫淪沒四生輪迴六道盖由著我我所不能修出離行我謂正報我所謂依報。",
        "from": "X61n1149_001:0161b11_0",
        "context_with_next_sentence": true
    },
    {
        "source_sentence": "二者依慈悲門㧞一切眾生苦遠離無安眾生心故三者依方便門常憐愍一切眾生欲與其樂遠離恭敬供養自身心故若能遠離三種障菩提法則得三種順菩提法。",
        "from": "X61n1149_001:0161b13_0",
        "context_with_next_sentence": true
    },
    {
        "source_sentence": "此三種順菩提法如次翻前三種障菩提法然則初一種是自行後二種是化他。",
        "from": "X61n1149_001:0161b17_0",
        "context_with_next_sentence": true
    },
    {
        "source_sentence": "一者無染清淨心不為自求諸樂故。",
        "from": "X61n1149_001:0161b19_0",
        "context_with_next_sentence": true
    },
    {
        "source_sentence": "上是往生論文下是智者大師釋。",
        "from": "X61n1149_001:0161b20_0",
        "context_with_next_sentence": true
    },
    {
        "source_sentence": "是無染清淨處若為自身求生染自心障菩提門是故無染清淨心是順菩提門二者安清淨心為拔眾生苦故(上論下釋)菩提安一切眾生清淨處若不作心拔一切眾生令離生死苦即違菩提門是故安清淨心是順菩提門三者樂(落音)清淨心欲令一切眾生得大菩提故(上論下釋)菩提是畢竟常樂處若不作心令一切眾生得畢竟常樂即違菩提門此菩提因何而得要因生淨土常不離佛得無生忍已於生死中救苦眾生悲智圓融。",
        "from": "X61n1149_001:0161b21_0",
        "context_with_next_sentence": true
    },
    {
        "source_sentence": "悲智圓融即無住行以有悲故不住涅槃豈同小乘以有智故不住生死豈同凡夫內心具二不偏用一名為圓融。",
        "from": "X61n1149_001:0161c06_0",
        "context_with_next_sentence": true
    },
    {
        "source_sentence": "定而常有用自在無礙。",
        "from": "X61n1149_001:0161c09_0",
        "context_with_next_sentence": true
    },
    {
        "source_sentence": "圓融本心妙明真性寂智無二性相直融凡夫背覺而跉跰諸聖還源而自在故能不動真際宜運大慈隱顯不常寂用無礙。",
        "from": "X61n1149_001:0161c10_0",
        "context_with_next_sentence": true
    },
    {
        "source_sentence": "即是菩提心此是願生之意二明欣願求心者希心起想緣彌陀佛若法身報身若應身等金色光明八萬四千相一一相中八萬四千好一一好放八萬四千光明常照法界攝取念佛眾生又觀彼淨土七寶莊嚴事備如觀經十六觀等常行念佛三昧。",
        "from": "X61n1149_001:0161c13_0",
        "context_with_next_sentence": true
    },
    {
        "source_sentence": "念佛三昧者心中在想口稱名號皆名念佛然諸經論具明二行皆可得道一無念二有念初無念者即是真如三昧直須惺惺寂寂不起攀緣實相相應能所雙泯此亦泯心不同大虗如是安心方能合道智度論云有念墮魔網無念即得出心動故非道不動是法印起信論云若得無念則為向佛智故二有念者即是念佛三昧存想佛之三身無量功德乃至依報清淨莊嚴專心不亂此想成時亦得見佛悟道具如觀經般舟三昧經十住毗婆娑論等今時學人唯重無念不知有念修道之人切自撿點於二門中何行相應勿於聖言謬生讚毀如人飲水冷燸自知莫學他人空重無念又不能端身宴坐萬境既壞縱能暫息攀緣不免無記昏住六情擾攘三毒熾然妄說多端欺誑聾俗簡去念佛橫搆是非破他善根罪莫太矣往生一路平旦易行奉勸後人審辨真偽勿虗度一生耳。",
        "from": "X61n1149_001:0161c18_0",
        "context_with_next_sentence": true
    },
    {
        "source_sentence": "及施戒等修一切善行悉以迴施一切眾生同願生彼國決定得生此謂欣願門也。",
        "from": "X61n1149_001:0162a16_0",
        "context_with_next_sentence": true
    },
    {
        "source_sentence": "註十疑論(終)",
        "from": "X61n1149_001:0162a19_0",
        "context_with_next_sentence": false
    }
]