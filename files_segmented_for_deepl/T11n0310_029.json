[
    {
        "source_sentence": "大寶積經卷第二十九",
        "from": "T11n0310_029:0158c06_0",
        "context_with_next_sentence": true
    },
    {
        "source_sentence": "大唐三藏菩提流志奉　詔譯",
        "from": "T11n0310_029:0158c08_0",
        "context_with_next_sentence": true
    },
    {
        "source_sentence": "文殊師利普門會第十",
        "from": "T11n0310_029:0158c09_0",
        "context_with_next_sentence": true
    },
    {
        "source_sentence": "如是我聞：一時佛在王舍城耆闍崛山中，與大比丘眾八百人俱，菩薩摩訶薩四萬二千。",
        "from": "T11n0310_029:0158c10_0",
        "context_with_next_sentence": true
    },
    {
        "source_sentence": "時有菩薩名無垢藏，與九萬二千諸菩薩眾，恭敬圍遶從空而來。",
        "from": "T11n0310_029:0158c12_0",
        "context_with_next_sentence": true
    },
    {
        "source_sentence": "爾時世尊即告大眾：「彼諸菩薩，為遍清淨行世界普花如來勸發，來此娑婆世界，令於我所聽受普入不思議法門；其諸菩薩亦當集會。」",
        "from": "T11n0310_029:0158c13_1",
        "context_with_next_sentence": true
    },
    {
        "source_sentence": "說是語已，無量無邊他方此界諸菩薩眾，悉來集會耆闍崛山，頂禮佛足却住一面。",
        "from": "T11n0310_029:0158c16_2",
        "context_with_next_sentence": true
    },
    {
        "source_sentence": "爾時無垢藏菩薩手持七寶千葉蓮花，至如來所頭面禮足，白佛言：「世尊！",
        "from": "T11n0310_029:0158c19_0",
        "context_with_next_sentence": true
    },
    {
        "source_sentence": "遍清淨行世界普花如來，以是寶花奉上世尊。",
        "from": "T11n0310_029:0158c20_1",
        "context_with_next_sentence": true
    },
    {
        "source_sentence": "致問無量，少病少惱、起居輕利、安樂行不？」",
        "from": "T11n0310_029:0158c21_2",
        "context_with_next_sentence": true
    },
    {
        "source_sentence": "作是語已，即昇虛空結加趺坐。",
        "from": "T11n0310_029:0158c22_3",
        "context_with_next_sentence": true
    },
    {
        "source_sentence": "爾時文殊師利菩薩摩訶薩，於大眾中即從座起，偏袒右肩右膝著地，合掌恭敬而白佛言：「我念過去久遠世時，曾於普燈佛所聞說普入不思議法門。",
        "from": "T11n0310_029:0158c24_0",
        "context_with_next_sentence": true
    },
    {
        "source_sentence": "我於爾時即便獲得八千四百億那由他三昧，又能了知七十七萬億那由他三昧。",
        "from": "T11n0310_029:0158c27_1",
        "context_with_next_sentence": true
    },
    {
        "source_sentence": "善哉世尊！",
        "from": "T11n0310_029:0158c29_2",
        "context_with_next_sentence": true
    },
    {
        "source_sentence": "願垂哀愍為諸菩薩說此法門。」",
        "from": "T11n0310_029:0158c29_3",
        "context_with_next_sentence": true
    },
    {
        "source_sentence": "爾時佛告文殊師利：「汝今諦聽，善思念之，當為汝說。」",
        "from": "T11n0310_029:0159a02_0",
        "context_with_next_sentence": true
    },
    {
        "source_sentence": "文殊師利言：「唯然世尊！",
        "from": "T11n0310_029:0159a03_1",
        "context_with_next_sentence": true
    },
    {
        "source_sentence": "願樂欲聞。」",
        "from": "T11n0310_029:0159a03_2",
        "context_with_next_sentence": true
    },
    {
        "source_sentence": "佛言：「若諸菩薩欲學此法，應當修習諸三昧門。",
        "from": "T11n0310_029:0159a03_3",
        "context_with_next_sentence": true
    },
    {
        "source_sentence": "所謂色相三昧、聲相三昧、香相三昧、味相三昧、觸相三昧、意界三昧、女相三昧、男相三昧、童男相三昧、童女相三昧、天相三昧、龍相三昧、夜叉相三昧、乾闥婆相三昧、阿修羅相三昧、迦樓羅相三昧、緊那羅相三昧、摩睺羅伽相三昧、地獄相三昧、畜生相三昧、閻魔羅界三昧、貪相三昧、瞋相三昧、癡相三昧、不善法三昧、善法三昧、有為三昧、無為三昧。",
        "from": "T11n0310_029:0159a05_0",
        "context_with_next_sentence": true
    },
    {
        "source_sentence": "文殊師利！",
        "from": "T11n0310_029:0159a12_1",
        "context_with_next_sentence": true
    },
    {
        "source_sentence": "若諸菩薩於如是等一切三昧善通達者，是則已為修學此法。",
        "from": "T11n0310_029:0159a13_2",
        "context_with_next_sentence": true
    },
    {
        "source_sentence": "文殊師利！",
        "from": "T11n0310_029:0159a14_3",
        "context_with_next_sentence": true
    },
    {
        "source_sentence": "云何名為色相三昧？",
        "from": "T11n0310_029:0159a14_4",
        "context_with_next_sentence": true
    },
    {
        "source_sentence": "即說頌曰：「觀色如聚沫，　　中無有堅實，　不可執持故，　　是名色三昧。",
        "from": "T11n0310_029:0159a15_5",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0159a18_0",
        "context_with_next_sentence": true
    },
    {
        "source_sentence": "云何名為聲相三昧？",
        "from": "T11n0310_029:0159a18_1",
        "context_with_next_sentence": true
    },
    {
        "source_sentence": "即說頌曰：「觀聲如谷響，　　其性不可得，　諸法亦如是，　　無相無差別，　了知皆寂靜，　　是名聲三昧。",
        "from": "T11n0310_029:0159a18_2",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0159a23_0",
        "context_with_next_sentence": true
    },
    {
        "source_sentence": "云何名為香相三昧？",
        "from": "T11n0310_029:0159a23_1",
        "context_with_next_sentence": true
    },
    {
        "source_sentence": "即說頌曰：「假令百千劫，　　常嗅種種香，　如海納眾流，　　而無有厭足。",
        "from": "T11n0310_029:0159a23_2",
        "context_with_next_sentence": true
    },
    {
        "source_sentence": "　其香若是實，　　則應可滿足，　但有假名字，　　其實不可取。",
        "from": "T11n0310_029:0159a27_0",
        "context_with_next_sentence": true
    },
    {
        "source_sentence": "　以不可取故，　　鼻亦無所有，　了知性空寂，　　是名香三昧。",
        "from": "T11n0310_029:0159a29_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0159b02_0",
        "context_with_next_sentence": true
    },
    {
        "source_sentence": "云何名為味相三昧？",
        "from": "T11n0310_029:0159b02_1",
        "context_with_next_sentence": true
    },
    {
        "source_sentence": "即說頌曰：「舌根之所受，　　鹹醋等諸味，　皆從眾緣生，　　其性無所有。",
        "from": "T11n0310_029:0159b02_2",
        "context_with_next_sentence": true
    },
    {
        "source_sentence": "　若能如是知，　　因緣和合起，　了此不思議，　　是名味三昧。",
        "from": "T11n0310_029:0159b06_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0159b08_0",
        "context_with_next_sentence": true
    },
    {
        "source_sentence": "云何名為觸相三昧？",
        "from": "T11n0310_029:0159b08_1",
        "context_with_next_sentence": true
    },
    {
        "source_sentence": "即說頌曰：「觸但有名字，　　其性不可得，　細滑等諸法，　　皆是從緣生。",
        "from": "T11n0310_029:0159b08_2",
        "context_with_next_sentence": true
    },
    {
        "source_sentence": "　若能知觸性，　　因緣和合起，　畢竟無所有，　　是名觸三昧。",
        "from": "T11n0310_029:0159b12_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0159b14_0",
        "context_with_next_sentence": true
    },
    {
        "source_sentence": "云何名為意界三昧？",
        "from": "T11n0310_029:0159b14_1",
        "context_with_next_sentence": true
    },
    {
        "source_sentence": "即說頌曰：「設集三千界，　　無量諸眾生，　一心共思求，　　意界不可得。",
        "from": "T11n0310_029:0159b14_2",
        "context_with_next_sentence": true
    },
    {
        "source_sentence": "　不在於內外，　　亦不可聚集，　但以於假名，　　說有種種相。",
        "from": "T11n0310_029:0159b18_0",
        "context_with_next_sentence": true
    },
    {
        "source_sentence": "　猶如於幻化，　　無住無處所，　了知彼性空，　　是名意三昧。",
        "from": "T11n0310_029:0159b20_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0159b22_0",
        "context_with_next_sentence": true
    },
    {
        "source_sentence": "云何名為女相三昧？",
        "from": "T11n0310_029:0159b22_1",
        "context_with_next_sentence": true
    },
    {
        "source_sentence": "即說頌曰：「四大假為女，　　其中無所有，　凡夫迷惑心，　　執取以為實。",
        "from": "T11n0310_029:0159b22_2",
        "context_with_next_sentence": true
    },
    {
        "source_sentence": "　女人如幻化，　　愚者不能了，　妄見女相故，　　生於染著心。",
        "from": "T11n0310_029:0159b26_0",
        "context_with_next_sentence": true
    },
    {
        "source_sentence": "　譬如幻化女，　　而非實女人，　無智者迷惑，　　便生於欲想。",
        "from": "T11n0310_029:0159b28_0",
        "context_with_next_sentence": true
    },
    {
        "source_sentence": "　如是了知已，　　一切女無相，　此相皆寂靜，　　是名女三昧。",
        "from": "T11n0310_029:0159c01_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0159c03_0",
        "context_with_next_sentence": true
    },
    {
        "source_sentence": "云何名為男相三昧？",
        "from": "T11n0310_029:0159c03_1",
        "context_with_next_sentence": true
    },
    {
        "source_sentence": "即說頌曰：「自謂是男子，　　見彼為女人，　由斯分別心，　　而生於欲想。",
        "from": "T11n0310_029:0159c03_2",
        "context_with_next_sentence": true
    },
    {
        "source_sentence": "　欲心本無有，　　心相不可得，　由妄分別故，　　於身起男想。",
        "from": "T11n0310_029:0159c07_0",
        "context_with_next_sentence": true
    },
    {
        "source_sentence": "　是中實無男，　　我說如陽焰，　知男相寂靜，　　是名男三昧。",
        "from": "T11n0310_029:0159c09_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0159c11_0",
        "context_with_next_sentence": true
    },
    {
        "source_sentence": "云何名為童男相三昧？",
        "from": "T11n0310_029:0159c11_1",
        "context_with_next_sentence": true
    },
    {
        "source_sentence": "即說頌曰：「如樹無根枝，　　花則不可得，　以花無有故，　　其果亦不生。",
        "from": "T11n0310_029:0159c11_2",
        "context_with_next_sentence": true
    },
    {
        "source_sentence": "　由無彼女人，　　童男亦非有，　隨於分別者，　　假說如是名。",
        "from": "T11n0310_029:0159c15_0",
        "context_with_next_sentence": true
    },
    {
        "source_sentence": "　了知彼女人，　　及童男非有，　能如是觀察，　　是童男三昧。",
        "from": "T11n0310_029:0159c17_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0159c19_0",
        "context_with_next_sentence": true
    },
    {
        "source_sentence": "云何名為童女相三昧？",
        "from": "T11n0310_029:0159c19_1",
        "context_with_next_sentence": true
    },
    {
        "source_sentence": "即說頌曰：「如斷多羅樹，　　畢竟不復生，　何有智慧人，　　於中求果實？",
        "from": "T11n0310_029:0159c19_2",
        "context_with_next_sentence": true
    },
    {
        "source_sentence": "　若有能了知，　　諸法無生者，　不應起分別，　　童女為能生。",
        "from": "T11n0310_029:0159c23_0",
        "context_with_next_sentence": true
    },
    {
        "source_sentence": "　又如焦穀種，　　其牙本不生，　女人亦復然，　　是童女三昧。",
        "from": "T11n0310_029:0159c25_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0159c27_0",
        "context_with_next_sentence": true
    },
    {
        "source_sentence": "云何名為天相三昧？",
        "from": "T11n0310_029:0159c27_1",
        "context_with_next_sentence": true
    },
    {
        "source_sentence": "即說頌曰：「因清淨信心，　　及以眾善業，　受諸天勝報，　　端正殊妙身。",
        "from": "T11n0310_029:0159c27_2",
        "context_with_next_sentence": true
    },
    {
        "source_sentence": "　珍寶諸宮殿，　　非由造作成，　曼陀羅妙花，　　亦無種植者。",
        "from": "T11n0310_029:0160a02_0",
        "context_with_next_sentence": true
    },
    {
        "source_sentence": "　如是不思議，　　皆因業力起，　能現種種相，　　猶若淨琉璃。",
        "from": "T11n0310_029:0160a04_0",
        "context_with_next_sentence": true
    },
    {
        "source_sentence": "　如是殊妙身，　　及諸宮殿等，　皆從虛妄生，　　是名天三昧。",
        "from": "T11n0310_029:0160a06_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0160a08_0",
        "context_with_next_sentence": true
    },
    {
        "source_sentence": "云何名為龍相三昧？",
        "from": "T11n0310_029:0160a08_1",
        "context_with_next_sentence": true
    },
    {
        "source_sentence": "即說頌曰：「受此諸龍身，　　由不修於忍，　興澍大雲雨，　　遍滿閻浮提。",
        "from": "T11n0310_029:0160a08_2",
        "context_with_next_sentence": true
    },
    {
        "source_sentence": "　不從前後際，　　亦不在中間，　而能生此水，　　復歸於大海。",
        "from": "T11n0310_029:0160a12_0",
        "context_with_next_sentence": true
    },
    {
        "source_sentence": "　如是諸龍等，　　積習性差別，　起於種種業，　　業亦無有生。",
        "from": "T11n0310_029:0160a14_0",
        "context_with_next_sentence": true
    },
    {
        "source_sentence": "　一切非真實，　　愚者謂為有，　能如是了知，　　是名龍三昧。",
        "from": "T11n0310_029:0160a16_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0160a18_0",
        "context_with_next_sentence": true
    },
    {
        "source_sentence": "云何名為夜叉相三昧？",
        "from": "T11n0310_029:0160a18_1",
        "context_with_next_sentence": true
    },
    {
        "source_sentence": "即說頌曰：「是大夜叉身，　　從於自心起，　是中無有實，　　妄生於恐怖，　亦無有怖心，　　而生於怖畏。",
        "from": "T11n0310_029:0160a18_2",
        "context_with_next_sentence": true
    },
    {
        "source_sentence": "　觀法非實故，　　無相無所得，　空無寂靜處，　　現此夜叉相，　如是知虛妄，　　是夜叉三昧。",
        "from": "T11n0310_029:0160a23_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0160a26_0",
        "context_with_next_sentence": true
    },
    {
        "source_sentence": "云何名為乾闥婆相三昧？",
        "from": "T11n0310_029:0160a26_1",
        "context_with_next_sentence": true
    },
    {
        "source_sentence": "即說頌曰：「彼實無所趣，　　名言假施設，　了知趣非趣，　　乾闥婆三昧。",
        "from": "T11n0310_029:0160a26_2",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0160b01_0",
        "context_with_next_sentence": true
    },
    {
        "source_sentence": "云何名為阿修羅相三昧？",
        "from": "T11n0310_029:0160b01_1",
        "context_with_next_sentence": true
    },
    {
        "source_sentence": "即說頌曰：「修羅相所印，　　其相本無生，　無生故無滅，　　阿修羅三昧。",
        "from": "T11n0310_029:0160b01_2",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0160b05_0",
        "context_with_next_sentence": true
    },
    {
        "source_sentence": "云何名為迦樓羅相三昧？",
        "from": "T11n0310_029:0160b05_1",
        "context_with_next_sentence": true
    },
    {
        "source_sentence": "即說頌曰：「無身以為身，　　名字假施設，　名相無所有，　　迦樓羅三昧。",
        "from": "T11n0310_029:0160b05_2",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0160b09_0",
        "context_with_next_sentence": true
    },
    {
        "source_sentence": "云何名為緊那羅相三昧？",
        "from": "T11n0310_029:0160b09_1",
        "context_with_next_sentence": true
    },
    {
        "source_sentence": "即說頌曰：「法無作而作，　　說為緊那羅，　了知此不生，　　緊那羅三昧。",
        "from": "T11n0310_029:0160b09_2",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0160b13_0",
        "context_with_next_sentence": true
    },
    {
        "source_sentence": "云何名為摩睺羅伽相三昧？",
        "from": "T11n0310_029:0160b13_1",
        "context_with_next_sentence": true
    },
    {
        "source_sentence": "即說頌曰：「彼由於名字，　　隨世而安立，　是中無有法，　　而妄起分別。",
        "from": "T11n0310_029:0160b14_0",
        "context_with_next_sentence": true
    },
    {
        "source_sentence": "　了知此分別，　　自性無所有，　彼相寂靜故，　　摩睺羅三昧。",
        "from": "T11n0310_029:0160b17_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0160b19_0",
        "context_with_next_sentence": true
    },
    {
        "source_sentence": "云何名為地獄相三昧？",
        "from": "T11n0310_029:0160b19_1",
        "context_with_next_sentence": true
    },
    {
        "source_sentence": "即說頌曰：「地獄空無相，　　其性極清淨，　是中無作者，　　從自分別生。",
        "from": "T11n0310_029:0160b19_2",
        "context_with_next_sentence": true
    },
    {
        "source_sentence": "　我坐道場時，　　了此無生相，　無相無生故，　　其性如虛空，　此相皆寂靜，　　是地獄三昧。",
        "from": "T11n0310_029:0160b23_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0160b26_0",
        "context_with_next_sentence": true
    },
    {
        "source_sentence": "云何名為畜生相三昧？",
        "from": "T11n0310_029:0160b26_1",
        "context_with_next_sentence": true
    },
    {
        "source_sentence": "即說頌曰：「如雲現眾色，　　是中無有實，　能令無智人，　　於此生迷惑，　於彼畜生趣，　　而受種種身。",
        "from": "T11n0310_029:0160b26_2",
        "context_with_next_sentence": true
    },
    {
        "source_sentence": "　猶如虛空雲，　　現於諸色像，　了知業如幻，　　不生迷惑心，　彼相本寂靜，　　是畜生三昧。",
        "from": "T11n0310_029:0160c02_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0160c05_0",
        "context_with_next_sentence": true
    },
    {
        "source_sentence": "云何名為閻魔羅界三昧？",
        "from": "T11n0310_029:0160c05_1",
        "context_with_next_sentence": true
    },
    {
        "source_sentence": "即說頌曰：「造作純黑業，　　及以雜業者，　流轉閻羅界，　　受於種種苦。",
        "from": "T11n0310_029:0160c05_2",
        "context_with_next_sentence": true
    },
    {
        "source_sentence": "　實無閻羅界，　　亦無流轉者，　自性本無生，　　諸苦猶如夢，　若能如是觀，　　閻羅界三昧。",
        "from": "T11n0310_029:0160c09_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0160c12_0",
        "context_with_next_sentence": true
    },
    {
        "source_sentence": "云何名為貪相三昧？",
        "from": "T11n0310_029:0160c12_1",
        "context_with_next_sentence": true
    },
    {
        "source_sentence": "即說頌曰：「貪從分別生，　　分別亦非有，　無生亦無相，　　住處不可得。",
        "from": "T11n0310_029:0160c12_2",
        "context_with_next_sentence": true
    },
    {
        "source_sentence": "　貪性如虛空，　　亦無有建立，　凡夫妄分別，　　由斯貪染生。",
        "from": "T11n0310_029:0160c16_0",
        "context_with_next_sentence": true
    },
    {
        "source_sentence": "　法性本無染，　　清淨如虛空，　十方遍推求，　　其性不可得。",
        "from": "T11n0310_029:0160c18_0",
        "context_with_next_sentence": true
    },
    {
        "source_sentence": "　不了性空故，　　見貪生怖畏，　無畏生畏想，　　於何得安樂？",
        "from": "T11n0310_029:0160c20_0",
        "context_with_next_sentence": true
    },
    {
        "source_sentence": "　譬如愚癡人，　　怖畏於虛空，　驚懼而馳走，　　避空不欲見。",
        "from": "T11n0310_029:0160c22_0",
        "context_with_next_sentence": true
    },
    {
        "source_sentence": "　虛空遍一切，　　於何而得離？",
        "from": "T11n0310_029:0160c24_0",
        "context_with_next_sentence": true
    },
    {
        "source_sentence": "　愚夫迷惑故，　　顛倒分別生。",
        "from": "T11n0310_029:0160c25_0",
        "context_with_next_sentence": true
    },
    {
        "source_sentence": "　貪本無自性，　　妄生厭離心，　如人欲避空，　　終無能脫者；　諸法性自離，　　猶如於涅槃。",
        "from": "T11n0310_029:0160c26_0",
        "context_with_next_sentence": true
    },
    {
        "source_sentence": "　三世一切佛，　　了知貪性空，　住此境界中，　　未曾有捨離；　於貪怖畏者，　　思惟求解脫。",
        "from": "T11n0310_029:0160c29_0",
        "context_with_next_sentence": true
    },
    {
        "source_sentence": "　如是貪自性，　　究竟常清淨，　我證菩提時，　　了達皆平等。",
        "from": "T11n0310_029:0161a03_0",
        "context_with_next_sentence": true
    },
    {
        "source_sentence": "　若執貪為有，　　於彼當捨離，　由妄分別故，　　而言捨離貪。",
        "from": "T11n0310_029:0161a05_0",
        "context_with_next_sentence": true
    },
    {
        "source_sentence": "　此唯分別心，　　實無有捨離，　其性不可得，　　亦無有滅壞，　平等實際中，　　無解脫分別。",
        "from": "T11n0310_029:0161a07_0",
        "context_with_next_sentence": true
    },
    {
        "source_sentence": "　若於貪解脫，　　於空亦解脫，　虛空及與貪，　　無盡無差別；　若見差別者，　　我說令捨離。",
        "from": "T11n0310_029:0161a10_0",
        "context_with_next_sentence": true
    },
    {
        "source_sentence": "　貪實無有生，　　妄起生分別，　彼貪本性空，　　但有假名字，　不應以此名，　　而生於執著。",
        "from": "T11n0310_029:0161a13_0",
        "context_with_next_sentence": true
    },
    {
        "source_sentence": "　了貪無染故，　　是則畢竟空，　不由滅壞貪，　　而得於解脫。",
        "from": "T11n0310_029:0161a16_0",
        "context_with_next_sentence": true
    },
    {
        "source_sentence": "　貪法與佛法，　　平等即涅槃，　智者應當知，　　了貪寂靜已，　入於寂靜界，　　是名貪三昧。",
        "from": "T11n0310_029:0161a18_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0161a21_0",
        "context_with_next_sentence": true
    },
    {
        "source_sentence": "云何名為瞋相三昧？",
        "from": "T11n0310_029:0161a21_1",
        "context_with_next_sentence": true
    },
    {
        "source_sentence": "即說頌曰：「以虛妄因緣，　　而起於瞋恚，　無我執為我，　　及由麁惡聲，　起猛利瞋心，　　猶如於惡毒，　音聲及瞋恚，　　究竟無所有。",
        "from": "T11n0310_029:0161a21_2",
        "context_with_next_sentence": true
    },
    {
        "source_sentence": "　如鑽木出火，　　要假眾緣力，　若緣不和合，　　火終不得生。",
        "from": "T11n0310_029:0161a27_0",
        "context_with_next_sentence": true
    },
    {
        "source_sentence": "　是不悅意聲，　　畢竟無所有，　知聲性空故，　　瞋亦不復生。",
        "from": "T11n0310_029:0161a29_0",
        "context_with_next_sentence": true
    },
    {
        "source_sentence": "　瞋不在於聲，　　亦不身中住，　因緣和合起，　　離緣終不生。",
        "from": "T11n0310_029:0161b02_0",
        "context_with_next_sentence": true
    },
    {
        "source_sentence": "　如因乳等緣，　　和合生酥酪，　瞋自性無起，　　因於麁惡聲。",
        "from": "T11n0310_029:0161b04_0",
        "context_with_next_sentence": true
    },
    {
        "source_sentence": "　愚者不能了，　　熱惱自燒然，　應當如是知，　　究竟無所有。",
        "from": "T11n0310_029:0161b06_0",
        "context_with_next_sentence": true
    },
    {
        "source_sentence": "　瞋性本寂靜，　　但有於假名，　瞋恚即實際，　　以依真如起，　了知如法界，　　是名瞋三昧。",
        "from": "T11n0310_029:0161b08_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0161b11_0",
        "context_with_next_sentence": true
    },
    {
        "source_sentence": "云何名為癡相三昧？",
        "from": "T11n0310_029:0161b11_1",
        "context_with_next_sentence": true
    },
    {
        "source_sentence": "即說頌曰：「無明體性空，　　本自無生起，　是中無少法，　　而可說為癡。",
        "from": "T11n0310_029:0161b11_2",
        "context_with_next_sentence": true
    },
    {
        "source_sentence": "　凡夫於無癡，　　而妄生癡想，　於無著生著，　　猶若結虛空。",
        "from": "T11n0310_029:0161b15_0",
        "context_with_next_sentence": true
    },
    {
        "source_sentence": "　奇哉愚癡人，　　不應作而作，　諸法皆非有，　　雜染分別生。",
        "from": "T11n0310_029:0161b17_0",
        "context_with_next_sentence": true
    },
    {
        "source_sentence": "　如欲取虛空，　　安置於一處，　設經千萬劫，　　終無有積聚。",
        "from": "T11n0310_029:0161b19_0",
        "context_with_next_sentence": true
    },
    {
        "source_sentence": "　愚夫從本來，　　經不思議劫，　所起於癡結，　　而無少分增。",
        "from": "T11n0310_029:0161b21_0",
        "context_with_next_sentence": true
    },
    {
        "source_sentence": "　如彼取虛空，　　終無有增減，　多劫集於癡，　　增減亦如是。",
        "from": "T11n0310_029:0161b23_0",
        "context_with_next_sentence": true
    },
    {
        "source_sentence": "　又如於槖籥，　　受風無際限，　愚癡著欲樂，　　無有厭足時。",
        "from": "T11n0310_029:0161b25_0",
        "context_with_next_sentence": true
    },
    {
        "source_sentence": "　是癡無所有，　　無根無住處，　以根非有故，　　亦無癡可盡。",
        "from": "T11n0310_029:0161b27_0",
        "context_with_next_sentence": true
    },
    {
        "source_sentence": "　以癡無盡故，　　邊際不可得，　是故諸眾生，　　我不能令盡。",
        "from": "T11n0310_029:0161b29_0",
        "context_with_next_sentence": true
    },
    {
        "source_sentence": "　設我一日中，　　能度三千界，　所有諸眾生，　　皆令入涅槃，　復經不思議，　　無量千萬劫，　日日如是化，　　眾生界不盡。",
        "from": "T11n0310_029:0161c02_0",
        "context_with_next_sentence": true
    },
    {
        "source_sentence": "　癡界眾生界，　　是二俱無相，　彼皆如幻化，　　故不能令盡。",
        "from": "T11n0310_029:0161c06_0",
        "context_with_next_sentence": true
    },
    {
        "source_sentence": "　癡性與佛性，　　平等無差別，　若分別於佛，　　彼則住愚癡。",
        "from": "T11n0310_029:0161c08_0",
        "context_with_next_sentence": true
    },
    {
        "source_sentence": "　癡及一切智，　　性皆不可得，　然彼諸眾生，　　皆與癡平等。",
        "from": "T11n0310_029:0161c10_0",
        "context_with_next_sentence": true
    },
    {
        "source_sentence": "　眾生不思議，　　癡亦不思議，　以不思議故，　　不應取分別。",
        "from": "T11n0310_029:0161c12_0",
        "context_with_next_sentence": true
    },
    {
        "source_sentence": "　如是思惟心，　　思量不可得，　癡亦不可量，　　以無邊際故。",
        "from": "T11n0310_029:0161c14_0",
        "context_with_next_sentence": true
    },
    {
        "source_sentence": "　既無有邊際，　　從何而得生，　自性無生故，　　相亦不可得。",
        "from": "T11n0310_029:0161c16_0",
        "context_with_next_sentence": true
    },
    {
        "source_sentence": "　了癡無有相，　　觀佛亦復然，　應當如是知，　　一切法無二。",
        "from": "T11n0310_029:0161c18_0",
        "context_with_next_sentence": true
    },
    {
        "source_sentence": "　癡性本寂靜，　　但有於假名，　我證菩提時，　　亦了癡平等，　能作如是觀，　　是名癡三昧。",
        "from": "T11n0310_029:0161c20_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0161c23_0",
        "context_with_next_sentence": true
    },
    {
        "source_sentence": "云何名為不善三昧？",
        "from": "T11n0310_029:0161c23_1",
        "context_with_next_sentence": true
    },
    {
        "source_sentence": "即說頌曰：「知彼貪瞋癡，　　種種諸煩惱，　所有諸行相，　　虛妄無真實，　能如是觀察，　　是不善三昧。",
        "from": "T11n0310_029:0161c23_2",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0161c28_0",
        "context_with_next_sentence": true
    },
    {
        "source_sentence": "云何名為善法三昧？",
        "from": "T11n0310_029:0161c28_1",
        "context_with_next_sentence": true
    },
    {
        "source_sentence": "即說頌曰：「汝等應當知，　　諸善意樂者，　心行各差別，　　皆同於一行。",
        "from": "T11n0310_029:0161c28_2",
        "context_with_next_sentence": true
    },
    {
        "source_sentence": "　以一出離相，　　了知於一切，　皆悉寂靜故，　　是名善三昧。",
        "from": "T11n0310_029:0162a03_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0162a05_0",
        "context_with_next_sentence": true
    },
    {
        "source_sentence": "云何名有為三昧？",
        "from": "T11n0310_029:0162a05_1",
        "context_with_next_sentence": true
    },
    {
        "source_sentence": "即說頌曰：「汝等應當知，　　一切有為法，　非是所造作，　　亦無可稱量。",
        "from": "T11n0310_029:0162a05_2",
        "context_with_next_sentence": true
    },
    {
        "source_sentence": "　我了知諸行，　　性無有積集，　一切皆寂靜，　　名有為三昧。",
        "from": "T11n0310_029:0162a08_0",
        "context_with_next_sentence": true
    },
    {
        "source_sentence": "「復次文殊師利！",
        "from": "T11n0310_029:0162a10_0",
        "context_with_next_sentence": true
    },
    {
        "source_sentence": "云何名無為三昧？",
        "from": "T11n0310_029:0162a10_1",
        "context_with_next_sentence": true
    },
    {
        "source_sentence": "即說頌曰：「無為性寂靜，　　於中無所著，　亦復無出離，　　但有假名字。",
        "from": "T11n0310_029:0162a10_2",
        "context_with_next_sentence": true
    },
    {
        "source_sentence": "　為執著眾生，　　而說彼名字，　能如是了知，　　名無為三昧。」",
        "from": "T11n0310_029:0162a13_0",
        "context_with_next_sentence": true
    },
    {
        "source_sentence": "爾時世尊說如是等不可思議微妙偈時，九萬二千菩薩得無生法忍，三萬六千比丘而於諸漏心得解脫；七十二萬億那由他諸天及六千比丘尼、一百八十萬優婆塞、二千二百優婆夷等，皆發阿耨多羅三藐三菩提心。",
        "from": "T11n0310_029:0162a15_0",
        "context_with_next_sentence": true
    },
    {
        "source_sentence": "爾時文殊師利菩薩復白佛言：「唯願世尊！",
        "from": "T11n0310_029:0162a20_0",
        "context_with_next_sentence": true
    },
    {
        "source_sentence": "為諸菩薩演說種種三昧名字，令其聞者諸根通利，而於諸法得智慧明，不為一切邪見眾生之所摧伏，亦令證得四無礙辯，於一文字而能了知種種文字，於諸文字了一文字。",
        "from": "T11n0310_029:0162a20_1",
        "context_with_next_sentence": true
    },
    {
        "source_sentence": "復以無邊辯才，為諸眾生善說法要，亦令證得甚深法忍，於一剎那了一切行。",
        "from": "T11n0310_029:0162a24_2",
        "context_with_next_sentence": true
    },
    {
        "source_sentence": "是一切行，各各復有無邊行相皆能了知。」",
        "from": "T11n0310_029:0162a26_3",
        "context_with_next_sentence": true
    },
    {
        "source_sentence": "佛言：「文殊師利！",
        "from": "T11n0310_029:0162a27_4",
        "context_with_next_sentence": true
    },
    {
        "source_sentence": "有三昧名無邊離垢，若菩薩得此三昧，能現一切諸清淨色。",
        "from": "T11n0310_029:0162a28_0",
        "context_with_next_sentence": true
    },
    {
        "source_sentence": "復有三昧名可畏面，得此三昧有大威光映蔽日月。",
        "from": "T11n0310_029:0162a29_1",
        "context_with_next_sentence": true
    },
    {
        "source_sentence": "復有三昧名出焰光，得此三昧能蔽一切釋梵威光。",
        "from": "T11n0310_029:0162b01_2",
        "context_with_next_sentence": true
    },
    {
        "source_sentence": "復有三昧名為出離，得此三昧令諸眾生出離一切貪恚愚癡。",
        "from": "T11n0310_029:0162b02_3",
        "context_with_next_sentence": true
    },
    {
        "source_sentence": "復有三昧名無礙光，得此三昧則能照曜一切佛剎。",
        "from": "T11n0310_029:0162b04_4",
        "context_with_next_sentence": true
    },
    {
        "source_sentence": "復有三昧名無忘失，得此三昧能持諸佛所說教法，亦能為他敷演斯義。",
        "from": "T11n0310_029:0162b05_5",
        "context_with_next_sentence": true
    },
    {
        "source_sentence": "復有三昧名曰雷音，得此三昧善能顯示一切言音上至梵世。",
        "from": "T11n0310_029:0162b06_6",
        "context_with_next_sentence": true
    },
    {
        "source_sentence": "復有三昧名為喜樂，得此三昧令諸眾生喜樂滿足。",
        "from": "T11n0310_029:0162b08_7",
        "context_with_next_sentence": true
    },
    {
        "source_sentence": "復有三昧名喜無厭，得此三昧其見聞者無有厭足。",
        "from": "T11n0310_029:0162b09_8",
        "context_with_next_sentence": true
    },
    {
        "source_sentence": "復有三昧名專一境難思功德，得此三昧而能示現一切神變。",
        "from": "T11n0310_029:0162b10_9",
        "context_with_next_sentence": true
    },
    {
        "source_sentence": "復有三昧名解一切眾生語言，得此三昧善能宣說一切語言，於一字中說一切字，了一切字同於一字。",
        "from": "T11n0310_029:0162b12_10",
        "context_with_next_sentence": true
    },
    {
        "source_sentence": "復有三昧名超一切陀羅尼王，得此三昧能善了知諸陀羅尼。",
        "from": "T11n0310_029:0162b14_11",
        "context_with_next_sentence": true
    },
    {
        "source_sentence": "復有三昧名為一切辯才莊嚴，得此三昧善能分別一切文字種種言音。",
        "from": "T11n0310_029:0162b15_12",
        "context_with_next_sentence": true
    },
    {
        "source_sentence": "復有三昧名為積集一切善法，得此三昧能令眾生悉聞佛聲法聲僧聲、聲聞聲緣覺聲、菩薩聲波羅蜜聲，如是菩薩住三昧時，令諸眾生聞聲不絕。」",
        "from": "T11n0310_029:0162b17_13",
        "context_with_next_sentence": true
    },
    {
        "source_sentence": "爾時文殊師利白佛言：「唯願世尊！",
        "from": "T11n0310_029:0162b20_14",
        "context_with_next_sentence": true
    },
    {
        "source_sentence": "加威護念，令我獲得無礙辯才，說此法門殊勝功德。」",
        "from": "T11n0310_029:0162b21_15",
        "context_with_next_sentence": true
    },
    {
        "source_sentence": "佛言：「善哉！",
        "from": "T11n0310_029:0162b22_16",
        "context_with_next_sentence": true
    },
    {
        "source_sentence": "隨汝所願。」",
        "from": "T11n0310_029:0162b23_17",
        "context_with_next_sentence": true
    },
    {
        "source_sentence": "文殊師利復白佛言：「若有菩薩於此法門受持讀誦無疑惑者，當知是人於現身中，決定獲得四種辯才，所謂捷疾辯才、廣大辯才、甚深辯才、無盡辯才，於諸眾生心常護念，隨所修行欲毀壞者，皆能覺悟令無毀壞。」",
        "from": "T11n0310_029:0162b23_18",
        "context_with_next_sentence": true
    },
    {
        "source_sentence": "爾時世尊讚文殊師利菩薩言：「善哉善哉！",
        "from": "T11n0310_029:0162b28_19",
        "context_with_next_sentence": true
    },
    {
        "source_sentence": "汝於斯義能善分別，如布施者獲大財富，持禁戒者決定生天。",
        "from": "T11n0310_029:0162b29_20",
        "context_with_next_sentence": true
    },
    {
        "source_sentence": "若能受持此經典者，現得辯才必無虛妄。",
        "from": "T11n0310_029:0162c01_21",
        "context_with_next_sentence": true
    },
    {
        "source_sentence": "如日光出能除諸暝，亦如菩薩坐菩提座成等正覺決定無疑，受持讀誦是經典者，現得辯才亦復如是。",
        "from": "T11n0310_029:0162c02_22",
        "context_with_next_sentence": true
    },
    {
        "source_sentence": "文殊師利！",
        "from": "T11n0310_029:0162c04_23",
        "context_with_next_sentence": true
    },
    {
        "source_sentence": "若復有人於現身中欲求辯才，當於此經心生信樂，受持讀誦廣為人說，勿生疑惑。」",
        "from": "T11n0310_029:0162c05_0",
        "context_with_next_sentence": true
    },
    {
        "source_sentence": "爾時無垢藏菩薩白佛言：「世尊！",
        "from": "T11n0310_029:0162c07_0",
        "context_with_next_sentence": true
    },
    {
        "source_sentence": "若諸菩薩，佛涅槃後於此法門心無疑惑，受持讀誦為他廣說，我當攝受加其辯才。」",
        "from": "T11n0310_029:0162c07_1",
        "context_with_next_sentence": true
    },
    {
        "source_sentence": "爾時天魔波旬愁憂苦惱悲涕流淚來詣佛所，而白佛言：「如來昔證無上菩提，我於爾時已懷憂惱。",
        "from": "T11n0310_029:0162c10_0",
        "context_with_next_sentence": true
    },
    {
        "source_sentence": "復於今者說此法門，倍生大苦如中毒箭。",
        "from": "T11n0310_029:0162c12_1",
        "context_with_next_sentence": true
    },
    {
        "source_sentence": "若諸眾生聞是經典，決定當於阿耨多羅三藐三菩提無有退轉入般涅槃，令我境界皆悉空虛。",
        "from": "T11n0310_029:0162c13_2",
        "context_with_next_sentence": true
    },
    {
        "source_sentence": "如來、應、正等覺能令一切諸苦眾生咸得安樂，願垂哀愍與大慈悲，不於此經加威護念，令我安隱憂苦皆除。」",
        "from": "T11n0310_029:0162c15_3",
        "context_with_next_sentence": true
    },
    {
        "source_sentence": "爾時世尊告波旬言：「勿懷憂惱。",
        "from": "T11n0310_029:0162c18_0",
        "context_with_next_sentence": true
    },
    {
        "source_sentence": "我於此法不作加護，諸眾生等亦不涅槃。」",
        "from": "T11n0310_029:0162c18_1",
        "context_with_next_sentence": true
    },
    {
        "source_sentence": "天魔波旬聞是語已，歡喜踊躍憂惱悉除，即於佛前忽然不現。",
        "from": "T11n0310_029:0162c19_2",
        "context_with_next_sentence": true
    },
    {
        "source_sentence": "爾時文殊師利菩薩前白佛言：「如來今者有何密意，告波旬言我於此法不作加護？」",
        "from": "T11n0310_029:0162c21_3",
        "context_with_next_sentence": true
    },
    {
        "source_sentence": "佛言：「文殊師利！",
        "from": "T11n0310_029:0162c22_4",
        "context_with_next_sentence": true
    },
    {
        "source_sentence": "以無加護加護此法，是故為彼說如是言。",
        "from": "T11n0310_029:0162c23_5",
        "context_with_next_sentence": true
    },
    {
        "source_sentence": "以一切法平等實際，皆歸真如同於法界，離諸言說不二相故，無有加護。",
        "from": "T11n0310_029:0162c24_6",
        "context_with_next_sentence": true
    },
    {
        "source_sentence": "以我如是誠實之言無有虛妄，能令此經於閻浮提廣行流布。」",
        "from": "T11n0310_029:0162c25_7",
        "context_with_next_sentence": true
    },
    {
        "source_sentence": "爾時世尊說是語已，告阿難言：「此經名為『普入不思議法門』，若能受持如是經典，則為受持八萬四千法門等無差別。",
        "from": "T11n0310_029:0162c28_0",
        "context_with_next_sentence": true
    },
    {
        "source_sentence": "何以故？",
        "from": "T11n0310_029:0163a01_1",
        "context_with_next_sentence": true
    },
    {
        "source_sentence": "我於此經善通達已，方能為彼諸眾生等演說八萬四千法門。",
        "from": "T11n0310_029:0163a01_2",
        "context_with_next_sentence": true
    },
    {
        "source_sentence": "是故阿難！",
        "from": "T11n0310_029:0163a03_3",
        "context_with_next_sentence": true
    },
    {
        "source_sentence": "汝於此法當善護持，讀誦流通無令忘失。」",
        "from": "T11n0310_029:0163a03_4",
        "context_with_next_sentence": true
    },
    {
        "source_sentence": "佛說是經已，文殊師利菩薩、無垢藏菩薩、尊者阿難，及諸世間天、人、阿修羅、乾闥婆等，聞佛所說，皆大歡喜，信受奉行。",
        "from": "T11n0310_029:0163a04_5",
        "context_with_next_sentence": true
    },
    {
        "source_sentence": "大寶積經卷第二十九",
        "from": "T11n0310_029:0163a08_0",
        "context_with_next_sentence": false
    }
]