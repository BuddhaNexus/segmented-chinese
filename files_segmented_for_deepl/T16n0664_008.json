[
    {
        "source_sentence": "合部金光明經卷第八",
        "from": "T16n0664_008:0396c22_0",
        "context_with_next_sentence": true
    },
    {
        "source_sentence": "隋大興善寺沙門釋寶貴合",
        "from": "T16n0664_008:0396c24_0",
        "context_with_next_sentence": true
    },
    {
        "source_sentence": "北涼天竺三藏曇無讖譯",
        "from": "T16n0664_008:0396c25_0",
        "context_with_next_sentence": true
    },
    {
        "source_sentence": "捨身品第二十二",
        "from": "T16n0664_008:0396c26_0",
        "context_with_next_sentence": true
    },
    {
        "source_sentence": "爾時，道場菩提樹神復白佛言：「世尊！",
        "from": "T16n0664_008:0396c27_0",
        "context_with_next_sentence": true
    },
    {
        "source_sentence": "我聞世尊過去修行菩薩道時，具受無量百千苦行，捐捨身命、肉、血、骨、髓，惟願世尊少說往昔苦行因緣，為利眾生受諸快樂。」",
        "from": "T16n0664_008:0396c27_1",
        "context_with_next_sentence": true
    },
    {
        "source_sentence": "爾時，世尊即現神足。",
        "from": "T16n0664_008:0397a01_2",
        "context_with_next_sentence": true
    },
    {
        "source_sentence": "神足力故，令此大地六種震動，於大講堂眾會之中有七寶塔從地踊出，眾寶羅網彌覆其上。",
        "from": "T16n0664_008:0397a02_3",
        "context_with_next_sentence": true
    },
    {
        "source_sentence": "爾時，大眾見是事已，生希有心。",
        "from": "T16n0664_008:0397a04_4",
        "context_with_next_sentence": true
    },
    {
        "source_sentence": "爾時，世尊即從座起，禮拜此塔，恭敬圍遶還就本座。",
        "from": "T16n0664_008:0397a05_0",
        "context_with_next_sentence": true
    },
    {
        "source_sentence": "爾時，道場菩提樹神白佛言：「世尊！",
        "from": "T16n0664_008:0397a06_1",
        "context_with_next_sentence": true
    },
    {
        "source_sentence": "如來世雄出現於世，常為一切之所恭敬，於諸眾生最勝最尊。",
        "from": "T16n0664_008:0397a06_2",
        "context_with_next_sentence": true
    },
    {
        "source_sentence": "何因緣故禮拜是塔？」",
        "from": "T16n0664_008:0397a08_3",
        "context_with_next_sentence": true
    },
    {
        "source_sentence": "佛言：「善女天！",
        "from": "T16n0664_008:0397a09_0",
        "context_with_next_sentence": true
    },
    {
        "source_sentence": "我本修行菩薩道時，我身舍利安止是塔，因由是身令我早成阿耨多羅三藐三菩提。」",
        "from": "T16n0664_008:0397a09_1",
        "context_with_next_sentence": true
    },
    {
        "source_sentence": "爾時，佛告尊者阿難：「汝可開塔取中舍利示此大眾。",
        "from": "T16n0664_008:0397a12_0",
        "context_with_next_sentence": true
    },
    {
        "source_sentence": "是舍利者，乃是無量六波羅蜜功德所薰。」",
        "from": "T16n0664_008:0397a13_1",
        "context_with_next_sentence": true
    },
    {
        "source_sentence": "爾時，阿難聞佛教勅，即往塔所禮拜供養開其塔戶，見其塔中有七寶函，以手開函見其舍利色妙紅白，而白佛言：「世尊！",
        "from": "T16n0664_008:0397a14_2",
        "context_with_next_sentence": true
    },
    {
        "source_sentence": "是中舍利其色紅白。」",
        "from": "T16n0664_008:0397a16_3",
        "context_with_next_sentence": true
    },
    {
        "source_sentence": "佛告阿難：「汝可持來，此是大士真身舍利。」",
        "from": "T16n0664_008:0397a18_0",
        "context_with_next_sentence": true
    },
    {
        "source_sentence": "爾時阿難即舉寶函還至佛所，持以上佛。",
        "from": "T16n0664_008:0397a18_1",
        "context_with_next_sentence": true
    },
    {
        "source_sentence": "爾時，佛告一切大眾：「汝等今可禮是舍利。",
        "from": "T16n0664_008:0397a20_0",
        "context_with_next_sentence": true
    },
    {
        "source_sentence": "此舍利者，是戒、定、慧之所熏修，甚難可得最上福田。」",
        "from": "T16n0664_008:0397a20_1",
        "context_with_next_sentence": true
    },
    {
        "source_sentence": "爾時，大眾聞是語已，心懷歡喜，即從坐起，合掌恭敬頂禮菩薩大士舍利。",
        "from": "T16n0664_008:0397a22_2",
        "context_with_next_sentence": true
    },
    {
        "source_sentence": "爾時，世尊欲為大眾斷疑網故，說是舍利往昔因緣：「阿難！",
        "from": "T16n0664_008:0397a24_0",
        "context_with_next_sentence": true
    },
    {
        "source_sentence": "過去之世有王名曰摩訶羅陀，修行善法，善治國土，無有怨敵。",
        "from": "T16n0664_008:0397a25_1",
        "context_with_next_sentence": true
    },
    {
        "source_sentence": "時有三子，端正微妙，形色殊特，威德第一：第一太子名摩訶波那羅、次子名曰摩訶提婆、小子名曰摩訶薩埵。",
        "from": "T16n0664_008:0397a26_2",
        "context_with_next_sentence": true
    },
    {
        "source_sentence": "「是三王子於諸園林遊戲觀看，次第漸到一大竹林憩駕止息。",
        "from": "T16n0664_008:0397a29_3",
        "context_with_next_sentence": true
    },
    {
        "source_sentence": "第一王子作如是言：『我於今日心甚怖懅，於是林中將無衰損。』",
        "from": "T16n0664_008:0397b01_4",
        "context_with_next_sentence": true
    },
    {
        "source_sentence": "第二王子復作是言：『我於今日不自惜身，但離所愛心憂愁耳。』",
        "from": "T16n0664_008:0397b03_5",
        "context_with_next_sentence": true
    },
    {
        "source_sentence": "第三王子復作是言：『我於今日獨無怖懅，亦無愁惱。",
        "from": "T16n0664_008:0397b04_6",
        "context_with_next_sentence": true
    },
    {
        "source_sentence": "山中空寂神仙所讚：「是處閑靜，能令行人安隱受樂。」』",
        "from": "T16n0664_008:0397b05_7",
        "context_with_next_sentence": true
    },
    {
        "source_sentence": "「時諸王子說是語已，轉復前行，見有一虎適產七日，而有七子圍遶周匝，飢餓窮悴，身體羸損，命欲將絕。",
        "from": "T16n0664_008:0397b06_8",
        "context_with_next_sentence": true
    },
    {
        "source_sentence": "第一王子見是虎已，作如是言：『怪哉，此虎產來七日，七子圍遶不得求食。",
        "from": "T16n0664_008:0397b09_9",
        "context_with_next_sentence": true
    },
    {
        "source_sentence": "若為飢逼，必還噉子。』",
        "from": "T16n0664_008:0397b10_10",
        "context_with_next_sentence": true
    },
    {
        "source_sentence": "第三王子言：『此虎經常所食何物？』",
        "from": "T16n0664_008:0397b11_11",
        "context_with_next_sentence": true
    },
    {
        "source_sentence": "第一王子言：『此虎唯食新熱肉血。』",
        "from": "T16n0664_008:0397b12_12",
        "context_with_next_sentence": true
    },
    {
        "source_sentence": "第三王子言：『君等誰能與此虎食？』",
        "from": "T16n0664_008:0397b12_13",
        "context_with_next_sentence": true
    },
    {
        "source_sentence": "第二王子言：『此虎飢餓，身體羸瘦，窮困頓乏，餘命無幾，不容餘處為其求食，設餘求者命必不濟。",
        "from": "T16n0664_008:0397b13_14",
        "context_with_next_sentence": true
    },
    {
        "source_sentence": "誰能為此不惜身命？』",
        "from": "T16n0664_008:0397b15_15",
        "context_with_next_sentence": true
    },
    {
        "source_sentence": "「第一王子言：『一切難捨不過己身。』",
        "from": "T16n0664_008:0397b16_16",
        "context_with_next_sentence": true
    },
    {
        "source_sentence": "第三王子言：『我等今者以貪惜故，於此身命不能放捨；智慧薄少故，於是事而生驚怖。",
        "from": "T16n0664_008:0397b17_0",
        "context_with_next_sentence": true
    },
    {
        "source_sentence": "若諸大士欲利益他、生大悲心為眾生者，捨此身命不足為難。』",
        "from": "T16n0664_008:0397b18_1",
        "context_with_next_sentence": true
    },
    {
        "source_sentence": "時諸王子心大愁憂，久住視之，目未曾捨，作是觀已尋便離去。",
        "from": "T16n0664_008:0397b20_2",
        "context_with_next_sentence": true
    },
    {
        "source_sentence": "「爾時，第三王子作是念言：『我今捨身時已到矣。",
        "from": "T16n0664_008:0397b21_3",
        "context_with_next_sentence": true
    },
    {
        "source_sentence": "何以故？",
        "from": "T16n0664_008:0397b22_4",
        "context_with_next_sentence": true
    },
    {
        "source_sentence": "我從昔來多棄是身都無所為，亦常愛護處之屋宅，又復供給衣服、飲食、臥具、醫藥、象馬車乘，隨時將養令無所乏，而不知恩反生怨害，然復不免無常敗壞。",
        "from": "T16n0664_008:0397b23_0",
        "context_with_next_sentence": true
    },
    {
        "source_sentence": "復次，是身不堅無所利益，可惡如賊猶若行廁，我於今日當使此身作無上業，於生死海中作大橋梁。",
        "from": "T16n0664_008:0397b26_1",
        "context_with_next_sentence": true
    },
    {
        "source_sentence": "復次，若捨此身則捨無量癰疽瘭疾、百千怖畏，是身唯有大小便利。",
        "from": "T16n0664_008:0397b28_2",
        "context_with_next_sentence": true
    },
    {
        "source_sentence": "是身不堅，如水上沫；是身不淨，多諸蟲戶；是身不淨，筋纏血塗，皮、骨、髓、腦共相連持。",
        "from": "T16n0664_008:0397c01_3",
        "context_with_next_sentence": true
    },
    {
        "source_sentence": "如是觀察甚可患厭，是故，我今應當捨離以求寂滅無上涅槃，永離憂患、無常變異，生死休息，無諸塵累，無量禪定、智慧、功德具足成就，微妙法身百福莊嚴、諸佛所讚，證成如是無上法身，與諸眾生無量法樂。』",
        "from": "T16n0664_008:0397c03_4",
        "context_with_next_sentence": true
    },
    {
        "source_sentence": "是時，王子勇猛堪任作是大願，以上大悲薰修其心，慮其二兄心懷怖懅，或恐固遮為作留難，即便語言：『兄等今者可與眷屬還其所止。』",
        "from": "T16n0664_008:0397c07_5",
        "context_with_next_sentence": true
    },
    {
        "source_sentence": "「爾時，王子摩訶薩埵還至虎所，脫身衣裳置竹枝上，作是誓言：『我今為利諸眾生故、證於最勝無上道故、大悲不動捨難捨故、為求菩提智所讚故、欲度三有諸眾生故、滅生死怖眾惱熱故。』",
        "from": "T16n0664_008:0397c11_0",
        "context_with_next_sentence": true
    },
    {
        "source_sentence": "是時王子作是誓已，即自放身臥餓虎前。",
        "from": "T16n0664_008:0397c15_1",
        "context_with_next_sentence": true
    },
    {
        "source_sentence": "是時，王子以大悲力故，虎無能為。",
        "from": "T16n0664_008:0397c16_2",
        "context_with_next_sentence": true
    },
    {
        "source_sentence": "王子復作如是念言：『虎今羸瘦，身無勢力，不能得我身血肉食。』",
        "from": "T16n0664_008:0397c16_3",
        "context_with_next_sentence": true
    },
    {
        "source_sentence": "即起求刀，周遍求之了不能得，即以乾竹刺頸出血，於高山上投身虎前。",
        "from": "T16n0664_008:0397c18_4",
        "context_with_next_sentence": true
    },
    {
        "source_sentence": "「是時大地六種震動，日無精光——如羅睺羅、阿修羅王捉持障蔽——又雨雜華、種種妙香。",
        "from": "T16n0664_008:0397c20_5",
        "context_with_next_sentence": true
    },
    {
        "source_sentence": "時虛空中有諸餘天見是事已，心生歡喜，歎未曾有，讚言：『善哉，善哉！",
        "from": "T16n0664_008:0397c21_6",
        "context_with_next_sentence": true
    },
    {
        "source_sentence": "大士！",
        "from": "T16n0664_008:0397c23_7",
        "context_with_next_sentence": true
    },
    {
        "source_sentence": "汝今真是行大悲者，為眾生故難捨能捨，於諸學人第一勇健。",
        "from": "T16n0664_008:0397c23_8",
        "context_with_next_sentence": true
    },
    {
        "source_sentence": "汝已為得諸佛所讚常樂住處，不久當證無惱無熱清淨涅槃。』",
        "from": "T16n0664_008:0397c25_9",
        "context_with_next_sentence": true
    },
    {
        "source_sentence": "是虎爾時見血流出污王子身，即便舐血、噉食其肉，唯留餘骨。",
        "from": "T16n0664_008:0397c26_10",
        "context_with_next_sentence": true
    },
    {
        "source_sentence": "「爾時，第一王子見地大動，為第二王子而說偈言：「『震動大地、　　及以大海，　　日無精光，　　如有覆蔽，　　於上虛空，　　雨諸華香，　　必是我弟，　　捨所愛身。』",
        "from": "T16n0664_008:0397c27_11",
        "context_with_next_sentence": true
    },
    {
        "source_sentence": "「第二王子復說偈言：「『彼虎產來，　　已經七日，　　七子圍遶，　　窮無飲食，　　氣力羸損，　　命不云遠。",
        "from": "T16n0664_008:0398a03_0",
        "context_with_next_sentence": true
    },
    {
        "source_sentence": "　　小弟大悲，　　知其窮悴，　　懼不堪忍，　　還食其子，　　恐定捨身，　　以救彼命。』",
        "from": "T16n0664_008:0398a06_0",
        "context_with_next_sentence": true
    },
    {
        "source_sentence": "「時二王子心大愁怖，涕泣悲歎，容貌憔悴，復共相將還至虎所，見弟所著被服、衣裳皆悉在一竹枝之上，骸骨、髮爪布散狼藉，流血處處遍污其地。",
        "from": "T16n0664_008:0398a08_0",
        "context_with_next_sentence": true
    },
    {
        "source_sentence": "見已悶絕，不自勝持，投身骨上，良久乃悟，即起舉手呼天而哭：『我弟幼稚，才能過人，特為父母之所愛念，奄忽捨身以飼餓虎？",
        "from": "T16n0664_008:0398a11_1",
        "context_with_next_sentence": true
    },
    {
        "source_sentence": "我今還宮，父母設問當云何答？",
        "from": "T16n0664_008:0398a14_2",
        "context_with_next_sentence": true
    },
    {
        "source_sentence": "我寧在此併命一處，不忍見是骸骨、髮爪，何心捨離還見父母、妻子、眷屬、朋友、知識？』",
        "from": "T16n0664_008:0398a14_3",
        "context_with_next_sentence": true
    },
    {
        "source_sentence": "時二王子悲號懊惱，漸捨而去。",
        "from": "T16n0664_008:0398a16_4",
        "context_with_next_sentence": true
    },
    {
        "source_sentence": "「時小王子所將侍從各散諸方互相謂言：『今者我天為何所在？』",
        "from": "T16n0664_008:0398a17_5",
        "context_with_next_sentence": true
    },
    {
        "source_sentence": "爾時，王妃於睡中夢，夢乳被割、牙齒墮落、得三鴿雛一為鷹食。",
        "from": "T16n0664_008:0398a18_6",
        "context_with_next_sentence": true
    },
    {
        "source_sentence": "爾時王妃，大地動時即便驚寤，心大愁怖而說偈言：「『今日何故，　　大地、大水，　　一切皆動，　　物不安所，　　日無精光，　　如有覆蔽？",
        "from": "T16n0664_008:0398a20_7",
        "context_with_next_sentence": true
    },
    {
        "source_sentence": "　　我心憂苦，　　目睫[目*需]動，　　如我今者，　　所見瑞相，　　必有災異、　　不祥苦惱。』",
        "from": "T16n0664_008:0398a24_0",
        "context_with_next_sentence": true
    },
    {
        "source_sentence": "「於是，王妃說是偈已，時有青衣在外已聞王子消息，心驚惶怖，尋即入內啟白王妃作如是言：『向者在外聞諸侍從推覓王子，不知所在。』",
        "from": "T16n0664_008:0398a26_0",
        "context_with_next_sentence": true
    },
    {
        "source_sentence": "王妃聞已，生大憂惱，涕泣滿目至大王所：『我於向者傳聞外人，失我最小所愛之子。』",
        "from": "T16n0664_008:0398a29_1",
        "context_with_next_sentence": true
    },
    {
        "source_sentence": "大王聞已而復悶絕，悲哽苦惱，抆淚而言：『如何今日失我心中所愛重者？』」",
        "from": "T16n0664_008:0398b01_2",
        "context_with_next_sentence": true
    },
    {
        "source_sentence": "爾時，世尊欲重宣此義而說偈言：「我於往昔，　　無量劫中，　　捨所重身，　以求菩提。",
        "from": "T16n0664_008:0398b03_3",
        "context_with_next_sentence": true
    },
    {
        "source_sentence": "　　若為國王、　　及作王子，　常捨難捨，　　以求菩提。",
        "from": "T16n0664_008:0398b06_4",
        "context_with_next_sentence": true
    },
    {
        "source_sentence": "　　我念宿命，　有大國王，　　其王名曰，　　摩訶羅陀。",
        "from": "T16n0664_008:0398b07_5",
        "context_with_next_sentence": true
    },
    {
        "source_sentence": "　是王有子，　　能大布施，　　其子名曰，　摩訶薩埵。",
        "from": "T16n0664_008:0398b09_0",
        "context_with_next_sentence": true
    },
    {
        "source_sentence": "　　復有二兄，　　長者名曰，　大波那羅，　　次名大天。",
        "from": "T16n0664_008:0398b10_1",
        "context_with_next_sentence": true
    },
    {
        "source_sentence": "　　三人同遊，　至一空山，　　見新產虎，　　餓窮無食。",
        "from": "T16n0664_008:0398b11_2",
        "context_with_next_sentence": true
    },
    {
        "source_sentence": "　時勝大士，　　生大悲心：　　『我今當捨，　所重之身。",
        "from": "T16n0664_008:0398b13_0",
        "context_with_next_sentence": true
    },
    {
        "source_sentence": "　　此虎或為，　　飢餓所逼，　儻能還食，　　自所生子。』",
        "from": "T16n0664_008:0398b14_1",
        "context_with_next_sentence": true
    },
    {
        "source_sentence": "　　即上高山，　自投虎前，　　為令虎子，　　得全性命。",
        "from": "T16n0664_008:0398b15_2",
        "context_with_next_sentence": true
    },
    {
        "source_sentence": "　是時大地、　　及諸大山，　　皆悉震動，　驚諸蟲獸，　　虎、狼、師子，　　四散馳走，　世間皆闇，　　無有光明。",
        "from": "T16n0664_008:0398b17_0",
        "context_with_next_sentence": true
    },
    {
        "source_sentence": "　　是時二兄，　故在竹林，　　心懷憂惱，　　愁苦涕泣。",
        "from": "T16n0664_008:0398b19_1",
        "context_with_next_sentence": true
    },
    {
        "source_sentence": "　漸漸推求，　　遂至虎所，　　見虎、虎子，　血污其口；　　又見骸骨、　　髮、毛、爪、齒，　處處迸血，　　狼藉在地。",
        "from": "T16n0664_008:0398b21_0",
        "context_with_next_sentence": true
    },
    {
        "source_sentence": "　　時二王子，　見是事已，　　心更悶絕，　　自躄於地。",
        "from": "T16n0664_008:0398b23_1",
        "context_with_next_sentence": true
    },
    {
        "source_sentence": "　以灰塵土，　　自塗坌身，　　忘失正念，　生狂癡心。",
        "from": "T16n0664_008:0398b25_0",
        "context_with_next_sentence": true
    },
    {
        "source_sentence": "　　所將侍從，　　覩見是事，　亦生悲慟，　　失聲號哭。",
        "from": "T16n0664_008:0398b26_1",
        "context_with_next_sentence": true
    },
    {
        "source_sentence": "　　互以冷水，　共相噴灑，　　然後蘇息，　　而復得起。",
        "from": "T16n0664_008:0398b27_2",
        "context_with_next_sentence": true
    },
    {
        "source_sentence": "　是時王子，　　當捨身時，　　正值後宮，　妃后、婇女、　　眷屬五百，　　共相娛樂。",
        "from": "T16n0664_008:0398b29_0",
        "context_with_next_sentence": true
    },
    {
        "source_sentence": "　王妃是時，　　兩乳汁出，　　一切支節，　痛如針刺，　　心生愁惱，　　以喪愛子。",
        "from": "T16n0664_008:0398c02_0",
        "context_with_next_sentence": true
    },
    {
        "source_sentence": "　於是王妃，　　疾至王所，　　其聲微細，　悲泣而言：　　『大王今當，　　諦聽諦聽：　憂愁盛火，　　今來燒我。",
        "from": "T16n0664_008:0398c04_0",
        "context_with_next_sentence": true
    },
    {
        "source_sentence": "　　我今二乳，　俱時汁出，　　身體苦切，　　如被針刺。",
        "from": "T16n0664_008:0398c06_1",
        "context_with_next_sentence": true
    },
    {
        "source_sentence": "　我見如是，　　不祥瑞相，　　恐更不復，　見所愛子。",
        "from": "T16n0664_008:0398c08_0",
        "context_with_next_sentence": true
    },
    {
        "source_sentence": "　　今以身命，　　奉上大王，　願速遣人，　　求覓我子。",
        "from": "T16n0664_008:0398c09_1",
        "context_with_next_sentence": true
    },
    {
        "source_sentence": "　　夢三鴿雛，　在我懷抱，　　其最小者，　　可適我心。",
        "from": "T16n0664_008:0398c10_2",
        "context_with_next_sentence": true
    },
    {
        "source_sentence": "　有鷹飛來，　　奪我而去，　　夢是事已，　即生憂惱。",
        "from": "T16n0664_008:0398c12_0",
        "context_with_next_sentence": true
    },
    {
        "source_sentence": "　　我今愁怖，　　恐命不濟，　願速遣人，　　推求我子。』",
        "from": "T16n0664_008:0398c13_1",
        "context_with_next_sentence": true
    },
    {
        "source_sentence": "　　是時王妃，　說是語已，　　即時悶絕，　　而復躄地。",
        "from": "T16n0664_008:0398c14_2",
        "context_with_next_sentence": true
    },
    {
        "source_sentence": "　王聞是語，　　復生憂惱，　　以不得見，　所愛子故。",
        "from": "T16n0664_008:0398c16_0",
        "context_with_next_sentence": true
    },
    {
        "source_sentence": "　　其王大臣、　　及諸眷屬，　悉皆聚集，　　在王左右，　　哀哭悲號，　聲動天地。",
        "from": "T16n0664_008:0398c17_1",
        "context_with_next_sentence": true
    },
    {
        "source_sentence": "　　爾時城內，　　所有人民，　聞是聲已，　　驚愕而出，　　各相謂言：『今是王子，　　為活來耶？",
        "from": "T16n0664_008:0398c19_2",
        "context_with_next_sentence": true
    },
    {
        "source_sentence": "　　為已死亡？",
        "from": "T16n0664_008:0398c21_3",
        "context_with_next_sentence": true
    },
    {
        "source_sentence": "　如是大士，　　常出軟語，　　為眾所愛，　今難可見。",
        "from": "T16n0664_008:0398c22_0",
        "context_with_next_sentence": true
    },
    {
        "source_sentence": "　　已有諸人，　　入林推求，　不久自當，　　得定消息。』",
        "from": "T16n0664_008:0398c23_1",
        "context_with_next_sentence": true
    },
    {
        "source_sentence": "　　諸人爾時，　慞惶如是，　　而復悲號，　　哀動神祇。",
        "from": "T16n0664_008:0398c24_2",
        "context_with_next_sentence": true
    },
    {
        "source_sentence": "　爾時大王，　　即從坐起，　　以水灑妃，　良久乃蘇，　　還得正念，　　微聲問王：『我子今者，　　為死活耶？』",
        "from": "T16n0664_008:0398c26_0",
        "context_with_next_sentence": true
    },
    {
        "source_sentence": "　　爾時王妃，　念其子故，　　倍復懊惱，　　心無暫捨：『可惜我子，　　形色端正，　　如何一旦，　捨我終亡？",
        "from": "T16n0664_008:0398c28_1",
        "context_with_next_sentence": true
    },
    {
        "source_sentence": "　　云何我身，　　不先薨沒，　而見如是，　　諸苦惱事？",
        "from": "T16n0664_008:0399a02_2",
        "context_with_next_sentence": true
    },
    {
        "source_sentence": "　　善子妙色，　猶淨蓮華，　　誰壞汝身，　　使令分離？",
        "from": "T16n0664_008:0399a03_3",
        "context_with_next_sentence": true
    },
    {
        "source_sentence": "　將非是我，　　昔日怨讐，　　挾本業緣，　而殺汝耶？",
        "from": "T16n0664_008:0399a05_0",
        "context_with_next_sentence": true
    },
    {
        "source_sentence": "　　我子面目，　　淨如滿月，　不圖一旦，　　遇斯禍對。",
        "from": "T16n0664_008:0399a06_1",
        "context_with_next_sentence": true
    },
    {
        "source_sentence": "　　寧使我身，　破碎如塵，　　不令我子，　　喪失身命。",
        "from": "T16n0664_008:0399a07_2",
        "context_with_next_sentence": true
    },
    {
        "source_sentence": "　我所見夢，　　已為得報，　　值我無情，　能堪是苦。",
        "from": "T16n0664_008:0399a09_0",
        "context_with_next_sentence": true
    },
    {
        "source_sentence": "　　如我所夢，　　牙齒墮落，　二乳一時，　　汁自流出，　　必定是我，　失所愛子；　　夢三鴿雛，　　鷹奪一去，　三子之中，　　必定失一。』",
        "from": "T16n0664_008:0399a10_1",
        "context_with_next_sentence": true
    },
    {
        "source_sentence": "「爾時大王，　　即告其妃：　　『我今當遣，　大臣使者，　　周遍東西，　　推求覓子。",
        "from": "T16n0664_008:0399a14_0",
        "context_with_next_sentence": true
    },
    {
        "source_sentence": "　汝今且可，　　莫大憂愁。』",
        "from": "T16n0664_008:0399a16_0",
        "context_with_next_sentence": true
    },
    {
        "source_sentence": "　　大王如是，　慰喻妃已，　　即便嚴駕，　　出其宮殿。",
        "from": "T16n0664_008:0399a16_1",
        "context_with_next_sentence": true
    },
    {
        "source_sentence": "　心生愁惱，　　憂苦所切，　　雖在大眾，　顏貌憔悴，　　即出其城，　　覓所愛子。",
        "from": "T16n0664_008:0399a18_0",
        "context_with_next_sentence": true
    },
    {
        "source_sentence": "　爾時亦有，　　無量諸人，　　哀號動地，　尋從王後。",
        "from": "T16n0664_008:0399a20_0",
        "context_with_next_sentence": true
    },
    {
        "source_sentence": "「是時大王，　　既出城已，　　四向顧望，　求覓其子。",
        "from": "T16n0664_008:0399a22_0",
        "context_with_next_sentence": true
    },
    {
        "source_sentence": "　　煩惋心亂，　　靡知所在，　最後遙見，　　有一信來，　　頭蒙塵土、　血污其衣、　　灰糞塗身，　　悲號而至。",
        "from": "T16n0664_008:0399a23_1",
        "context_with_next_sentence": true
    },
    {
        "source_sentence": "　爾時大王，　　摩訶羅陀，　　見是使已，　倍生懊惱。",
        "from": "T16n0664_008:0399a26_0",
        "context_with_next_sentence": true
    },
    {
        "source_sentence": "　　舉手號叫，　　仰天而哭，　先所遣臣，　　尋復來至。",
        "from": "T16n0664_008:0399a27_1",
        "context_with_next_sentence": true
    },
    {
        "source_sentence": "　　既至王所，　作如是言：　　『願王莫愁，　　諸子猶在，　不久當至，　　令王得見。』",
        "from": "T16n0664_008:0399a28_2",
        "context_with_next_sentence": true
    },
    {
        "source_sentence": "　　須臾之頃，　復有臣來，　　見王愁苦，　　顏貌憔悴，　身所著衣，　　垢膩塵污：　　『大王當知：　一子已終，　　二子雖存，　　哀悴無賴。",
        "from": "T16n0664_008:0399b01_3",
        "context_with_next_sentence": true
    },
    {
        "source_sentence": "　第三王子，　　見虎新產，　　飢窮七日，　恐還食子。",
        "from": "T16n0664_008:0399b05_0",
        "context_with_next_sentence": true
    },
    {
        "source_sentence": "　　見是虎已，　　深生悲心，　發大誓願：　　「當度眾生，　　於未來世，　證成菩提。」",
        "from": "T16n0664_008:0399b06_1",
        "context_with_next_sentence": true
    },
    {
        "source_sentence": "　　即上高處，　　投身餓虎，　虎飢所逼，　　便起噉食。",
        "from": "T16n0664_008:0399b08_2",
        "context_with_next_sentence": true
    },
    {
        "source_sentence": "　　一切血肉，　已為都盡，　　唯有骸骨，　　狼藉在地。』",
        "from": "T16n0664_008:0399b09_3",
        "context_with_next_sentence": true
    },
    {
        "source_sentence": "　是時大王，　　聞臣語已，　　轉復悶絕，　失念躄地，　　憂愁盛火，　　熾然其身；　諸臣、眷屬，　　亦復如是。",
        "from": "T16n0664_008:0399b11_0",
        "context_with_next_sentence": true
    },
    {
        "source_sentence": "　　以水灑王，　良久乃蘇，　　復起舉手，　　號天而哭。",
        "from": "T16n0664_008:0399b13_1",
        "context_with_next_sentence": true
    },
    {
        "source_sentence": "　復有臣來，　　而白王言：　　『向於林中，　見二王子，　　愁憂苦毒，　　悲號涕泣，　迷悶失志，　　自投於地。",
        "from": "T16n0664_008:0399b15_0",
        "context_with_next_sentence": true
    },
    {
        "source_sentence": "　　臣即求水，　灑其身上，　　良久之頃，　　乃還蘇息。",
        "from": "T16n0664_008:0399b17_1",
        "context_with_next_sentence": true
    },
    {
        "source_sentence": "　望見四方，　　大火熾然，　　扶持暫起，　尋復躄地，　　舉手悲哀，　　號天而哭，　乍復讚歎，　　其弟功德。』",
        "from": "T16n0664_008:0399b19_0",
        "context_with_next_sentence": true
    },
    {
        "source_sentence": "　　是時大王，　以離愛子，　　其心迷沒，　　氣力惙然，　憂惱涕泣，　　並復思惟：　　『是最小子，　我所愛重，　　無常大鬼，　　奄便吞食。",
        "from": "T16n0664_008:0399b21_1",
        "context_with_next_sentence": true
    },
    {
        "source_sentence": "　其餘二子，　　今雖存在，　　而為憂火，　之所焚燒，　　或能為是，　　喪失命根。",
        "from": "T16n0664_008:0399b25_0",
        "context_with_next_sentence": true
    },
    {
        "source_sentence": "　我宜速往，　　至彼林中，　　迎載諸子，　急還宮殿。",
        "from": "T16n0664_008:0399b27_0",
        "context_with_next_sentence": true
    },
    {
        "source_sentence": "　　其母在後，　　憂苦逼切，　心肝分裂，　　或能失命。",
        "from": "T16n0664_008:0399b28_1",
        "context_with_next_sentence": true
    },
    {
        "source_sentence": "　　若見二子，　慰喻其心，　　可使終保，　　餘年壽命。』",
        "from": "T16n0664_008:0399b29_2",
        "context_with_next_sentence": true
    },
    {
        "source_sentence": "　爾時大王，　　駕乘名象，　　與諸侍從，　欲至彼林。",
        "from": "T16n0664_008:0399c02_0",
        "context_with_next_sentence": true
    },
    {
        "source_sentence": "　　即於中路，　　見其二子，　號天扣地，　　稱弟名字。",
        "from": "T16n0664_008:0399c03_1",
        "context_with_next_sentence": true
    },
    {
        "source_sentence": "　　時王即前，　抱持二子，　　悲號涕泣，　　隨路還宮，　速令二子，　　覲見其母。」",
        "from": "T16n0664_008:0399c04_2",
        "context_with_next_sentence": true
    },
    {
        "source_sentence": "　　佛告樹神：「汝今當知：　　爾時王子，　　摩訶薩埵，　捨身飼虎，　　今我身是；　　爾時大王，　摩訶羅陀，　　於今父王，　　輸頭檀是；　爾時王妃，　　今摩耶是；　　第一王子，　今彌勒是；　　第二王子，　　今調達是；　爾時虎者，　　今瞿夷是；　　時虎七子，　今五比丘、　　及舍利弗、　　目揵連是。",
        "from": "T16n0664_008:0399c06_3",
        "context_with_next_sentence": true
    },
    {
        "source_sentence": "「爾時，大王摩訶羅陀及其妃后悲號涕泣，悉皆脫身御服瓔珞與諸大眾往竹林中收其舍利，即於此處起七寶塔。",
        "from": "T16n0664_008:0399c14_0",
        "context_with_next_sentence": true
    },
    {
        "source_sentence": "「是時王子摩訶薩埵臨捨命時作是誓願：『願我舍利於未來世過算數劫常為眾生而作佛事。』」",
        "from": "T16n0664_008:0399c16_1",
        "context_with_next_sentence": true
    },
    {
        "source_sentence": "說是經時，無量阿僧祇天及人發阿耨多羅三藐三菩提心。",
        "from": "T16n0664_008:0399c18_2",
        "context_with_next_sentence": true
    },
    {
        "source_sentence": "「樹神！",
        "from": "T16n0664_008:0399c20_3",
        "context_with_next_sentence": true
    },
    {
        "source_sentence": "是名禮塔往昔因緣。」",
        "from": "T16n0664_008:0399c20_4",
        "context_with_next_sentence": true
    },
    {
        "source_sentence": "爾時，佛神力故，是七寶塔即沒不現。",
        "from": "T16n0664_008:0399c20_5",
        "context_with_next_sentence": true
    },
    {
        "source_sentence": "金光明經讚佛品第二十三",
        "from": "T16n0664_008:0399c22_0",
        "context_with_next_sentence": true
    },
    {
        "source_sentence": "北涼三藏曇無讖譯",
        "from": "T16n0664_008:0399c23_0",
        "context_with_next_sentence": true
    },
    {
        "source_sentence": "爾時，無量百千萬億諸菩薩眾，從此世界至金寶蓋山王如來國土。",
        "from": "T16n0664_008:0399c24_0",
        "context_with_next_sentence": true
    },
    {
        "source_sentence": "到彼土已，五體投地為佛作禮，却一面立，向佛合掌，異口同音而讚歎曰：「如來之身，　　金色微妙，　　其明照曜，　如金山王；　　身淨柔軟，　　如金蓮花，　無量妙相，　　以自莊嚴；　　隨形之好，　光飾其體，　　淨潔無比，　　如紫金山；　圓足無垢，　　如淨滿月；　　其音清徹，　妙如梵聲、　　師子吼聲、　　大雷震聲、　六種清淨，　　微妙音聲，　　迦陵、頻伽、　孔雀之聲。",
        "from": "T16n0664_008:0399c25_1",
        "context_with_next_sentence": true
    },
    {
        "source_sentence": "　　清淨無垢，　　威德具足，　百福相好，　　莊嚴其身。",
        "from": "T16n0664_008:0400a06_2",
        "context_with_next_sentence": true
    },
    {
        "source_sentence": "　　光明遠照，　無有齊限，　　智慧寂滅，　　無諸愛習。",
        "from": "T16n0664_008:0400a07_3",
        "context_with_next_sentence": true
    },
    {
        "source_sentence": "　世尊成就，　　無量功德，　　譬如大海、　須彌寶山。",
        "from": "T16n0664_008:0400a09_0",
        "context_with_next_sentence": true
    },
    {
        "source_sentence": "　　為諸眾生，　　生憐愍心，　於未來世，　　能與快樂。",
        "from": "T16n0664_008:0400a10_1",
        "context_with_next_sentence": true
    },
    {
        "source_sentence": "　　如來所說，　第一深義，　　能令眾生，　　寂滅安隱；　能與眾生，　　無量快樂；　　能演無上，　甘露妙法；　　能開無上，　　甘露法門；　能入一切，　　無患窟宅；　　能令眾生，　悉得解脫，　　度於三有，　　無量苦海，　安住正道，　　無諸憂苦。",
        "from": "T16n0664_008:0400a11_2",
        "context_with_next_sentence": true
    },
    {
        "source_sentence": "　　如來世尊，　功德、智慧、　　大慈悲力、　　精進、方便，　如是無量，　　不可稱計，　　我等今者，　不能說喻。",
        "from": "T16n0664_008:0400a17_3",
        "context_with_next_sentence": true
    },
    {
        "source_sentence": "　　諸天世人，　　於無量劫，　盡思度量，　　不能得知，　　如來所有，　功德智慧。",
        "from": "T16n0664_008:0400a20_4",
        "context_with_next_sentence": true
    },
    {
        "source_sentence": "　　無量大海，　　一渧少分，　我今略讚，　　如來功德，　　百千億分，　不能宣一。",
        "from": "T16n0664_008:0400a22_5",
        "context_with_next_sentence": true
    },
    {
        "source_sentence": "　　若我功德，　　得聚集者，　迴與眾生，　　證無上道。」",
        "from": "T16n0664_008:0400a24_6",
        "context_with_next_sentence": true
    },
    {
        "source_sentence": "爾時，信相菩薩即於此會從坐而起，偏袒右肩，右膝著地，合掌向佛而說讚言：「世尊百福，　　相好微妙，　　功德千數，　莊嚴其身，　　色淨遠照，　　視之無厭。",
        "from": "T16n0664_008:0400a26_0",
        "context_with_next_sentence": true
    },
    {
        "source_sentence": "　如日千光，　　彌滿虛空，　　光明熾盛，　無量無邊。",
        "from": "T16n0664_008:0400b01_0",
        "context_with_next_sentence": true
    },
    {
        "source_sentence": "　　猶如無數，　　珍寶大聚，　其明五色，　　青、紅、赤、白、　　琉璃、頗梨，　如融真金。",
        "from": "T16n0664_008:0400b02_1",
        "context_with_next_sentence": true
    },
    {
        "source_sentence": "　　光明赫奕，　　通徹諸山，　悉能遠照，　　無量佛土。",
        "from": "T16n0664_008:0400b04_2",
        "context_with_next_sentence": true
    },
    {
        "source_sentence": "　　能滅眾生，　無量苦惱，　　又與眾生，　　上妙快樂。",
        "from": "T16n0664_008:0400b05_3",
        "context_with_next_sentence": true
    },
    {
        "source_sentence": "　諸根清淨，　　微妙第一，　　眾生見者，　無有厭足。",
        "from": "T16n0664_008:0400b07_0",
        "context_with_next_sentence": true
    },
    {
        "source_sentence": "　　髮紺柔軟，　　猶孔雀項；　如諸蜂王，　　集在蓮華。",
        "from": "T16n0664_008:0400b08_1",
        "context_with_next_sentence": true
    },
    {
        "source_sentence": "　　清淨大悲、　功德莊嚴、　　無量三昧、　　及以大慈，　如是功德，　　悉以聚集。",
        "from": "T16n0664_008:0400b09_2",
        "context_with_next_sentence": true
    },
    {
        "source_sentence": "　　相好妙色，　嚴飾其身，　　種種功德，　　助成菩提。",
        "from": "T16n0664_008:0400b11_3",
        "context_with_next_sentence": true
    },
    {
        "source_sentence": "　如來悉能，　　調伏眾生，　　令心柔軟，　受諸快樂。",
        "from": "T16n0664_008:0400b13_0",
        "context_with_next_sentence": true
    },
    {
        "source_sentence": "　　種種深妙，　　功德莊嚴，　亦為十方，　　諸佛所讚。",
        "from": "T16n0664_008:0400b14_1",
        "context_with_next_sentence": true
    },
    {
        "source_sentence": "　　其光遠照，　遍於諸方，　　猶如日、月，　　充滿虛空；　功德成就，　　如須彌山，　　在在示現，　於諸世界；　　齒白齊整，　　猶如珂雪；　其德如日，　　處空明顯；　　眉間毫相，　右旋宛轉，　　光明流出，　　如琉璃珠，　其色微妙，　　如日處空。」",
        "from": "T16n0664_008:0400b15_2",
        "context_with_next_sentence": true
    },
    {
        "source_sentence": "爾時，道場菩提樹神復說讚曰：「南無清淨，　　無上正覺，　　甚深妙法，　隨願覺了。",
        "from": "T16n0664_008:0400b22_0",
        "context_with_next_sentence": true
    },
    {
        "source_sentence": "　　遠離一切，　　非法、非道，　獨拔而出，　　成佛正覺，　　知有、非有，　本性清淨。",
        "from": "T16n0664_008:0400b24_1",
        "context_with_next_sentence": true
    },
    {
        "source_sentence": "「希有希有，　　如來功德；　　希有希有，　如來大海；　　希有希有，　　如須彌山；　希有希有，　　佛無邊行；　　希有希有，　佛出於世，　　如優曇華，　　時一現耳；　希有希有，　　無量大悲，　　釋迦牟尼，　為人中日。",
        "from": "T16n0664_008:0400b27_0",
        "context_with_next_sentence": true
    },
    {
        "source_sentence": "　　為欲利益，　　諸眾生故，　宣說如是，　　妙寶經典。",
        "from": "T16n0664_008:0400c03_1",
        "context_with_next_sentence": true
    },
    {
        "source_sentence": "　　善哉，如來！",
        "from": "T16n0664_008:0400c04_2",
        "context_with_next_sentence": true
    },
    {
        "source_sentence": "　諸根寂滅，　　而復遊入，　　善寂大城；　無垢清淨，　　甚深三昧，　　入於諸佛，　所行之處。",
        "from": "T16n0664_008:0400c05_0",
        "context_with_next_sentence": true
    },
    {
        "source_sentence": "　　一切聲聞，　　身皆空寂；　兩足世尊，　　行處亦空；　　如是一切，　無量諸法，　　推本性相，　　亦皆空寂。",
        "from": "T16n0664_008:0400c07_1",
        "context_with_next_sentence": true
    },
    {
        "source_sentence": "　一切眾生，　　性相亦空，　　狂愚心故，　不能覺知。",
        "from": "T16n0664_008:0400c10_0",
        "context_with_next_sentence": true
    },
    {
        "source_sentence": "　　我常念佛，　　樂見世尊，　常作誓願，　　不離佛日；　　我常於地，　長跪合掌，　　其心戀慕，　　欲見於佛；　我常修行，　　最上大悲，　　哀泣雨淚，　欲見於佛；　　我常渴仰，　　欲見於佛，　為是事故，　　憂火熾然。",
        "from": "T16n0664_008:0400c11_1",
        "context_with_next_sentence": true
    },
    {
        "source_sentence": "　　唯願世尊，　賜我慈悲，　　清冷法水，　　以滅是火。",
        "from": "T16n0664_008:0400c16_2",
        "context_with_next_sentence": true
    },
    {
        "source_sentence": "　世尊慈愍，　　悲心無量，　　願使我身，　常得見佛。",
        "from": "T16n0664_008:0400c18_0",
        "context_with_next_sentence": true
    },
    {
        "source_sentence": "　　世尊常護，　　一切人天，　是故我今，　　渴仰欲見。",
        "from": "T16n0664_008:0400c19_1",
        "context_with_next_sentence": true
    },
    {
        "source_sentence": "　　聲聞之身，　猶如虛空、　　焰幻、響化、　　如水中月；　眾生之性，　　如夢所見。",
        "from": "T16n0664_008:0400c20_2",
        "context_with_next_sentence": true
    },
    {
        "source_sentence": "　　如來行處，　淨如琉璃，　　入於無上，　　甘露法處，　能與眾生，　　無量快樂。",
        "from": "T16n0664_008:0400c22_3",
        "context_with_next_sentence": true
    },
    {
        "source_sentence": "　　如來行處，　微妙甚深，　　一切眾生，　　無能知者；　五通神仙、　　及諸聲聞、　　一切緣覺，　亦不能知。",
        "from": "T16n0664_008:0400c24_4",
        "context_with_next_sentence": true
    },
    {
        "source_sentence": "　　我今不疑，　　佛所行處，　唯願慈悲，　　為我現身。」",
        "from": "T16n0664_008:0400c27_5",
        "context_with_next_sentence": true
    },
    {
        "source_sentence": "　　爾時世尊，　從三昧起，　　以微妙音，　　而讚嘆言：「善哉善哉，　　樹神善女！",
        "from": "T16n0664_008:0400c28_6",
        "context_with_next_sentence": true
    },
    {
        "source_sentence": "　　汝於今日，　快說是言。」",
        "from": "T16n0664_008:0401a01_7",
        "context_with_next_sentence": true
    },
    {
        "source_sentence": "金光明經付囑品第二十四",
        "from": "T16n0664_008:0401a03_0",
        "context_with_next_sentence": true
    },
    {
        "source_sentence": "隋闍那崛多譯",
        "from": "T16n0664_008:0401a04_0",
        "context_with_next_sentence": true
    },
    {
        "source_sentence": "爾時，世尊告彼大菩薩眾言：「汝等善丈夫輩！",
        "from": "T16n0664_008:0401a05_0",
        "context_with_next_sentence": true
    },
    {
        "source_sentence": "誰能守護此諸如來阿僧祇劫集成菩提，於我滅後以此法本當作廣現，令正法久住故？」",
        "from": "T16n0664_008:0401a06_0",
        "context_with_next_sentence": true
    },
    {
        "source_sentence": "爾時，彼菩薩眾中有六十俱致菩薩及六十俱致天女，同以一咽喉聲說如是言：「世尊！",
        "from": "T16n0664_008:0401a08_0",
        "context_with_next_sentence": true
    },
    {
        "source_sentence": "我等堪能守護此諸如來阿僧祇劫集成菩提，於彼後時當作廣現。」",
        "from": "T16n0664_008:0401a10_0",
        "context_with_next_sentence": true
    },
    {
        "source_sentence": "爾時，世尊說此伽陀：「諸佛是實語，　　安住於實法，　彼等實住故，　　此經增住持；　大悲為鎧甲、　　大慈為安住，　彼等慈力故，　　此經增住持；　福聚為鎧甲、　　智聚所出生，　諸聚和合故，　　此經增住持；　降伏諸摩羅、　　諸論亦破散，　已斷於諸見，　　此經增住持。",
        "from": "T16n0664_008:0401a11_1",
        "context_with_next_sentence": true
    },
    {
        "source_sentence": "　護世天帝等、　　諸梵及修羅、　天、龍、乾闥婆，　　住持此已作；　地住及虛空、　　所有諸天女，　諸佛住持故，　　已說此行法。",
        "from": "T16n0664_008:0401a21_0",
        "context_with_next_sentence": true
    },
    {
        "source_sentence": "　梵行相應故，　　四實已莊嚴；　盡四摩羅故，　　此經增住持。",
        "from": "T16n0664_008:0401a25_0",
        "context_with_next_sentence": true
    },
    {
        "source_sentence": "　虛空若作色、　　或色作非色，　諸佛所住持，　　無有能令動。」",
        "from": "T16n0664_008:0401a27_0",
        "context_with_next_sentence": true
    },
    {
        "source_sentence": "爾時，四大天王同以一咽喉聲說此伽他：「我等於此經，　　守護當如是，　及子、諸眷屬，　　亦善作守護。",
        "from": "T16n0664_008:0401a29_0",
        "context_with_next_sentence": true
    },
    {
        "source_sentence": "　若當持此者，　　菩提已作緣，　我當近彼等，　　四方作守護。」",
        "from": "T16n0664_008:0401b03_0",
        "context_with_next_sentence": true
    },
    {
        "source_sentence": "爾時，天帝向佛說此伽他：「我知諸佛恩，　　導師亦已證，　於此勝經典，　　已說佛出生。",
        "from": "T16n0664_008:0401b05_0",
        "context_with_next_sentence": true
    },
    {
        "source_sentence": "　我於彼諸佛，　　報恩當作護，　當護如是經，　　及彼持經者。」",
        "from": "T16n0664_008:0401b08_0",
        "context_with_next_sentence": true
    },
    {
        "source_sentence": "爾時，娑訶世界主大梵天王向佛說此伽他：「諸定及無量，　　諸乘及解脫，　皆由此經出，　　已說佛出生。",
        "from": "T16n0664_008:0401b10_0",
        "context_with_next_sentence": true
    },
    {
        "source_sentence": "　我捨梵處樂，　　此經所在處，　至彼聽聞故，　　守護當如是。」",
        "from": "T16n0664_008:0401b13_0",
        "context_with_next_sentence": true
    },
    {
        "source_sentence": "爾時，刪兜率多天子向佛說此伽他：「若住於菩提，　　彼當住兜率。",
        "from": "T16n0664_008:0401b15_0",
        "context_with_next_sentence": true
    },
    {
        "source_sentence": "　此經佛已說，　　若當有持者，　世尊！",
        "from": "T16n0664_008:0401b17_0",
        "context_with_next_sentence": true
    },
    {
        "source_sentence": "我當能，　　捨於天福報，　閻浮洲內住，　　當說此行法。」",
        "from": "T16n0664_008:0401b18_1",
        "context_with_next_sentence": true
    },
    {
        "source_sentence": "爾時，商主摩羅子向佛說此伽他：「清淨摩羅業，　　彼不隨摩羅，　若當能持此，　　修多羅正義。",
        "from": "T16n0664_008:0401b20_0",
        "context_with_next_sentence": true
    },
    {
        "source_sentence": "　我等於此經，　　守護當如是，　我發精進欲，　　如是今廣現。」",
        "from": "T16n0664_008:0401b23_0",
        "context_with_next_sentence": true
    },
    {
        "source_sentence": "爾時，摩羅波卑摩向佛說此伽陀：「我於彼眾生，　　當不作障礙，　若當持此者，　　煩惱皆折伏。",
        "from": "T16n0664_008:0401b25_0",
        "context_with_next_sentence": true
    },
    {
        "source_sentence": "　摩羅不得便，　　故說於此經，　以佛住持故，　　我當護彼等。」",
        "from": "T16n0664_008:0401b28_0",
        "context_with_next_sentence": true
    },
    {
        "source_sentence": "爾時，善德天子向佛說此伽陀：「若諸佛菩提，　　彼於此經說；　若持此經典，　　彼即供諸尊。",
        "from": "T16n0664_008:0401c01_0",
        "context_with_next_sentence": true
    },
    {
        "source_sentence": "　我當持此經，　　為俱致天說，　教化向菩提，　　當聽及敬重。」",
        "from": "T16n0664_008:0401c04_0",
        "context_with_next_sentence": true
    },
    {
        "source_sentence": "爾時，慈氏菩薩向佛說此伽陀：「不請之朋友，　　若彼住菩提，　守護諸法故，　　能捨於自體。",
        "from": "T16n0664_008:0401c06_0",
        "context_with_next_sentence": true
    },
    {
        "source_sentence": "　故我至兜率，　　如是修多羅，　以佛住持故，　　我當作廣顯。」",
        "from": "T16n0664_008:0401c09_0",
        "context_with_next_sentence": true
    },
    {
        "source_sentence": "爾時，上座摩訶迦葉波向佛說此伽陀：「我等少智慧，　　聲聞乘已說，　隨能、隨勢力，　　教師法當持。",
        "from": "T16n0664_008:0401c11_0",
        "context_with_next_sentence": true
    },
    {
        "source_sentence": "　若有持此經，　　我當攝受彼，　及以堪能辯，　　與彼作善言。」",
        "from": "T16n0664_008:0401c14_0",
        "context_with_next_sentence": true
    },
    {
        "source_sentence": "爾時，命者阿難陀向佛說此伽陀：「諸經多千數，　　我聞教師口，　如是等經典，　　我先未曾聞。",
        "from": "T16n0664_008:0401c16_0",
        "context_with_next_sentence": true
    },
    {
        "source_sentence": "　我值遇此經，　　對面已受取，　我當作廣顯，　　欲求於菩提。」",
        "from": "T16n0664_008:0401c19_0",
        "context_with_next_sentence": true
    },
    {
        "source_sentence": "佛說此時，菩提高樹善寂天女及彼大辯天女等、功德天女等諸天女，及諸天眾——釋梵、鞞沙門等為首，諸天王及彼諸大天眾、乾闥婆、阿修羅等世間，於佛所說皆大歡喜。",
        "from": "T16n0664_008:0401c21_0",
        "context_with_next_sentence": true
    },
    {
        "source_sentence": "爾時，釋迦牟尼佛從三昧起，現大神力，以右手摩諸大菩薩摩訶薩頂，與諸天王及龍王、二十八部散脂鬼神大將軍等，而作是言：「我於無量百千萬億恒河沙劫，修習是金光明微妙經典，汝等當受持、讀誦、廣宣此法，復於閻浮提內無令斷絕。",
        "from": "T16n0664_008:0401c25_0",
        "context_with_next_sentence": true
    },
    {
        "source_sentence": "若有善男子、善女人於未來世中，有受持、讀誦此經典者，汝等諸天常當擁護，當知是人於未來世無量百千人天之中常受快樂、於未來世值遇諸佛、疾得證成阿耨多羅三藐三菩提。」",
        "from": "T16n0664_008:0402a01_1",
        "context_with_next_sentence": true
    },
    {
        "source_sentence": "爾時，諸大菩薩及天、龍王、二十八部散脂大將等即從座起，到於佛前五體投地，俱發聲言：「如世尊勅，當具奉行。」",
        "from": "T16n0664_008:0402a06_0",
        "context_with_next_sentence": true
    },
    {
        "source_sentence": "如是三白：「如世尊勅，當具奉行。」",
        "from": "T16n0664_008:0402a08_1",
        "context_with_next_sentence": true
    },
    {
        "source_sentence": "於是，散脂大將軍而白佛言：「世尊！",
        "from": "T16n0664_008:0402a09_2",
        "context_with_next_sentence": true
    },
    {
        "source_sentence": "若後未來世中有受持是經，若自書、若使人書，我當與此二十八部諸鬼神等常當隨侍擁衛——隱蔽其形——是說法者，皆悉消滅諸惡，令得安隱，願不有慮。」",
        "from": "T16n0664_008:0402a10_0",
        "context_with_next_sentence": true
    },
    {
        "source_sentence": "爾時，釋迦牟尼佛現大神力，十方無量世界皆六種震動。",
        "from": "T16n0664_008:0402a14_0",
        "context_with_next_sentence": true
    },
    {
        "source_sentence": "是時諸佛皆大歡喜——囑累是經故——讚美持法者，現無量神力。",
        "from": "T16n0664_008:0402a15_1",
        "context_with_next_sentence": true
    },
    {
        "source_sentence": "於是無量無邊阿僧祇菩薩摩訶薩大眾，及信相菩薩、金光、金藏、常悲、法上等，及四天王、十千天子與道場菩提樹神地神堅牢等，及一切世間天、人、阿脩羅等，聞佛所說，皆發無上菩提之心，踊躍歡喜，作禮而去。",
        "from": "T16n0664_008:0402a16_2",
        "context_with_next_sentence": true
    },
    {
        "source_sentence": "合部金光明經卷第八",
        "from": "T16n0664_008:0402a22_0",
        "context_with_next_sentence": false
    }
]