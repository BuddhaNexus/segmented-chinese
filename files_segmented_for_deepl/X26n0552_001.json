[
    {
        "source_sentence": "心經注題辭",
        "from": "X26n0552_001:0864b02_0",
        "context_with_next_sentence": true
    },
    {
        "source_sentence": "壯禪量虗慧公操家三十年耳無雜聽口無雜言飯食雲水至者如歸子野懷孫熈遠亦皆精苦出群為吳中知識野懷早世委院事於遠公輙枯坐一室六時禮佛寒暑不輟晚參三峰相得甚驩峰之門得法如某某者俱以長老相目不敢傲之以其所不知峰順世獨居如故莫得窺其涯涘余所知者如是而已初不以文字相遇也冬春間時時相過袖中謖謖有聲輙出一編乃其心經注解持用見示余於此茫然又不敢如他文字漫然置賞以滋口業勸其急就正於今之所謂大法師如華山中峰崇光諸公一一皆首肯矣遂謀付梓為不朽計亦情所必至也夫佛法得之筆墨附會者淺心地領會者深公坐臥覃思朝夕吟味凡以為此而已固能上契佛旨下不謬於注家則此一編足矣更無事求多也世界滄涼賢人隱伏公但澄瑩心神保持願力來生必為大宗師演暢般若覺悟群迷今年事晼晚餘炤無多良賈深藏不求聞達是有厚望於公也。",
        "from": "X26n0552_001:0864b05_0",
        "context_with_next_sentence": true
    },
    {
        "source_sentence": "崇禎十四年八月二十三弟子徐波書",
        "from": "X26n0552_001:0864b22_0",
        "context_with_next_sentence": true
    },
    {
        "source_sentence": "般若際決題辭",
        "from": "X26n0552_001:0864c05_0",
        "context_with_next_sentence": true
    },
    {
        "source_sentence": "嘗聞一人得道自有一番教法宣揚譬之燈發乎焰自能炤物理不容己以故明星悟後金口歎之葢歎此智慧德相使一切咸得聞知非憤蘊而作若夫知之者既有淺深宣之時不無頓漸詎令聲聞緣覺但止化城菩薩行深直趣寶所此在他部所帶非此中正說也此則有無中道緣捐九界聖凡情盡唯以是而造雖挂礙顛倒靡不咸離菩提涅槃果果俱就經王開此全是髻珠更無他耳北禪老宿量虗慧公三十年來一唯為此忽然漏逗借舊吐新宣此本際非無所得而學語者比也頃因付梓敬題其簡若此。",
        "from": "X26n0552_001:0864c08_0",
        "context_with_next_sentence": true
    },
    {
        "source_sentence": "崇禎辛巳中秋前一日桐溪退院頭陀正性書於淨梵壇東之天龍別室般若際決唐三藏法師　玄奘奉　詔譯明吳門北禪沙門　大慧　釋般若波羅蜜多心經般若者即智慧也此智慧於不思議中出現收放總不離一微塵何故以此般若是本際施設故世尊覩明星時便曰奇哉一切眾生皆具如來智慧德相豈是一剎那覩星外更有身心凡聖淨穢國土一切有情同證而謂之曰具也波羅蜜多者云到彼岸到本際之彼岸是也此本際是一切眾生自處舊居不從修得今人妄謂有彼岸可到直至徒勞祗劫到於涅槃元來寸步無移可見正當直下歸源不須向外求真否則必有彼此對待不泯生死於此經之宗趣失矣此般若心者聖凡所同稟共賦者也以凡夫執著妄想故有種種差別賢聖執著修行亦有種種差別若論本法中凡聖心行總歸一剎那際裏許施設是故經云一切賢聖皆以無為法而有差別經者常也貫通義也此一經之文章前後句義塵說剎說一語一默一動一靜真常捷徑之法總歸一剎那際中一道貫通也按世尊入剎那際三昧時不離菩提場而升忉利天乃至七處九會亦不離菩提場此即無時也無時者不歷須臾不遺三世隨緣赴感不失本際故。",
        "from": "X26n0552_001:0864c18_0",
        "context_with_next_sentence": true
    },
    {
        "source_sentence": "觀自在菩薩。",
        "from": "X26n0552_001:0865b06_0",
        "context_with_next_sentence": true
    },
    {
        "source_sentence": "觀者智用自在者法性無為故以能所對待而觀則不自在必須能所俱忘溷融無雜方為自在菩薩者即覺有情也又云普濟智身普遍於法界普濟眾生能度所度總歸於智身法身是也。",
        "from": "X26n0552_001:0865b07_0",
        "context_with_next_sentence": true
    },
    {
        "source_sentence": "行深般若波羅蜜多時。",
        "from": "X26n0552_001:0865b11_0",
        "context_with_next_sentence": true
    },
    {
        "source_sentence": "行深般若等者葢般若凡聖共有無論正報智身相好依報微塵剎土眾寶莊嚴及眾生依正總歸到本際法身常寂光土無彼無此乃為到彼岸耳時者即觀自在菩薩修此般若之時從古至今中間無時可移無法可說無動無靜亦不住於無動靜超世出世間法乃名深也。",
        "from": "X26n0552_001:0865b12_0",
        "context_with_next_sentence": true
    },
    {
        "source_sentence": "照見五蘊皆空。",
        "from": "X26n0552_001:0865b18_0",
        "context_with_next_sentence": true
    },
    {
        "source_sentence": "五蘊皆空者此空乃般若離心意識寂滅之空也既離心意識唯心可見矣所謂透過唯心方始舊居舊居不居便起大用現前不拘規則耳。",
        "from": "X26n0552_001:0865b19_0",
        "context_with_next_sentence": true
    },
    {
        "source_sentence": "度一切苦厄。",
        "from": "X26n0552_001:0865b22_0",
        "context_with_next_sentence": true
    },
    {
        "source_sentence": "一切苦不出三苦三苦本無故無苦即寂滅寂滅即自心迷此一心而有眾苦悟此一心但是淨佛國土遊戲神通也。",
        "from": "X26n0552_001:0865b23_0",
        "context_with_next_sentence": true
    },
    {
        "source_sentence": "舍利子色不異空空不異色色即是空空即是色受想行識亦復如是。",
        "from": "X26n0552_001:0865c02_0",
        "context_with_next_sentence": true
    },
    {
        "source_sentence": "梵語舍利此云鶖連母稱名故曰鶖子舍利子在二乘空智中推為第一今於甚深般若機將熟故所以詔告之不異者色空同體不異時之本際也正所謂離雙眸而見青黃絕色空而見是非也即色即空者非是柝法明空亦非混而不分其空色空了然明著即是無時中現相無字中說法無門中出入獨存不異無二之門豈非深般若乎受想行識等者例同心法四蘊也。",
        "from": "X26n0552_001:0865c04_0",
        "context_with_next_sentence": true
    },
    {
        "source_sentence": "舍利子是諸法空相不生不滅不垢不淨不增不減。",
        "from": "X26n0552_001:0865c12_0",
        "context_with_next_sentence": true
    },
    {
        "source_sentence": "諸法即前五蘊等法空相者即實相也實相體上不生不滅不垢不淨不增不減如是會五蘊歸實相也所言不生不滅者只此實相中無起滅故經云當處出生隨處滅盡非但剎那際中如是即世尊從兜率降王宮入胎出胎至于涅槃七十有九亦是當處出生隨處滅盡古德云未離兜率已誕王宮未出母胎度生已畢誠哉是言也此一際中最寂靜處無容心識心識尚無豈得以垢淨增減而言哉。",
        "from": "X26n0552_001:0865c13_0",
        "context_with_next_sentence": true
    },
    {
        "source_sentence": "是故空中無色無受想行識。",
        "from": "X26n0552_001:0865c22_0",
        "context_with_next_sentence": true
    },
    {
        "source_sentence": "空中無色等者在一剎那無容少許法故曰無也此際即是實際如來之根本智也又在剎那際中說法度生即是差別智也差別與根本智同時施設故不言其空但言無耳。",
        "from": "X26n0552_001:0865c23_0",
        "context_with_next_sentence": true
    },
    {
        "source_sentence": "無眼耳鼻舌身意無色聲香味觸法無眼界乃至無意識界。",
        "from": "X26n0552_001:0866a03_0",
        "context_with_next_sentence": true
    },
    {
        "source_sentence": "無眼耳鼻舌等者根塵識無出物外之像也祖云靈光獨耀逈脫根塵體露真常不拘文字但離妄緣即如如佛佛祖只是一箇鼻孔出氣此經直指心源以眾生不能直下承當乃將三觀以推到其理龍樹尊者云因緣所生法我說即是空亦名為假名亦名中道義此四句一口吐出契證般若之妙寧有過哉眾生迷此故曰無明聖人悟此名曰超數量何以故所謂三觀歸一心一心歸剎那一剎那中只無思慮無思慮則不能自立剎那心者故曰超數量數量外淨心中湧出法界體用緣起之法豈不是如來藏中塵沙妙用耳。",
        "from": "X26n0552_001:0866a05_0",
        "context_with_next_sentence": true
    },
    {
        "source_sentence": "無無明亦無無明盡乃至無老死亦無老死盡。",
        "from": "X26n0552_001:0866a16_0",
        "context_with_next_sentence": true
    },
    {
        "source_sentence": "此無十二有支緣生法也此三世緣起因果同時非但二乘菩薩尚不能盡其理唯佛同時具足因緣故稱微妙大用也論云一支具十二支支支具十二支共一百四十四支支支具真俗二諦何以故緣覺悟此便為滅諦凡夫具此成八萬四千塵勞便有無量生死聖人具此成八萬四千陀羅尼便有無量法門也何以故塵沙數門總歸一剎那際此一剎那際無容一法一切聖凡心盡此際亦能周遍法界一切智身無處不出現耳。",
        "from": "X26n0552_001:0866a17_0",
        "context_with_next_sentence": true
    },
    {
        "source_sentence": "無苦集滅道。",
        "from": "X26n0552_001:0866b02_0",
        "context_with_next_sentence": true
    },
    {
        "source_sentence": "無小乘四諦者直指聲聞即涅槃故何以故即苦即涅槃即集即一切種智然而會取此兩箇即字不費一毫許力頓契般若之理何以故無三世故既無三世無我人眾生壽者不修而證是故眾生即佛眾生與佛本一相故經云是法住法位世間相常住何必轉也。",
        "from": "X26n0552_001:0866b03_0",
        "context_with_next_sentence": true
    },
    {
        "source_sentence": "無智亦無得。",
        "from": "X26n0552_001:0866b09_0",
        "context_with_next_sentence": true
    },
    {
        "source_sentence": "此經中無住法也能證智慧所證涅槃亦是寄言無實法故經云智慧愚痴皆名般若淨穢彼此無異境界然世尊所言三科七大聲聞緣覺菩薩修證總非者不可便謂之無也此正世尊所謂一切事究竟堅固也今人有志進道者莫離事相中別立修行若離事相而別立修行則必有差訛非究竟矣是故正宗分中獨言無字即事相上不立言說文字心緣之旨正所謂達摩教外別傳最上宗之般若也古云在事相上覷則捷意根上卜度只摸索不著耳。",
        "from": "X26n0552_001:0866b10_0",
        "context_with_next_sentence": true
    },
    {
        "source_sentence": "以無所得故。",
        "from": "X26n0552_001:0866b20_0",
        "context_with_next_sentence": true
    },
    {
        "source_sentence": "即本有智慧無依無住以本法不可思議故云無得也。",
        "from": "X26n0552_001:0866b21_0",
        "context_with_next_sentence": true
    },
    {
        "source_sentence": "菩提薩埵依般若波羅蜜多故。",
        "from": "X26n0552_001:0866b23_0",
        "context_with_next_sentence": true
    },
    {
        "source_sentence": "菩提薩埵指修此人依者賴也仗也乃仗此剎那本際也。",
        "from": "X26n0552_001:0866b24_0",
        "context_with_next_sentence": true
    },
    {
        "source_sentence": "心無罣礙無罣礙故無有恐怖遠離顛倒夢想究竟涅槃。",
        "from": "X26n0552_001:0866c02_0",
        "context_with_next_sentence": true
    },
    {
        "source_sentence": "此是入剎那際三昧觀六道眾生三乘賢聖能證智慧所證涅槃總名顛倒夢想耳若能如是會取不失此經之旨方名大究竟大寂滅海中耳向下讚此經顯般若真實。",
        "from": "X26n0552_001:0866c04_0",
        "context_with_next_sentence": true
    },
    {
        "source_sentence": "三世諸佛依般若波羅蜜多故得阿耨多羅三藐三菩提。",
        "from": "X26n0552_001:0866c08_0",
        "context_with_next_sentence": true
    },
    {
        "source_sentence": "引能證人以證此經之不虗令聞者生實信故得阿耨多羅三藐三菩提者即是無上正等正覺也世尊入剎那際時無一法加之於上故曰無上本際中諸佛眾生平等無二故曰正等正覺者即本覺也迷此覺者名不覺悟此覺者名始覺此覺本無迷悟故曰本覺三覺是假名本無實法寄言正覺耳。",
        "from": "X26n0552_001:0866c10_0",
        "context_with_next_sentence": true
    },
    {
        "source_sentence": "故知般若波羅蜜多是大神呪是大明呪是無上呪是無等等呪。",
        "from": "X26n0552_001:0866c17_0",
        "context_with_next_sentence": true
    },
    {
        "source_sentence": "般若秘密者無作無止無任無滅無無亦無智慧光明本一相故則知此經非心所測大神呪者諸佛用不思議神變故大明呪者法界平等用無分別智了眾生故無上呪者若大心眾生悟此法者十住初心便與諸佛果位平等無異故無等等呪者佛所證無上之法一切所不及故。",
        "from": "X26n0552_001:0866c19_0",
        "context_with_next_sentence": true
    },
    {
        "source_sentence": "能除一切苦真實不虗故說般若波羅蜜多呪即說呪曰。",
        "from": "X26n0552_001:0867a01_0",
        "context_with_next_sentence": true
    },
    {
        "source_sentence": "揭諦揭諦波羅揭諦波羅僧揭諦菩提薩摩訶此經與呪顯密交參智者直悟塵塵三昧方契此經之髓也何以故聖凡共見大地森羅人畜等物無非般若現形揭諦娑訶句裏出沒是經以深般若為要綱色空不異為宗諸法空相為體提無字當人為用無者纖塵不立以賴無字種能含萬有無色無受等乃至無智無得者豈不是離言絕意教外深般若乎色受空等諸法者初授與比丘至於佛果亦容受於無字中何也諸法以空合空故得容受無礙耳今時人欲空見者十中有六七此般若畢竟離文字空色外悟得容受不容受故一切顛倒即涅槃也。",
        "from": "X26n0552_001:0867a02_1",
        "context_with_next_sentence": true
    },
    {
        "source_sentence": "般若波羅蜜多心經(終)",
        "from": "X26n0552_001:0867a14_0",
        "context_with_next_sentence": true
    },
    {
        "source_sentence": "論曰如上所說剎那者是本際之妙用也何以故本際無來去故能攝三世故剎那無住無性大機大用大自在故如是二法本無異故若將此際體上教化眾生立一字為體三科七大為用若將此際用上教化眾生立一字為用三科七大為體佛祖皆不離剎那際故假如有人入蘭若中初步踏著一塊磚數百磚皆到矣若次第經行百磚已原至初步磚者竝無移動此般若之體用亦復如是末法時人有執此心有者有執空者執常者執非常者執知者執不知者執常與無常知與不知融通者執一切總非者執心中無色者執色中無心者執心中有色者執色中有心者執遍與不遍者執喻者執法者如是等執不能枚舉皆為戲論如斯所論盡歸與一剎那際中不攝不散不來不去無住無依何以故性齊時齊行齊體用齊因果齊此心於佛齊眾生齊法界亦齊此心非即四句是亦非離四句有所謂一心三世三世一心舉起一毫端放上周沙界如斯會者方契般若心宗也。",
        "from": "X26n0552_001:0867a15_0",
        "context_with_next_sentence": true
    },
    {
        "source_sentence": "世尊不二中將無字心經指示迷人今人緣此無字對有字論之便有建立誹謗之語云何建立非有性建立性非無性建立性非有無俱性建立性非有無非性建立性云何誹謗非有言說而生常見言說非無言說而生斷見言說非即有無言說而生共見言說非離有無言說而生滅見言說是名建立誹謗法除圓頓教餘教修行俱不能免以外道魔類等於中取著故在佛祖用處團得攏擘得開隨手拈來無不自在雖有種種差別而於一剎那際法法平等稱性無二故曰自在也。",
        "from": "X26n0552_001:0867b09_0",
        "context_with_next_sentence": true
    },
    {
        "source_sentence": "夫般若靈明體非一異當人舉用差別非無大要用智者一切即一用慧者一即一切然而一多同異半滿不出無字大用中漏七珍八寶也所謂當陽拈出覿體無私非常人之所論也乃至幽冥人畜橫竪屈伸語默靜慮左右見聞等先會得此中面孔後一隻眼能除一切苦真實不虗故說般若波羅蜜多呪。",
        "from": "X26n0552_001:0867b19_0",
        "context_with_next_sentence": true
    },
    {
        "source_sentence": "　般若鋒兮難描畫　　金剛焰裏豈安身　不覺昏沉親切處　　回光一炤隔千層般若心經際決(終)北禪量公二注跋尾吾人學問得於授受者淺得於天機者深世學且然而況佛法量公體敦龐之質積嚮往之誠矻矻乎欲以悟入處舉似世人葢自千山萬水艸鞋邊拾得并初中後夜蒲團上拈來非如世間阿師食人涕唾從烟黃本子尋活計者也去年有般若心經際決行世未幾彌陀已決又出夫從智慧門而收歸淨土溯流窮源因枝得本昔文殊大智發願求生西方量公述作本意與之暗合當是諸佛憫念其勤嘿為贊助耳。",
        "from": "X26n0552_001:0867c02_0",
        "context_with_next_sentence": true
    },
    {
        "source_sentence": "壬午小除夕弟子徐波題若人識得心大地無寸土般若是心智淨土是心地二經是心之常理二註是心之指南是故除心則無般若亦無淨土況有二經與二註哉二註之中說道微塵際剎那際者所謂一念未興心源也操持此心源謂之行深般若尋到此心源謂之往生淨土行也往也必可依指南以知方所是二經之不可無二註也如此矣我禪定老人月舟胡禪師偶得此書且誦且喜欲與眾共之乃令印生飜刻流通是大慈心也是般若心也是淨土莊嚴心也三心即一心從彼微塵剎那之二際流出葢天葢地浩無邊際此心既無邊際此書流通亦豈有邊際哉不肖幸在眾先而看閱之不知感喜何如也因落禿筆於卷尾聊記年月云爾。",
        "from": "X26n0552_001:0867c19_1",
        "context_with_next_sentence": true
    },
    {
        "source_sentence": "貞享五戊辰歲三月穀旦加州椙樹林大乘護國禪寺白卍山和南跋",
        "from": "X26n0552_001:0868a16_2",
        "context_with_next_sentence": false
    }
]