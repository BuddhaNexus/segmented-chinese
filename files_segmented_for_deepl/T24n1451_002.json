[
    {
        "source_sentence": "根本說一切有部毘奈耶雜事",
        "from": "T24n1451_002:0210c03_0",
        "context_with_next_sentence": true
    },
    {
        "source_sentence": "卷第二",
        "from": "T24n1451_002:0210c04_0",
        "context_with_next_sentence": true
    },
    {
        "source_sentence": "三藏法師義淨奉　制譯",
        "from": "T24n1451_002:0210c06_0",
        "context_with_next_sentence": true
    },
    {
        "source_sentence": "第一門第二子攝頌之餘論火生長者因緣佛在王舍城竹林園，時此城中有一長者名曰善賢，多有貲財受用豐足，於露形外道深生信敬，娶妻未久即便有娠。",
        "from": "T24n1451_002:0210c07_0",
        "context_with_next_sentence": true
    },
    {
        "source_sentence": "爾時世尊於日初分，執持衣鉢入王舍城，次第乞食至善賢長者宅。",
        "from": "T24n1451_002:0210c10_1",
        "context_with_next_sentence": true
    },
    {
        "source_sentence": "時彼長者遙見世尊，遂將其婦詣世尊處，請世尊曰：「薄伽梵！",
        "from": "T24n1451_002:0210c12_2",
        "context_with_next_sentence": true
    },
    {
        "source_sentence": "我婦有娠，為男為女？」",
        "from": "T24n1451_002:0210c13_3",
        "context_with_next_sentence": true
    },
    {
        "source_sentence": "佛言：「長者！",
        "from": "T24n1451_002:0210c14_4",
        "context_with_next_sentence": true
    },
    {
        "source_sentence": "必當是男，光隆家族，諸天妙相皆具足有，於我法中出家修行，斷盡諸惑得阿羅漢果。」",
        "from": "T24n1451_002:0210c14_5",
        "context_with_next_sentence": true
    },
    {
        "source_sentence": "長者聞記，即以清淨上妙餅食，盛滿佛鉢持奉世尊，佛言：「願爾無病。」",
        "from": "T24n1451_002:0210c16_6",
        "context_with_next_sentence": true
    },
    {
        "source_sentence": "從舍而出。",
        "from": "T24n1451_002:0210c17_7",
        "context_with_next_sentence": true
    },
    {
        "source_sentence": "去此不遠有露形外道，遙見世尊便作是念：「我唯有此常施食家，亦被沙門喬答摩之所誘攝。",
        "from": "T24n1451_002:0210c18_8",
        "context_with_next_sentence": true
    },
    {
        "source_sentence": "我今試往問彼因緣，何所授記？」",
        "from": "T24n1451_002:0210c20_9",
        "context_with_next_sentence": true
    },
    {
        "source_sentence": "既至門所問言長者：「沙門喬答摩曾來此不？」",
        "from": "T24n1451_002:0210c20_10",
        "context_with_next_sentence": true
    },
    {
        "source_sentence": "答言：「已來。",
        "from": "T24n1451_002:0210c21_11",
        "context_with_next_sentence": true
    },
    {
        "source_sentence": "我所說耶：聖者！",
        "from": "T24n1451_002:0210c22_12",
        "context_with_next_sentence": true
    },
    {
        "source_sentence": "我婦懷妊，問其所誕。",
        "from": "T24n1451_002:0210c22_13",
        "context_with_next_sentence": true
    },
    {
        "source_sentence": "彼記生男，光隆家族，人天妙相皆具足有，於我法中出家修行，斷盡諸惑得阿羅漢果。」",
        "from": "T24n1451_002:0210c22_14",
        "context_with_next_sentence": true
    },
    {
        "source_sentence": "時彼外道善明曆數，即便觀察計算陰陽，如佛所言更無有異，便作是念：「我若隨順讚實事者，長者於彼倍生尊敬，我今宜可掩實說虛。」",
        "from": "T24n1451_002:0210c24_15",
        "context_with_next_sentence": true
    },
    {
        "source_sentence": "作是念已，即便反掌，翻鳴其面。",
        "from": "T24n1451_002:0210c27_16",
        "context_with_next_sentence": true
    },
    {
        "source_sentence": "長者見已，問言：「聖者！",
        "from": "T24n1451_002:0210c28_17",
        "context_with_next_sentence": true
    },
    {
        "source_sentence": "反掌鳴面何所為耶？」",
        "from": "T24n1451_002:0210c29_18",
        "context_with_next_sentence": true
    },
    {
        "source_sentence": "報言：「長者！",
        "from": "T24n1451_002:0210c29_19",
        "context_with_next_sentence": true
    },
    {
        "source_sentence": "沙門所說半實半虛。」",
        "from": "T24n1451_002:0210c29_20",
        "context_with_next_sentence": true
    },
    {
        "source_sentence": "長者問曰：「云何虛實？」",
        "from": "T24n1451_002:0211a01_21",
        "context_with_next_sentence": true
    },
    {
        "source_sentence": "答言：「生男子是實，光隆家族此亦不虛。",
        "from": "T24n1451_002:0211a01_22",
        "context_with_next_sentence": true
    },
    {
        "source_sentence": "言光隆者，是火之異名，此無福子纔生之後焚燒家族。",
        "from": "T24n1451_002:0211a02_23",
        "context_with_next_sentence": true
    },
    {
        "source_sentence": "言諸天妙相皆具足有，此是妄語；長者！",
        "from": "T24n1451_002:0211a04_24",
        "context_with_next_sentence": true
    },
    {
        "source_sentence": "汝頗曾見生在人中天相具足？",
        "from": "T24n1451_002:0211a04_25",
        "context_with_next_sentence": true
    },
    {
        "source_sentence": "於我法中出家修行此亦是實；生後貧寒無衣乏食，自然歸向沙門法中。",
        "from": "T24n1451_002:0211a05_26",
        "context_with_next_sentence": true
    },
    {
        "source_sentence": "斷盡諸惑得阿羅漢果者，此亦是妄；沙門喬答摩尚不能斷一切煩惑得阿羅漢，況餘弟子。」",
        "from": "T24n1451_002:0211a07_27",
        "context_with_next_sentence": true
    },
    {
        "source_sentence": "善賢長者聞斯說已，便生憂惱報言：「聖者！",
        "from": "T24n1451_002:0211a09_28",
        "context_with_next_sentence": true
    },
    {
        "source_sentence": "我欲如何？」",
        "from": "T24n1451_002:0211a10_29",
        "context_with_next_sentence": true
    },
    {
        "source_sentence": "外道言：「長者！",
        "from": "T24n1451_002:0211a10_30",
        "context_with_next_sentence": true
    },
    {
        "source_sentence": "我是出家受持禁戒不妄陳說，虛實之事後自當知。」",
        "from": "T24n1451_002:0211a10_31",
        "context_with_next_sentence": true
    },
    {
        "source_sentence": "遂捨而去。",
        "from": "T24n1451_002:0211a12_0",
        "context_with_next_sentence": true
    },
    {
        "source_sentence": "善賢念曰：「彼腹中者可殺棄之。」",
        "from": "T24n1451_002:0211a12_1",
        "context_with_next_sentence": true
    },
    {
        "source_sentence": "即便授與墮胎之藥。",
        "from": "T24n1451_002:0211a12_2",
        "context_with_next_sentence": true
    },
    {
        "source_sentence": "然而此子是最後生，雖知服毒反成良藥。",
        "from": "T24n1451_002:0211a13_3",
        "context_with_next_sentence": true
    },
    {
        "source_sentence": "長者遂便蹂婦左脇，胎向右邊；蹂右脇時轉移左畔，最後生人諸漏未亡，必無容有中間命斷。",
        "from": "T24n1451_002:0211a14_4",
        "context_with_next_sentence": true
    },
    {
        "source_sentence": "既經多月，時彼女人被捼腹痛，即便大叫。",
        "from": "T24n1451_002:0211a16_5",
        "context_with_next_sentence": true
    },
    {
        "source_sentence": "時彼隣人聞其叫聲，急來相問：「何因汝婦出大叫聲？」",
        "from": "T24n1451_002:0211a17_6",
        "context_with_next_sentence": true
    },
    {
        "source_sentence": "長者答曰：「我婦腹痛，今欲產生。」",
        "from": "T24n1451_002:0211a18_7",
        "context_with_next_sentence": true
    },
    {
        "source_sentence": "隣人遂歸，長者念曰：「我今不能害腹中物，宜可將去往空林中無人之處，斷其母命。」",
        "from": "T24n1451_002:0211a19_8",
        "context_with_next_sentence": true
    },
    {
        "source_sentence": "即便共去，設惡方便令彼命終，還竊持來至其本宅，遂告親屬及以隣人：「我婦遭難今忽身死。」",
        "from": "T24n1451_002:0211a21_9",
        "context_with_next_sentence": true
    },
    {
        "source_sentence": "時諸親屬咸共盡哀，以五色疊圍彼屍骸，送往寒林焚燒之所。",
        "from": "T24n1451_002:0211a23_10",
        "context_with_next_sentence": true
    },
    {
        "source_sentence": "外道聞已皆大歡喜，不勝踊躍遂建幢幡，入王城內遍諸坊曲街衢之所，高聲唱令作如是言：「汝等諸人，咸須共委沙門喬答摩記，善賢長者其婦生男，光隆家族，人天妙相皆具足有，於我法中出家修行，斷盡諸惑得阿羅漢果者，婦今身死屍送寒林，猶如大樹無有根栽，枝葉花果事將安附？」",
        "from": "T24n1451_002:0211a24_11",
        "context_with_next_sentence": true
    },
    {
        "source_sentence": "世尊法爾於一切時，觀察眾生無不聞見、無不知者，恒起大悲饒益一切，於救護中最為第一，最為雄猛無有二言，依定慧住顯發三明，善修三學善調三業，渡四瀑流安四神足，於長夜中修四攝行，捨除五蓋遠離五支超越五道，六根具足六度圓滿，七財普施開七覺花，離於八難修八正道，永斷九結妙閑九定，滿足十力名聞十方。",
        "from": "T24n1451_002:0211b02_12",
        "context_with_next_sentence": true
    },
    {
        "source_sentence": "於諸自在最為殊勝，得法無畏降伏魔怨，震大雷音作師子吼。",
        "from": "T24n1451_002:0211b09_13",
        "context_with_next_sentence": true
    },
    {
        "source_sentence": "晝夜六時，常以佛眼觀諸世間，於善根處誰增？",
        "from": "T24n1451_002:0211b11_14",
        "context_with_next_sentence": true
    },
    {
        "source_sentence": "誰減？",
        "from": "T24n1451_002:0211b12_15",
        "context_with_next_sentence": true
    },
    {
        "source_sentence": "誰遭苦厄？",
        "from": "T24n1451_002:0211b12_16",
        "context_with_next_sentence": true
    },
    {
        "source_sentence": "誰向惡趣？",
        "from": "T24n1451_002:0211b12_17",
        "context_with_next_sentence": true
    },
    {
        "source_sentence": "誰陷欲泥？",
        "from": "T24n1451_002:0211b13_0",
        "context_with_next_sentence": true
    },
    {
        "source_sentence": "誰能受化？",
        "from": "T24n1451_002:0211b13_1",
        "context_with_next_sentence": true
    },
    {
        "source_sentence": "作何方便拔濟令出？",
        "from": "T24n1451_002:0211b13_2",
        "context_with_next_sentence": true
    },
    {
        "source_sentence": "無聖財者令得聖財，以智安膳那破無明膜，無善根者令種善根，有善根者令得增長，置人天路安隱無礙趣涅槃城。",
        "from": "T24n1451_002:0211b13_3",
        "context_with_next_sentence": true
    },
    {
        "source_sentence": "如有頌言：「假使大海潮，　　或失於期限；　佛於所化者，　　濟度不過時。",
        "from": "T24n1451_002:0211b16_4",
        "context_with_next_sentence": true
    },
    {
        "source_sentence": "　佛於諸有情，　　慈悲不捨離；　思濟其苦難，　　如母牛隨犢。」",
        "from": "T24n1451_002:0211b19_0",
        "context_with_next_sentence": true
    },
    {
        "source_sentence": "爾時世尊於經行所，遂便微笑，口出五色微妙光明，或時下照，或復上昇。",
        "from": "T24n1451_002:0211b21_0",
        "context_with_next_sentence": true
    },
    {
        "source_sentence": "其光下者至無間獄并餘地獄，現受炎熱普得清涼，若處寒氷便獲溫暖。",
        "from": "T24n1451_002:0211b22_1",
        "context_with_next_sentence": true
    },
    {
        "source_sentence": "彼諸有情各得安樂，皆作是念：「我與汝等，為從地獄死、生餘處耶？」",
        "from": "T24n1451_002:0211b24_2",
        "context_with_next_sentence": true
    },
    {
        "source_sentence": "爾時世尊令彼有情生信心已，復現餘相。",
        "from": "T24n1451_002:0211b25_3",
        "context_with_next_sentence": true
    },
    {
        "source_sentence": "彼見相已皆作是念：「我等不於此死而生餘處，然我定由無上大聖威德力故，令我身心現受安樂。」",
        "from": "T24n1451_002:0211b26_4",
        "context_with_next_sentence": true
    },
    {
        "source_sentence": "既生敬信能滅諸苦，於人天趣受勝妙身，當為法器見真諦理。",
        "from": "T24n1451_002:0211b29_0",
        "context_with_next_sentence": true
    },
    {
        "source_sentence": "其上昇者至色究竟天，光中演說苦空無常無我等法，并說二伽他曰：「汝當求出離，　　於佛教勤修；　降伏生死軍，　　如象摧草舍。",
        "from": "T24n1451_002:0211c01_1",
        "context_with_next_sentence": true
    },
    {
        "source_sentence": "　於此法律中，　　常為不放逸；　能竭煩惱海，　　當盡苦邊際。」",
        "from": "T24n1451_002:0211c05_0",
        "context_with_next_sentence": true
    },
    {
        "source_sentence": "時彼光明遍照三千大千世界，還至佛所。",
        "from": "T24n1451_002:0211c07_0",
        "context_with_next_sentence": true
    },
    {
        "source_sentence": "若佛世尊說過去事，光從背入；若說未來事，光從胸入；若說地獄事，光從足下入；若說傍生事，光從足跟入；若說餓鬼事，光從足指入；若說人事，光從膝入；若說力輪王事，光從左手掌入；若說轉輪王事，光從右手掌入；若說天事，光從臍入；若說聲聞事，光從口入；若說獨覺事，光從眉間入；若說阿耨多羅三藐三菩提事，光從頂入。",
        "from": "T24n1451_002:0211c08_0",
        "context_with_next_sentence": true
    },
    {
        "source_sentence": "是時光明繞佛三匝從口而入，時具壽阿難陀合掌恭敬而白佛言：「世尊！",
        "from": "T24n1451_002:0211c15_1",
        "context_with_next_sentence": true
    },
    {
        "source_sentence": "如來、應、正等覺，熙怡微笑非無因緣。」",
        "from": "T24n1451_002:0211c17_2",
        "context_with_next_sentence": true
    },
    {
        "source_sentence": "即說伽他而請佛曰：「口出種種妙光明，　　流滿大千非一相；　周遍十方諸剎土，　　如日光明盡虛空。",
        "from": "T24n1451_002:0211c17_3",
        "context_with_next_sentence": true
    },
    {
        "source_sentence": "　佛是眾生最勝因，　　能除憍慢及憂慼；　無緣不啟於金口，　　微笑當必演希奇。",
        "from": "T24n1451_002:0211c21_0",
        "context_with_next_sentence": true
    },
    {
        "source_sentence": "　安詳審諦牟尼尊，　　樂欲聞者能為說；　如師子王震大吼，　　願為我等決疑心。",
        "from": "T24n1451_002:0211c23_0",
        "context_with_next_sentence": true
    },
    {
        "source_sentence": "　如大海內妙山王，　　若無因緣不搖動；　自在慈悲現微笑，　　為渴仰者說因緣。」",
        "from": "T24n1451_002:0211c25_0",
        "context_with_next_sentence": true
    },
    {
        "source_sentence": "爾時世尊告阿難陀曰：「如是，如是。",
        "from": "T24n1451_002:0211c27_0",
        "context_with_next_sentence": true
    },
    {
        "source_sentence": "阿難陀！",
        "from": "T24n1451_002:0211c27_1",
        "context_with_next_sentence": true
    },
    {
        "source_sentence": "非無因緣如來、應、正等覺輒現微笑。",
        "from": "T24n1451_002:0211c27_2",
        "context_with_next_sentence": true
    },
    {
        "source_sentence": "汝今應可告諸苾芻：『如來今欲往屍林處。",
        "from": "T24n1451_002:0211c28_3",
        "context_with_next_sentence": true
    },
    {
        "source_sentence": "若諸具壽樂隨從者，當可持衣。』」",
        "from": "T24n1451_002:0211c29_4",
        "context_with_next_sentence": true
    },
    {
        "source_sentence": "時阿難陀承佛教已，告諸苾芻：「若諸具壽樂欲從佛往屍林者，當可持衣。」",
        "from": "T24n1451_002:0212a01_5",
        "context_with_next_sentence": true
    },
    {
        "source_sentence": "時諸苾芻咸至佛所。",
        "from": "T24n1451_002:0212a03_6",
        "context_with_next_sentence": true
    },
    {
        "source_sentence": "爾時大師自調伏故調伏圍繞，自寂靜故寂靜圍繞，解脫解脫圍繞，安隱安隱圍繞，善順善順圍繞，阿羅漢阿羅漢圍繞，離欲離欲圍繞，端嚴端嚴圍繞，如栴檀林栴檀圍繞，猶如象王眾象圍繞，如師子王師子圍繞，如大牛王諸牛圍繞，猶如鵝王諸鵝圍繞，如妙翅鳥諸鳥圍繞，如婆羅門學徒圍繞，猶如大醫病者圍繞，如大將軍兵眾圍繞，如大導師行旅圍繞，如大國王諸臣圍繞，如轉輪王千子圍繞，猶如明月眾星圍繞，猶如日輪千光圍繞，如持國天王乾闥婆眾圍繞，如增長天王鳩槃茶眾圍繞，如廣目天王龍眾圍繞，如多聞天王藥叉眾圍繞，如淨妙王阿蘇羅眾圍繞，猶如帝釋三十三天圍繞，如大梵天王梵眾圍繞，猶如大海湛然安靜，猶如大雲靉靆垂布，猶如象王屏息狂醉。",
        "from": "T24n1451_002:0212a03_7",
        "context_with_next_sentence": true
    },
    {
        "source_sentence": "調伏諸根威儀寂靜，三十二相而為莊飾，八十種好以自嚴身，圓光一尋朗踰千日，安步徐進如移寶山，十力四無畏大悲三念住，無邊福智普薰修，無量功德皆圓滿。",
        "from": "T24n1451_002:0212a19_8",
        "context_with_next_sentence": true
    },
    {
        "source_sentence": "復有尊者阿慎若憍陳如、尊者馬勝、尊者婆澁波、尊者大名、尊者無滅、尊者舍利子、尊者大目連、尊者迦攝波、尊者阿難陀、尊者頡離伐底，如是等諸大聲聞及諸苾芻并無量億人天大眾，恭敬圍繞欲往屍林。",
        "from": "T24n1451_002:0212a23_0",
        "context_with_next_sentence": true
    },
    {
        "source_sentence": "然隨佛遊行，有十八種殊勝利益：一、無王怖；二、無賊怖；三、無水怖；四、無火怖；五、無敵國怖；六、無師子虎狼惡獸等怖；七、無關塞怖；八、無津稅怖；九、無闕防援怖；十、無人怖；十一、無非人怖；十二、於時時間得見諸天；十三、得聞天聲；十四、見大光明；十五、聞授記音；十六、共受妙法；十七、共受飲食；十八、身無病苦。",
        "from": "T24n1451_002:0212a27_1",
        "context_with_next_sentence": true
    },
    {
        "source_sentence": "是時人天大眾隨從世尊至屍林所，於其四面有清涼風。",
        "from": "T24n1451_002:0212b05_2",
        "context_with_next_sentence": true
    },
    {
        "source_sentence": "時王舍城中有二童子：一是剎帝利種、一是婆羅門種，俱出遊戲，剎帝利童子素有信心，波羅門童子則不信敬。",
        "from": "T24n1451_002:0212b07_0",
        "context_with_next_sentence": true
    },
    {
        "source_sentence": "時婆羅門童子，報剎帝利童子曰：「仁今知不？",
        "from": "T24n1451_002:0212b09_1",
        "context_with_next_sentence": true
    },
    {
        "source_sentence": "汝師如來，與善賢長者婦，授記生男，光隆家族，諸天妙相皆具足有，於我法中出家修行，斷盡諸惑得阿羅漢果。",
        "from": "T24n1451_002:0212b10_2",
        "context_with_next_sentence": true
    },
    {
        "source_sentence": "彼婦身死送往屍林，豈非世尊所言虛妄？」",
        "from": "T24n1451_002:0212b13_3",
        "context_with_next_sentence": true
    },
    {
        "source_sentence": "時剎帝利童子說伽他曰：「假使星月皆墮落，　　地山林樹上空中；　海水洪波一時盡，　　大仙所說無虛妄。」",
        "from": "T24n1451_002:0212b14_0",
        "context_with_next_sentence": true
    },
    {
        "source_sentence": "婆羅門童子曰：「若如是者，共往寒林焚屍之處，驗其虛實。」",
        "from": "T24n1451_002:0212b17_0",
        "context_with_next_sentence": true
    },
    {
        "source_sentence": "答曰：「共行。」",
        "from": "T24n1451_002:0212b18_1",
        "context_with_next_sentence": true
    },
    {
        "source_sentence": "時剎帝利童子遙見世尊，說伽他曰：「牟尼除斷諸調戲，　　人天大眾皆雲集；　當為最勝師子吼，　　降伏他論理無疑。",
        "from": "T24n1451_002:0212b18_2",
        "context_with_next_sentence": true
    },
    {
        "source_sentence": "　大師今往屍林中，　　涼風周遍吹寒野；　無量眾生共瞻仰，　　喜觀調伏運神通。」",
        "from": "T24n1451_002:0212b22_0",
        "context_with_next_sentence": true
    },
    {
        "source_sentence": "時影勝王聞如是事：「世尊記彼善賢之妻當生男子，光隆家族，諸天妙相皆具足有，於我法中出家修行，斷盡諸惑得羅漢果。",
        "from": "T24n1451_002:0212b24_0",
        "context_with_next_sentence": true
    },
    {
        "source_sentence": "彼婦今死輿至屍林，如來大師及諸聲聞，遠近大眾咸赴喪所。」",
        "from": "T24n1451_002:0212b26_1",
        "context_with_next_sentence": true
    },
    {
        "source_sentence": "復作是念：「非無因緣世尊輒向寒林之處，必是為彼善賢妻故，因斯調伏有緣眾生。",
        "from": "T24n1451_002:0212b28_2",
        "context_with_next_sentence": true
    },
    {
        "source_sentence": "我今宜往共觀其事。」",
        "from": "T24n1451_002:0212c01_3",
        "context_with_next_sentence": true
    },
    {
        "source_sentence": "即令促整軍儀，及勅太子後宮妃后，并諸扈從，共出城闉。",
        "from": "T24n1451_002:0212c01_4",
        "context_with_next_sentence": true
    },
    {
        "source_sentence": "時彼剎帝利童子遙見影勝王，說伽他曰：「今觀國主出王城，　　并諸軍眾咸侍從；　我今思忖諸大眾，　　必定咸蒙勝饒益。」",
        "from": "T24n1451_002:0212c02_5",
        "context_with_next_sentence": true
    },
    {
        "source_sentence": "時諸大眾既見世尊，闢開前路，世尊微笑入大眾中，露形之儔各生是念：「今喬答摩微笑入眾，豈非此子命不終耶？」",
        "from": "T24n1451_002:0212c06_0",
        "context_with_next_sentence": true
    },
    {
        "source_sentence": "告長者曰：「此是薄福眾生形命未盡。」",
        "from": "T24n1451_002:0212c08_1",
        "context_with_next_sentence": true
    },
    {
        "source_sentence": "報言：「聖者！",
        "from": "T24n1451_002:0212c09_2",
        "context_with_next_sentence": true
    },
    {
        "source_sentence": "今遭此禍，其欲如何？」",
        "from": "T24n1451_002:0212c09_3",
        "context_with_next_sentence": true
    },
    {
        "source_sentence": "答言：「長者！",
        "from": "T24n1451_002:0212c10_4",
        "context_with_next_sentence": true
    },
    {
        "source_sentence": "我出家人，奉持禁戒但知念善，後自當知。」",
        "from": "T24n1451_002:0212c10_5",
        "context_with_next_sentence": true
    },
    {
        "source_sentence": "時彼長者移婦屍骸置於薪上，以火焚燎，猛焰既發身分咸燒，唯近腹邊一無傷損。",
        "from": "T24n1451_002:0212c11_6",
        "context_with_next_sentence": true
    },
    {
        "source_sentence": "時彼母腹，遂便拆裂出青蓮花，中有孩兒儀貌端正，儼然獨坐人所樂觀。",
        "from": "T24n1451_002:0212c13_7",
        "context_with_next_sentence": true
    },
    {
        "source_sentence": "于時大眾見是事已極生希有，彼諸外道並失威光俱降我慢。",
        "from": "T24n1451_002:0212c14_8",
        "context_with_next_sentence": true
    },
    {
        "source_sentence": "爾時大師告善賢長者曰：「汝可抱取火中孩子。」",
        "from": "T24n1451_002:0212c16_9",
        "context_with_next_sentence": true
    },
    {
        "source_sentence": "長者猶尚觀外道面，露形報曰：「仁今入火形命俱失。」",
        "from": "T24n1451_002:0212c17_10",
        "context_with_next_sentence": true
    },
    {
        "source_sentence": "彼聞生怖不敢取兒。",
        "from": "T24n1451_002:0212c18_11",
        "context_with_next_sentence": true
    },
    {
        "source_sentence": "世尊復命侍縛迦：「汝可火中抱取孩子。」",
        "from": "T24n1451_002:0212c19_0",
        "context_with_next_sentence": true
    },
    {
        "source_sentence": "侍縛迦便生念曰：「世尊不應非處非時使我為也，我今宜可取此孩兒。」",
        "from": "T24n1451_002:0212c19_1",
        "context_with_next_sentence": true
    },
    {
        "source_sentence": "以無畏心，便於火內抱出孩子。",
        "from": "T24n1451_002:0212c21_2",
        "context_with_next_sentence": true
    },
    {
        "source_sentence": "是時諸天說伽他曰：「佛教令彼入火中，　　抱取孩兒無所畏；　由佛威神自在力，　　能令猛焰變清池。」",
        "from": "T24n1451_002:0212c22_3",
        "context_with_next_sentence": true
    },
    {
        "source_sentence": "爾時世尊告侍縛迦曰：「汝向入火身無傷損，生瘡疱耶？」",
        "from": "T24n1451_002:0212c25_0",
        "context_with_next_sentence": true
    },
    {
        "source_sentence": "白言：「世尊！",
        "from": "T24n1451_002:0212c26_1",
        "context_with_next_sentence": true
    },
    {
        "source_sentence": "我於王宮生王宮養，曾以牛頭栴檀香摩觸身體，未如今日身受清涼。」",
        "from": "T24n1451_002:0212c26_2",
        "context_with_next_sentence": true
    },
    {
        "source_sentence": "佛告善賢長者：「汝今可取孩子將歸。」",
        "from": "T24n1451_002:0212c28_3",
        "context_with_next_sentence": true
    },
    {
        "source_sentence": "是時長者惡見壞心，仍不起信，還復迴身觀外道面。",
        "from": "T24n1451_002:0212c28_4",
        "context_with_next_sentence": true
    },
    {
        "source_sentence": "邪黨諸人同時報曰：「長者！",
        "from": "T24n1451_002:0213a01_5",
        "context_with_next_sentence": true
    },
    {
        "source_sentence": "此兒極是薄福，稟性兇暴，火能食一切。",
        "from": "T24n1451_002:0213a01_6",
        "context_with_next_sentence": true
    },
    {
        "source_sentence": "此不燒者，明知定是可惡堅鞕罪苦眾生，目驗共觀更無勞說。",
        "from": "T24n1451_002:0213a02_7",
        "context_with_next_sentence": true
    },
    {
        "source_sentence": "若將至舍必見災危，汝之性命定當殞歿。」",
        "from": "T24n1451_002:0213a04_0",
        "context_with_next_sentence": true
    },
    {
        "source_sentence": "人間愛重無過己身，聞有災殃遂不收採。",
        "from": "T24n1451_002:0213a04_1",
        "context_with_next_sentence": true
    },
    {
        "source_sentence": "爾時世尊告影勝王曰：「王今宜可取此孩兒。」",
        "from": "T24n1451_002:0213a05_2",
        "context_with_next_sentence": true
    },
    {
        "source_sentence": "王遂驚忙舒手承取，周迴顧盻請世尊曰：「此兒當與作何名字？」",
        "from": "T24n1451_002:0213a06_3",
        "context_with_next_sentence": true
    },
    {
        "source_sentence": "佛告大王：「此兒從火中得，可號火生。」",
        "from": "T24n1451_002:0213a08_4",
        "context_with_next_sentence": true
    },
    {
        "source_sentence": "佛觀大眾隨眠意樂，稱機說法。",
        "from": "T24n1451_002:0213a09_5",
        "context_with_next_sentence": true
    },
    {
        "source_sentence": "時彼眾中有無量萬億眾生，得殊勝行；或得預流果、一來、不還；或復出家，即斷諸惑得阿羅漢果；或得煖、頂、忍善根；或發聲聞菩提心；或發獨覺菩提心；或發無上菩提心；或歸依三寶；或受禁戒深起信心。",
        "from": "T24n1451_002:0213a09_6",
        "context_with_next_sentence": true
    },
    {
        "source_sentence": "時影勝大王即以孩子令八養母而供給之，廣如餘說。",
        "from": "T24n1451_002:0213a14_7",
        "context_with_next_sentence": true
    },
    {
        "source_sentence": "時火生童子大舅，先將財物貿易他方，聞妹有娠心生歡喜，世尊與記當必生男，光隆家族，廣說如上，乃至得果。",
        "from": "T24n1451_002:0213a16_0",
        "context_with_next_sentence": true
    },
    {
        "source_sentence": "遂即易己財貨，更收餘物歸王舍城，聞妹已死便作是念：「世尊授記生男得果，豈虛妄耶？」",
        "from": "T24n1451_002:0213a18_1",
        "context_with_next_sentence": true
    },
    {
        "source_sentence": "顧問隣人：「我妹懷胎，蒙佛授記宿懷歡喜。",
        "from": "T24n1451_002:0213a20_2",
        "context_with_next_sentence": true
    },
    {
        "source_sentence": "今聞身死乖本希望，寧容世尊言非是實？」",
        "from": "T24n1451_002:0213a21_3",
        "context_with_next_sentence": true
    },
    {
        "source_sentence": "隣人報曰：「然佛大師言無虛妄，但由彼聟用外道言，枉殺令死，所生孩子有大威神，處炎火中身無傷損。",
        "from": "T24n1451_002:0213a22_4",
        "context_with_next_sentence": true
    },
    {
        "source_sentence": "今時長養，現在王宮。」",
        "from": "T24n1451_002:0213a24_5",
        "context_with_next_sentence": true
    },
    {
        "source_sentence": "舅聞是語往善賢長者處，相問訊已，報言：「長者汝為非理。」",
        "from": "T24n1451_002:0213a25_6",
        "context_with_next_sentence": true
    },
    {
        "source_sentence": "答曰：「我何所作？」",
        "from": "T24n1451_002:0213a26_7",
        "context_with_next_sentence": true
    },
    {
        "source_sentence": "「汝用外道惡見人言，我妹有娠枉殺令死，所生孩子有大威神，處炎火中身無燒損。",
        "from": "T24n1451_002:0213a26_8",
        "context_with_next_sentence": true
    },
    {
        "source_sentence": "今時長養現在王宮。",
        "from": "T24n1451_002:0213a28_9",
        "context_with_next_sentence": true
    },
    {
        "source_sentence": "此事既爾且不須說。",
        "from": "T24n1451_002:0213a29_10",
        "context_with_next_sentence": true
    },
    {
        "source_sentence": "若將兒來我當容恕，若不爾者我當總集所有鄉親，擯斥於汝。",
        "from": "T24n1451_002:0213a29_11",
        "context_with_next_sentence": true
    },
    {
        "source_sentence": "以籌置地數汝無知，於街衢處唱汝惡響：我妹無過善賢枉殺，害女人者不應共語，於法官處以罪相刑。」",
        "from": "T24n1451_002:0213b02_12",
        "context_with_next_sentence": true
    },
    {
        "source_sentence": "長者聞已生大憂苦，便作是念：「如說苦詞必不相放。」",
        "from": "T24n1451_002:0213b04_13",
        "context_with_next_sentence": true
    },
    {
        "source_sentence": "便詣影勝王所禮足，白言：「大王！",
        "from": "T24n1451_002:0213b05_14",
        "context_with_next_sentence": true
    },
    {
        "source_sentence": "具說前事，乃至以罪相刑，唯願垂恩放出童子。」",
        "from": "T24n1451_002:0213b06_15",
        "context_with_next_sentence": true
    },
    {
        "source_sentence": "王曰：「我不從汝得童子來，是佛世尊親授於我。",
        "from": "T24n1451_002:0213b07_16",
        "context_with_next_sentence": true
    },
    {
        "source_sentence": "汝若須者可往問佛。」",
        "from": "T24n1451_002:0213b08_17",
        "context_with_next_sentence": true
    },
    {
        "source_sentence": "長者即便往詣佛所，禮雙足已白言：「世尊！",
        "from": "T24n1451_002:0213b09_18",
        "context_with_next_sentence": true
    },
    {
        "source_sentence": "我有親屬苦相責及，廣說其語，乃至以罪相刑，願佛慈悲與我童子。」",
        "from": "T24n1451_002:0213b10_19",
        "context_with_next_sentence": true
    },
    {
        "source_sentence": "世尊念曰：「若此長者不得兒者，便嘔熱血以取命終。」",
        "from": "T24n1451_002:0213b11_20",
        "context_with_next_sentence": true
    },
    {
        "source_sentence": "遂告具壽阿難陀曰：「汝今可往影勝王處，并將長者，汝傳我語願王無病，報言：『大王！",
        "from": "T24n1451_002:0213b12_21",
        "context_with_next_sentence": true
    },
    {
        "source_sentence": "可還長者火生童子。",
        "from": "T24n1451_002:0213b14_22",
        "context_with_next_sentence": true
    },
    {
        "source_sentence": "若彼長者不得童子，必嘔熱血以取命終。』」",
        "from": "T24n1451_002:0213b15_23",
        "context_with_next_sentence": true
    },
    {
        "source_sentence": "是時尊者阿難陀，具傳佛教詣王白知。",
        "from": "T24n1451_002:0213b16_24",
        "context_with_next_sentence": true
    },
    {
        "source_sentence": "王言：「尊者！",
        "from": "T24n1451_002:0213b17_25",
        "context_with_next_sentence": true
    },
    {
        "source_sentence": "為我畔睇世尊足下，如佛所教我當奉行。」",
        "from": "T24n1451_002:0213b17_26",
        "context_with_next_sentence": true
    },
    {
        "source_sentence": "時阿難陀：「願王無病。」",
        "from": "T24n1451_002:0213b18_27",
        "context_with_next_sentence": true
    },
    {
        "source_sentence": "辭之而去。",
        "from": "T24n1451_002:0213b18_28",
        "context_with_next_sentence": true
    },
    {
        "source_sentence": "王告長者曰：「我承佛教養此童子，情甚憐愛，共作要期然後放出，日別三時來見我者隨意將去。」",
        "from": "T24n1451_002:0213b19_29",
        "context_with_next_sentence": true
    },
    {
        "source_sentence": "長者答曰：「不敢違命。」",
        "from": "T24n1451_002:0213b21_30",
        "context_with_next_sentence": true
    },
    {
        "source_sentence": "時王即便令著上衣具服瓔珞，載以香象送至其家。",
        "from": "T24n1451_002:0213b21_31",
        "context_with_next_sentence": true
    },
    {
        "source_sentence": "人間常事，若父在者子名不彰。",
        "from": "T24n1451_002:0213b22_32",
        "context_with_next_sentence": true
    },
    {
        "source_sentence": "後長者死，火生童子自知家務，於三寶所深起敬心，便於其父害母之地造立僧房，受用資具無不充足，施與四方一切僧眾，名曰蹂腹林。",
        "from": "T24n1451_002:0213b23_33",
        "context_with_next_sentence": true
    },
    {
        "source_sentence": "是故經云：「佛在王舍城住蹂腹林。」",
        "from": "T24n1451_002:0213b26_34",
        "context_with_next_sentence": true
    },
    {
        "source_sentence": "時善賢長者曾遣商人他方興易，彼聞長者今已身亡，火生童子代知家業，於三寶所敬心彌著，商人多獲牛頭栴檀上妙之鉢，便持一鉢盛滿珍寶，遣使送與火生。",
        "from": "T24n1451_002:0213b27_35",
        "context_with_next_sentence": true
    },
    {
        "source_sentence": "彼既得已置高幢上，宣令普告：「若有諸人，不用梯隥而取此鉢，或是沙門婆羅門，有大威力神通自在而取得者，我以此鉢施與其人。」",
        "from": "T24n1451_002:0213c02_36",
        "context_with_next_sentence": true
    },
    {
        "source_sentence": "時諸外道晨朝起已，出行澡浴，見高幢已告長者曰：「此是何物？」",
        "from": "T24n1451_002:0213c05_37",
        "context_with_next_sentence": true
    },
    {
        "source_sentence": "長者即便具告其事，外道答曰：「長者比來敬釋迦子，彼當取耶？」",
        "from": "T24n1451_002:0213c06_38",
        "context_with_next_sentence": true
    },
    {
        "source_sentence": "言訖辭去。",
        "from": "T24n1451_002:0213c08_39",
        "context_with_next_sentence": true
    },
    {
        "source_sentence": "時有眾多耆宿苾芻，入城乞食見彼高幢，咸問長者：「此是何物？」",
        "from": "T24n1451_002:0213c08_40",
        "context_with_next_sentence": true
    },
    {
        "source_sentence": "彼便具答，苾芻報曰：「我豈為鉢自顯己能。",
        "from": "T24n1451_002:0213c09_41",
        "context_with_next_sentence": true
    },
    {
        "source_sentence": "如佛所言：『覆善彰惡是出家行。』」",
        "from": "T24n1451_002:0213c10_42",
        "context_with_next_sentence": true
    },
    {
        "source_sentence": "捨之而去。",
        "from": "T24n1451_002:0213c11_43",
        "context_with_next_sentence": true
    },
    {
        "source_sentence": "時具壽十力迦攝波，從此而過，亦問長者：「此是何物？」",
        "from": "T24n1451_002:0213c11_44",
        "context_with_next_sentence": true
    },
    {
        "source_sentence": "彼還具答，于時尊者便作是念：「我從無始生死已來，所有長養煩惱怨家，我已變吐悉皆棄捨。",
        "from": "T24n1451_002:0213c12_45",
        "context_with_next_sentence": true
    },
    {
        "source_sentence": "我今宜可受彼長者普請因緣，滿其所願。」",
        "from": "T24n1451_002:0213c15_46",
        "context_with_next_sentence": true
    },
    {
        "source_sentence": "即便舒手如香象鼻，至彼幢標取栴檀鉢，持還住處。",
        "from": "T24n1451_002:0213c16_47",
        "context_with_next_sentence": true
    },
    {
        "source_sentence": "苾芻見問：「尊者何處得此牛頭栴檀殊勝鉢來？」",
        "from": "T24n1451_002:0213c17_48",
        "context_with_next_sentence": true
    },
    {
        "source_sentence": "彼便具以其事告諸苾芻，諸苾芻答曰：「尊者豈可為斯木鉢現神通耶？」",
        "from": "T24n1451_002:0213c18_49",
        "context_with_next_sentence": true
    },
    {
        "source_sentence": "報言：「具壽！",
        "from": "T24n1451_002:0213c19_50",
        "context_with_next_sentence": true
    },
    {
        "source_sentence": "合與不合我已作訖，今欲如何？」",
        "from": "T24n1451_002:0213c20_51",
        "context_with_next_sentence": true
    },
    {
        "source_sentence": "諸苾芻以緣白佛，佛言：「苾芻不應於俗人前現其神力，若顯現者得越法罪。",
        "from": "T24n1451_002:0213c20_52",
        "context_with_next_sentence": true
    },
    {
        "source_sentence": "然鉢有四種：金、銀、琉璃、頗梨所成。",
        "from": "T24n1451_002:0213c22_53",
        "context_with_next_sentence": true
    },
    {
        "source_sentence": "復有四鉢：所謂鍮石、赤銅、白銅、諸木。",
        "from": "T24n1451_002:0213c23_54",
        "context_with_next_sentence": true
    },
    {
        "source_sentence": "前之四鉢，若先無者不應輒受，若先有者應須捨棄。",
        "from": "T24n1451_002:0213c24_55",
        "context_with_next_sentence": true
    },
    {
        "source_sentence": "後之四種，若先無者即不應畜，若先有者應作藥盂隨時受用。",
        "from": "T24n1451_002:0213c25_56",
        "context_with_next_sentence": true
    },
    {
        "source_sentence": "合守持鉢有其二種：謂鐵及瓦，如是應知。」",
        "from": "T24n1451_002:0213c26_57",
        "context_with_next_sentence": true
    },
    {
        "source_sentence": "後於異時，火生童子人天妙相悉皆出現，從占波城乃至王舍，於此中間有輸稅處，稅官身死生藥叉中，遂於夜夢告其子曰：「我身死後生藥叉中，可於某處稅物之所，為我營葺藥叉神堂，於其門前懸一鈴鐸。",
        "from": "T24n1451_002:0213c28_0",
        "context_with_next_sentence": true
    },
    {
        "source_sentence": "若有諸人持物過時，不輸稅者鈴便震響，即喚令迴取直放去。」",
        "from": "T24n1451_002:0214a03_1",
        "context_with_next_sentence": true
    },
    {
        "source_sentence": "其子他日於諸親族說其夜夢，共觀要處安置神堂外懸鈴鐸。",
        "from": "T24n1451_002:0214a05_2",
        "context_with_next_sentence": true
    },
    {
        "source_sentence": "時占波城有婆羅門妻，遂作是念：「此婆羅門隨處經紀，所獲財物我常食用，端拱而坐不事生業是所不應。」",
        "from": "T24n1451_002:0214a06_3",
        "context_with_next_sentence": true
    },
    {
        "source_sentence": "遂往市中，買取劫貝撚成細縷，於織師處令其好織，直千金錢。",
        "from": "T24n1451_002:0214a08_4",
        "context_with_next_sentence": true
    },
    {
        "source_sentence": "既得一雙疊己，報其夫曰：「此之白疊直千金錢，可往市中賣取其價。",
        "from": "T24n1451_002:0214a10_5",
        "context_with_next_sentence": true
    },
    {
        "source_sentence": "若有買者善。",
        "from": "T24n1451_002:0214a11_6",
        "context_with_next_sentence": true
    },
    {
        "source_sentence": "若無人問，報曰：『市上無人更向餘處。』」",
        "from": "T24n1451_002:0214a12_7",
        "context_with_next_sentence": true
    },
    {
        "source_sentence": "其夫持去市中賣之，言索千錢竟無酬價，便即唱言：「市無人物。」",
        "from": "T24n1451_002:0214a13_8",
        "context_with_next_sentence": true
    },
    {
        "source_sentence": "即以其疊，內於傘柄竹筩之中，共諸商旅詣王舍城，漸至神堂藥叉稅處，與諸人眾同輸稅已，既欲登途懸鈴響發。",
        "from": "T24n1451_002:0214a14_9",
        "context_with_next_sentence": true
    },
    {
        "source_sentence": "稅官聞已共相告曰：「鈴既發響，稅物未周，宜更審觀無令脫漏。」",
        "from": "T24n1451_002:0214a17_10",
        "context_with_next_sentence": true
    },
    {
        "source_sentence": "更迴商旅子細搜求，遍察貲財無不稅者，遂放商人。",
        "from": "T24n1451_002:0214a18_11",
        "context_with_next_sentence": true
    },
    {
        "source_sentence": "鈴還發響，復更觀察詳審再三，商人怪之各生嫌恨，報稅官曰：「汝欲劫我方便擁留？」",
        "from": "T24n1451_002:0214a19_12",
        "context_with_next_sentence": true
    },
    {
        "source_sentence": "是時稅官分彼商人以為兩處，於一朋中無婆羅門者無聲放去。",
        "from": "T24n1451_002:0214a21_13",
        "context_with_next_sentence": true
    },
    {
        "source_sentence": "彼一朋去，鈴還作聲。",
        "from": "T24n1451_002:0214a23_14",
        "context_with_next_sentence": true
    },
    {
        "source_sentence": "復分二朋如是去留，商人皆盡，唯婆羅門一人獨住。",
        "from": "T24n1451_002:0214a23_15",
        "context_with_next_sentence": true
    },
    {
        "source_sentence": "稅官執捉不許前行，婆羅門曰：「察我緣身有物隨取。」",
        "from": "T24n1451_002:0214a24_16",
        "context_with_next_sentence": true
    },
    {
        "source_sentence": "彼遍搜已無物放行，鈴更發聲復還捉住，報言：「婆羅門！",
        "from": "T24n1451_002:0214a26_0",
        "context_with_next_sentence": true
    },
    {
        "source_sentence": "汝縱有財我不取分，應為實語勿誑靈祇，我欲表知神明是聖。」",
        "from": "T24n1451_002:0214a27_1",
        "context_with_next_sentence": true
    },
    {
        "source_sentence": "婆羅門曰：「言不虛者我當實報，於傘柄中抽出雙疊。」",
        "from": "T24n1451_002:0214a28_2",
        "context_with_next_sentence": true
    },
    {
        "source_sentence": "稅官見已驚歎希奇：「善哉大神！",
        "from": "T24n1451_002:0214a29_3",
        "context_with_next_sentence": true
    },
    {
        "source_sentence": "記不虛妄。」",
        "from": "T24n1451_002:0214b01_4",
        "context_with_next_sentence": true
    },
    {
        "source_sentence": "時彼稅官取其一疊，開與神披，婆羅門曰：「君等明言不取稅直，今看形勢總欲奪將？」",
        "from": "T24n1451_002:0214b01_5",
        "context_with_next_sentence": true
    },
    {
        "source_sentence": "報言：「勿怖！",
        "from": "T24n1451_002:0214b03_6",
        "context_with_next_sentence": true
    },
    {
        "source_sentence": "我不取物，欲表大神言無虛妄，暫將一疊用報神恩，即還汝去。」",
        "from": "T24n1451_002:0214b03_7",
        "context_with_next_sentence": true
    },
    {
        "source_sentence": "彼既受已內傘筩中，隨路而去。",
        "from": "T24n1451_002:0214b05_8",
        "context_with_next_sentence": true
    },
    {
        "source_sentence": "漸至王舍城向大市中，舒張其疊索千金錢，竟無一人來共酬直，便於市中唱言：「無市。」",
        "from": "T24n1451_002:0214b06_9",
        "context_with_next_sentence": true
    },
    {
        "source_sentence": "時火生童子從王宮出，乘大象入市中欲歸本宅，聞唱令聲，問其何故唱言無市？",
        "from": "T24n1451_002:0214b08_0",
        "context_with_next_sentence": true
    },
    {
        "source_sentence": "「喚來我問。」",
        "from": "T24n1451_002:0214b09_1",
        "context_with_next_sentence": true
    },
    {
        "source_sentence": "婆羅門至，問言：「何故云：『城無市？』」",
        "from": "T24n1451_002:0214b10_2",
        "context_with_next_sentence": true
    },
    {
        "source_sentence": "婆羅門言：「我有雙疊價直千錢，竟無一人共相酬酢。」",
        "from": "T24n1451_002:0214b10_3",
        "context_with_next_sentence": true
    },
    {
        "source_sentence": "報言：「將來試為觀察。」",
        "from": "T24n1451_002:0214b12_4",
        "context_with_next_sentence": true
    },
    {
        "source_sentence": "彼便呈現，火生報曰：「一疊是新、一疊曾著。",
        "from": "T24n1451_002:0214b12_5",
        "context_with_next_sentence": true
    },
    {
        "source_sentence": "曾著者酬二百五十，其未著者酬五百錢。」",
        "from": "T24n1451_002:0214b13_6",
        "context_with_next_sentence": true
    },
    {
        "source_sentence": "疊主報曰：「何意如此？",
        "from": "T24n1451_002:0214b14_7",
        "context_with_next_sentence": true
    },
    {
        "source_sentence": "並未曾用。」",
        "from": "T24n1451_002:0214b14_8",
        "context_with_next_sentence": true
    },
    {
        "source_sentence": "火生曰：「令汝自觀驗知虛實。」",
        "from": "T24n1451_002:0214b15_9",
        "context_with_next_sentence": true
    },
    {
        "source_sentence": "將未用者開擲空中，如蓋而住徐徐而下，次擲用者即速墮地。",
        "from": "T24n1451_002:0214b15_10",
        "context_with_next_sentence": true
    },
    {
        "source_sentence": "疊主見已心生希有，報言：「長者！",
        "from": "T24n1451_002:0214b17_11",
        "context_with_next_sentence": true
    },
    {
        "source_sentence": "仁有大智神叡超群。」",
        "from": "T24n1451_002:0214b17_12",
        "context_with_next_sentence": true
    },
    {
        "source_sentence": "火生童子復更報曰：「其未用者置棘刺上不入而過，其曾用者被針羂住。」",
        "from": "T24n1451_002:0214b18_13",
        "context_with_next_sentence": true
    },
    {
        "source_sentence": "如言有實。",
        "from": "T24n1451_002:0214b20_14",
        "context_with_next_sentence": true
    },
    {
        "source_sentence": "時婆羅門更生希有，報言：「長者聰明智識，實未曾有。」",
        "from": "T24n1451_002:0214b20_15",
        "context_with_next_sentence": true
    },
    {
        "source_sentence": "隨所酬直，取疊將歸。",
        "from": "T24n1451_002:0214b21_16",
        "context_with_next_sentence": true
    },
    {
        "source_sentence": "火生報曰：「仁是客行，聊申供養無勞減價，總取千錢。」",
        "from": "T24n1451_002:0214b21_17",
        "context_with_next_sentence": true
    },
    {
        "source_sentence": "婆羅門取已歡喜而去。",
        "from": "T24n1451_002:0214b23_18",
        "context_with_next_sentence": true
    },
    {
        "source_sentence": "是時長者將曾用疊與家人著，其未用者自充洗衣。",
        "from": "T24n1451_002:0214b23_19",
        "context_with_next_sentence": true
    },
    {
        "source_sentence": "後於異時，其影勝王與諸大臣昇高閣上，火生長者洗浴之服曬在樓隅，忽被風吹墮在王處。",
        "from": "T24n1451_002:0214b24_20",
        "context_with_next_sentence": true
    },
    {
        "source_sentence": "王曰：「此衣乃是天所著衣，從何而至？」",
        "from": "T24n1451_002:0214b27_0",
        "context_with_next_sentence": true
    },
    {
        "source_sentence": "大臣報曰：「曾聞古王名曼陀多，七日之中天雨金寶，王今衣墮不久金來。」",
        "from": "T24n1451_002:0214b27_1",
        "context_with_next_sentence": true
    },
    {
        "source_sentence": "王曰：「我聞火生長者，佛與授記有人天妙相，此妙天衣從空而墮，待彼來至我當與之。」",
        "from": "T24n1451_002:0214b29_2",
        "context_with_next_sentence": true
    },
    {
        "source_sentence": "火生既來，王言：「童子！",
        "from": "T24n1451_002:0214c02_3",
        "context_with_next_sentence": true
    },
    {
        "source_sentence": "世尊記汝有人天妙相，此妙天衣從空而墮，爾可著之。」",
        "from": "T24n1451_002:0214c02_4",
        "context_with_next_sentence": true
    },
    {
        "source_sentence": "即便舒手受取王衣，得已審觀乃是已物，遂便微笑，白言：「大王！",
        "from": "T24n1451_002:0214c04_5",
        "context_with_next_sentence": true
    },
    {
        "source_sentence": "王曾觸不？」",
        "from": "T24n1451_002:0214c05_6",
        "context_with_next_sentence": true
    },
    {
        "source_sentence": "報言：「已觸。」",
        "from": "T24n1451_002:0214c05_7",
        "context_with_next_sentence": true
    },
    {
        "source_sentence": "白言：「既捉鄙衣，宜可洗手。",
        "from": "T24n1451_002:0214c06_8",
        "context_with_next_sentence": true
    },
    {
        "source_sentence": "此非天服，是臣浴衣。」",
        "from": "T24n1451_002:0214c06_9",
        "context_with_next_sentence": true
    },
    {
        "source_sentence": "王曰：「何以得知？」",
        "from": "T24n1451_002:0214c07_10",
        "context_with_next_sentence": true
    },
    {
        "source_sentence": "答曰：「餘有一衣與家人著，與此相似，王可驗之。」",
        "from": "T24n1451_002:0214c07_11",
        "context_with_next_sentence": true
    },
    {
        "source_sentence": "王見是已極生希異，報言：「童子！",
        "from": "T24n1451_002:0214c08_12",
        "context_with_next_sentence": true
    },
    {
        "source_sentence": "汝今豈可人天妙相皆出現耶？」",
        "from": "T24n1451_002:0214c09_13",
        "context_with_next_sentence": true
    },
    {
        "source_sentence": "答言：「已出。」",
        "from": "T24n1451_002:0214c10_14",
        "context_with_next_sentence": true
    },
    {
        "source_sentence": "「若如是者，何不請我暫往舍中。」",
        "from": "T24n1451_002:0214c10_15",
        "context_with_next_sentence": true
    },
    {
        "source_sentence": "「大王若許，今便奉請。」",
        "from": "T24n1451_002:0214c11_0",
        "context_with_next_sentence": true
    },
    {
        "source_sentence": "王言：「可去備辦飲食。」",
        "from": "T24n1451_002:0214c11_1",
        "context_with_next_sentence": true
    },
    {
        "source_sentence": "白言：「大王！",
        "from": "T24n1451_002:0214c11_2",
        "context_with_next_sentence": true
    },
    {
        "source_sentence": "若有人天妙相而出現者，彼則自然無勞營作，即宜整駕共至家庭。」",
        "from": "T24n1451_002:0214c12_3",
        "context_with_next_sentence": true
    },
    {
        "source_sentence": "王即就宅，見彼外門驅使婦女，王便低目，長者白言：「何故低目？」",
        "from": "T24n1451_002:0214c13_4",
        "context_with_next_sentence": true
    },
    {
        "source_sentence": "王言：「我避汝婦。」",
        "from": "T24n1451_002:0214c15_5",
        "context_with_next_sentence": true
    },
    {
        "source_sentence": "報言：「是外使者，非是臣婦。」",
        "from": "T24n1451_002:0214c15_6",
        "context_with_next_sentence": true
    },
    {
        "source_sentence": "王言：「希有。」",
        "from": "T24n1451_002:0214c16_7",
        "context_with_next_sentence": true
    },
    {
        "source_sentence": "次見內人，王更低目，長者復問，王如前答，報言：「此亦使者，非是我婦。」",
        "from": "T24n1451_002:0214c16_8",
        "context_with_next_sentence": true
    },
    {
        "source_sentence": "王聞是已轉生奇異，次至中門，見琉璃地湛若清池，於其門上置機關魚，影便現內。",
        "from": "T24n1451_002:0214c17_9",
        "context_with_next_sentence": true
    },
    {
        "source_sentence": "王既見已謂是水池，即便脫屣，火生白言：「王何脫屣？」",
        "from": "T24n1451_002:0214c19_10",
        "context_with_next_sentence": true
    },
    {
        "source_sentence": "王曰：「今將入水恐有霑濡。」",
        "from": "T24n1451_002:0214c20_11",
        "context_with_next_sentence": true
    },
    {
        "source_sentence": "火生曰：「此非是水，是琉璃地。」",
        "from": "T24n1451_002:0214c21_12",
        "context_with_next_sentence": true
    },
    {
        "source_sentence": "王曰：「何因魚動？」",
        "from": "T24n1451_002:0214c22_13",
        "context_with_next_sentence": true
    },
    {
        "source_sentence": "答曰：「非魚，是機關影。」",
        "from": "T24n1451_002:0214c22_14",
        "context_with_next_sentence": true
    },
    {
        "source_sentence": "王心不信，便脫指環擲之于地，指環震響轉向一邊。",
        "from": "T24n1451_002:0214c23_0",
        "context_with_next_sentence": true
    },
    {
        "source_sentence": "王更嗟甚，昇師子座，時彼內人皆來拜謁，未起之頃女皆泣淚。",
        "from": "T24n1451_002:0214c24_1",
        "context_with_next_sentence": true
    },
    {
        "source_sentence": "王問火生曰：「何因內人見我流淚？」",
        "from": "T24n1451_002:0214c25_2",
        "context_with_next_sentence": true
    },
    {
        "source_sentence": "答曰：「非是啼泣，由王衣服栴檀沈水香烟所熏，烟氣損睛致使流淚。」",
        "from": "T24n1451_002:0214c26_3",
        "context_with_next_sentence": true
    },
    {
        "source_sentence": "時影勝王受天妙樂殊勝難思，耽欲無厭不還宮內，國之機務悉皆棄捨。",
        "from": "T24n1451_002:0214c27_4",
        "context_with_next_sentence": true
    },
    {
        "source_sentence": "時諸大臣啟未生怨太子曰：「國主大王入火生長者所居之宅，耽著欲樂不肯還宮。",
        "from": "T24n1451_002:0214c29_5",
        "context_with_next_sentence": true
    },
    {
        "source_sentence": "唯願太子往白其事。」",
        "from": "T24n1451_002:0215a02_6",
        "context_with_next_sentence": true
    },
    {
        "source_sentence": "時未生怨即至王所，白言：「大天！",
        "from": "T24n1451_002:0215a02_7",
        "context_with_next_sentence": true
    },
    {
        "source_sentence": "何為住此不顧萬機？」",
        "from": "T24n1451_002:0215a03_8",
        "context_with_next_sentence": true
    },
    {
        "source_sentence": "王語太子曰：「汝豈不能於一日中知當國事？」",
        "from": "T24n1451_002:0215a04_9",
        "context_with_next_sentence": true
    },
    {
        "source_sentence": "太子曰：「大天言謂唯一日耶？",
        "from": "T24n1451_002:0215a05_10",
        "context_with_next_sentence": true
    },
    {
        "source_sentence": "自從出宮以經七日。」",
        "from": "T24n1451_002:0215a05_11",
        "context_with_next_sentence": true
    },
    {
        "source_sentence": "王聞語已觀火生面，作如是語：「實已七日？」",
        "from": "T24n1451_002:0215a06_12",
        "context_with_next_sentence": true
    },
    {
        "source_sentence": "答言：「實爾。」",
        "from": "T24n1451_002:0215a07_13",
        "context_with_next_sentence": true
    },
    {
        "source_sentence": "王曰：「若爾，如何得知晝夜之別？」",
        "from": "T24n1451_002:0215a07_14",
        "context_with_next_sentence": true
    },
    {
        "source_sentence": "火生白言：「大天！",
        "from": "T24n1451_002:0215a08_15",
        "context_with_next_sentence": true
    },
    {
        "source_sentence": "若見花開合，寶珠光不光，鳥有鳴不鳴，知其晝夜別。」",
        "from": "T24n1451_002:0215a08_16",
        "context_with_next_sentence": true
    },
    {
        "source_sentence": "王曰：「我仍未知。」",
        "from": "T24n1451_002:0215a09_17",
        "context_with_next_sentence": true
    },
    {
        "source_sentence": "答言：「有花夜開晝合，自有夜合晝開。",
        "from": "T24n1451_002:0215a10_18",
        "context_with_next_sentence": true
    },
    {
        "source_sentence": "有珠夜闇晝明，自有夜明晝闇。",
        "from": "T24n1451_002:0215a10_19",
        "context_with_next_sentence": true
    },
    {
        "source_sentence": "有鳥夜便發響，自有晝日方鳴。」",
        "from": "T24n1451_002:0215a11_20",
        "context_with_next_sentence": true
    },
    {
        "source_sentence": "王聞是已深生奇異，報言：「童子！",
        "from": "T24n1451_002:0215a12_21",
        "context_with_next_sentence": true
    },
    {
        "source_sentence": "大師世尊言無虛妄，如所記事汝悉受之。」",
        "from": "T24n1451_002:0215a13_22",
        "context_with_next_sentence": true
    },
    {
        "source_sentence": "根本說一切有部毘奈耶雜事卷第二",
        "from": "T24n1451_002:0215a15_0",
        "context_with_next_sentence": false
    }
]