[
    {
        "source_sentence": "釋戒本序",
        "from": "X40n0715_001:0177a03_0",
        "context_with_next_sentence": true
    },
    {
        "source_sentence": "鄞江　道言　述",
        "from": "X40n0715_001:0177a05_0",
        "context_with_next_sentence": true
    },
    {
        "source_sentence": "序題號中凡論立題為存簡濫使開卷易明永除疑執今此一題略明三別言四分者五部之別名一宗之通號以諸部中各有戒本今特標舉簡異佗宗言比丘者以比丘尼亦有注戒本其文已亡言含注者簡異刪定戒本單寫本文被世誦集今文私摘廣律注釋正經使戒相通明持犯易識故云含注言戒本者疏云顯教體也戒者禁也警也即眾行之所因本者根也從也能生成於道務此戒為道本又戒為行本世出世之行依承之又戒為教本一部廣律止解戒行之文計應名律本今舉行目教也又云戒為說本在座誡勸有所依承文云半月說戒經中來者豈不以所說為傳者之本又云聽者以說為本耳聽心納尋說生行上以五義消釋前二約所詮法後三約能詮文言序者爾雅云東西墻謂之序如世墻序在堂奧之外即喻序文冠一經之表。",
        "from": "X40n0715_001:0177a06_0",
        "context_with_next_sentence": true
    },
    {
        "source_sentence": "太一山者古文以為終南是則二名並山之通號或疑太一是其別峯言沙門者梵語沙門那此翻勤息謂勤行眾善息滅諸惡四十二章經云辭親出家識心達本解無為法名曰沙門復標釋者以西土外道凡出家者皆稱沙門今標釋姓為存簡異述謂相從舊轍詮以成文。",
        "from": "X40n0715_001:0177a21_0",
        "context_with_next_sentence": true
    },
    {
        "source_sentence": "序文中初科初句標舉教宗蓋下二句舉因果以歎上句名因言萬行者此有二釋若就制教謂此戒本通收善惡事法以配止作兩行止行斷惡作行修善行雖多途無出斯二又若約境而言戒則無量且列二百五十為持犯蹊徑則知戒文攝一切相經云若更有餘佛法如何不該次釋通及化教諸行若非此戒行檀不淨進忍徒苦禪智不生萬行不出六度六度必戒為本如成實論云道品樓觀以戒為柱禪定心城以戒為廓此文詮戒故知總攝疏云世出世行並依承之言通衢者即四達之道以喻此戒本發生萬行無往不通故鈔云發趣萬行戒為宗主疏云萬行所資要藉戒而成立。",
        "from": "X40n0715_001:0177b03_0",
        "context_with_next_sentence": true
    },
    {
        "source_sentence": "下句明果言三乘者即聲聞緣覺及佛能乘人四諦十二因緣六度所乘法也以運載為義謂一切聖人無不由戒為初門言正軌者正即簡邪軌即車轍由前開萬行之衢引入三乘之軌因果二義於茲益明然祖師撰述聖智宏多以數句之言斷盡一經之意今歎戒本文雖二句因果教行結歎盡矣蓋猶略也言大略指其綱要不出此也。",
        "from": "X40n0715_001:0177b15_0",
        "context_with_next_sentence": true
    },
    {
        "source_sentence": "興致中分二初泛出世利機上句敘出世法王即指如來經云我為法王於法自在利見者語出周易乾卦二五兩爻皆云利見大人彼明國君出潛登極必合時心萬物宜觀今謂如來乘時應世機緣成熟眾生宜見故借彼語以明垂應下句明利機謂立教開濟種種方便無非為物故云在緣緣即機也或可凡所弘闡事不孤起必假因緣以為發端。",
        "from": "X40n0715_001:0177b22_0",
        "context_with_next_sentence": true
    },
    {
        "source_sentence": "程下正示興致又二初敘懷慈愍物言上聖悽惶者按說戒揵度爾時世尊在靜處思惟作是念言我與諸比丘結說戒波羅提木叉中有信心新受戒比丘未聞戒不知當云何學我今寧可比丘聽集在一處說戒爾時世尊從靜處出以此因緣集諸比丘告言乃至云共集一處諸說戒作如是說諸大德我今欲說波羅提木叉(已上律文)今謂上聖即指如來良以靜處思惟聖情悽慘愍恤新學故曰悽惶語出文選聖哲之治悽悽惶惶孔席不暖墨突不黔彼謂聖哲之人行道治世常憂時之不濟故孔子席不暖臥不安也墨翟不黑不暇饌食也今借彼語而意似同程由示也言小凡者通收內外薄地若據前律意即指新受戒者沉溺謂不知戒相或致違犯而墮惡趣悼謂傷嘆。",
        "from": "X40n0715_001:0177c05_0",
        "context_with_next_sentence": true
    },
    {
        "source_sentence": "故下次明隨機設教初二句敘結戒不諱門者即戒律也諱猶過也以如來所制戒律盡是指出眾生麤惡過患以至婬盜等相種種業非示過令知戒令遠離故云不諱闢即開也祕密術者以此戒法唯被內眾以在家人并餘四眾不預聞故鈔引論云何故律在初集以祕勝故又分別功德論云由勝密故非俗人所見故術即道術或音遂即道路也。",
        "from": "X40n0715_001:0177c19_0",
        "context_with_next_sentence": true
    },
    {
        "source_sentence": "張下次明制說又三初示立制本懷無問說者以如來說法必先請問以為發端此制說戒乃靜處思惟聖心自制則大悲心切為物情深思彼新學不知戒相違戒起非故不待問而自制說顯初學者以前所引新受戒者當云何學律塗謂使知戒相持奉皆通靜處興者亦如前引教源即指說戒一法集眾等者前引律文爾時世尊從靜處出以此因緣共集一處玄範即指戒法。",
        "from": "X40n0715_001:0178a02_0",
        "context_with_next_sentence": true
    },
    {
        "source_sentence": "前下二示所說教準疏科經大分三分今文初二句乃示序文以前稽首等偈法護結集為廣略二教通敘前開持毀之言以成說聽之本和合下佛自安布以為正宗發起由致次二句即指正宗以篇聚所列條相重輕持犯開遮禁防機欲羅猶列也。",
        "from": "X40n0715_001:0178a10_0",
        "context_with_next_sentence": true
    },
    {
        "source_sentence": "約下三敘能說之義文有四句初定說時次制盡集三簡聽眾四彰利益初時中準律中因諸外道梵志月八日十四日十五日三時眾集來往周旋共為知友給與飲食極相愛念經日供養時瓶沙王因見此事遂往日白佛始教比丘月三時集說法論義此時猶未制說戒後因如來靜處思惟立制法初則日日說戒因眾疲極乃制半月疏云故約晦望折中之宜次制集中疏云俱斯正戒乃是眾同所聞理宜崇遵必無乖別如律初制盡閻浮提統通自然通為一集後以奔馳損道開四處六相以至隨處局結雖然局處至說戒時不拘界之內外通須盡集簡眾中律云犯者不得聞戒亦不得向犯者說故疏云凡欲聞戒為被行淨之人必有違犯便乖說戒之法合猶當也潔即行淨等猶同也彰益中十誦云佛法幾時住世佛答隨清淨比丘說戒諸不壞名住世故疏云良由一聞行教信而奉遵業非內傾定慧內發遠近兩果無不思議引生後進永隆萬載故為久住。",
        "from": "X40n0715_001:0178a15_0",
        "context_with_next_sentence": true
    },
    {
        "source_sentence": "兩土弘傳中初敘為三初敘時移情變初二句正明上句敘時言不競者以正像末必由次第非可一併而至競猶並也下句敘情言變流者或先醇後薄或利鈍不同執見差殊宜樂各異次二句引證上句即大集經長者夢一端[疊*毛]後為五段佛言我滅度後有諸弟子分五部等下句即本律因拘睒彌比丘鬪諍來至舍衛諸優婆塞問佛當云何布施佛言應分作二分此亦是僧彼亦是僧如彼金杖分為二分二俱是金。",
        "from": "X40n0715_001:0178b08_0",
        "context_with_next_sentence": true
    },
    {
        "source_sentence": "致下次明教法支分上句謂能詮之教謂諸部各興結集即如鈔云隨其樂欲成立己宗競彩大眾各生異執如鈔云但為機悟不同致令諸部岳立下二句即四位分部委如疏記雲飛喻其分散山張喻其堅執。",
        "from": "X40n0715_001:0178b17_0",
        "context_with_next_sentence": true
    },
    {
        "source_sentence": "取下三明如來懸被上二句謂通含諸計以初制戒乃有萬差良由眾生根機不同樂聞有異故令聖制輕重不等緩急有殊諸部重輕乃有無量下二句謂皆皈正業謂雖分諸部情見差殊至於破惑詮其趣果異故大集云五部雖異不妨諸佛法界涅槃。",
        "from": "X40n0715_001:0178b22_0",
        "context_with_next_sentence": true
    },
    {
        "source_sentence": "東華敘昔傳中初科為三初標傳集始終若據四分戒本乃當姚秦覺明誦律初始翻出金言曹魏者乃取曇摩迦羅初行受法出僧祇戒心故云創傳故刪定序云自戒本之行東夏也曹魏中世法護創傳羯磨乃明戒本蓋闕又如疏云自漢明夜夢之始迦竺傳法已來草創鎡基未遑具體眾分道俗無受皈戒年過二百至魏齊帝(第四主)嘉平年中有天竺沙門曇摩迦羅魏言法時出僧祇戒心方立大僧羯磨受戒至高貴卿公(第五主)正元元年有安息國沙門曇諦出曇無德部羯磨斯之二部初在洛陽是謂戒律之先也隋運初者即文帝時言始於魏末終至隋初戒本傳世其間芟削改移者不少。",
        "from": "X40n0715_001:0178c03_0",
        "context_with_next_sentence": true
    },
    {
        "source_sentence": "二或下列示諸本文中四句即指四本在文具顯委如後釋言隸文者此有二釋或謂翻彼文成此隸師字以此簡古書始自伏犧時史官蒼頡觀鳥跡以成文後程邈□篆為隸止如今宗即隸書耳或云隸字誤也以下斥云準律得在宗皈等此謂單寫律文。",
        "from": "X40n0715_001:0178c15_0",
        "context_with_next_sentence": true
    },
    {
        "source_sentence": "三讎下總責謬妄上二句顯非讎校左傳注云讎對也謂校諸本以其文義芟改理致乖違則使依附奉持事相不曉故曰蒙然周易云山下出泉曰蒙以其未有所適下二句彰損上句謂因聖欺賢下句蔽塞來學別顯中文有八句委辨四本得失但初本全失餘三則兼得失並上句縱與下句奪破梵本者謂多梵言迷其文旨彼此方言義不相融通準律即寫隷文者宗皈謂識達宗旨辨相謂更無註釋單寫戒文使輕重等相冥然莫辨言惠求即惠光律師出謂以義理求其文相故疏序云隨義約文又刪定序文云更以義求纂緝遺逸以光師撰廣律疏羯磨戒本咸如刪定深會義其博瞻未靜論端謂展轉駿難未能盡理即序云鄙光所出宗理爽文是也言緣據者即法願律師所出謂依律引緣以為正據故疏序云誦律計文刪定序文云準約律部連寫戒心是也具周猶如委悉別見謂止是一家之計未可通被群心。",
        "from": "X40n0715_001:0178c20_0",
        "context_with_next_sentence": true
    },
    {
        "source_sentence": "總責中分三初引聖親制正戒謂出離聖道不類邪術明禁謂旨妄警心理非暗昧唯佛制者以經論二學猶通餘聖獨斯戒律金口親宣良以大千界內佛為法王律是佛勅唯聖制立自餘下位但可依承又如國家賞罸號令從女王出臣下僭曰庶人失信亡敗無日戒法亦爾若究官說群生不奉法不久住賢聖祇奉者良以如來行極果圓窮盡眾生重輕業性等覺已下尚非所堪況餘少聖安敢擬議緘默謂無敢錯辭祇奉謂稟承嚴訓。",
        "from": "X40n0715_001:0179a12_0",
        "context_with_next_sentence": true
    },
    {
        "source_sentence": "故下二敘論宗經宗經謂諸論解釋律藏盡宗承本經教旨不易餘位班者此有二釋或約大小賢聖故曰位班未能窮聖意故曰揣度或約論文解釋不合參混佛言分別節段附釋聖意無敢思度妄自違越故曰疏云五部十八乃是人分至律教無非佛旨何得無學妄敢錯辭縱有披解自為卷帙是也。",
        "from": "X40n0715_001:0179a21_0",
        "context_with_next_sentence": true
    },
    {
        "source_sentence": "總下三正斥謬妄上二句指斥諸見總前諸本情執師心謂妄從臆說如云非制而制是制便違是也下二句顯略謂細尋古非實多分既無所利述之無益故云未暇。",
        "from": "X40n0715_001:0179b03_0",
        "context_with_next_sentence": true
    },
    {
        "source_sentence": "今集中初科分二初敘古上二句斥文非繁謂義求緣據略乃梵本隸文然昏義理流隱在文局塞故也或可四本皆具諸過下二句彰事闕用失儀者事法不備故捨非據者持奉無稽故。",
        "from": "X40n0715_001:0179b07_0",
        "context_with_next_sentence": true
    },
    {
        "source_sentence": "若下二顯今上句謂今撰述集下句謂後學易明或可上句即指諸古本乖謬之相下句謂既顯昔非即欽後說。",
        "from": "X40n0715_001:0179b11_0",
        "context_with_next_sentence": true
    },
    {
        "source_sentence": "次科敘學地中分三初二句敘夙志上句謂慕道余即訓我言少仰者以祖師齠齓出家冠年受具故疏批云昔在童稚即有信心無緣携掠致及過學年十有五方得尋師十六誦經十七剃髮大業餘力蒙受具戒等玄風或約玄妙釋或就衣色解以緇衣即其色耳下句謂弘律言志在者乃平生意之所主如孝經云吾志在春秋行在孝經清範即戒律而況祖師四依示像三世秉持興建律乘專弘戒學故疏批云依首師學聽疏二十徧時經六年等。",
        "from": "X40n0715_001:0179b14_0",
        "context_with_next_sentence": true
    },
    {
        "source_sentence": "昔下四句次明就學以祖師出世行化多在京城周流謂不止一處伏膺謂持禮依師請業謂求文義載紀者十二年且化即二十四年矣相尋謂年歲聯續或可載紀並年之通號年須一年如此尋續。",
        "from": "X40n0715_001:0179b23_0",
        "context_with_next_sentence": true
    },
    {
        "source_sentence": "何下二句三歎戒本上句謂每一披尋下句歎文義抑塞慨即歎也。",
        "from": "X40n0715_001:0179c03_0",
        "context_with_next_sentence": true
    },
    {
        "source_sentence": "初科分二初敘四出求異初二句敘時貞觀即唐太宗年號得二十餘年次句指處嶽謂山岳瀆即川瀆並處之總名此謂經涉川陸薄猶略也或可指西北即攝嶽字以多陸地故往東南則指瀆字以多川瀆澤故疏批云貞觀四年遠觀化表北遊并晉東達魏土等下句訪道謂請論評量教門優劣。",
        "from": "X40n0715_001:0179c05_0",
        "context_with_next_sentence": true
    },
    {
        "source_sentence": "但下明愚智二師初明愚者初四句昧其教旨上二句謂遂紛論即言雜亂弘遠謂大義全迷下二句忘本以弘律之本唯在行事自古傳演多不知此獨吾祖師自然迴悟興建本宗事鈔立題意可見也故鈔序云至顯行世事方軌來蒙者百無一本又疏序云至於行事未見其皈等豈非自古傳持不明於此譚有務謂虗滯言詮事無施即全忘教本。",
        "from": "X40n0715_001:0179c11_0",
        "context_with_next_sentence": true
    },
    {
        "source_sentence": "讒下次明學問荒踈初四句敘學淺上二句謂名不稱實七五名者即五篇七聚之名讒能識達一字首者即律師也涅槃云善解一字是名律師下二句謂學不至理上句謂奔逐名相行藏即律教興廢優劣之義故鈔序云常恨前代諸師所流遺記止論文疏廢立問答要鈔是也下句謂不知所皈決正即趣道之心。",
        "from": "X40n0715_001:0179c18_0",
        "context_with_next_sentence": true
    },
    {
        "source_sentence": "問下敘無稽上二句即脩古章疏癈興謂諸部互有取捨下二句準律無文上句窮竅正據下句相從臆說。",
        "from": "X40n0715_001:0180a01_0",
        "context_with_next_sentence": true
    },
    {
        "source_sentence": "自下二敘智師上二句美其學解博學謂見聞周贍生知即稟性聰說論語云生而知之者上也學而知之者次困而學之其次也困而不學斯謂下也下二句斥其師心神用即智謀莫準謂不可憑信情取謂不脩正教天乖諭其隔遠。",
        "from": "X40n0715_001:0180a04_0",
        "context_with_next_sentence": true
    },
    {
        "source_sentence": "三中正明中初科分三初敘來致上二句謂以前諸本增減繁略出自胸襟未符祖意下二句既從正教理有所皈則辨諍紛論頓然平息。",
        "from": "X40n0715_001:0180a09_0",
        "context_with_next_sentence": true
    },
    {
        "source_sentence": "今下二示文體初四句明經註上二句敘正經言試者恐有所不知乖違佛旨未即正言作述之謙言依律者以戒本文散在廣律今則採摘律本撰集成文更無改移故云具錄下二句明經文從佛解者以一一戒下佛自解釋今所注釋盡準佛言文下四句挍異同上二句敘古同一卷數同今文三卷者乃後分耳或可古有寫隸文者今文準律事可同焉下二句敘今註釋戒相明顯則異古來失於辨相。",
        "from": "X40n0715_001:0180a12_0",
        "context_with_next_sentence": true
    },
    {
        "source_sentence": "庶下三彰利益初正明初二句通被三根上句學久近下句據根有利鈍次二句謂解三品麤知粗略事鈔持犯篇明三種持律上品則事犯俱識中品句雖兼識犯於罪事生疑不識者下品則事犯俱迷此謂於教有迷止結不學無知二罪望不犯根本故名持律精練則解行兼通精明持犯者一師化者以毗尼之學佛法根本故鈔云大師在世偏弘斯典以下結示上句則指前諸本下句謂為利無盡。",
        "from": "X40n0715_001:0180a20_0",
        "context_with_next_sentence": true
    },
    {
        "source_sentence": "次科分三初敘意上二句敘古多妄傳言各緣起者以律中凡制一戒並有緣起國土犯人熏結等相若不准律以明則容妄說下二句示須明之意謂依教委明則事歸稽實。",
        "from": "X40n0715_001:0180b04_0",
        "context_with_next_sentence": true
    },
    {
        "source_sentence": "故下正示言類引者戒緣各別故且如婬戒緣起戒本犯等廣辨諸相成類注之使無參混刪要輔者以彼文既廣今但撮略要輔今行事耳或可文繁不可盡錄故故云刪要事有闕略則以義補之。",
        "from": "X40n0715_001:0180b08_0",
        "context_with_next_sentence": true
    },
    {
        "source_sentence": "俾下三結顯上句謂文句開列下句即持犯分途。",
        "from": "X40n0715_001:0180b12_0",
        "context_with_next_sentence": true
    },
    {
        "source_sentence": "二中分二初二句正示結益上句自利言潤身者依教奉持出處語默率遵戒撿動必稱法故法潤於身教誡儀序云四儀既無法潤乃名枯槁眾生言光德者威儀行成隨處施造則美德光顯鈔云良以非法無以光其儀非道無以顯其德下句利佗言護法者以末世住持唯憑僧寶所犯要由於戒故疏云住持三寶以僧為先良有由也匡時者以末法時證理趣果者少唯以威儀肅物戒撿清身能使眾生觀相生善故云解削染稟戒入道次第以至僧中受懺安恣結法治諫師資上下此乃佛法綱紀住持萬世功由戒律故善見云毗尼藏者佛法壽命毗尼藏住佛法方住。",
        "from": "X40n0715_001:0180b13_0",
        "context_with_next_sentence": true
    },
    {
        "source_sentence": "臨下次囑累流通初二句謂文義無濫上句全依佛語足可憑信下句逈異古師庶無乖謬。",
        "from": "X40n0715_001:0180c01_0",
        "context_with_next_sentence": true
    },
    {
        "source_sentence": "次二句正示流通言貽無漏者不專自利也謂豈唯自備其唯漏耳或可無漏即指聖果濟有緣者意在利佗謂於祖師夙有勝緣今或遭遇兼濟出孟子云窮則獨善其身達則兼濟天下良以大慈垂應本為群生立事立言豈專自利。",
        "from": "X40n0715_001:0180c03_0",
        "context_with_next_sentence": true
    },
    {
        "source_sentence": "故下二句結示輙謂不敢專擅云爾結上之辭。",
        "from": "X40n0715_001:0180c08_0",
        "context_with_next_sentence": true
    },
    {
        "source_sentence": "四分戒本序釋(終)",
        "from": "X40n0715_001:0180c10_0",
        "context_with_next_sentence": false
    }
]