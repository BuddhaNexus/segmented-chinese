[
    {
        "source_sentence": "佛說末羅王經",
        "from": "T14n0517_001:0791a22_0",
        "context_with_next_sentence": true
    },
    {
        "source_sentence": "宋居士沮渠京聲譯",
        "from": "T14n0517_001:0791a24_0",
        "context_with_next_sentence": true
    },
    {
        "source_sentence": "聞如是：一時，佛在舍衛國祇樹給孤獨園，與千二百五十比丘俱。",
        "from": "T14n0517_001:0791a25_0",
        "context_with_next_sentence": true
    },
    {
        "source_sentence": "時有國王，號曰末羅，土地豐沃，士民壯勇。",
        "from": "T14n0517_001:0791a26_1",
        "context_with_next_sentence": true
    },
    {
        "source_sentence": "其國中有方石，周旋數十里，當於王道。",
        "from": "T14n0517_001:0791a27_2",
        "context_with_next_sentence": true
    },
    {
        "source_sentence": "群臣共議，啟王徙石。",
        "from": "T14n0517_001:0791a28_3",
        "context_with_next_sentence": true
    },
    {
        "source_sentence": "王便料選國內，凡得九億人，令掘徙石，乃歷年月，士民疲極，不能動石。",
        "from": "T14n0517_001:0791a28_4",
        "context_with_next_sentence": true
    },
    {
        "source_sentence": "佛念人民愚癡，空自勤苦，而石不移，即呼阿難：「與汝俱往。」",
        "from": "T14n0517_001:0791b01_5",
        "context_with_next_sentence": true
    },
    {
        "source_sentence": "如彈指頃，便到其國。",
        "from": "T14n0517_001:0791b02_6",
        "context_with_next_sentence": true
    },
    {
        "source_sentence": "佛時作沙門，被服住在石邊，謂人民言：「用何故掘徙此石？」",
        "from": "T14n0517_001:0791b03_7",
        "context_with_next_sentence": true
    },
    {
        "source_sentence": "初無應者，如是至三，人民恚言：「我掘此石，勤苦經年，卿何等人，反來問我？」",
        "from": "T14n0517_001:0791b04_8",
        "context_with_next_sentence": true
    },
    {
        "source_sentence": "各自委去。",
        "from": "T14n0517_001:0791b06_9",
        "context_with_next_sentence": true
    },
    {
        "source_sentence": "佛即時笑，以足指挑石，手受之，擲置空中，復以手受，住之於地。",
        "from": "T14n0517_001:0791b06_10",
        "context_with_next_sentence": true
    },
    {
        "source_sentence": "佛便放光明、現相好，九億人見佛威神，莫不震聳，皆叩頭言：「吾等愚癡，不別真偽，將何神天？」",
        "from": "T14n0517_001:0791b08_11",
        "context_with_next_sentence": true
    },
    {
        "source_sentence": "佛言：「我是佛也。」",
        "from": "T14n0517_001:0791b10_12",
        "context_with_next_sentence": true
    },
    {
        "source_sentence": "人民問言：「佛用何等力能舉此石？」",
        "from": "T14n0517_001:0791b10_13",
        "context_with_next_sentence": true
    },
    {
        "source_sentence": "答言：「我有四力。",
        "from": "T14n0517_001:0791b11_14",
        "context_with_next_sentence": true
    },
    {
        "source_sentence": "何等為四？",
        "from": "T14n0517_001:0791b12_0",
        "context_with_next_sentence": true
    },
    {
        "source_sentence": "一為精進力、二為忍辱力、三為布施力、四為父母力。",
        "from": "T14n0517_001:0791b12_1",
        "context_with_next_sentence": true
    },
    {
        "source_sentence": "「何等為精進力？",
        "from": "T14n0517_001:0791b13_2",
        "context_with_next_sentence": true
    },
    {
        "source_sentence": "謂不殺盜婬欺，廣陳經法，開導人物，未曾懈怠，是為精進力。",
        "from": "T14n0517_001:0791b13_3",
        "context_with_next_sentence": true
    },
    {
        "source_sentence": "「何等為忍辱力？",
        "from": "T14n0517_001:0791b15_4",
        "context_with_next_sentence": true
    },
    {
        "source_sentence": "敢有殘害毀辱，加惡於我，我心如地，無所不受，是為忍辱力。",
        "from": "T14n0517_001:0791b15_5",
        "context_with_next_sentence": true
    },
    {
        "source_sentence": "「何等為布施力？",
        "from": "T14n0517_001:0791b17_6",
        "context_with_next_sentence": true
    },
    {
        "source_sentence": "謂以國土珍寶妻子頭眼，悉以施人，意無恨悔，是為布施力。",
        "from": "T14n0517_001:0791b17_7",
        "context_with_next_sentence": true
    },
    {
        "source_sentence": "「何等為父母力？",
        "from": "T14n0517_001:0791b18_8",
        "context_with_next_sentence": true
    },
    {
        "source_sentence": "謂受父母身體哺乳育養之恩，或從地積珍寶，上至二十八天，悉以施人，不如供養父母，是為父母力。」",
        "from": "T14n0517_001:0791b19_9",
        "context_with_next_sentence": true
    },
    {
        "source_sentence": "人民復問言：「盡復有何等力？」",
        "from": "T14n0517_001:0791b21_10",
        "context_with_next_sentence": true
    },
    {
        "source_sentence": "佛言：「復有四力。",
        "from": "T14n0517_001:0791b22_11",
        "context_with_next_sentence": true
    },
    {
        "source_sentence": "何等為四？",
        "from": "T14n0517_001:0791b22_12",
        "context_with_next_sentence": true
    },
    {
        "source_sentence": "謂生、老、病、死是為四力。」",
        "from": "T14n0517_001:0791b22_13",
        "context_with_next_sentence": true
    },
    {
        "source_sentence": "復問言：「佛當常住於世不？」",
        "from": "T14n0517_001:0791b23_14",
        "context_with_next_sentence": true
    },
    {
        "source_sentence": "佛言：「我亦當般泥洹。」",
        "from": "T14n0517_001:0791b24_15",
        "context_with_next_sentence": true
    },
    {
        "source_sentence": "人民言：「佛乃神聖，相好金色，當世希有，猶尚般泥洹，何況我曹？」",
        "from": "T14n0517_001:0791b24_16",
        "context_with_next_sentence": true
    },
    {
        "source_sentence": "王及臣民，九億人同時意解，乞受五戒十善，歸命三尊，結解垢除，即得須陀洹道。",
        "from": "T14n0517_001:0791b26_17",
        "context_with_next_sentence": true
    },
    {
        "source_sentence": "阿難正衣服，為佛作禮白言：「是王及與九億人，皆有何功德，今聞經即得解疾？」",
        "from": "T14n0517_001:0791b27_18",
        "context_with_next_sentence": true
    },
    {
        "source_sentence": "佛言：「乃昔俱留秦佛時，王及國中九億人，同時立志，或受五戒十善者、或持齋者、或然燈者、或燒香散華者、或諷誦經者或聽經者，今故來會，聞經即解。」",
        "from": "T14n0517_001:0791b29_19",
        "context_with_next_sentence": true
    },
    {
        "source_sentence": "諸比丘歡喜，前為佛作禮。",
        "from": "T14n0517_001:0791c04_20",
        "context_with_next_sentence": true
    },
    {
        "source_sentence": "佛說末羅王經",
        "from": "T14n0517_001:0791c05_0",
        "context_with_next_sentence": false
    }
]