[
    {
        "source_sentence": "藥師琉璃光七佛本願功德經卷",
        "from": "T14n0451_002:0413c02_0",
        "context_with_next_sentence": true
    },
    {
        "source_sentence": "下",
        "from": "T14n0451_002:0413c03_0",
        "context_with_next_sentence": true
    },
    {
        "source_sentence": "大唐三藏法師義淨於佛光內寺譯",
        "from": "T14n0451_002:0413c05_0",
        "context_with_next_sentence": true
    },
    {
        "source_sentence": "爾時，佛告曼殊室利：「彼藥師琉璃光如來，行菩薩道時，所發大願，及彼佛土功德莊嚴，我於一劫、若過一劫，說不能盡。",
        "from": "T14n0451_002:0413c06_0",
        "context_with_next_sentence": true
    },
    {
        "source_sentence": "然彼佛土純一清淨，無諸欲染，亦無女人及三惡趣、苦惱之聲，以淨琉璃而為其地，城闕、宮殿，及諸廊宇、軒窓、羅網，皆七寶成，亦如西方極樂世界功德莊嚴。",
        "from": "T14n0451_002:0413c08_1",
        "context_with_next_sentence": true
    },
    {
        "source_sentence": "於彼國中，有二菩薩，一名日光遍照，二名月光遍照，於彼無量菩薩眾中而為上首，能持彼佛正法寶藏。",
        "from": "T14n0451_002:0413c12_2",
        "context_with_next_sentence": true
    },
    {
        "source_sentence": "是故，曼殊室利！",
        "from": "T14n0451_002:0413c14_3",
        "context_with_next_sentence": true
    },
    {
        "source_sentence": "若有淨信男子、女人，應當願生彼佛世界。",
        "from": "T14n0451_002:0413c15_4",
        "context_with_next_sentence": true
    },
    {
        "source_sentence": "「復次，曼殊室利！",
        "from": "T14n0451_002:0413c17_0",
        "context_with_next_sentence": true
    },
    {
        "source_sentence": "若有眾生，不識善惡，惟懷貪惜，不知惠施及施果報，愚癡少智，無有信心；多畜珍財，勤勞守護，見乞者來，心生不喜；設不獲已，行惠施時，如割身肉，深生悋惜。",
        "from": "T14n0451_002:0413c17_1",
        "context_with_next_sentence": true
    },
    {
        "source_sentence": "復有無量慳貪有情，積集資財，然於自身，尚不能用，況當供給父母、妻子、奴婢、僕使及來乞者？",
        "from": "T14n0451_002:0413c21_2",
        "context_with_next_sentence": true
    },
    {
        "source_sentence": "彼諸有情，從此命終，生餓鬼中，或傍生趣。",
        "from": "T14n0451_002:0413c23_3",
        "context_with_next_sentence": true
    },
    {
        "source_sentence": "由昔人間曾聞藥師琉璃光如來名故，雖在惡趣，還得憶念彼如來名，即於彼沒，生在人中，得宿命智，念畏惡趣苦，不樂欲樂，好行惠施，讚歎施者，所有財物無慳悋心，漸次尚能以頭目、手足、血肉、身分施來求者，況餘財物？",
        "from": "T14n0451_002:0413c24_4",
        "context_with_next_sentence": true
    },
    {
        "source_sentence": "「復次，曼殊室利！",
        "from": "T14n0451_002:0414a02_0",
        "context_with_next_sentence": true
    },
    {
        "source_sentence": "若復有人，歸依世尊，受諸學處，而破壞戒威儀，及壞正見；諸有持戒正見，不求多聞，於佛所說契經深義不能解了；雖有多聞，而懷憍慢，由慢心故，自是非他，嫌謗正法，為魔伴黨。",
        "from": "T14n0451_002:0414a02_1",
        "context_with_next_sentence": true
    },
    {
        "source_sentence": "如是愚人，自行邪見，復令無量百千俱胝有情墮大險坑。",
        "from": "T14n0451_002:0414a06_2",
        "context_with_next_sentence": true
    },
    {
        "source_sentence": "此諸有情，墮於地獄、傍生、鬼趣，若曾聞此藥師琉璃光如來名號，由彼如來本願威力，於地獄中憶佛名號，從彼命盡，還生人間。",
        "from": "T14n0451_002:0414a08_3",
        "context_with_next_sentence": true
    },
    {
        "source_sentence": "正見精進，意樂調善，捨俗出家，於佛法中受持學處，無有毀犯，正見多聞，解甚深義，離於憍慢，不謗正法，不為魔伴，漸次修行諸菩薩行，乃至菩提。",
        "from": "T14n0451_002:0414a11_4",
        "context_with_next_sentence": true
    },
    {
        "source_sentence": "「復次，曼殊室利！",
        "from": "T14n0451_002:0414a15_0",
        "context_with_next_sentence": true
    },
    {
        "source_sentence": "若諸有情，慳貪嫉妬，造諸惡業，自讚毀他，命終當墮三惡趣中，無量千歲受諸劇苦；從彼終已，來生人間，或作牛、馬、駝、驢之屬，恒被鞭撻，飢渴纏心，身常負重，困苦疲極；若得為人，生居下賤、奴婢、僕使，被他驅役，恒不自在。",
        "from": "T14n0451_002:0414a15_1",
        "context_with_next_sentence": true
    },
    {
        "source_sentence": "由昔人中曾聞藥師琉璃光如來名號，彼善根力，今復憶念，至心歸依，以佛神力，眾苦解脫，諸根聰利，智慧多聞，恒求勝法，常遇善友，永斷魔羂，破無明[穀-禾+卵]，竭煩惱河，解脫一切生老病死、憂悲苦惱，乃至菩提。",
        "from": "T14n0451_002:0414a20_2",
        "context_with_next_sentence": true
    },
    {
        "source_sentence": "「復次，曼殊室利！",
        "from": "T14n0451_002:0414a26_0",
        "context_with_next_sentence": true
    },
    {
        "source_sentence": "若諸有情，好憙乖離，更相鬪訟，惱亂自他，以身語意造諸惡業，展轉常為不饒益事，互相謀害；告召山林、樹塚等神，殺諸眾生，取其血肉，祭祀藥叉、羅剎神等，書怨人名，或作形像，以惡呪術而呪詛之，厭魅、蠱道、呪起死屍，令斷彼命，及壞其身。",
        "from": "T14n0451_002:0414a26_1",
        "context_with_next_sentence": true
    },
    {
        "source_sentence": "是諸有情，若得聞此藥師琉璃光如來名號，彼諸惡緣悉不能害，一切展轉皆起慈悲，利益安樂，無損惱意，及嫌恨心，於自所有，常生喜足。",
        "from": "T14n0451_002:0414b03_2",
        "context_with_next_sentence": true
    },
    {
        "source_sentence": "「復次，曼殊室利！",
        "from": "T14n0451_002:0414b07_0",
        "context_with_next_sentence": true
    },
    {
        "source_sentence": "若有四眾，苾芻、苾芻尼、近事男、近事女，及餘淨信男子、女人，若能受持八支齋戒，或經一年，或復三月，受持學處，以此善根，願生西方極樂世界，見無量壽佛。",
        "from": "T14n0451_002:0414b07_1",
        "context_with_next_sentence": true
    },
    {
        "source_sentence": "若聞藥師琉璃光如來名號，臨命終時，有八菩薩，乘神通來示其去處，即於彼界種種雜色眾寶花中自然化生。",
        "from": "T14n0451_002:0414b11_0",
        "context_with_next_sentence": true
    },
    {
        "source_sentence": "或有因此生於天上，雖生天中，而昔善根亦不窮盡，不復更生諸餘惡趣。",
        "from": "T14n0451_002:0414b13_1",
        "context_with_next_sentence": true
    },
    {
        "source_sentence": "天上壽盡，還生人間，或為輪王，統攝四洲，威德自在，勸化無量百千有情，於十善道令其修習；或生剎帝利、婆羅門、居士、貴族，多饒財寶，倉庫盈溢，形相端嚴，眷屬隆盛，聰明智慧，勇健威猛，有大身力。",
        "from": "T14n0451_002:0414b15_2",
        "context_with_next_sentence": true
    },
    {
        "source_sentence": "若是女人，得聞藥師琉璃光如來名號，至心受持，於後不復更受女身。",
        "from": "T14n0451_002:0414b20_3",
        "context_with_next_sentence": true
    },
    {
        "source_sentence": "「復次，曼殊室利！",
        "from": "T14n0451_002:0414b22_0",
        "context_with_next_sentence": true
    },
    {
        "source_sentence": "彼藥師琉璃光如來得菩提時，由本願力，觀諸有情，遇眾病苦，瘦瘧、乾消、黃熱等病，或被厭魅、蠱道所中，或復短命，或時橫死，欲令是等病苦消除，所求願滿。",
        "from": "T14n0451_002:0414b22_1",
        "context_with_next_sentence": true
    },
    {
        "source_sentence": "時，彼世尊入三摩地，名曰滅除一切眾生苦惱，既入定已，於肉髻中出大光明，光中演說大陀羅尼呪曰：「『南謨薄伽伐帝　鞞殺社寠嚕　薜琉璃鉢喇婆　曷囉闍也　呾他揭多也　阿囉喝帝　三藐三勃陀也呾姪他唵　鞞殺逝鞞殺逝　鞞殺社三沒揭帝　莎訶』「爾時，光中說此呪已，大地震動，放大光明，一切眾生，病苦皆除，受安隱樂。",
        "from": "T14n0451_002:0414b26_2",
        "context_with_next_sentence": true
    },
    {
        "source_sentence": "曼殊室利！",
        "from": "T14n0451_002:0414c05_3",
        "context_with_next_sentence": true
    },
    {
        "source_sentence": "若見男子、女人，有病苦者，應當一心為彼病人清淨澡漱，或食、或藥、或無蟲水，呪一百八遍，與彼服食，所有病苦悉皆消滅。",
        "from": "T14n0451_002:0414c06_0",
        "context_with_next_sentence": true
    },
    {
        "source_sentence": "若有所求，至心念誦，皆得如意，無病延年，命終之後，生彼世界，得不退轉，乃至菩提。",
        "from": "T14n0451_002:0414c08_1",
        "context_with_next_sentence": true
    },
    {
        "source_sentence": "是故，曼殊室利！",
        "from": "T14n0451_002:0414c10_2",
        "context_with_next_sentence": true
    },
    {
        "source_sentence": "若有男子、女人，於彼藥師琉璃光如來，至心慇重、恭敬供養者，常持此呪，勿令廢忘。",
        "from": "T14n0451_002:0414c11_3",
        "context_with_next_sentence": true
    },
    {
        "source_sentence": "「復次，曼殊室利！",
        "from": "T14n0451_002:0414c14_0",
        "context_with_next_sentence": true
    },
    {
        "source_sentence": "若有淨信男子、女人，得聞如上七佛、如來、應、正等覺所有名號，聞已誦持，晨嚼齒木，澡漱清淨，以諸香花、末香、燒香、塗香，作眾伎樂，供養形像；於此經典，若自書，若教人書，一心受持，聽聞其義；於彼法師，應修供養，一切所有資身之具，悉皆施與，勿令乏少。",
        "from": "T14n0451_002:0414c14_1",
        "context_with_next_sentence": true
    },
    {
        "source_sentence": "如是便蒙諸佛護念，所求願滿，乃至菩提。」",
        "from": "T14n0451_002:0414c20_2",
        "context_with_next_sentence": true
    },
    {
        "source_sentence": "爾時，曼殊室利童子白佛言：「世尊！",
        "from": "T14n0451_002:0414c22_0",
        "context_with_next_sentence": true
    },
    {
        "source_sentence": "我於末法之時，誓以種種方便，令諸淨信男子、女人，得聞七佛如來名號，乃至睡中亦以佛名令其覺悟。",
        "from": "T14n0451_002:0414c22_1",
        "context_with_next_sentence": true
    },
    {
        "source_sentence": "世尊！",
        "from": "T14n0451_002:0414c25_2",
        "context_with_next_sentence": true
    },
    {
        "source_sentence": "若於此經，受持讀誦，或復為他演說開示，若自書，若教人書，恭敬尊重，以種種華香、塗香、末香、燒香、華鬘、瓔珞、幡蓋、伎樂而為供養，以五色繒綵，而裹祑之，灑掃淨處，置高座上。",
        "from": "T14n0451_002:0414c25_3",
        "context_with_next_sentence": true
    },
    {
        "source_sentence": "「是時，四大天王與其眷屬，及餘無量百千天眾，皆詣其所，供養守護。",
        "from": "T14n0451_002:0415a01_0",
        "context_with_next_sentence": true
    },
    {
        "source_sentence": "世尊！",
        "from": "T14n0451_002:0415a02_1",
        "context_with_next_sentence": true
    },
    {
        "source_sentence": "若此經寶流行之處，及受持者，以彼七佛如來本願功德，及聞名號威神之力，當知是處無復橫死，亦復不為諸惡鬼神奪其精氣，設已奪者，還得如故，身心安樂。」",
        "from": "T14n0451_002:0415a02_2",
        "context_with_next_sentence": true
    },
    {
        "source_sentence": "佛告曼殊室利：「如是！",
        "from": "T14n0451_002:0415a07_0",
        "context_with_next_sentence": true
    },
    {
        "source_sentence": "如是！",
        "from": "T14n0451_002:0415a07_1",
        "context_with_next_sentence": true
    },
    {
        "source_sentence": "如汝所說。",
        "from": "T14n0451_002:0415a07_2",
        "context_with_next_sentence": true
    },
    {
        "source_sentence": "曼殊室利！",
        "from": "T14n0451_002:0415a07_3",
        "context_with_next_sentence": true
    },
    {
        "source_sentence": "若有淨信男子、女人，欲供養彼七如來者，應先敬造七佛形像，安在清淨上妙之座，散花、燒香，以諸幢幡，莊嚴其處；七日七夜，受八戒齋，食清淨食，澡浴身體，著新淨衣；心無垢濁，亦無恚害，於諸有情常起利樂、慈悲喜捨、平等之心；鼓樂絃歌，稱讚功德，右繞佛像；念彼如來所有本願，讀誦此經，思惟其義，演說開示。",
        "from": "T14n0451_002:0415a08_4",
        "context_with_next_sentence": true
    },
    {
        "source_sentence": "隨其所願，求長壽得長壽，求富饒得富饒，求官位得官位，求男女得男女，一切皆遂。",
        "from": "T14n0451_002:0415a15_5",
        "context_with_next_sentence": true
    },
    {
        "source_sentence": "若復有人，忽得惡夢，見諸惡相，或怪鳥來集，或於其家，百怪出現，此人若以上妙資具，恭敬供養彼諸佛者，惡夢、惡相、諸不吉祥，悉皆隱沒，不能為患。",
        "from": "T14n0451_002:0415a17_6",
        "context_with_next_sentence": true
    },
    {
        "source_sentence": "或有水火、刀毒、懸崖、險道、惡象、師子、虎狼、熊羆、蛇蠍、蜈蚣如是等怖，若能至心憶念彼佛，恭敬供養，一切怖畏皆得解脫。",
        "from": "T14n0451_002:0415a21_7",
        "context_with_next_sentence": true
    },
    {
        "source_sentence": "若他國侵擾，盜賊反亂，憶念恭敬彼如來者，所有怨敵悉皆退散。",
        "from": "T14n0451_002:0415a24_8",
        "context_with_next_sentence": true
    },
    {
        "source_sentence": "「復次，曼殊室利！",
        "from": "T14n0451_002:0415a25_9",
        "context_with_next_sentence": true
    },
    {
        "source_sentence": "若有淨信男子、女人等，乃至盡形，不事餘天，惟當一心歸佛、法、僧，受持禁戒，若五戒、十戒、菩薩二十四戒、苾芻二百五十戒、苾芻尼五百戒，於諸戒中，或有毀犯，怖墮惡趣，若能專念彼佛名號、恭敬供養者，必定不生三惡趣中。",
        "from": "T14n0451_002:0415a26_10",
        "context_with_next_sentence": true
    },
    {
        "source_sentence": "或有女人，臨當產時，受於極苦，若能至心稱名，禮讚恭敬，供養七佛如來，眾苦皆除，所生之子顏貌端正，見者歡喜，利根聰明，少病安樂，無有非人奪其精氣。」",
        "from": "T14n0451_002:0415b02_11",
        "context_with_next_sentence": true
    },
    {
        "source_sentence": "爾時，世尊告阿難言：「如我稱揚彼七如來名號功德，此是諸佛甚深境界，難可了知，汝勿生疑。」",
        "from": "T14n0451_002:0415b07_0",
        "context_with_next_sentence": true
    },
    {
        "source_sentence": "阿難白言：「世尊！",
        "from": "T14n0451_002:0415b09_1",
        "context_with_next_sentence": true
    },
    {
        "source_sentence": "我於如來所說契經深義，不生疑惑。",
        "from": "T14n0451_002:0415b09_2",
        "context_with_next_sentence": true
    },
    {
        "source_sentence": "所以者何？",
        "from": "T14n0451_002:0415b10_3",
        "context_with_next_sentence": true
    },
    {
        "source_sentence": "一切如來身、語、意業，皆無虛妄。",
        "from": "T14n0451_002:0415b10_4",
        "context_with_next_sentence": true
    },
    {
        "source_sentence": "世尊！",
        "from": "T14n0451_002:0415b11_5",
        "context_with_next_sentence": true
    },
    {
        "source_sentence": "此日月輪，可令墮落；妙高山王，可使傾動；諸佛所言，終無有異。",
        "from": "T14n0451_002:0415b11_6",
        "context_with_next_sentence": true
    },
    {
        "source_sentence": "世尊！",
        "from": "T14n0451_002:0415b13_7",
        "context_with_next_sentence": true
    },
    {
        "source_sentence": "然有眾生，信根不具，聞說諸佛甚深境界，作是思惟：『云何但念七佛名號，便獲爾所功德、勝利？』",
        "from": "T14n0451_002:0415b13_8",
        "context_with_next_sentence": true
    },
    {
        "source_sentence": "由此不信，便生誹謗。",
        "from": "T14n0451_002:0415b15_9",
        "context_with_next_sentence": true
    },
    {
        "source_sentence": "彼於長夜，失大利樂，墮諸惡趣。」",
        "from": "T14n0451_002:0415b16_10",
        "context_with_next_sentence": true
    },
    {
        "source_sentence": "佛告阿難：「彼諸有情，若得耳聞諸佛名號，墮惡趣者，無有是處，唯除定業不可轉者。",
        "from": "T14n0451_002:0415b16_11",
        "context_with_next_sentence": true
    },
    {
        "source_sentence": "阿難！",
        "from": "T14n0451_002:0415b18_12",
        "context_with_next_sentence": true
    },
    {
        "source_sentence": "此是諸佛甚深境界，難可信解。",
        "from": "T14n0451_002:0415b18_13",
        "context_with_next_sentence": true
    },
    {
        "source_sentence": "汝能信受，當知皆是如來威力。",
        "from": "T14n0451_002:0415b19_14",
        "context_with_next_sentence": true
    },
    {
        "source_sentence": "阿難！",
        "from": "T14n0451_002:0415b20_15",
        "context_with_next_sentence": true
    },
    {
        "source_sentence": "一切聲聞及獨覺等，皆不能知，唯除一生補處菩薩。",
        "from": "T14n0451_002:0415b20_16",
        "context_with_next_sentence": true
    },
    {
        "source_sentence": "阿難！",
        "from": "T14n0451_002:0415b21_17",
        "context_with_next_sentence": true
    },
    {
        "source_sentence": "人身難得；於三寶中信敬、尊重，亦難可得；得聞七佛如來名號，復難於是。",
        "from": "T14n0451_002:0415b21_18",
        "context_with_next_sentence": true
    },
    {
        "source_sentence": "阿難！",
        "from": "T14n0451_002:0415b23_19",
        "context_with_next_sentence": true
    },
    {
        "source_sentence": "彼諸如來無量菩薩行、無量巧方便、無量廣大願，如是行願、善巧方便，我若一劫、若過一劫，說不能盡。」",
        "from": "T14n0451_002:0415b23_20",
        "context_with_next_sentence": true
    },
    {
        "source_sentence": "爾時，眾中有一菩薩摩訶薩，名曰救脫，即從座起，偏袒右肩，右膝著地，合掌向佛，白言：「世尊！",
        "from": "T14n0451_002:0415b27_0",
        "context_with_next_sentence": true
    },
    {
        "source_sentence": "於後末世像法起時，若有眾生，為諸病苦之所逼惱，身形羸瘦，不能飲食，喉脣乾燥，目視皆暗，死相現前，父母、親屬、朋友、知識，啼泣圍繞。",
        "from": "T14n0451_002:0415b29_1",
        "context_with_next_sentence": true
    },
    {
        "source_sentence": "身臥本處，見彼琰魔法王之使，引其神識，將至王所。",
        "from": "T14n0451_002:0415c03_2",
        "context_with_next_sentence": true
    },
    {
        "source_sentence": "然諸有情，有俱生神，隨其所作善惡之業，悉皆記錄，授與彼王，王即依法問其所作，隨彼罪福，而處斷之。",
        "from": "T14n0451_002:0415c04_3",
        "context_with_next_sentence": true
    },
    {
        "source_sentence": "是時，病人親屬、知識，若能為彼歸依諸佛，種種莊嚴，如法供養。",
        "from": "T14n0451_002:0415c07_4",
        "context_with_next_sentence": true
    },
    {
        "source_sentence": "而彼神識，或經七日，或二七日，乃至七七日，如從夢覺，復本精神，皆自憶知善、不善業所得果報，由自證見業報不虛，乃至命難亦不造惡。",
        "from": "T14n0451_002:0415c08_5",
        "context_with_next_sentence": true
    },
    {
        "source_sentence": "是故，淨信男子、女人，皆應受持七佛名號，隨力所能，恭敬供養。」",
        "from": "T14n0451_002:0415c11_6",
        "context_with_next_sentence": true
    },
    {
        "source_sentence": "爾時，具壽阿難問救脫菩薩曰：「善男子！",
        "from": "T14n0451_002:0415c14_0",
        "context_with_next_sentence": true
    },
    {
        "source_sentence": "恭敬供養彼七如來，其法云何？」",
        "from": "T14n0451_002:0415c14_1",
        "context_with_next_sentence": true
    },
    {
        "source_sentence": "救脫菩薩言：「大德！",
        "from": "T14n0451_002:0415c15_2",
        "context_with_next_sentence": true
    },
    {
        "source_sentence": "若有病人及餘災厄，欲令脫者，當為其人七日七夜持八戒齋；應以飲食，及餘資具，隨其所有，供佛及僧；晝夜六時，恭敬禮拜七佛如來，讀誦此經四十九遍；然四十九燈，造彼如來形像七軀，一一像前各置七燈，其七燈狀圓若車輪，乃至四十九夜，光明不絕；造雜綵幡四十九首，并一長幡四十九尺；放四十九生。",
        "from": "T14n0451_002:0415c16_3",
        "context_with_next_sentence": true
    },
    {
        "source_sentence": "如是即能離災厄難，不為諸橫、惡鬼所持。",
        "from": "T14n0451_002:0415c23_4",
        "context_with_next_sentence": true
    },
    {
        "source_sentence": "大德阿難！",
        "from": "T14n0451_002:0415c24_5",
        "context_with_next_sentence": true
    },
    {
        "source_sentence": "是為供養如來法式。",
        "from": "T14n0451_002:0415c24_6",
        "context_with_next_sentence": true
    },
    {
        "source_sentence": "若有於此七佛之中，隨其一佛稱名供養者，皆得如是無量功德，所求願滿，何況盡能具足供養？",
        "from": "T14n0451_002:0415c25_7",
        "context_with_next_sentence": true
    },
    {
        "source_sentence": "「復次，大德阿難！",
        "from": "T14n0451_002:0415c28_0",
        "context_with_next_sentence": true
    },
    {
        "source_sentence": "若剎帝利灌頂王等，災難起時，所謂：人眾疾疫難、他國侵逼難、自界叛逆難、星宿變怪難、日月薄蝕難、非時風雨難、過時不雨難，彼剎帝利灌頂王等，爾時當於一切有情起慈悲心，放大恩赦，脫諸幽厄、苦惱眾生，如前法式，供養諸佛。",
        "from": "T14n0451_002:0415c28_1",
        "context_with_next_sentence": true
    },
    {
        "source_sentence": "由此善根及彼如來本願力故，令其國界即得安隱，風雨順時，穀稼成熟，國內眾生無病安樂，又無暴惡藥叉等神共相惱亂，一切惡相悉皆隱沒。",
        "from": "T14n0451_002:0416a04_2",
        "context_with_next_sentence": true
    },
    {
        "source_sentence": "而剎帝利灌頂王等，皆得增益壽命、色力，無病自在。",
        "from": "T14n0451_002:0416a08_3",
        "context_with_next_sentence": true
    },
    {
        "source_sentence": "「大德阿難！",
        "from": "T14n0451_002:0416a09_4",
        "context_with_next_sentence": true
    },
    {
        "source_sentence": "若帝后妃主、儲君王子、大臣輔相、宮中婇女、百官黎庶，為病所苦，及餘厄難，亦應敬造七佛形像，讀誦此經，然燈造幡，放諸生命，至誠供養，燒香散花，即得病苦銷除，解脫眾難。」",
        "from": "T14n0451_002:0416a09_5",
        "context_with_next_sentence": true
    },
    {
        "source_sentence": "爾時，具壽阿難問救脫菩薩言：「善男子！",
        "from": "T14n0451_002:0416a14_0",
        "context_with_next_sentence": true
    },
    {
        "source_sentence": "云何已盡之命而可增益？」",
        "from": "T14n0451_002:0416a15_0",
        "context_with_next_sentence": true
    },
    {
        "source_sentence": "救脫菩薩言：「大德！",
        "from": "T14n0451_002:0416a15_1",
        "context_with_next_sentence": true
    },
    {
        "source_sentence": "仁豈不聞如來說有九橫死耶？",
        "from": "T14n0451_002:0416a16_2",
        "context_with_next_sentence": true
    },
    {
        "source_sentence": "由是世尊為說呪藥，隨事救療，然燈造幡，修諸福業，以修福故，得延壽命。」",
        "from": "T14n0451_002:0416a16_3",
        "context_with_next_sentence": true
    },
    {
        "source_sentence": "阿難問言：「九橫云何？」",
        "from": "T14n0451_002:0416a18_4",
        "context_with_next_sentence": true
    },
    {
        "source_sentence": "救脫菩薩言：「一者，若諸有情，得病雖輕，然無醫藥及看病者，設復遇醫，不授其藥，實不應死，而便橫死；又信世間邪魔外道、妖孽之師，妄說禍福，便生恐動，心不自正，卜問吉凶，殺諸眾生，求神解奏，呼召魍魎，請福祈恩，欲冀延年，終不能得，愚迷倒見，遂令橫死，入於地獄，無有出期。",
        "from": "T14n0451_002:0416a19_5",
        "context_with_next_sentence": true
    },
    {
        "source_sentence": "二者，橫為王法之所誅戮。",
        "from": "T14n0451_002:0416a26_0",
        "context_with_next_sentence": true
    },
    {
        "source_sentence": "三者，畋獵嬉戲，耽婬嗜酒，放逸無度，橫為非人奪其精氣。",
        "from": "T14n0451_002:0416a26_1",
        "context_with_next_sentence": true
    },
    {
        "source_sentence": "四者，橫為火焚。",
        "from": "T14n0451_002:0416a28_0",
        "context_with_next_sentence": true
    },
    {
        "source_sentence": "五者，橫為水溺。",
        "from": "T14n0451_002:0416a28_1",
        "context_with_next_sentence": true
    },
    {
        "source_sentence": "六者，橫為種種惡獸所噉。",
        "from": "T14n0451_002:0416a28_2",
        "context_with_next_sentence": true
    },
    {
        "source_sentence": "七者，橫墮山崖。",
        "from": "T14n0451_002:0416a29_3",
        "context_with_next_sentence": true
    },
    {
        "source_sentence": "八者，橫為毒藥、厭禱、呪詛、起屍鬼等之所中害。",
        "from": "T14n0451_002:0416a29_4",
        "context_with_next_sentence": true
    },
    {
        "source_sentence": "九者，飢渴所困，不得飲食，而便橫死。",
        "from": "T14n0451_002:0416b01_5",
        "context_with_next_sentence": true
    },
    {
        "source_sentence": "是為如來略說橫死有此九種，其餘復有無量諸橫，難可具說。",
        "from": "T14n0451_002:0416b02_6",
        "context_with_next_sentence": true
    },
    {
        "source_sentence": "「復次，阿難！",
        "from": "T14n0451_002:0416b05_0",
        "context_with_next_sentence": true
    },
    {
        "source_sentence": "彼琰魔王，簿錄世間所有名籍。",
        "from": "T14n0451_002:0416b05_1",
        "context_with_next_sentence": true
    },
    {
        "source_sentence": "若諸有情，不孝、五逆、毀辱三寶、壞君臣法、破於禁戒，琰魔法王隨罪輕重，考而罰之。",
        "from": "T14n0451_002:0416b05_2",
        "context_with_next_sentence": true
    },
    {
        "source_sentence": "是故，我今勸諸有情，然燈造幡，放生修福，令度苦厄，不遭眾難。」",
        "from": "T14n0451_002:0416b07_3",
        "context_with_next_sentence": true
    },
    {
        "source_sentence": "爾時，眾中有十二藥叉大將，俱在會坐。",
        "from": "T14n0451_002:0416b09_4",
        "context_with_next_sentence": true
    },
    {
        "source_sentence": "其名曰：　宮毘羅大將，　　跋折羅大將，　迷企羅大將，　　頞儞羅大將，　末儞羅大將，　　娑儞羅大將，　因陀羅大將，　　波夷羅大將，　薄呼羅大將，　　真達羅大將，　朱杜羅大將，　　毘羯羅大將。",
        "from": "T14n0451_002:0416b10_5",
        "context_with_next_sentence": true
    },
    {
        "source_sentence": "此十二藥叉大將，一一各有七千藥叉以為眷屬，同時舉聲，白佛言：「世尊！",
        "from": "T14n0451_002:0416b17_0",
        "context_with_next_sentence": true
    },
    {
        "source_sentence": "我等今者，蒙佛威力，得聞七佛如來名號，於諸惡趣無復怖畏。",
        "from": "T14n0451_002:0416b18_1",
        "context_with_next_sentence": true
    },
    {
        "source_sentence": "我等相率，皆同一心，乃至盡形，歸佛、法、僧，誓當荷負一切有情，為作義利，饒益安樂。",
        "from": "T14n0451_002:0416b20_2",
        "context_with_next_sentence": true
    },
    {
        "source_sentence": "隨於何處城邑、聚落、空閑林中，若有此經流布讀誦，或復受持七佛名號，恭敬供養者，我等眷屬衛護是人，令脫眾難，所有願求悉令滿足。",
        "from": "T14n0451_002:0416b22_3",
        "context_with_next_sentence": true
    },
    {
        "source_sentence": "或有疾厄，求度脫者，亦應讀誦此經，以五色縷，結我名字，得如願已，然後解結。」",
        "from": "T14n0451_002:0416b25_4",
        "context_with_next_sentence": true
    },
    {
        "source_sentence": "爾時，世尊讚諸藥叉大將言：「善哉！",
        "from": "T14n0451_002:0416b27_5",
        "context_with_next_sentence": true
    },
    {
        "source_sentence": "善哉！",
        "from": "T14n0451_002:0416b28_6",
        "context_with_next_sentence": true
    },
    {
        "source_sentence": "大藥叉將！",
        "from": "T14n0451_002:0416b28_7",
        "context_with_next_sentence": true
    },
    {
        "source_sentence": "汝等念報七佛如來恩德者，常應如是利益、安樂一切有情。」",
        "from": "T14n0451_002:0416b28_8",
        "context_with_next_sentence": true
    },
    {
        "source_sentence": "爾時，會中有多天眾，智慧尠少，作如是念：「云何過是殑伽河沙諸佛世界現在如來，暫聞名者，便獲無邊殊勝功德？」",
        "from": "T14n0451_002:0416c02_0",
        "context_with_next_sentence": true
    },
    {
        "source_sentence": "爾時，釋迦牟尼如來，知諸天眾心之所念，即入警召一切如來甚深妙定。",
        "from": "T14n0451_002:0416c04_1",
        "context_with_next_sentence": true
    },
    {
        "source_sentence": "纔入定已，一切三千大千世界六種震動，雨天妙花及天香末。",
        "from": "T14n0451_002:0416c06_2",
        "context_with_next_sentence": true
    },
    {
        "source_sentence": "彼七如來見是相已，各從其國來至索訶世界，與釋迦如來共相問訊。",
        "from": "T14n0451_002:0416c07_3",
        "context_with_next_sentence": true
    },
    {
        "source_sentence": "時，佛世尊由其先世本願力故，各各自於天寶莊嚴師子座上隨處安坐，諸菩薩眾，天龍八部，人、非人等，國王、王子、中宮、妃主，并諸大臣、婆羅門、長者、居士，前後圍遶而為說法。",
        "from": "T14n0451_002:0416c09_4",
        "context_with_next_sentence": true
    },
    {
        "source_sentence": "時，諸天眾見彼如來皆已雲集，生大希有，疑惑便除。",
        "from": "T14n0451_002:0416c13_5",
        "context_with_next_sentence": true
    },
    {
        "source_sentence": "時，諸大眾，歎未曾有，同聲讚言：「善哉！",
        "from": "T14n0451_002:0416c14_6",
        "context_with_next_sentence": true
    },
    {
        "source_sentence": "善哉！",
        "from": "T14n0451_002:0416c15_7",
        "context_with_next_sentence": true
    },
    {
        "source_sentence": "釋迦如來！",
        "from": "T14n0451_002:0416c15_8",
        "context_with_next_sentence": true
    },
    {
        "source_sentence": "饒益我等，為除疑念，令彼如來皆至於此。」",
        "from": "T14n0451_002:0416c16_9",
        "context_with_next_sentence": true
    },
    {
        "source_sentence": "時，諸大眾各隨自力，以妙香華、及眾瓔珞、諸天伎樂供養如來，右遶七匝，合掌禮敬，讚言：「希有！",
        "from": "T14n0451_002:0416c17_10",
        "context_with_next_sentence": true
    },
    {
        "source_sentence": "希有！",
        "from": "T14n0451_002:0416c19_11",
        "context_with_next_sentence": true
    },
    {
        "source_sentence": "諸佛如來甚深境界不可思議，由先願力，善巧方便，共現如是奇異之相。」",
        "from": "T14n0451_002:0416c19_12",
        "context_with_next_sentence": true
    },
    {
        "source_sentence": "爾時，大眾各各發願，願諸眾生皆得如是如來勝定。",
        "from": "T14n0451_002:0416c21_13",
        "context_with_next_sentence": true
    },
    {
        "source_sentence": "爾時，曼殊室利即從座起，合掌恭敬，遶佛七匝，禮雙足已，白言：「世尊！",
        "from": "T14n0451_002:0416c23_0",
        "context_with_next_sentence": true
    },
    {
        "source_sentence": "善哉！",
        "from": "T14n0451_002:0416c24_1",
        "context_with_next_sentence": true
    },
    {
        "source_sentence": "善哉！",
        "from": "T14n0451_002:0416c24_2",
        "context_with_next_sentence": true
    },
    {
        "source_sentence": "如來定力不可思議，由本願力，方便善巧，成就眾生。",
        "from": "T14n0451_002:0416c24_3",
        "context_with_next_sentence": true
    },
    {
        "source_sentence": "惟願為說大力神呪，能令來世薄福眾生，病惱所纏、日月星辰所有厄難、疫病怨惡、及行險道、遭諸恐怖，為作歸依，令得安隱。",
        "from": "T14n0451_002:0416c26_4",
        "context_with_next_sentence": true
    },
    {
        "source_sentence": "彼諸眾生，於此神呪，若自書、教人書，受持讀誦，廣為他說，常蒙諸佛之所護念，佛自現身，令願滿足，不墮惡趣，亦無橫死。」",
        "from": "T14n0451_002:0416c29_5",
        "context_with_next_sentence": true
    },
    {
        "source_sentence": "時，諸如來讚曼殊室利言：「善哉！",
        "from": "T14n0451_002:0417a03_6",
        "context_with_next_sentence": true
    },
    {
        "source_sentence": "善哉！",
        "from": "T14n0451_002:0417a03_7",
        "context_with_next_sentence": true
    },
    {
        "source_sentence": "此是我等威神之力，令汝勸請，哀愍眾生，離諸苦難，為說神呪。",
        "from": "T14n0451_002:0417a04_0",
        "context_with_next_sentence": true
    },
    {
        "source_sentence": "汝應諦聽，善思念之，我當為說。",
        "from": "T14n0451_002:0417a05_1",
        "context_with_next_sentence": true
    },
    {
        "source_sentence": "曼殊室利！",
        "from": "T14n0451_002:0417a06_2",
        "context_with_next_sentence": true
    },
    {
        "source_sentence": "有大神呪名曰如來定力琉璃光，若有男子、女人，書寫、讀誦，恭敬供養，於諸含識起大悲心，所有願求皆得滿足，諸佛現身而為護念，離眾障惱，當生佛國。」",
        "from": "T14n0451_002:0417a06_3",
        "context_with_next_sentence": true
    },
    {
        "source_sentence": "時七如來以一音聲，即說呪曰：「但姪他　具謎具謎[醫酉+言]尼謎膩呬(上)　末底末底　馺[多*頁]怛他揭多三摩地頞提瑟恥帝　頞帝末帝波例　波跛輸但儞　薩婆波跛那世也　勃睇勃圖　唱答謎隖謎矩謎　佛鐸器怛羅　鉢里輸但儞曇謎昵曇謎　謎嚕謎嚕　謎嚧尸朅囇薩婆哥羅　蜜栗覩(丁庾)　尼婆[口*賴]儞　勃提蘇勃睇　佛陀陀頞提瑟侘泥娜曷[口*洛]叉覩謎　薩婆提婆　三謎頞三謎三曼捼(奴和)漢[口*闌]覩謎薩婆佛陀菩提薩埵　苫謎苫謎　鉢喇苦謎曼　覩謎　薩婆伊底隖波達婆薩婆毘何大也　薩婆薩埵難者晡[口*闌]泥晡[口*闌]泥(去)晡[口*闌]也謎　薩婆阿舍　薜琉璃也　鉢唎底婆細　薩婆波跛　著楊羯囇莎訶」爾時，七佛說此呪時，光明普照，大地震動，種種神變，一時俱現。",
        "from": "T14n0451_002:0417a10_4",
        "context_with_next_sentence": true
    },
    {
        "source_sentence": "時，諸大眾見此事已，各各隨力，以天香花、塗香、末香奉上彼佛，咸唱善哉，右遶七匝。",
        "from": "T14n0451_002:0417a27_5",
        "context_with_next_sentence": true
    },
    {
        "source_sentence": "彼佛世尊同聲唱言：「汝等一切人天大眾，應如是知：若有善男子、善女人，若王、王子、妃后、大臣、寮庶之類，若於此呪，受持、讀誦、聽聞、演說，以妙香花供養經卷，著新淨衣，在清淨處，持八戒齋，於諸含識常生慈愍，如是供養，得無量福。",
        "from": "T14n0451_002:0417a29_6",
        "context_with_next_sentence": true
    },
    {
        "source_sentence": "若復有人，有所祈願，應當造此七佛形像，可於靜處，以諸香華、懸繒幡蓋、上妙飲食、及諸伎樂，而為供養，并復供養菩薩諸天，在佛像前端坐誦呪，於七日中持八戒齋，誦滿一千八遍，彼諸如來及諸菩薩悉皆護念，執金剛菩薩并諸釋梵四天王等，亦來擁衛此人，所有五無間罪，一切業障悉皆消滅，無病延年，亦無橫死及諸疾疫，他方賊盜欲來侵境，鬪諍戰陣，言訟讐隙，飢儉旱澇，如是等怖，一切皆除，共起慈心猶如父母，有所願求，無不遂意。」",
        "from": "T14n0451_002:0417b05_7",
        "context_with_next_sentence": true
    },
    {
        "source_sentence": "爾時，執金剛菩薩、釋梵四天王從座而起，合掌恭敬，禮釋迦牟尼佛足，白言：「世尊！",
        "from": "T14n0451_002:0417b17_0",
        "context_with_next_sentence": true
    },
    {
        "source_sentence": "我等大眾，皆已得聞諸佛本願殊勝功德，及見諸佛慈悲至此，令我眾生親承供養。",
        "from": "T14n0451_002:0417b18_1",
        "context_with_next_sentence": true
    },
    {
        "source_sentence": "世尊！",
        "from": "T14n0451_002:0417b20_2",
        "context_with_next_sentence": true
    },
    {
        "source_sentence": "若於其處，有此經典，及七佛名、陀羅尼法，流通供養，乃至書寫，我等悉皆承佛威力，即往其處擁護於彼。",
        "from": "T14n0451_002:0417b20_3",
        "context_with_next_sentence": true
    },
    {
        "source_sentence": "國王大臣、城邑聚落、男子女人，勿令眾苦及諸疾病之所惱亂，常得安隱，財食豐足。",
        "from": "T14n0451_002:0417b23_4",
        "context_with_next_sentence": true
    },
    {
        "source_sentence": "我等即是報諸佛恩。",
        "from": "T14n0451_002:0417b25_5",
        "context_with_next_sentence": true
    },
    {
        "source_sentence": "世尊！",
        "from": "T14n0451_002:0417b25_6",
        "context_with_next_sentence": true
    },
    {
        "source_sentence": "我等親於佛前，自立要誓：若有淨信男子、女人，憶念我者，應誦此呪。」",
        "from": "T14n0451_002:0417b26_7",
        "context_with_next_sentence": true
    },
    {
        "source_sentence": "即說呪曰：「但姪他　惡寠莫寠　呾羅寠　麼麼寠具曬　訶呼(去)　醯(去)　末囉末囉末囉　緊樹曬布曬　莎訶「若有淨信男子、女人、國王、王子、大臣、輔相、中宮、婇女，誦七佛名及此神呪，讀誦書寫，恭敬供養，現世皆得無病長壽，離眾苦惱，不墮三途，得不退轉，乃至菩提。",
        "from": "T14n0451_002:0417b27_8",
        "context_with_next_sentence": true
    },
    {
        "source_sentence": "彼諸佛土，隨意受生，常見諸佛，得宿命智，念定總持，無不具足。",
        "from": "T14n0451_002:0417c05_9",
        "context_with_next_sentence": true
    },
    {
        "source_sentence": "若患鬼瘧等病，當書此呪，繫之肘後，病若差已，置清淨處。」",
        "from": "T14n0451_002:0417c07_10",
        "context_with_next_sentence": true
    },
    {
        "source_sentence": "爾時，執金剛菩薩詣七佛所，右遶三匝，各申禮敬，白言：「世尊！",
        "from": "T14n0451_002:0417c08_11",
        "context_with_next_sentence": true
    },
    {
        "source_sentence": "惟願慈悲，護念於我，我今為欲饒益未來男子、女人，持是經者，我更為說陀羅尼呪。」",
        "from": "T14n0451_002:0417c10_12",
        "context_with_next_sentence": true
    },
    {
        "source_sentence": "時，彼七佛讚執金剛言：「善哉！",
        "from": "T14n0451_002:0417c12_13",
        "context_with_next_sentence": true
    },
    {
        "source_sentence": "善哉！",
        "from": "T14n0451_002:0417c12_14",
        "context_with_next_sentence": true
    },
    {
        "source_sentence": "執金剛！",
        "from": "T14n0451_002:0417c12_15",
        "context_with_next_sentence": true
    },
    {
        "source_sentence": "我加護汝，可說神呪，為護未來持經之人，令無眾惱，所求滿足。」",
        "from": "T14n0451_002:0417c13_16",
        "context_with_next_sentence": true
    },
    {
        "source_sentence": "時，執金剛菩薩即說呪曰：「南麼馺多喃　三藐三佛陀喃　南麼薩婆跋折囉達囉喃呾姪他　唵跋折曬　跋折曬　莫訶跋折曬　跋折囉波捨　陀[口*賴]儞三麼三麼　三曼[多*頁]　阿鉢[口*賴]底喝多　跋折曬　苫麼苫麼　鉢囉苫曼覩謎　薩婆毘阿大也　矩嚕矩嚕　薩婆羯麼　阿伐[口*賴]拏儞叉也　三麼也末奴三末囉薄伽畔跋折囉波儞薩婆舍謎鉢哩　脯[口*賴]也　莎訶「世尊！",
        "from": "T14n0451_002:0417c14_17",
        "context_with_next_sentence": true
    },
    {
        "source_sentence": "若復有人，持七佛名，憶念彼佛本願功德，并持此呪，讀誦演說，我令彼人所願滿足，無所乏少。",
        "from": "T14n0451_002:0417c24_18",
        "context_with_next_sentence": true
    },
    {
        "source_sentence": "若欲見我，問善惡者，應當書寫此經，造七佛像，并執金剛菩薩像，皆於像身，安佛舍利，於此像前，如上所說，種種供養，禮拜旋繞。",
        "from": "T14n0451_002:0417c26_19",
        "context_with_next_sentence": true
    },
    {
        "source_sentence": "於眾生處起慈悲心，受八戒齋，日別三時，澡浴清淨，三時衣別，從白月八日至十五日，每日誦呪一百八遍，心無散亂。",
        "from": "T14n0451_002:0417c29_20",
        "context_with_next_sentence": true
    },
    {
        "source_sentence": "我於夢中即自現身，共為言說，隨所求者，皆令滿足。」",
        "from": "T14n0451_002:0418a03_21",
        "context_with_next_sentence": true
    },
    {
        "source_sentence": "時，大會中有諸菩薩，皆悉唱言：「善哉！",
        "from": "T14n0451_002:0418a04_22",
        "context_with_next_sentence": true
    },
    {
        "source_sentence": "善哉！",
        "from": "T14n0451_002:0418a05_23",
        "context_with_next_sentence": true
    },
    {
        "source_sentence": "執金剛！",
        "from": "T14n0451_002:0418a05_24",
        "context_with_next_sentence": true
    },
    {
        "source_sentence": "陀羅尼不可思議，實為善說。」",
        "from": "T14n0451_002:0418a05_25",
        "context_with_next_sentence": true
    },
    {
        "source_sentence": "時，七如來作如是語：「我等護汝所說神呪，為欲饒益一切眾生，皆得安樂，所求願滿，不令此呪隱沒於世。」",
        "from": "T14n0451_002:0418a06_26",
        "context_with_next_sentence": true
    },
    {
        "source_sentence": "爾時，七佛告諸菩薩、釋梵四天王曰：「我今以此神呪，付屬汝等，并此經卷，於未來世，後五百歲，法欲滅時，汝等皆應護持是經，此經威力、利益甚多，能除眾罪，善願皆遂。",
        "from": "T14n0451_002:0418a08_27",
        "context_with_next_sentence": true
    },
    {
        "source_sentence": "勿於薄福眾生，誹謗正法、毀賢聖者，授與斯經，令法速滅。」",
        "from": "T14n0451_002:0418a12_28",
        "context_with_next_sentence": true
    },
    {
        "source_sentence": "爾時，東方七佛世尊，見此大眾，所作已辦，機緣滿足，無復疑心，各還本土，於其座上，忽然不現。",
        "from": "T14n0451_002:0418a14_29",
        "context_with_next_sentence": true
    },
    {
        "source_sentence": "爾時，具壽阿難陀即從座起，禮佛雙足，右膝著地，合掌恭敬，而白佛言：「世尊！",
        "from": "T14n0451_002:0418a17_0",
        "context_with_next_sentence": true
    },
    {
        "source_sentence": "當何名此經？",
        "from": "T14n0451_002:0418a18_1",
        "context_with_next_sentence": true
    },
    {
        "source_sentence": "我等云何受持？」",
        "from": "T14n0451_002:0418a19_2",
        "context_with_next_sentence": true
    },
    {
        "source_sentence": "佛告阿難陀：「此經名為『七佛如來應正等覺本願功德殊勝莊嚴』，亦名『曼殊室利所問』，亦名『藥師瑠璃光如來本願功德』，亦名『執金剛菩薩發願要期』，亦名『淨除一切業障』，亦名『所有願求皆得圓滿』，亦名『十二大將發願護持』，如是名字，汝當奉持。」",
        "from": "T14n0451_002:0418a19_3",
        "context_with_next_sentence": true
    },
    {
        "source_sentence": "時，薄伽梵說是經已，諸大菩薩及聲聞眾，天、龍、藥叉、健闥婆、阿蘇羅、揭路茶、緊那羅、莫呼洛伽，人、非人等，一切大眾，聞佛所說，皆大歡喜，信受奉行。",
        "from": "T14n0451_002:0418a24_4",
        "context_with_next_sentence": true
    },
    {
        "source_sentence": "藥師瑠璃光七佛本願經卷下",
        "from": "T14n0451_002:0418a29_0",
        "context_with_next_sentence": false
    }
]