[
    {
        "source_sentence": "大方廣佛華嚴經卷第六十二",
        "from": "T10n0279_062:0331c24_0",
        "context_with_next_sentence": true
    },
    {
        "source_sentence": "于闐國三藏實叉難陀奉　制譯",
        "from": "T10n0279_062:0331c26_0",
        "context_with_next_sentence": true
    },
    {
        "source_sentence": "入法界品第三十九之三",
        "from": "T10n0279_062:0331c27_0",
        "context_with_next_sentence": true
    },
    {
        "source_sentence": "爾時，文殊師利菩薩勸諸比丘發阿耨多羅三藐三菩提心已，漸次南行，經歷人間，至福城東，住莊嚴幢娑羅林中往昔諸佛曾所止住教化眾生大塔廟處，亦是世尊於往昔時修菩薩行能捨無量難捨之處；是故，此林名稱普聞無量佛剎，此處常為天、龍、夜叉、乾闥婆、阿脩羅、迦樓羅、緊那羅、摩睺羅伽、人與非人之所供養。",
        "from": "T10n0279_062:0331c28_0",
        "context_with_next_sentence": true
    },
    {
        "source_sentence": "時，文殊師利與其眷屬到此處已，即於其處說普照法界修多羅，百萬億那由他修多羅以為眷屬。",
        "from": "T10n0279_062:0332a06_1",
        "context_with_next_sentence": true
    },
    {
        "source_sentence": "說此經時，於大海中有無量百千億諸龍而來其所；聞此法已，深厭龍趣，正求佛道，咸捨龍身，生天人中。",
        "from": "T10n0279_062:0332a08_2",
        "context_with_next_sentence": true
    },
    {
        "source_sentence": "一萬諸龍，於阿耨多羅三藐三菩提得不退轉；復有無量無數眾生，於三乘中各得調伏。",
        "from": "T10n0279_062:0332a10_3",
        "context_with_next_sentence": true
    },
    {
        "source_sentence": "時，福城人聞文殊師利童子在莊嚴幢娑羅林中大塔廟處，無量大眾從其城出，來詣其所。",
        "from": "T10n0279_062:0332a12_4",
        "context_with_next_sentence": true
    },
    {
        "source_sentence": "時，有優婆塞，名曰：大智，與五百優婆塞眷屬俱，所謂：須達多優婆塞、婆須達多優婆塞、福德光優婆塞、有名稱優婆塞、施名稱優婆塞、月德優婆塞、善慧優婆塞、大慧優婆塞、賢護優婆塞、賢勝優婆塞……如是等五百優婆塞俱，來詣文殊師利童子所，頂禮其足，右遶三匝，退坐一面。",
        "from": "T10n0279_062:0332a14_5",
        "context_with_next_sentence": true
    },
    {
        "source_sentence": "復有五百優婆夷，所謂：大慧優婆夷、善光優婆夷、妙身優婆夷、可樂身優婆夷、賢優婆夷、賢德優婆夷、賢光優婆夷、幢光優婆夷、德光優婆夷、善目優婆夷……如是等五百優婆夷，來詣文殊師利童子所，頂禮其足，右遶三匝，退坐一面。",
        "from": "T10n0279_062:0332a21_6",
        "context_with_next_sentence": true
    },
    {
        "source_sentence": "復有五百童子，所謂：善財童子、善行童子、善戒童子、善威儀童子、善勇猛童子、善思童子、善慧童子、善覺童子、善眼童子、善臂童子、善光童子……如是等五百童子，來詣文殊師利童子所，頂禮其足，右遶三匝，退坐一面。",
        "from": "T10n0279_062:0332a26_7",
        "context_with_next_sentence": true
    },
    {
        "source_sentence": "復有五百童女，所謂：善賢童女、大智居士女童女、賢稱童女、美顏童女、堅慧童女、賢德童女、有德童女、梵授童女、德光童女、善光童女……如是等五百童女，來詣文殊師利童子所，頂禮其足，右遶三匝，退坐一面。",
        "from": "T10n0279_062:0332b02_8",
        "context_with_next_sentence": true
    },
    {
        "source_sentence": "爾時，文殊師利童子知福城人悉已來集，隨其心樂現自在身，威光赫奕蔽諸大眾；以自在大慈令彼清涼，以自在大悲起說法心，以自在智慧知其心樂，以廣大辯才將為說法。",
        "from": "T10n0279_062:0332b07_0",
        "context_with_next_sentence": true
    },
    {
        "source_sentence": "復於是時，觀察善財以何因緣而有其名？",
        "from": "T10n0279_062:0332b11_0",
        "context_with_next_sentence": true
    },
    {
        "source_sentence": "知此童子初入胎時，於其宅內自然而出七寶樓閣，其樓閣下有七伏藏，於其藏上，地自開裂，生七寶芽，所謂：金、銀、瑠璃、玻瓈、真珠、硨磲、碼碯。",
        "from": "T10n0279_062:0332b11_1",
        "context_with_next_sentence": true
    },
    {
        "source_sentence": "善財童子處胎十月然後誕生，形體肢分端正具足；其七大藏，縱廣高下各滿七肘，從地涌出，光明照耀。",
        "from": "T10n0279_062:0332b15_2",
        "context_with_next_sentence": true
    },
    {
        "source_sentence": "復於宅中自然而有五百寶器，種種諸物自然盈滿。",
        "from": "T10n0279_062:0332b17_3",
        "context_with_next_sentence": true
    },
    {
        "source_sentence": "所謂：金剛器中盛一切香，於香器中盛種種衣，美玉器中盛滿種種上味飲食，摩尼器中盛滿種種殊異珍寶，金器盛銀，銀器盛金，金銀器中盛滿瑠璃及摩尼寶，玻瓈器中盛滿硨磲，硨磲器中盛滿玻瓈，碼碯器中盛滿真珠，真珠器中盛滿碼碯，火摩尼器中盛滿水摩尼，水摩尼器中盛滿火摩尼……。",
        "from": "T10n0279_062:0332b18_4",
        "context_with_next_sentence": true
    },
    {
        "source_sentence": "如是等五百寶器，自然出現。",
        "from": "T10n0279_062:0332b25_5",
        "context_with_next_sentence": true
    },
    {
        "source_sentence": "又雨眾寶及諸財物，一切庫藏悉令充滿。",
        "from": "T10n0279_062:0332b26_6",
        "context_with_next_sentence": true
    },
    {
        "source_sentence": "以此事故，父母親屬及善相師共呼此兒，名曰：善財。",
        "from": "T10n0279_062:0332b27_7",
        "context_with_next_sentence": true
    },
    {
        "source_sentence": "又知此童子，已曾供養過去諸佛，深種善根，信解廣大，常樂親近諸善知識，身、語、意業皆無過失，淨菩薩道，求一切智，成佛法器，其心清淨猶如虛空，迴向菩提無所障礙。",
        "from": "T10n0279_062:0332b28_8",
        "context_with_next_sentence": true
    },
    {
        "source_sentence": "爾時，文殊師利菩薩如是觀察善財童子已，安慰開諭，而為演說一切佛法。",
        "from": "T10n0279_062:0332c03_9",
        "context_with_next_sentence": true
    },
    {
        "source_sentence": "所謂：說一切佛積集法，說一切佛相續法，說一切佛次第法，說一切佛眾會清淨法，說一切佛法輪化導法，說一切佛色身相好法，說一切佛法身成就法，說一切佛言辭辯才法，說一切佛光明照耀法，說一切佛平等無二法。",
        "from": "T10n0279_062:0332c04_10",
        "context_with_next_sentence": true
    },
    {
        "source_sentence": "爾時，文殊師利童子為善財童子及諸大眾說此法已，慇懃勸諭，增長勢力，令其歡喜，發阿耨多羅三藐三菩提心，又令憶念過去善根；作是事已，即於其處，復為眾生隨宜說法，然後而去。",
        "from": "T10n0279_062:0332c09_11",
        "context_with_next_sentence": true
    },
    {
        "source_sentence": "爾時，善財童子從文殊師利所聞佛如是種種功德，一心勤求阿耨多羅三藐三菩提，隨文殊師利而說頌曰：「三有為城廓，　　憍慢為垣牆，　諸趣為門戶，　　愛水為池塹。",
        "from": "T10n0279_062:0332c14_12",
        "context_with_next_sentence": true
    },
    {
        "source_sentence": "　愚癡闇所覆，　　貪恚火熾然，　魔王作君主，　　童蒙依止住。",
        "from": "T10n0279_062:0332c19_0",
        "context_with_next_sentence": true
    },
    {
        "source_sentence": "　貪愛為徽纏，　　諂誑為轡勒，　疑惑蔽其眼，　　趣入諸邪道。",
        "from": "T10n0279_062:0332c21_0",
        "context_with_next_sentence": true
    },
    {
        "source_sentence": "　慳嫉憍盈故，　　入於三惡處，　或墮諸趣中，　　生老病死苦。",
        "from": "T10n0279_062:0332c23_0",
        "context_with_next_sentence": true
    },
    {
        "source_sentence": "　妙智清淨日，　　大悲圓滿輪，　能竭煩惱海，　　願賜少觀察！",
        "from": "T10n0279_062:0332c25_0",
        "context_with_next_sentence": true
    },
    {
        "source_sentence": "　妙智清淨月，　　大慈無垢輪，　一切悉施安，　　願垂照察我！",
        "from": "T10n0279_062:0332c27_0",
        "context_with_next_sentence": true
    },
    {
        "source_sentence": "　一切法界王，　　法寶為先導，　遊空無所礙，　　願垂教敕我！",
        "from": "T10n0279_062:0332c29_0",
        "context_with_next_sentence": true
    },
    {
        "source_sentence": "　福智大商主，　　勇猛求菩提，　普利諸群生，　　願垂守護我！",
        "from": "T10n0279_062:0333a02_0",
        "context_with_next_sentence": true
    },
    {
        "source_sentence": "　身被忍辱甲，　　手提智慧劍，　自在降魔軍，　　願垂拔濟我！",
        "from": "T10n0279_062:0333a04_0",
        "context_with_next_sentence": true
    },
    {
        "source_sentence": "　住法須彌頂，　　定女常恭侍，　滅惑阿脩羅，　　帝釋願觀我！",
        "from": "T10n0279_062:0333a06_0",
        "context_with_next_sentence": true
    },
    {
        "source_sentence": "　三有凡愚宅，　　惑業地趣因；　仁者悉調伏，　　如燈示我道！",
        "from": "T10n0279_062:0333a08_0",
        "context_with_next_sentence": true
    },
    {
        "source_sentence": "　捨離諸惡趣，　　清淨諸善道；　超諸世間者，　　示我解脫門！",
        "from": "T10n0279_062:0333a10_0",
        "context_with_next_sentence": true
    },
    {
        "source_sentence": "　世間顛倒執，　　常樂我淨想；　智眼悉能離，　　開我解脫門！",
        "from": "T10n0279_062:0333a12_0",
        "context_with_next_sentence": true
    },
    {
        "source_sentence": "　善知邪正道，　　分別心無怯；　一切決了人，　　示我菩提路！",
        "from": "T10n0279_062:0333a14_0",
        "context_with_next_sentence": true
    },
    {
        "source_sentence": "　住佛正見地，　　長佛功德樹，　雨佛妙法華，　　示我菩提道！",
        "from": "T10n0279_062:0333a16_0",
        "context_with_next_sentence": true
    },
    {
        "source_sentence": "　去來現在佛，　　處處悉周遍，　如日出世間，　　為我說其道！",
        "from": "T10n0279_062:0333a18_0",
        "context_with_next_sentence": true
    },
    {
        "source_sentence": "　善知一切業，　　深達諸乘行；　智慧決定人，　　示我摩訶衍！",
        "from": "T10n0279_062:0333a20_0",
        "context_with_next_sentence": true
    },
    {
        "source_sentence": "　願輪大悲轂，　　信軸堅忍鎋，　功德寶莊校，　　令我載此乘！",
        "from": "T10n0279_062:0333a22_0",
        "context_with_next_sentence": true
    },
    {
        "source_sentence": "　總持廣大箱，　　慈愍莊嚴蓋，　辯才鈴震響，　　使我載此乘！",
        "from": "T10n0279_062:0333a24_0",
        "context_with_next_sentence": true
    },
    {
        "source_sentence": "　梵行為茵蓐，　　三昧為采女，　法鼓震妙音，　　願與我此乘！",
        "from": "T10n0279_062:0333a26_0",
        "context_with_next_sentence": true
    },
    {
        "source_sentence": "　四攝無盡藏，　　功德莊嚴寶，　慚愧為羈鞅，　　願與我此乘！",
        "from": "T10n0279_062:0333a28_0",
        "context_with_next_sentence": true
    },
    {
        "source_sentence": "　常轉布施輪，　　恒塗淨戒香，　忍辱牢莊嚴，　　令我載此乘！",
        "from": "T10n0279_062:0333b01_0",
        "context_with_next_sentence": true
    },
    {
        "source_sentence": "　禪定三昧箱，　　智慧方便軛，　調伏不退轉，　　令我載此乘！",
        "from": "T10n0279_062:0333b03_0",
        "context_with_next_sentence": true
    },
    {
        "source_sentence": "　大願清淨輪，　　總持堅固力，　智慧所成就，　　令我載此乘！",
        "from": "T10n0279_062:0333b05_0",
        "context_with_next_sentence": true
    },
    {
        "source_sentence": "　普行為周校，　　悲心作徐轉，　所向皆無怯，　　令我載此乘！",
        "from": "T10n0279_062:0333b07_0",
        "context_with_next_sentence": true
    },
    {
        "source_sentence": "　堅固如金剛，　　善巧如幻化，　一切無障礙，　　令我載此乘！",
        "from": "T10n0279_062:0333b09_0",
        "context_with_next_sentence": true
    },
    {
        "source_sentence": "　廣大極清淨，　　普與眾生樂，　虛空法界等，　　令我載此乘！",
        "from": "T10n0279_062:0333b11_0",
        "context_with_next_sentence": true
    },
    {
        "source_sentence": "　淨諸業惑輪，　　斷諸流轉苦，　摧魔及外道，　　令我載此乘！",
        "from": "T10n0279_062:0333b13_0",
        "context_with_next_sentence": true
    },
    {
        "source_sentence": "　智慧滿十方，　　莊嚴遍法界，　普洽眾生類，　　令我載此乘！",
        "from": "T10n0279_062:0333b15_0",
        "context_with_next_sentence": true
    },
    {
        "source_sentence": "　清淨如虛空，　　愛見悉除滅，　利益一切眾，　　令我載此乘！",
        "from": "T10n0279_062:0333b17_0",
        "context_with_next_sentence": true
    },
    {
        "source_sentence": "　願力速疾行，　　定心安隱住，　普運諸含識，　　令我載此乘！",
        "from": "T10n0279_062:0333b19_0",
        "context_with_next_sentence": true
    },
    {
        "source_sentence": "　如地不傾動，　　如水普饒益，　如是運眾生，　　令我載此乘！",
        "from": "T10n0279_062:0333b21_0",
        "context_with_next_sentence": true
    },
    {
        "source_sentence": "　四攝圓滿輪，　　總持清淨光；　如是智慧日，　　願示我令見！",
        "from": "T10n0279_062:0333b23_0",
        "context_with_next_sentence": true
    },
    {
        "source_sentence": "　已入法王城，　　已著智王冠，　已繫妙法繒，　　願能慈顧我！」",
        "from": "T10n0279_062:0333b25_0",
        "context_with_next_sentence": true
    },
    {
        "source_sentence": "爾時，文殊師利菩薩如象王迴，觀善財童子，作如是言：「善哉善哉！",
        "from": "T10n0279_062:0333b27_0",
        "context_with_next_sentence": true
    },
    {
        "source_sentence": "善男子！",
        "from": "T10n0279_062:0333b28_1",
        "context_with_next_sentence": true
    },
    {
        "source_sentence": "汝已發阿耨多羅三藐三菩提心，復欲親近諸善知識，問菩薩行，修菩薩道。",
        "from": "T10n0279_062:0333b28_2",
        "context_with_next_sentence": true
    },
    {
        "source_sentence": "善男子！",
        "from": "T10n0279_062:0333c01_3",
        "context_with_next_sentence": true
    },
    {
        "source_sentence": "親近供養諸善知識，是具一切智最初因緣，是故於此勿生疲厭。」",
        "from": "T10n0279_062:0333c01_4",
        "context_with_next_sentence": true
    },
    {
        "source_sentence": "善財白言：「唯願聖者廣為我說，菩薩應云何學菩薩行？",
        "from": "T10n0279_062:0333c03_0",
        "context_with_next_sentence": true
    },
    {
        "source_sentence": "應云何修菩薩行？",
        "from": "T10n0279_062:0333c04_1",
        "context_with_next_sentence": true
    },
    {
        "source_sentence": "應云何趣菩薩行？",
        "from": "T10n0279_062:0333c04_2",
        "context_with_next_sentence": true
    },
    {
        "source_sentence": "應云何行菩薩行？",
        "from": "T10n0279_062:0333c05_3",
        "context_with_next_sentence": true
    },
    {
        "source_sentence": "應云何淨菩薩行？",
        "from": "T10n0279_062:0333c05_4",
        "context_with_next_sentence": true
    },
    {
        "source_sentence": "應云何入菩薩行？",
        "from": "T10n0279_062:0333c05_5",
        "context_with_next_sentence": true
    },
    {
        "source_sentence": "應云何成就菩薩行？",
        "from": "T10n0279_062:0333c06_6",
        "context_with_next_sentence": true
    },
    {
        "source_sentence": "應云何隨順菩薩行？",
        "from": "T10n0279_062:0333c06_7",
        "context_with_next_sentence": true
    },
    {
        "source_sentence": "應云何憶念菩薩行？",
        "from": "T10n0279_062:0333c07_8",
        "context_with_next_sentence": true
    },
    {
        "source_sentence": "應云何增廣菩薩行？",
        "from": "T10n0279_062:0333c07_9",
        "context_with_next_sentence": true
    },
    {
        "source_sentence": "應云何令普賢行速得圓滿？」",
        "from": "T10n0279_062:0333c08_10",
        "context_with_next_sentence": true
    },
    {
        "source_sentence": "爾時，文殊師利菩薩為善財童子而說頌言：「善哉功德藏，　　能來至我所，　發起大悲心，　　勤求無上覺。",
        "from": "T10n0279_062:0333c08_11",
        "context_with_next_sentence": true
    },
    {
        "source_sentence": "　已發廣大願，　　除滅眾生苦，　普為諸世間，　　修行菩薩行。",
        "from": "T10n0279_062:0333c12_0",
        "context_with_next_sentence": true
    },
    {
        "source_sentence": "　若有諸菩薩，　　不厭生死苦，　則具普賢道，　　一切無能壞。",
        "from": "T10n0279_062:0333c14_0",
        "context_with_next_sentence": true
    },
    {
        "source_sentence": "　福光福威力，　　福處福淨海；　汝為諸眾生，　　願修普賢行。",
        "from": "T10n0279_062:0333c16_0",
        "context_with_next_sentence": true
    },
    {
        "source_sentence": "　汝見無邊際，　　十方一切佛，　皆悉聽聞法，　　受持不忘失。",
        "from": "T10n0279_062:0333c18_0",
        "context_with_next_sentence": true
    },
    {
        "source_sentence": "　汝於十方界，　　普見無量佛，　成就諸願海，　　具足菩薩行。",
        "from": "T10n0279_062:0333c20_0",
        "context_with_next_sentence": true
    },
    {
        "source_sentence": "　若入方便海，　　安住佛菩提，　能隨導師學，　　當成一切智。",
        "from": "T10n0279_062:0333c22_0",
        "context_with_next_sentence": true
    },
    {
        "source_sentence": "　汝遍一切剎，　　微塵等諸劫，　修行普賢行，　　成就菩提道。",
        "from": "T10n0279_062:0333c24_0",
        "context_with_next_sentence": true
    },
    {
        "source_sentence": "　汝於無量剎，　　無邊諸劫海，　修行普賢行，　　成滿諸大願。",
        "from": "T10n0279_062:0333c26_0",
        "context_with_next_sentence": true
    },
    {
        "source_sentence": "　此無量眾生，　　聞汝願歡喜，　皆發菩提意，　　願學普賢乘。」",
        "from": "T10n0279_062:0333c28_0",
        "context_with_next_sentence": true
    },
    {
        "source_sentence": "爾時，文殊師利菩薩說此頌已，告善財童子言：「善哉善哉！",
        "from": "T10n0279_062:0334a01_0",
        "context_with_next_sentence": true
    },
    {
        "source_sentence": "善男子！",
        "from": "T10n0279_062:0334a02_1",
        "context_with_next_sentence": true
    },
    {
        "source_sentence": "汝已發阿耨多羅三藐三菩提心，求菩薩行。",
        "from": "T10n0279_062:0334a02_2",
        "context_with_next_sentence": true
    },
    {
        "source_sentence": "善男子！",
        "from": "T10n0279_062:0334a03_3",
        "context_with_next_sentence": true
    },
    {
        "source_sentence": "若有眾生能發阿耨多羅三藐三菩提心，是事為難；能發心已，求菩薩行，倍更為難。",
        "from": "T10n0279_062:0334a03_4",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0334a05_5",
        "context_with_next_sentence": true
    },
    {
        "source_sentence": "若欲成就一切智智，應決定求真善知識。",
        "from": "T10n0279_062:0334a05_6",
        "context_with_next_sentence": true
    },
    {
        "source_sentence": "善男子！",
        "from": "T10n0279_062:0334a06_7",
        "context_with_next_sentence": true
    },
    {
        "source_sentence": "求善知識勿生疲懈，見善知識勿生厭足，於善知識所有教誨皆應隨順，於善知識善巧方便勿見過失。",
        "from": "T10n0279_062:0334a06_8",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0334a09_9",
        "context_with_next_sentence": true
    },
    {
        "source_sentence": "於此南方有一國土，名為：勝樂；其國有山，名曰：妙峯；於彼山中，有一比丘，名曰：德雲。",
        "from": "T10n0279_062:0334a09_10",
        "context_with_next_sentence": true
    },
    {
        "source_sentence": "汝可往問：菩薩云何學菩薩行？",
        "from": "T10n0279_062:0334a11_11",
        "context_with_next_sentence": true
    },
    {
        "source_sentence": "菩薩云何修菩薩行？",
        "from": "T10n0279_062:0334a12_0",
        "context_with_next_sentence": true
    },
    {
        "source_sentence": "乃至菩薩云何於普賢行疾得圓滿？",
        "from": "T10n0279_062:0334a12_1",
        "context_with_next_sentence": true
    },
    {
        "source_sentence": "德雲比丘當為汝說。」",
        "from": "T10n0279_062:0334a13_2",
        "context_with_next_sentence": true
    },
    {
        "source_sentence": "爾時，善財童子聞是語已，歡喜踊躍，頭頂禮足，遶無數匝，慇懃瞻仰，悲泣流淚。",
        "from": "T10n0279_062:0334a13_3",
        "context_with_next_sentence": true
    },
    {
        "source_sentence": "辭退南行，向勝樂國，登妙峯山，於其山上東、西、南、北、四維、上、下觀察求覓，渴仰欲見德雲比丘。",
        "from": "T10n0279_062:0334a15_4",
        "context_with_next_sentence": true
    },
    {
        "source_sentence": "經于七日，見彼比丘在別山上徐步經行。",
        "from": "T10n0279_062:0334a17_5",
        "context_with_next_sentence": true
    },
    {
        "source_sentence": "見已往詣，頂禮其足，右遶三匝，於前而住，作如是言：「聖者！",
        "from": "T10n0279_062:0334a18_6",
        "context_with_next_sentence": true
    },
    {
        "source_sentence": "我已先發阿耨多羅三藐三菩提心，而未知菩薩云何學菩薩行？",
        "from": "T10n0279_062:0334a20_7",
        "context_with_next_sentence": true
    },
    {
        "source_sentence": "云何修菩薩行？",
        "from": "T10n0279_062:0334a21_8",
        "context_with_next_sentence": true
    },
    {
        "source_sentence": "乃至應云何於普賢行疾得圓滿？",
        "from": "T10n0279_062:0334a21_9",
        "context_with_next_sentence": true
    },
    {
        "source_sentence": "我聞聖者善能誘誨，唯願垂慈，為我宣說：云何菩薩而得成就阿耨多羅三藐三菩提？」",
        "from": "T10n0279_062:0334a22_10",
        "context_with_next_sentence": true
    },
    {
        "source_sentence": "時，德雲比丘告善財言：「善哉善哉！",
        "from": "T10n0279_062:0334a24_11",
        "context_with_next_sentence": true
    },
    {
        "source_sentence": "善男子！",
        "from": "T10n0279_062:0334a25_12",
        "context_with_next_sentence": true
    },
    {
        "source_sentence": "汝已能發阿耨多羅三藐三菩提心，復能請問諸菩薩行。",
        "from": "T10n0279_062:0334a25_13",
        "context_with_next_sentence": true
    },
    {
        "source_sentence": "如是之事，難中之難。",
        "from": "T10n0279_062:0334a26_14",
        "context_with_next_sentence": true
    },
    {
        "source_sentence": "所謂：求菩薩行，求菩薩境界，求菩薩出離道，求菩薩清淨道，求菩薩清淨廣大心，求菩薩成就神通，求菩薩示現解脫門，求菩薩示現世間所作業，求菩薩隨順眾生心，求菩薩生死涅槃門，求菩薩觀察有為、無為心無所著。",
        "from": "T10n0279_062:0334a27_15",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0334b03_16",
        "context_with_next_sentence": true
    },
    {
        "source_sentence": "我得自在決定解力，信眼清淨，智光照曜，普觀境界，離一切障，善巧觀察，普眼明徹，具清淨行，往詣十方一切國土，恭敬供養一切諸佛，常念一切諸佛如來，總持一切諸佛正法，常見一切十方諸佛。",
        "from": "T10n0279_062:0334b03_17",
        "context_with_next_sentence": true
    },
    {
        "source_sentence": "所謂：見於東方一佛、二佛、十佛、百佛、千佛、百千佛、億佛、百億佛、千億佛、百千億佛、那由他億佛、百那由他億佛、千那由他億佛、百千那由他億佛，乃至見無數、無量、無邊、無等、不可數、不可稱、不可思、不可量、不可說、不可說不可說佛，乃至見閻浮提微塵數佛、四天下微塵數佛、千世界微塵數佛、二千世界微塵數佛、三千世界微塵數佛、佛剎微塵數佛，乃至不可說不可說佛剎微塵數佛；如東方，南、西、北方，四維、上、下，亦復如是。",
        "from": "T10n0279_062:0334b07_18",
        "context_with_next_sentence": true
    },
    {
        "source_sentence": "一一方中所有諸佛，種種色相、種種形貌、種種神通、種種遊戲、種種眾會莊嚴道場、種種光明無邊照耀、種種國土、種種壽命，隨諸眾生種種心樂，示現種種成正覺門，於大眾中而師子吼。",
        "from": "T10n0279_062:0334b17_19",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0334b22_0",
        "context_with_next_sentence": true
    },
    {
        "source_sentence": "我唯得此憶念一切諸佛境界智慧光明普見法門，豈能了知諸大菩薩無邊智慧清淨行門？",
        "from": "T10n0279_062:0334b22_1",
        "context_with_next_sentence": true
    },
    {
        "source_sentence": "所謂：智光普照念佛門，常見一切諸佛國土種種宮殿悉嚴淨故；令一切眾生念佛門，隨諸眾生心之所樂，皆令見佛得清淨故；令安住力念佛門，令入如來十力中故；令安住法念佛門，見無量佛，聽聞法故；照耀諸方念佛門，悉見一切諸世界中等無差別諸佛海故；入不可見處念佛門，悉見一切微細境中諸佛自在神通事故；住於諸劫念佛門，一切劫中常見如來諸所施為無暫捨故；住一切時念佛門，於一切時常見如來，親近同住不捨離故；住一切剎念佛門，一切國土咸見佛身超過一切無與等故；住一切世念佛門，隨於自心之所欲樂普見三世諸如來故；住一切境念佛門，普於一切諸境界中見諸如來次第現故；住寂滅念佛門，於一念中見一切剎一切諸佛示涅槃故；住遠離念佛門，於一日中見一切佛從其所住而出去故；住廣大念佛門，心常觀察一一佛身充遍一切諸法界故；住微細念佛門，於一毛端有不可說如來出現，悉至其所而承事故；住莊嚴念佛門，於一念中見一切剎皆有諸佛成等正覺現神變故；住能事念佛門，見一切佛出現世間放智慧光轉法輪故；住自在心念佛門，知隨自心所有欲樂，一切諸佛現其像故；住自業念佛門，知隨眾生所積集業，現其影像令覺悟故；住神變念佛門，見佛所坐廣大蓮華周遍法界而開敷故；住虛空念佛門，觀察如來所有身雲莊嚴法界、虛空界故。",
        "from": "T10n0279_062:0334b24_2",
        "context_with_next_sentence": true
    },
    {
        "source_sentence": "而我云何能知能說彼功德行？",
        "from": "T10n0279_062:0334c23_3",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0334c23_4",
        "context_with_next_sentence": true
    },
    {
        "source_sentence": "南方有國，名曰：海門；彼有比丘，名為：海雲。",
        "from": "T10n0279_062:0334c23_5",
        "context_with_next_sentence": true
    },
    {
        "source_sentence": "汝往彼問：菩薩云何學菩薩行、修菩薩道？",
        "from": "T10n0279_062:0334c24_6",
        "context_with_next_sentence": true
    },
    {
        "source_sentence": "海雲比丘能分別說發起廣大善根因緣。",
        "from": "T10n0279_062:0334c25_7",
        "context_with_next_sentence": true
    },
    {
        "source_sentence": "善男子！",
        "from": "T10n0279_062:0334c26_8",
        "context_with_next_sentence": true
    },
    {
        "source_sentence": "海雲比丘當令汝入廣大助道位，當令汝生廣大善根力，當為汝說發菩提心因，當令汝生廣大乘光明，當令汝修廣大波羅蜜，當令汝入廣大諸行海，當令汝滿廣大誓願輪，當令汝淨廣大莊嚴門，當令汝生廣大慈悲力。」",
        "from": "T10n0279_062:0334c27_0",
        "context_with_next_sentence": true
    },
    {
        "source_sentence": "時，善財童子禮德雲比丘足，右遶觀察，辭退而去。",
        "from": "T10n0279_062:0335a03_0",
        "context_with_next_sentence": true
    },
    {
        "source_sentence": "爾時，善財童子一心思惟善知識教，正念觀察智慧光明門，正念觀察菩薩解脫門，正念觀察菩薩三昧門，正念觀察菩薩大海門，正念觀察諸佛現前門，正念觀察諸佛方所門，正念觀察諸佛軌則門，正念觀察諸佛等虛空界門，正念觀察諸佛出現次第門，正念觀察諸佛所入方便門。",
        "from": "T10n0279_062:0335a05_0",
        "context_with_next_sentence": true
    },
    {
        "source_sentence": "漸次南行，至海門國，向海雲比丘所頂禮其足，右遶畢已，於前合掌，作如是言：「聖者！",
        "from": "T10n0279_062:0335a11_1",
        "context_with_next_sentence": true
    },
    {
        "source_sentence": "我已先發阿耨多羅三藐三菩提心，欲入一切無上智海，而未知菩薩云何能捨世俗家，生如來家？",
        "from": "T10n0279_062:0335a13_2",
        "context_with_next_sentence": true
    },
    {
        "source_sentence": "云何能度生死海，入佛智海？",
        "from": "T10n0279_062:0335a15_3",
        "context_with_next_sentence": true
    },
    {
        "source_sentence": "云何能離凡夫地，入如來地？",
        "from": "T10n0279_062:0335a16_4",
        "context_with_next_sentence": true
    },
    {
        "source_sentence": "云何能斷生死流，入菩薩行流？",
        "from": "T10n0279_062:0335a16_5",
        "context_with_next_sentence": true
    },
    {
        "source_sentence": "云何能破生死輪，成菩薩願輪？",
        "from": "T10n0279_062:0335a17_6",
        "context_with_next_sentence": true
    },
    {
        "source_sentence": "云何能滅魔境界，顯佛境界？",
        "from": "T10n0279_062:0335a18_7",
        "context_with_next_sentence": true
    },
    {
        "source_sentence": "云何能竭愛欲海，長大悲海？",
        "from": "T10n0279_062:0335a19_0",
        "context_with_next_sentence": true
    },
    {
        "source_sentence": "云何能閉眾難惡趣門，開諸天涅槃門？",
        "from": "T10n0279_062:0335a19_1",
        "context_with_next_sentence": true
    },
    {
        "source_sentence": "云何能出三界城，入一切智城？",
        "from": "T10n0279_062:0335a20_2",
        "context_with_next_sentence": true
    },
    {
        "source_sentence": "云何能棄捨一切玩好之物，悉以饒益一切眾生？」",
        "from": "T10n0279_062:0335a21_3",
        "context_with_next_sentence": true
    },
    {
        "source_sentence": "時，海雲比丘告善財言：「善男子！",
        "from": "T10n0279_062:0335a22_4",
        "context_with_next_sentence": true
    },
    {
        "source_sentence": "汝已發阿耨多羅三藐三菩提心耶？」",
        "from": "T10n0279_062:0335a23_5",
        "context_with_next_sentence": true
    },
    {
        "source_sentence": "善財言：「唯！",
        "from": "T10n0279_062:0335a23_6",
        "context_with_next_sentence": true
    },
    {
        "source_sentence": "我已先發阿耨多羅三藐三菩提心。」",
        "from": "T10n0279_062:0335a24_7",
        "context_with_next_sentence": true
    },
    {
        "source_sentence": "海雲言：「善男子！",
        "from": "T10n0279_062:0335a24_8",
        "context_with_next_sentence": true
    },
    {
        "source_sentence": "若諸眾生不種善根，則不能發阿耨多羅三藐三菩提心。",
        "from": "T10n0279_062:0335a25_9",
        "context_with_next_sentence": true
    },
    {
        "source_sentence": "要得普門善根光明，具真實道三昧智光，出生種種廣大福海，長白淨法無有懈息，事善知識不生疲厭，不顧身命無所藏積，等心如地無有高下，性常慈愍一切眾生，於諸有趣專念不捨，恒樂觀察如來境界；如是，乃能發菩提心。",
        "from": "T10n0279_062:0335a26_10",
        "context_with_next_sentence": true
    },
    {
        "source_sentence": "「發菩提心者。",
        "from": "T10n0279_062:0335b02_11",
        "context_with_next_sentence": true
    },
    {
        "source_sentence": "所謂：發大悲心，普救一切眾生故；發大慈心，等祐一切世間故；發安樂心，令一切眾生滅諸苦故；發饒益心，令一切眾生離惡法故；發哀愍心，有怖畏者咸守護故；發無礙心，捨離一切諸障礙故；發廣大心，一切法界咸遍滿故；發無邊心，等虛空界無不往故；發寬博心，悉見一切諸如來故；發清淨心，於三世法智無違故；發智慧心，普入一切智慧海故。",
        "from": "T10n0279_062:0335b03_12",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0335b11_13",
        "context_with_next_sentence": true
    },
    {
        "source_sentence": "我住此海門國十有二年，常以大海為其境界。",
        "from": "T10n0279_062:0335b11_14",
        "context_with_next_sentence": true
    },
    {
        "source_sentence": "所謂：思惟大海廣大無量，思惟大海甚深難測，思惟大海漸次深廣，思惟大海無量眾寶奇妙莊嚴，思惟大海積無量水，思惟大海水色不同不可思議，思惟大海無量眾生之所住處，思惟大海容受種種大身眾生，思惟大海能受大雲所雨之雨，思惟大海無增無減。",
        "from": "T10n0279_062:0335b12_15",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0335b18_16",
        "context_with_next_sentence": true
    },
    {
        "source_sentence": "我思惟時，復作是念：『世間之中，頗有廣博過此海不？",
        "from": "T10n0279_062:0335b18_17",
        "context_with_next_sentence": true
    },
    {
        "source_sentence": "頗有無量過此海不？",
        "from": "T10n0279_062:0335b19_18",
        "context_with_next_sentence": true
    },
    {
        "source_sentence": "頗有甚深過此海不？",
        "from": "T10n0279_062:0335b20_19",
        "context_with_next_sentence": true
    },
    {
        "source_sentence": "頗有殊特過此海不？』",
        "from": "T10n0279_062:0335b20_20",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0335b21_21",
        "context_with_next_sentence": true
    },
    {
        "source_sentence": "我作是念時，此海之下，有大蓮華忽然出現，以無能勝因陀羅尼羅寶為莖，吠瑠璃寶為藏，閻浮檀金為葉，沈水為臺，碼碯為鬚，芬敷布濩，彌覆大海。",
        "from": "T10n0279_062:0335b21_22",
        "context_with_next_sentence": true
    },
    {
        "source_sentence": "百萬阿脩羅王執持其莖，百萬摩尼寶莊嚴網彌覆其上，百萬龍王雨以香水，百萬迦樓羅王銜諸瓔珞及寶繒帶周匝垂下，百萬羅剎王慈心觀察，百萬夜叉王恭敬禮拜，百萬乾闥婆王種種音樂讚歎供養，百萬天王雨諸天華，天鬘、天香、天燒香、天塗香、天末香、天妙衣服、天幢幡蓋，百萬梵王頭頂禮敬，百萬淨居天合掌作禮，百萬轉輪王各以七寶莊嚴供養，百萬海神俱時出現恭敬頂禮，百萬味光摩尼寶光明普照，百萬淨福摩尼寶以為莊嚴，百萬普光摩尼寶為清淨藏，百萬殊勝摩尼寶其光赫奕，百萬妙藏摩尼寶光照無邊，百萬閻浮幢摩尼寶次第行列，百萬金剛師子摩尼寶不可破壞清淨莊嚴，百萬日藏摩尼寶廣大清淨，百萬可樂摩尼寶具種種色，百萬如意摩尼寶莊嚴無盡光明照耀。",
        "from": "T10n0279_062:0335b24_23",
        "context_with_next_sentence": true
    },
    {
        "source_sentence": "此大蓮華，如來出世善根所起，一切菩薩皆生信樂，十方世界無不現前，從如幻法生、如夢法生、清淨業生，無諍法門之所莊嚴，入無為印，住無礙門，充滿十方一切國土，隨順諸佛甚深境界，於無數百千劫歎其功德不可得盡。",
        "from": "T10n0279_062:0335c11_24",
        "context_with_next_sentence": true
    },
    {
        "source_sentence": "「我時見彼蓮華之上，有一如來結跏趺坐，其身從此上至有頂。",
        "from": "T10n0279_062:0335c17_25",
        "context_with_next_sentence": true
    },
    {
        "source_sentence": "寶蓮華座不可思議，道場眾會不可思議，諸相成就不可思議，隨好圓滿不可思議，神通變化不可思議，色相清淨不可思議，無見頂相不可思議，廣長舌相不可思議，善巧言說不可思議，圓滿音聲不可思議，無邊際力不可思議，清淨無畏不可思議，廣大辯才不可思議。",
        "from": "T10n0279_062:0335c18_26",
        "context_with_next_sentence": true
    },
    {
        "source_sentence": "又念彼佛往修諸行不可思議，自在成道不可思議，妙音演法不可思議，普門示現種種莊嚴不可思議，隨其左右見各差別不可思議，一切利益皆令圓滿不可思議。",
        "from": "T10n0279_062:0335c24_27",
        "context_with_next_sentence": true
    },
    {
        "source_sentence": "「時，此如來即伸右手而摩我頂，為我演說普眼法門，開示一切如來境界，顯發一切菩薩諸行，闡明一切諸佛妙法，一切法輪悉入其中，能淨一切諸佛國土，能摧一切異道邪論，能滅一切諸魔軍眾，能令眾生皆生歡喜，能照一切眾生心行，能了一切眾生諸根，隨眾生心悉令開悟。",
        "from": "T10n0279_062:0335c28_28",
        "context_with_next_sentence": true
    },
    {
        "source_sentence": "「我從於彼如來之所聞此法門，受持讀誦，憶念觀察。",
        "from": "T10n0279_062:0336a05_29",
        "context_with_next_sentence": true
    },
    {
        "source_sentence": "假使有人，以大海量墨，須彌聚筆，書寫於此普眼法門，一品中一門，一門中一法，一法中一義，一義中一句，不得少分，何況能盡！",
        "from": "T10n0279_062:0336a07_0",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0336a09_1",
        "context_with_next_sentence": true
    },
    {
        "source_sentence": "我於彼佛所千二百歲，受持如是普眼法門，於日日中，以聞持陀羅尼光明，領受無數品；以寂靜門陀羅尼光明，趣入無數品；以無邊旋陀羅尼光明，普入無數品；以隨地觀察陀羅尼光明，分別無數品；以威力陀羅尼光明，普攝無數品；以蓮華莊嚴陀羅尼光明，引發無數品；以清淨言音陀羅尼光明，開演無數品；以虛空藏陀羅尼光明，顯示無數品；以光聚陀羅尼光明，增廣無數品；以海藏陀羅尼光明，辨析無數品。",
        "from": "T10n0279_062:0336a10_2",
        "context_with_next_sentence": true
    },
    {
        "source_sentence": "若有眾生從十方來，若天、若天王，若龍、若龍王，若夜叉、若夜叉王，若乾闥婆、若乾闥婆王，若阿脩羅、若阿脩羅王，若迦樓羅、若迦樓羅王，若緊那羅、若緊那羅王，若摩睺羅伽、若摩睺羅伽王，若人、若人王，若梵、若梵王，如是一切來至我所，我悉為其開示解釋、稱揚讚歎，咸令愛樂、趣入、安住此諸佛菩薩行光明普眼法門。",
        "from": "T10n0279_062:0336a19_3",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0336a26_4",
        "context_with_next_sentence": true
    },
    {
        "source_sentence": "我唯知此普眼法門。",
        "from": "T10n0279_062:0336a26_5",
        "context_with_next_sentence": true
    },
    {
        "source_sentence": "如諸菩薩摩訶薩深入一切菩薩行海，隨其願力而修行故；入大願海，於無量劫住世間故；入一切眾生海，隨其心樂廣利益故；入一切眾生心海，出生十力無礙智光故；入一切眾生根海，應時教化悉令調伏故；入一切剎海，成滿本願嚴淨佛剎故；入一切佛海，願常供養諸如來故；入一切法海，能以智慧咸悟入故；入一切功德海，一一修行令具足故；入一切眾生言辭海，於一切剎轉正法輪故。",
        "from": "T10n0279_062:0336a27_6",
        "context_with_next_sentence": true
    },
    {
        "source_sentence": "而我云何能知能說彼功德行？",
        "from": "T10n0279_062:0336b07_7",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0336b08_8",
        "context_with_next_sentence": true
    },
    {
        "source_sentence": "從此南行六十由旬，楞伽道邊有一聚落，名為：海岸；彼有比丘，名曰：善住。",
        "from": "T10n0279_062:0336b08_9",
        "context_with_next_sentence": true
    },
    {
        "source_sentence": "汝詣彼問：菩薩云何淨菩薩行？」",
        "from": "T10n0279_062:0336b10_10",
        "context_with_next_sentence": true
    },
    {
        "source_sentence": "時，善財童子禮海雲足，右遶瞻仰，辭退而去。",
        "from": "T10n0279_062:0336b10_11",
        "context_with_next_sentence": true
    },
    {
        "source_sentence": "爾時，善財童子專念善知識教，專念普眼法門，專念佛神力，專持法句雲，專入法海門，專思法差別，深入法漩澓，普入法虛空，淨治法翳障，觀察法寶處。",
        "from": "T10n0279_062:0336b12_0",
        "context_with_next_sentence": true
    },
    {
        "source_sentence": "漸次南行，至楞伽道海岸聚落，觀察十方，求覓善住。",
        "from": "T10n0279_062:0336b15_1",
        "context_with_next_sentence": true
    },
    {
        "source_sentence": "見此比丘於虛空中來往經行，無數諸天恭敬圍遶，散諸天華，作天妓樂，幡幢繒綺悉各無數，遍滿虛空以為供養；諸大龍王，於虛空中興不思議沈水香雲，震雷激電以為供養；緊那羅王奏眾樂音，如法讚美以為供養；摩睺羅伽王以不思議極微細衣，於虛空中周迴布設，心生歡喜，以為供養；阿脩羅王興不思議摩尼寶雲，無量光明種種莊嚴，遍滿虛空以為供養；迦樓羅王作童子形，無量采女之所圍遶，究竟成就無殺害心，於虛空中合掌供養；不思議數諸羅剎王，無量羅剎之所圍遶，其形長大，甚可怖畏，見善住比丘慈心自在，曲躬合掌瞻仰供養；不思議數諸夜叉王，各各悉有自眾圍遶，四面周匝恭敬守護；不思議數諸梵天王，於虛空中曲躬合掌，以人間法稱揚讚歎；不思議數諸淨居天，於虛空中與宮殿俱，恭敬合掌發弘誓願。",
        "from": "T10n0279_062:0336b16_2",
        "context_with_next_sentence": true
    },
    {
        "source_sentence": "時，善財童子見是事已，心生歡喜，合掌敬禮，作如是言：「聖者！",
        "from": "T10n0279_062:0336c04_3",
        "context_with_next_sentence": true
    },
    {
        "source_sentence": "我已先發阿耨多羅三藐三菩提心，而未知菩薩云何修行佛法？",
        "from": "T10n0279_062:0336c06_4",
        "context_with_next_sentence": true
    },
    {
        "source_sentence": "云何積集佛法？",
        "from": "T10n0279_062:0336c07_5",
        "context_with_next_sentence": true
    },
    {
        "source_sentence": "云何備具佛法？",
        "from": "T10n0279_062:0336c07_6",
        "context_with_next_sentence": true
    },
    {
        "source_sentence": "云何熏習佛法？",
        "from": "T10n0279_062:0336c08_7",
        "context_with_next_sentence": true
    },
    {
        "source_sentence": "云何增長佛法？",
        "from": "T10n0279_062:0336c08_8",
        "context_with_next_sentence": true
    },
    {
        "source_sentence": "云何總攝佛法？",
        "from": "T10n0279_062:0336c09_0",
        "context_with_next_sentence": true
    },
    {
        "source_sentence": "云何究竟佛法？",
        "from": "T10n0279_062:0336c09_1",
        "context_with_next_sentence": true
    },
    {
        "source_sentence": "云何淨治佛法？",
        "from": "T10n0279_062:0336c09_2",
        "context_with_next_sentence": true
    },
    {
        "source_sentence": "云何深淨佛法？",
        "from": "T10n0279_062:0336c10_3",
        "context_with_next_sentence": true
    },
    {
        "source_sentence": "云何通達佛法？",
        "from": "T10n0279_062:0336c10_4",
        "context_with_next_sentence": true
    },
    {
        "source_sentence": "我聞聖者善能誘誨，唯願慈哀，為我宣說：菩薩云何不捨見佛，常於其所精勤修習？",
        "from": "T10n0279_062:0336c10_5",
        "context_with_next_sentence": true
    },
    {
        "source_sentence": "菩薩云何不捨菩薩，與諸菩薩同一善根？",
        "from": "T10n0279_062:0336c12_6",
        "context_with_next_sentence": true
    },
    {
        "source_sentence": "菩薩云何不捨佛法，悉以智慧而得明證？",
        "from": "T10n0279_062:0336c13_7",
        "context_with_next_sentence": true
    },
    {
        "source_sentence": "菩薩云何不捨大願，能普利益一切眾生？",
        "from": "T10n0279_062:0336c14_8",
        "context_with_next_sentence": true
    },
    {
        "source_sentence": "菩薩云何不捨眾行，住一切劫心無疲厭？",
        "from": "T10n0279_062:0336c15_9",
        "context_with_next_sentence": true
    },
    {
        "source_sentence": "菩薩云何不捨佛剎，普能嚴淨一切世界？",
        "from": "T10n0279_062:0336c16_10",
        "context_with_next_sentence": true
    },
    {
        "source_sentence": "菩薩云何不捨佛力，悉能知見如來自在？",
        "from": "T10n0279_062:0336c17_11",
        "context_with_next_sentence": true
    },
    {
        "source_sentence": "菩薩云何不捨有為亦復不住，普於一切諸有趣中猶如變化，示受生死，修菩薩行？",
        "from": "T10n0279_062:0336c18_12",
        "context_with_next_sentence": true
    },
    {
        "source_sentence": "菩薩云何不捨聞法，悉能領受諸佛正教？",
        "from": "T10n0279_062:0336c20_13",
        "context_with_next_sentence": true
    },
    {
        "source_sentence": "菩薩云何不捨智光，普入三世智所行處？」",
        "from": "T10n0279_062:0336c21_14",
        "context_with_next_sentence": true
    },
    {
        "source_sentence": "時，善住比丘告善財言：「善哉善哉！",
        "from": "T10n0279_062:0336c22_15",
        "context_with_next_sentence": true
    },
    {
        "source_sentence": "善男子！",
        "from": "T10n0279_062:0336c23_16",
        "context_with_next_sentence": true
    },
    {
        "source_sentence": "汝已能發阿耨多羅三藐三菩提心，今復發心求問佛法、一切智法、自然者法。",
        "from": "T10n0279_062:0336c23_17",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0336c25_18",
        "context_with_next_sentence": true
    },
    {
        "source_sentence": "我已成就菩薩無礙解脫門，若來若去，若行若止，隨順思惟，修習觀察，即時獲得智慧光明，名：究竟無礙。",
        "from": "T10n0279_062:0336c25_19",
        "context_with_next_sentence": true
    },
    {
        "source_sentence": "得此智慧光明故，知一切眾生心行無所障礙，知一切眾生沒生無所障礙，知一切眾生宿命無所障礙，知一切眾生未來劫事無所障礙，知一切眾生現在世事無所障礙，知一切眾生言語音聲種種差別無所障礙，決一切眾生所有疑問無所障礙，知一切眾生諸根無所障礙，隨一切眾生應受化時悉能往赴無所障礙，知一切剎那、羅婆、牟呼栗多、日夜時分無所障礙，知三世海流轉次第無所障礙，能以其身遍往十方一切佛剎無所障礙。",
        "from": "T10n0279_062:0336c27_20",
        "context_with_next_sentence": true
    },
    {
        "source_sentence": "何以故？",
        "from": "T10n0279_062:0337a08_21",
        "context_with_next_sentence": true
    },
    {
        "source_sentence": "得無住無作神通力故。",
        "from": "T10n0279_062:0337a08_22",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0337a09_23",
        "context_with_next_sentence": true
    },
    {
        "source_sentence": "我以得此神通力故，於虛空中或行、或住、或坐、或臥、或隱、或顯，或現一身，或現多身，穿度牆壁猶如虛空；於虛空中結跏趺坐，往來自在猶如飛鳥；入地如水，履水如地，遍身上下普出煙焰如大火聚。",
        "from": "T10n0279_062:0337a09_24",
        "context_with_next_sentence": true
    },
    {
        "source_sentence": "或時震動一切大地，或時以手摩觸日月，或現其身高至梵宮。",
        "from": "T10n0279_062:0337a14_25",
        "context_with_next_sentence": true
    },
    {
        "source_sentence": "或現燒香雲，或現寶焰雲，或現變化雲，或現光網雲，皆悉廣大彌覆十方。",
        "from": "T10n0279_062:0337a15_26",
        "context_with_next_sentence": true
    },
    {
        "source_sentence": "或一念中過於東方一世界、二世界、百世界、千世界、百千世界，乃至無量世界，乃至不可說不可說世界；或過閻浮提微塵數世界，或過不可說不可說佛剎微塵數世界。",
        "from": "T10n0279_062:0337a17_27",
        "context_with_next_sentence": true
    },
    {
        "source_sentence": "於彼一切諸佛國土佛世尊前聽聞說法，一一佛所現無量佛剎微塵數差別身，一一身雨無量佛剎微塵數供養雲，所謂：一切華雲、一切香雲、一切鬘雲、一切末香雲、一切塗香雲、一切蓋雲、一切衣雲、一切幢雲、一切幡雲、一切帳雲，以一切身雲而為供養。",
        "from": "T10n0279_062:0337a21_28",
        "context_with_next_sentence": true
    },
    {
        "source_sentence": "一一如來所有宣說，我皆受持；一一國土所有莊嚴，我皆憶念。",
        "from": "T10n0279_062:0337a26_29",
        "context_with_next_sentence": true
    },
    {
        "source_sentence": "如東方，南、西、北方，四維、上、下，亦復如是。",
        "from": "T10n0279_062:0337a28_30",
        "context_with_next_sentence": true
    },
    {
        "source_sentence": "如是一切諸世界中所有眾生，若見我形，皆決定得阿耨多羅三藐三菩提。",
        "from": "T10n0279_062:0337a29_31",
        "context_with_next_sentence": true
    },
    {
        "source_sentence": "彼諸世界一切眾生，我皆明見，隨其大小、勝劣、苦樂，示同其形，教化成就。",
        "from": "T10n0279_062:0337b02_0",
        "context_with_next_sentence": true
    },
    {
        "source_sentence": "若有眾生親近我者，悉令安住如是法門。",
        "from": "T10n0279_062:0337b03_1",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0337b04_2",
        "context_with_next_sentence": true
    },
    {
        "source_sentence": "我唯知此普速疾供養諸佛成就眾生無礙解脫門。",
        "from": "T10n0279_062:0337b04_3",
        "context_with_next_sentence": true
    },
    {
        "source_sentence": "如諸菩薩持大悲戒、波羅蜜戒、大乘戒、菩薩道相應戒、無障礙戒、不退墮戒、不捨菩提心戒、常以佛法為所緣戒、於一切智常作意戒、如虛空戒、一切世間無所依戒、無失戒、無損戒、無缺戒、無雜戒、無濁戒、無悔戒、清淨戒、離塵戒、離垢戒；如是功德，而我云何能知能說？",
        "from": "T10n0279_062:0337b05_4",
        "context_with_next_sentence": true
    },
    {
        "source_sentence": "「善男子！",
        "from": "T10n0279_062:0337b12_5",
        "context_with_next_sentence": true
    },
    {
        "source_sentence": "從此南方有國，名：達里鼻荼，城名：自在；其中有人，名曰：彌伽。",
        "from": "T10n0279_062:0337b12_6",
        "context_with_next_sentence": true
    },
    {
        "source_sentence": "汝詣彼問：菩薩云何學菩薩行、修菩薩道？」",
        "from": "T10n0279_062:0337b13_7",
        "context_with_next_sentence": true
    },
    {
        "source_sentence": "時，善財童子頂禮其足，右遶瞻仰，辭退而行。",
        "from": "T10n0279_062:0337b14_8",
        "context_with_next_sentence": true
    },
    {
        "source_sentence": "大方廣佛華嚴經卷第六十二",
        "from": "T10n0279_062:0337b16_0",
        "context_with_next_sentence": false
    }
]