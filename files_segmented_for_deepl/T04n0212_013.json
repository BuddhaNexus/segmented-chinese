[
    {
        "source_sentence": "出曜經卷第十三",
        "from": "T04n0212_013:0678a13_0",
        "context_with_next_sentence": true
    },
    {
        "source_sentence": "姚秦涼州沙門竺佛念譯",
        "from": "T04n0212_013:0678a15_0",
        "context_with_next_sentence": true
    },
    {
        "source_sentence": "沙門品第十二",
        "from": "T04n0212_013:0678a16_0",
        "context_with_next_sentence": true
    },
    {
        "source_sentence": "　截流而渡，　　無欲如梵，　　知行已盡，　逮無量德。",
        "from": "T04n0212_013:0678a17_0",
        "context_with_next_sentence": true
    },
    {
        "source_sentence": "截流而渡者，流者結使之本，漏出色聲香味細滑意法，猶如江河諸流盡趣于海。",
        "from": "T04n0212_013:0678a19_0",
        "context_with_next_sentence": true
    },
    {
        "source_sentence": "凡夫結使亦復如是，漏出塵勞色聲香味細滑意法。",
        "from": "T04n0212_013:0678a20_1",
        "context_with_next_sentence": true
    },
    {
        "source_sentence": "彼修行人執智慧劍斷而使住，不復漏出結使纏縛，是故說，截流而渡也。",
        "from": "T04n0212_013:0678a22_0",
        "context_with_next_sentence": true
    },
    {
        "source_sentence": "無欲如梵者，思惟斷欲，猶如梵志晝夜精勤，勞形苦體曝露屍骸，日夜翹足仰事日月，願生梵天，受彼天福為梵豪尊，便於此間專精一意，思惟斷欲修清淨行。",
        "from": "T04n0212_013:0678a23_1",
        "context_with_next_sentence": true
    },
    {
        "source_sentence": "是故說，無欲如梵也。",
        "from": "T04n0212_013:0678a27_2",
        "context_with_next_sentence": true
    },
    {
        "source_sentence": "知行已盡者，無欲之人內外清淨，練精其心無復塵垢，是故說，知行已盡也。",
        "from": "T04n0212_013:0678a27_3",
        "context_with_next_sentence": true
    },
    {
        "source_sentence": "逮無量德者，如此之人受供無量，施一切凡夫人，不如施一須陀洹。",
        "from": "T04n0212_013:0678a29_4",
        "context_with_next_sentence": true
    },
    {
        "source_sentence": "所以然者，畢當盡一切生死，更不處三有故。",
        "from": "T04n0212_013:0678b02_0",
        "context_with_next_sentence": true
    },
    {
        "source_sentence": "斯陀含、阿那含，眾行具足功德無量；施百須陀洹不如施一斯陀含，施百斯陀含不如施一阿那含。",
        "from": "T04n0212_013:0678b03_0",
        "context_with_next_sentence": true
    },
    {
        "source_sentence": "是故說，逮無量德。",
        "from": "T04n0212_013:0678b05_1",
        "context_with_next_sentence": true
    },
    {
        "source_sentence": "　智者立行，　　精勤果獲，　　行人執緩，　轉更增塵。",
        "from": "T04n0212_013:0678b06_0",
        "context_with_next_sentence": true
    },
    {
        "source_sentence": "智者立行，或時誦習精微，入定坐禪誦經佐助眾事，執意勇健不懷怯弱，晝夜孜孜不懷懈惓，是故說，智者立行，精勤果獲也。",
        "from": "T04n0212_013:0678b08_0",
        "context_with_next_sentence": true
    },
    {
        "source_sentence": "行人執緩者，夫人出家要猶精勤，晝則經行夜則禪定，不能順從佛教佐助眾事禮拜塔廟，方更懈怠不勤三業，遂墮凡夫不至究竟，是故說，行人執緩也。",
        "from": "T04n0212_013:0678b10_1",
        "context_with_next_sentence": true
    },
    {
        "source_sentence": "轉更增塵者，凡夫人行不牢固，婬怒癡增。",
        "from": "T04n0212_013:0678b14_2",
        "context_with_next_sentence": true
    },
    {
        "source_sentence": "以出家學受他信施，不能思惟道德，方更虛論萬端，行不真正不誦習受，是故說，轉更增塵也。",
        "from": "T04n0212_013:0678b15_3",
        "context_with_next_sentence": true
    },
    {
        "source_sentence": "　夫行舒緩，　　善之與惡，　　梵行不淨，　不獲大果。",
        "from": "T04n0212_013:0678b18_0",
        "context_with_next_sentence": true
    },
    {
        "source_sentence": "夫行舒緩者，人欲建行要當究竟，所願畢果終不中退。",
        "from": "T04n0212_013:0678b20_0",
        "context_with_next_sentence": true
    },
    {
        "source_sentence": "然彼行人，心意舒遲不能究竟，亦復不能誦習有所成辦，不坐禪誦經佐助眾事，是故說，夫行舒緩也。",
        "from": "T04n0212_013:0678b21_1",
        "context_with_next_sentence": true
    },
    {
        "source_sentence": "善之與惡者，人欲習行為善為惡，要當建志必果所願，意欲趣善必成其善，意欲趣惡必成其惡，習垢多者結使隨之，習善多者結使尋滅。",
        "from": "T04n0212_013:0678b23_2",
        "context_with_next_sentence": true
    },
    {
        "source_sentence": "或復苦行具諸威儀，勞形苦體曝露屍骸，仰事日月五火自炙，臥寢荊棘斷穀服氣，或食果蓏欲成所願。",
        "from": "T04n0212_013:0678b26_3",
        "context_with_next_sentence": true
    },
    {
        "source_sentence": "是故說，善之與惡也。",
        "from": "T04n0212_013:0678b29_4",
        "context_with_next_sentence": true
    },
    {
        "source_sentence": "不淨梵行者，或復持戒模貿天福求生梵天，或求帝釋六天魔王，復以戒福求作聖王典主四域，是故說，不淨梵行也。",
        "from": "T04n0212_013:0678b29_5",
        "context_with_next_sentence": true
    },
    {
        "source_sentence": "不獲大果者，果中上者解脫果也，最上最尊無與等者，但受報果不受證果，是故說，不獲大果也。",
        "from": "T04n0212_013:0678c03_6",
        "context_with_next_sentence": true
    },
    {
        "source_sentence": "譬如執[卄/((女/女)*干)]草，執緩則傷手。",
        "from": "T04n0212_013:0678c05_7",
        "context_with_next_sentence": true
    },
    {
        "source_sentence": "沙門不禁制，獄錄乃自賊，猶如學術戰鬪相勢、乘馬御車、飛輪擲索、撥橋馬蹈，比當了知。",
        "from": "T04n0212_013:0678c06_0",
        "context_with_next_sentence": true
    },
    {
        "source_sentence": "復當次學在家田業，收拾藏舉望風燒野，收刈苗穀知草剛軟，剛者牢執緩則傷手，軟者緩持無所傷損。",
        "from": "T04n0212_013:0678c08_1",
        "context_with_next_sentence": true
    },
    {
        "source_sentence": "是故說，譬如執[卄/((女/女)*干)]草，執緩則傷手也。",
        "from": "T04n0212_013:0678c10_2",
        "context_with_next_sentence": true
    },
    {
        "source_sentence": "沙門習行亦復如是，習戒不牢違失禁法，或修或捨。",
        "from": "T04n0212_013:0678c11_3",
        "context_with_next_sentence": true
    },
    {
        "source_sentence": "若有學人先不學戒，入定徑路分別慧明，或全失戒本，或漏脫半，皆由不隨善知識、習近惡知識，便生地獄中。",
        "from": "T04n0212_013:0678c12_4",
        "context_with_next_sentence": true
    },
    {
        "source_sentence": "是故說，沙門不禁制，獄錄乃自賊也。",
        "from": "T04n0212_013:0678c15_0",
        "context_with_next_sentence": true
    },
    {
        "source_sentence": "　譬如拔[卄/((女/女)*干)]草，　　執牢不傷手，　沙門禁制戒，　　漸近泥洹路。",
        "from": "T04n0212_013:0678c16_0",
        "context_with_next_sentence": true
    },
    {
        "source_sentence": "譬如執[卄/((女/女)*干)]草者，凡學之法當盡師術，才伎六藝盡當備具，猶如戰鬪當有戰具，安脚定心手執弓矢，隨意所趣必果其心，及獲家業收拾藏舉，[卄/((女/女)*干)]草苗穀亦復如是。",
        "from": "T04n0212_013:0678c18_0",
        "context_with_next_sentence": true
    },
    {
        "source_sentence": "是故說，執牢不傷手，沙門禁制戒，漸近泥洹路也。",
        "from": "T04n0212_013:0678c21_1",
        "context_with_next_sentence": true
    },
    {
        "source_sentence": "沙門持戒難動如山不可移轉，不為外邪所見沮壞，已離惡知識，與牢固善知識從事，知泥洹所趣，斯亦復是沙門禁戒滅盡泥洹也。",
        "from": "T04n0212_013:0678c22_2",
        "context_with_next_sentence": true
    },
    {
        "source_sentence": "　難曉難了，　　沙門少智，　　多諸擾亂，　愚者致苦。",
        "from": "T04n0212_013:0678c26_0",
        "context_with_next_sentence": true
    },
    {
        "source_sentence": "難曉難了者，學道求佛難，出家遇師難，實為難曉。",
        "from": "T04n0212_013:0678c28_0",
        "context_with_next_sentence": true
    },
    {
        "source_sentence": "上法妙業賢聖所學，是故說，難曉難了。",
        "from": "T04n0212_013:0678c29_1",
        "context_with_next_sentence": true
    },
    {
        "source_sentence": "沙門少智者，少智人者，不得為沙門，或處在居家，染著非要不能捨離，或同釜竈漏壞不完不能捨離，或同床褥穢漏不淨不能捨離。",
        "from": "T04n0212_013:0679a01_2",
        "context_with_next_sentence": true
    },
    {
        "source_sentence": "設有一婦盲跛憔悴不能捨離，是故佛說，蠅困於蜘蛛網、鳥困於羅、象困剛鏁繫、惡馬困於策。",
        "from": "T04n0212_013:0679a04_3",
        "context_with_next_sentence": true
    },
    {
        "source_sentence": "學人觀此已，能永捨居業，捐棄妻息，除去五欲，永離八法，便得為道不著世累。",
        "from": "T04n0212_013:0679a06_4",
        "context_with_next_sentence": true
    },
    {
        "source_sentence": "少智之者猶蠅投網、鳥入羅裏求出甚難，是故說，沙門少智也。",
        "from": "T04n0212_013:0679a07_5",
        "context_with_next_sentence": true
    },
    {
        "source_sentence": "多諸擾亂者，或以道心無數百千方便，勸語前人使出家學，不肯信用，心如藕葉水不著污；不但勸出家，亦復勸持八關齋，亦不信用；不但勸八關齋，彈指之頃使念其善，亦不信用，況能捨家學道，此事不然。",
        "from": "T04n0212_013:0679a09_6",
        "context_with_next_sentence": true
    },
    {
        "source_sentence": "猶如國主赦囚出獄牢繫罪人，厭患獄者聞輒尋出如避火災，愚人樂獄戀慕不出。",
        "from": "T04n0212_013:0679a14_7",
        "context_with_next_sentence": true
    },
    {
        "source_sentence": "如來出現於世放大慈赦，又遍三千大千世界，解俗縛著牢固之結，漸當離彼生死。",
        "from": "T04n0212_013:0679a15_8",
        "context_with_next_sentence": true
    },
    {
        "source_sentence": "其中智人有目之士，聞大慈赦音者，即捨家業出家為道；愚癡少福心不開寤，染著世累不肯出家，雖聞赦音不入其心。",
        "from": "T04n0212_013:0679a17_9",
        "context_with_next_sentence": true
    },
    {
        "source_sentence": "是故說，多諸擾亂，愚者致苦。",
        "from": "T04n0212_013:0679a20_10",
        "context_with_next_sentence": true
    },
    {
        "source_sentence": "　沙門為何行，　　如意不自禁，　步步數著粘，　　但隨思想走。",
        "from": "T04n0212_013:0679a22_0",
        "context_with_next_sentence": true
    },
    {
        "source_sentence": "沙門為何行者，修沙門法息意不起，愚人起惑，謂為沙門當趣何行？",
        "from": "T04n0212_013:0679a24_0",
        "context_with_next_sentence": true
    },
    {
        "source_sentence": "於中息心不樂出家，是故說，沙門為何行也。",
        "from": "T04n0212_013:0679a25_1",
        "context_with_next_sentence": true
    },
    {
        "source_sentence": "如意不自禁者，當禁制不令色聲香味細滑法得入，猶如收苗家恒遮畜生不令侵暴，如鉤調象，人心亦復如是，恒當將御，不令色聲香味細滑法得其便，是故說，如意不自禁也。",
        "from": "T04n0212_013:0679a26_2",
        "context_with_next_sentence": true
    },
    {
        "source_sentence": "步步數著粘者，其中行人執意不牢，猶如輕衣隨風東西，亦如輕羽得風則移，興念眾想流馳萬端，為三想所牽。",
        "from": "T04n0212_013:0679b01_3",
        "context_with_next_sentence": true
    },
    {
        "source_sentence": "云何為三？",
        "from": "T04n0212_013:0679b04_4",
        "context_with_next_sentence": true
    },
    {
        "source_sentence": "一者欲想，二者恚想，三者慳嫉想，是謂三想。",
        "from": "T04n0212_013:0679b04_5",
        "context_with_next_sentence": true
    },
    {
        "source_sentence": "難御難制，去無蹤跡來亦無形，想為心使求定難獲。",
        "from": "T04n0212_013:0679b05_6",
        "context_with_next_sentence": true
    },
    {
        "source_sentence": "是故說，步步數著粘，但隨思想走也。",
        "from": "T04n0212_013:0679b06_7",
        "context_with_next_sentence": true
    },
    {
        "source_sentence": "　學難捨罪難，　　居在家亦難，　會止同利難，　　艱難不過有。",
        "from": "T04n0212_013:0679b08_0",
        "context_with_next_sentence": true
    },
    {
        "source_sentence": "比丘出家心恒著俗，追念家業不修福事，中間自念有變悔心，何為出家修沙門法？",
        "from": "T04n0212_013:0679b10_0",
        "context_with_next_sentence": true
    },
    {
        "source_sentence": "懷抱憂慮如人遭喪，鹿驚奔走執意多誤，心如猨猴。",
        "from": "T04n0212_013:0679b11_1",
        "context_with_next_sentence": true
    },
    {
        "source_sentence": "彼心不定亦復如是，但念色聲香味細滑法，違失戒律，進無道心退念家累，遂自積罪不至永寂。",
        "from": "T04n0212_013:0679b13_2",
        "context_with_next_sentence": true
    },
    {
        "source_sentence": "是故說，學難捨罪難，居在家亦難。",
        "from": "T04n0212_013:0679b15_3",
        "context_with_next_sentence": true
    },
    {
        "source_sentence": "會止同利難者，如契經所說：「佛告比丘：『僑寄他鄉難，素貧乞求難，會止同利難。",
        "from": "T04n0212_013:0679b16_0",
        "context_with_next_sentence": true
    },
    {
        "source_sentence": "汝今比丘！",
        "from": "T04n0212_013:0679b17_1",
        "context_with_next_sentence": true
    },
    {
        "source_sentence": "若造家乞者，恒自下意莫隨彼嬈，設得好醜勿生是非。』」",
        "from": "T04n0212_013:0679b18_2",
        "context_with_next_sentence": true
    },
    {
        "source_sentence": "是故說，會止同利難也。",
        "from": "T04n0212_013:0679b19_3",
        "context_with_next_sentence": true
    },
    {
        "source_sentence": "艱難不過有者，經歷地獄有、畜生有、餓鬼有。",
        "from": "T04n0212_013:0679b19_4",
        "context_with_next_sentence": true
    },
    {
        "source_sentence": "佛告比丘：「汝等所以出家者，欲斷三有、不生三有，捐棄家業永捨妻息，皆欲滅有不願生有。",
        "from": "T04n0212_013:0679b20_5",
        "context_with_next_sentence": true
    },
    {
        "source_sentence": "汝等比丘積有以來，經無數世涉苦無量。」",
        "from": "T04n0212_013:0679b22_6",
        "context_with_next_sentence": true
    },
    {
        "source_sentence": "是故說，艱難不過有。",
        "from": "T04n0212_013:0679b23_7",
        "context_with_next_sentence": true
    },
    {
        "source_sentence": "　袈裟被肩，　　為惡不捐，　　惡惡行者，　斯墮惡道。",
        "from": "T04n0212_013:0679b25_0",
        "context_with_next_sentence": true
    },
    {
        "source_sentence": "袈裟被肩者，或有人學道，外被袈裟內行不純。",
        "from": "T04n0212_013:0679b27_0",
        "context_with_next_sentence": true
    },
    {
        "source_sentence": "昔有眾多比丘，居在山藪無人之處，村落郡縣追餉無量。",
        "from": "T04n0212_013:0679b28_1",
        "context_with_next_sentence": true
    },
    {
        "source_sentence": "其中比丘貪著鮮潔，所被衣裳極細微妙，晝夜談論心不離欲。",
        "from": "T04n0212_013:0679b29_2",
        "context_with_next_sentence": true
    },
    {
        "source_sentence": "時，彼樹神山神，觀諸比丘心意所趣，皆興欲想欲制止之，即現人身，而說頌曰：「畏死而懷懼，　　假名為沙門，　身被僧袈裟，　　如老牛長尾。」",
        "from": "T04n0212_013:0679c01_3",
        "context_with_next_sentence": true
    },
    {
        "source_sentence": "爾時眾多比丘聞天說偈，瞋恚隆盛，尋報天曰：「我等是汝老牛耶？」",
        "from": "T04n0212_013:0679c06_0",
        "context_with_next_sentence": true
    },
    {
        "source_sentence": "時彼天神報道人以此偈：「吾不稱姓字，　　亦不選擇人，　其中穢行者，　　吾故說此人。」",
        "from": "T04n0212_013:0679c07_1",
        "context_with_next_sentence": true
    },
    {
        "source_sentence": "是故說，袈裟被肩也。",
        "from": "T04n0212_013:0679c11_0",
        "context_with_next_sentence": true
    },
    {
        "source_sentence": "為惡不捐者，彼修行人成就惡法，貪欲無忌，不守護身口意諸根不具，縱恣自由不自收攝，是故說，為惡不捐。",
        "from": "T04n0212_013:0679c11_1",
        "context_with_next_sentence": true
    },
    {
        "source_sentence": "惡惡行者，晝夜為惡勤而不怠，如佛說瞿曇契經。",
        "from": "T04n0212_013:0679c13_2",
        "context_with_next_sentence": true
    },
    {
        "source_sentence": "佛告阿難：「吾善逝後，當來之世，有名種姓比丘，不修立戒習諸惡法，身被袈裟不自禁制。」",
        "from": "T04n0212_013:0679c15_3",
        "context_with_next_sentence": true
    },
    {
        "source_sentence": "是故說，惡惡行者。",
        "from": "T04n0212_013:0679c17_4",
        "context_with_next_sentence": true
    },
    {
        "source_sentence": "斯墮惡者，以惡自纏不能離惡，死後便入三惡道，是故說，斯墮惡道也。",
        "from": "T04n0212_013:0679c17_5",
        "context_with_next_sentence": true
    },
    {
        "source_sentence": "　至竟犯戒人，　　葛藤纏樹枯，　斯作自為身，　　為恚火所燒。",
        "from": "T04n0212_013:0679c20_0",
        "context_with_next_sentence": true
    },
    {
        "source_sentence": "至竟犯戒人者，無毫釐戒存在心懷，亦無清白之法，如彼契經所說。",
        "from": "T04n0212_013:0679c22_0",
        "context_with_next_sentence": true
    },
    {
        "source_sentence": "佛告阿難：「吾不見調達有毫釐清白法存在心者，設當有毫釐善法存在心者，吾不記調達入地獄。",
        "from": "T04n0212_013:0679c23_1",
        "context_with_next_sentence": true
    },
    {
        "source_sentence": "猶如有人溺墮深廁不能動轉，復有慈哀人欲濟其命，觀彼人身頗有淨處屎尿不污，吾欲捉而挽出。",
        "from": "T04n0212_013:0679c25_2",
        "context_with_next_sentence": true
    },
    {
        "source_sentence": "遍觀其人無處不污，無毫釐淨處。」",
        "from": "T04n0212_013:0679c28_3",
        "context_with_next_sentence": true
    },
    {
        "source_sentence": "至竟犯戒人罪與彼同，是故說，至竟犯戒人也。",
        "from": "T04n0212_013:0679c28_4",
        "context_with_next_sentence": true
    },
    {
        "source_sentence": "葛藤纏樹枯者，猶如薩盧好樹枝葉繁茂，為葛藤所纏凋落枯死，是故說，葛藤纏樹枯也。",
        "from": "T04n0212_013:0680a01_0",
        "context_with_next_sentence": true
    },
    {
        "source_sentence": "斯作自為身者，自招其禍以自剋伐，為眾所嫉不歎其德，是故說，斯作自為身也。",
        "from": "T04n0212_013:0680a03_0",
        "context_with_next_sentence": true
    },
    {
        "source_sentence": "為恚火所燒者，北方雪山有草名伊羅叉，天分含毒，隨風所吹草木悉死。",
        "from": "T04n0212_013:0680a04_1",
        "context_with_next_sentence": true
    },
    {
        "source_sentence": "海水有魚其名自害，在水岸側臥深草中，風吹草動觸彼魚身，恚毒熾盛身體浮腫，再三觸身身壞自終。",
        "from": "T04n0212_013:0680a06_2",
        "context_with_next_sentence": true
    },
    {
        "source_sentence": "是故說，為恚火所燒也。",
        "from": "T04n0212_013:0680a08_3",
        "context_with_next_sentence": true
    },
    {
        "source_sentence": "　所謂長老，　　不以耆年，　　形熟髮白，　憃愚而已。",
        "from": "T04n0212_013:0680a10_0",
        "context_with_next_sentence": true
    },
    {
        "source_sentence": "所謂長老者，不以耆年，形骸老朽以離少壯，不知法禁，亦復不知善惡之法好醜進趣，亦復不知戒與不戒、犯與不犯，不知輕重，不知二百五十戒威儀進趣，形熟面皺肌皮舒緩，猶如老牛老象，雖為年至，憃愚而已，可謂食年非智慧年，不誦契經律阿毘曇，不觀三義徒自受苦。",
        "from": "T04n0212_013:0680a12_0",
        "context_with_next_sentence": true
    },
    {
        "source_sentence": "是故說，所謂長老，不以年耆也。",
        "from": "T04n0212_013:0680a18_1",
        "context_with_next_sentence": true
    },
    {
        "source_sentence": "形熟髮白，憃愚而已者，形骸已熟命在旦夕，當往至彼閻羅王所，為王所詰無言可對；存在世時，愚心自纏不作善果，徒壽於世不觀三業。",
        "from": "T04n0212_013:0680a18_2",
        "context_with_next_sentence": true
    },
    {
        "source_sentence": "是故說，形熟髮白，憃愚而已。",
        "from": "T04n0212_013:0680a22_3",
        "context_with_next_sentence": true
    },
    {
        "source_sentence": "　謂捨罪福，　　淨修梵行，　　明遠清潔，　是謂長老。",
        "from": "T04n0212_013:0680a23_0",
        "context_with_next_sentence": true
    },
    {
        "source_sentence": "謂能捨罪福者，生天人中是謂為福，入地獄畜生是謂為罪，其人已斷更不復生，盡其根原不種當來有，是故說，能捨罪福也。",
        "from": "T04n0212_013:0680a25_0",
        "context_with_next_sentence": true
    },
    {
        "source_sentence": "淨修梵行者，賢聖八道亦是梵行，依此梵行得至善處盡苦原底，是故說，淨修梵行。",
        "from": "T04n0212_013:0680a27_1",
        "context_with_next_sentence": true
    },
    {
        "source_sentence": "明遠清潔者，彼長老者成就老法，昔波斯匿王治化無外遠近敬附，六師相率至王波斯匿所，切教王曰：「沙門瞿曇誇世自稱，謂為第一獨步無侶，王可造沙門所語彼沙門：『汝今瞿曇審成無上等正覺道耶？』",
        "from": "T04n0212_013:0680a29_2",
        "context_with_next_sentence": true
    },
    {
        "source_sentence": "若彼報言成等正覺者，王當以此言報之：『不蘭迦葉等少出家學年在耆艾，形熟神疲猶不得佛道；汝今學以來日淺，二十九出家，自云六年苦行，云何能成等正覺乎？』」",
        "from": "T04n0212_013:0680b05_3",
        "context_with_next_sentence": true
    },
    {
        "source_sentence": "時波斯匿王受六師教誡，往至世尊所，共相問訊，在一面坐，須臾退坐前白佛言：「瞿曇沙門審成等正覺道耶？」",
        "from": "T04n0212_013:0680b09_4",
        "context_with_next_sentence": true
    },
    {
        "source_sentence": "佛報王曰：「如王所言，成等正覺。」",
        "from": "T04n0212_013:0680b11_5",
        "context_with_next_sentence": true
    },
    {
        "source_sentence": "「不蘭六師等，少出家學道，於今積年形神俱乏，不能得成無上道，況瞿曇少在王宮，五欲自恣不更寒苦，年二十九出家求道，誇世自稱成無上道耶？」",
        "from": "T04n0212_013:0680b12_6",
        "context_with_next_sentence": true
    },
    {
        "source_sentence": "佛告王曰：「世有四事最不可輕。",
        "from": "T04n0212_013:0680b15_7",
        "context_with_next_sentence": true
    },
    {
        "source_sentence": "何謂為四？",
        "from": "T04n0212_013:0680b16_8",
        "context_with_next_sentence": true
    },
    {
        "source_sentence": "一者毒蛇瞋恚興盛，口吐毒火焚燒山野，有形之類皆被其毒，是謂一不可輕。",
        "from": "T04n0212_013:0680b16_9",
        "context_with_next_sentence": true
    },
    {
        "source_sentence": "二者火雖小亦不可輕，焚燒萬物，是謂二不可輕。",
        "from": "T04n0212_013:0680b18_10",
        "context_with_next_sentence": true
    },
    {
        "source_sentence": "三者比丘年雖盛壯亦不可輕，神足自在變化無常，權慧化人亦無窮極，是謂三不可輕。",
        "from": "T04n0212_013:0680b19_11",
        "context_with_next_sentence": true
    },
    {
        "source_sentence": "四者王子雖小亦不可輕，所以然者，斬斷自由隨意出教無不從命，是謂大王！",
        "from": "T04n0212_013:0680b21_12",
        "context_with_next_sentence": true
    },
    {
        "source_sentence": "四不可輕。」",
        "from": "T04n0212_013:0680b23_13",
        "context_with_next_sentence": true
    },
    {
        "source_sentence": "時波斯匿王聞佛教誡歡喜踊躍，即從坐起頭面禮足便退而去。",
        "from": "T04n0212_013:0680b23_14",
        "context_with_next_sentence": true
    },
    {
        "source_sentence": "是故說，明遠清潔，是謂長老也。",
        "from": "T04n0212_013:0680b25_15",
        "context_with_next_sentence": true
    },
    {
        "source_sentence": "　所謂沙門，　　非必除髮，　　妄語貪取，　有欲如凡。",
        "from": "T04n0212_013:0680b26_0",
        "context_with_next_sentence": true
    },
    {
        "source_sentence": "所謂沙門，非必除髮者，昔佛在羅閱祇城竹園迦蘭陀所，爾時世尊告諸比丘：「摩竭國界快得善利，遭遇如來賢聖弟子圍繞。」",
        "from": "T04n0212_013:0680b28_0",
        "context_with_next_sentence": true
    },
    {
        "source_sentence": "於此國界羅閱祇城，夏坐九十日，爾時名聲徹十六大國，聞如來歎說賢聖弟子及比丘僧，國界人民倍懷歡喜，興敬供養衣被飲食床褥臥具病瘦醫藥。",
        "from": "T04n0212_013:0680c01_1",
        "context_with_next_sentence": true
    },
    {
        "source_sentence": "有無量眾生在家窮乏，晝夜救命不能自存，見諸比丘受自然供，既自營已復無官私，思惟權宜各自相率出家為道。",
        "from": "T04n0212_013:0680c05_2",
        "context_with_next_sentence": true
    },
    {
        "source_sentence": "既為沙門，不能纂修法教誦契經律阿毘曇，亦復不坐禪誦經佐助眾事，受人信施論不要事。",
        "from": "T04n0212_013:0680c07_3",
        "context_with_next_sentence": true
    },
    {
        "source_sentence": "佛告諸比丘：「汝等本在家時，不理家業乏於衣裳，見諸比丘得自然供養，汝等貪著故出家為道，形如沙門心如餓虎，有何道德饒潤我法？」",
        "from": "T04n0212_013:0680c10_4",
        "context_with_next_sentence": true
    },
    {
        "source_sentence": "爾時如來便說此偈：「世稱卿沙門，　　汝亦言沙門，　形雖似沙門，　　如鶴伺於魚。」",
        "from": "T04n0212_013:0680c13_5",
        "context_with_next_sentence": true
    },
    {
        "source_sentence": "佛告比丘：「剃除鬚髮著三法衣，受他信施謂法應爾，報應一至億佛不救。」",
        "from": "T04n0212_013:0680c16_0",
        "context_with_next_sentence": true
    },
    {
        "source_sentence": "其中利根捷疾智者，即自改往修來承如來教，諸有鈍根不能改更，遂自招禍。",
        "from": "T04n0212_013:0680c17_1",
        "context_with_next_sentence": true
    },
    {
        "source_sentence": "是故說，所謂沙門，非必除髮也。",
        "from": "T04n0212_013:0680c19_2",
        "context_with_next_sentence": true
    },
    {
        "source_sentence": "妄語貪取，有欲如凡者，「汝等比丘與惡智相應，永離善法實非沙門，自稱為沙門，外視法服似如沙門。」",
        "from": "T04n0212_013:0680c20_3",
        "context_with_next_sentence": true
    },
    {
        "source_sentence": "如來復說此偈：「如離實不離，　　袈裟除不除，　持鉢實不持，　　非俗非沙門。",
        "from": "T04n0212_013:0680c22_4",
        "context_with_next_sentence": true
    },
    {
        "source_sentence": "　重雲而無雨，　　苗茂不獲果，　比丘離比丘，　　如晝燈無光。」",
        "from": "T04n0212_013:0680c25_0",
        "context_with_next_sentence": true
    },
    {
        "source_sentence": "是故說，妄語貪取，有欲如凡。",
        "from": "T04n0212_013:0680c27_0",
        "context_with_next_sentence": true
    },
    {
        "source_sentence": "　所謂沙門，　　恢廓弘道，　　息心滅意，　麤結不興。",
        "from": "T04n0212_013:0680c28_0",
        "context_with_next_sentence": true
    },
    {
        "source_sentence": "所謂沙門者，昔有愚人志性遊蕩，不別是非好惡，見數十人舁死者出城，復值眾人以香華散於死屍。",
        "from": "T04n0212_013:0681a01_0",
        "context_with_next_sentence": true
    },
    {
        "source_sentence": "時彼愚人還家寢臥，先有欝金華裹懸於屋棟，繩解華散墮於愚人上，愚人舉聲喚家室告曰：「吾今已死，何不舁我捐棄？」",
        "from": "T04n0212_013:0681a03_1",
        "context_with_next_sentence": true
    },
    {
        "source_sentence": "家人問曰：「汝云何為死？」",
        "from": "T04n0212_013:0681a06_0",
        "context_with_next_sentence": true
    },
    {
        "source_sentence": "報曰：「汝不見華散我身上乎？」",
        "from": "T04n0212_013:0681a06_1",
        "context_with_next_sentence": true
    },
    {
        "source_sentence": "家室答曰：「不以華散身上謂以為死，所謂死者無出入息，身如枯木，風去火棄神識斷去，身體剛強無所復任，如斯比者乃謂為死。",
        "from": "T04n0212_013:0681a07_2",
        "context_with_next_sentence": true
    },
    {
        "source_sentence": "汝雖言死，像死而不死。」",
        "from": "T04n0212_013:0681a10_3",
        "context_with_next_sentence": true
    },
    {
        "source_sentence": "此比丘眾亦復如是，汝今比丘像比丘非比丘也。",
        "from": "T04n0212_013:0681a10_4",
        "context_with_next_sentence": true
    },
    {
        "source_sentence": "真實比丘者，威儀具足，見小隙畏懼，況於大者？",
        "from": "T04n0212_013:0681a11_5",
        "context_with_next_sentence": true
    },
    {
        "source_sentence": "眾行不闕志趣三道，佛、辟支佛、阿羅漢道。",
        "from": "T04n0212_013:0681a12_6",
        "context_with_next_sentence": true
    },
    {
        "source_sentence": "具足威儀戒律如此之比，乃謂沙門。",
        "from": "T04n0212_013:0681a13_7",
        "context_with_next_sentence": true
    },
    {
        "source_sentence": "汝等剃除鬚髮外被袈裟，內懷姦宄；所謂沙門，恢廓弘道也。",
        "from": "T04n0212_013:0681a14_8",
        "context_with_next_sentence": true
    },
    {
        "source_sentence": "息心滅意，麤結不興者，諸弊惡法已盡已滅更不復興，麤者謂結中根本，根本已除則無枝葉。",
        "from": "T04n0212_013:0681a16_0",
        "context_with_next_sentence": true
    },
    {
        "source_sentence": "是故說，息心滅意，麤結不興也。",
        "from": "T04n0212_013:0681a18_1",
        "context_with_next_sentence": true
    },
    {
        "source_sentence": "　謂能捨惡，　　是謂沙門，　　梵志除惡，　沙門執行，　　自除己垢，　　可謂為道。",
        "from": "T04n0212_013:0681a19_0",
        "context_with_next_sentence": true
    },
    {
        "source_sentence": "謂能捨惡，是謂沙門者，已息諸惡，如契經所說。",
        "from": "T04n0212_013:0681a21_0",
        "context_with_next_sentence": true
    },
    {
        "source_sentence": "佛告比丘：「如人稱卿，皆云沙門沙門。」",
        "from": "T04n0212_013:0681a22_1",
        "context_with_next_sentence": true
    },
    {
        "source_sentence": "諸比丘對曰：「如是世尊！",
        "from": "T04n0212_013:0681a22_2",
        "context_with_next_sentence": true
    },
    {
        "source_sentence": "愚人皆云沙門沙門。」",
        "from": "T04n0212_013:0681a23_3",
        "context_with_next_sentence": true
    },
    {
        "source_sentence": "佛告比丘：「若應爾者，當執沙門行，若為梵志當持梵志行。",
        "from": "T04n0212_013:0681a23_4",
        "context_with_next_sentence": true
    },
    {
        "source_sentence": "是故比丘！",
        "from": "T04n0212_013:0681a25_5",
        "context_with_next_sentence": true
    },
    {
        "source_sentence": "行如沙門亦如梵志。",
        "from": "T04n0212_013:0681a25_6",
        "context_with_next_sentence": true
    },
    {
        "source_sentence": "所以然者？",
        "from": "T04n0212_013:0681a25_7",
        "context_with_next_sentence": true
    },
    {
        "source_sentence": "沙門梵志其行清淨，意欲所願必如所念。",
        "from": "T04n0212_013:0681a26_8",
        "context_with_next_sentence": true
    },
    {
        "source_sentence": "云何為沙門梵志法？",
        "from": "T04n0212_013:0681a27_9",
        "context_with_next_sentence": true
    },
    {
        "source_sentence": "所謂沙門梵志法，身行清淨。",
        "from": "T04n0212_013:0681a27_10",
        "context_with_next_sentence": true
    },
    {
        "source_sentence": "或復作是念：『我所作已辦已成，口意亦復如是，便得養壽。』",
        "from": "T04n0212_013:0681a28_11",
        "context_with_next_sentence": true
    },
    {
        "source_sentence": "是謂沙門梵志法。」",
        "from": "T04n0212_013:0681a29_12",
        "context_with_next_sentence": true
    },
    {
        "source_sentence": "梵志除惡沙門執行，梵志修行恒以貢高為首，自恃技術自相謂曰：「吾等婆羅門從梵口生，剎利種者從梵天齊生，毘奢種者從梵天脇生，輸陀羅種者從梵天脚生，以梵為父，貢高誇說自謂第一。」",
        "from": "T04n0212_013:0681a29_13",
        "context_with_next_sentence": true
    },
    {
        "source_sentence": "爾時世尊告諸比丘：「梵志法者其實不然，修梵行人至竟清淨除不善法，今諸梵志為身招禍，畜妻養子男女列堂，己行不純，反更稱說吾從梵天口生。」",
        "from": "T04n0212_013:0681b05_14",
        "context_with_next_sentence": true
    },
    {
        "source_sentence": "是故說，梵志除惡，沙門執行也。",
        "from": "T04n0212_013:0681b08_15",
        "context_with_next_sentence": true
    },
    {
        "source_sentence": "自除己垢，可謂為道者，修行比丘自除己垢，諸惡不善法永盡無餘，遊戲於賢聖八品道，是故說，自除己垢，可謂為道。",
        "from": "T04n0212_013:0681b09_16",
        "context_with_next_sentence": true
    },
    {
        "source_sentence": "垢有三品上中下垢，上上上中上下，中上中中中下，下上下中下下，如此纏結染污人心，盡當捨離修清淨行。",
        "from": "T04n0212_013:0681b12_17",
        "context_with_next_sentence": true
    },
    {
        "source_sentence": "或有梵志興邪見意，謂為內無塵垢病由外來，或入江水或入三華池，或入人非人泉，沐浴澡洗除去外垢，不能除心縛著。",
        "from": "T04n0212_013:0681b14_18",
        "context_with_next_sentence": true
    },
    {
        "source_sentence": "世尊說曰：「夫人習行至竟清淨除塵垢者，當執無上等智能去其垢。",
        "from": "T04n0212_013:0681b17_19",
        "context_with_next_sentence": true
    },
    {
        "source_sentence": "何以故？",
        "from": "T04n0212_013:0681b18_20",
        "context_with_next_sentence": true
    },
    {
        "source_sentence": "身外塵垢為人所疾，以第一義除心垢者，諸天世人所見尊敬。",
        "from": "T04n0212_013:0681b19_21",
        "context_with_next_sentence": true
    },
    {
        "source_sentence": "人間塵垢令人墮地獄畜生餓鬼，人間塵垢雖以香華薰之猶故復生，已捨諸結使戒香所薰，終以香香莫不聞者。」",
        "from": "T04n0212_013:0681b20_22",
        "context_with_next_sentence": true
    },
    {
        "source_sentence": "是故說曰，自除己垢，可謂為道。",
        "from": "T04n0212_013:0681b23_23",
        "context_with_next_sentence": true
    },
    {
        "source_sentence": "出曜經道品第十三",
        "from": "T04n0212_013:0681b24_0",
        "context_with_next_sentence": true
    },
    {
        "source_sentence": "　八直最正道，　　四諦為法迹，　是道名無為，　　以錠滅愛冥。",
        "from": "T04n0212_013:0681b25_0",
        "context_with_next_sentence": true
    },
    {
        "source_sentence": "八直最正道者，云何名為正直？",
        "from": "T04n0212_013:0681b27_0",
        "context_with_next_sentence": true
    },
    {
        "source_sentence": "四諦為義處為四、為緣果為四，以聚故為四，若義故為四者是謂三也，記苦則無習、記習則無苦，是謂一盡二道三苦；緣果為四者是謂五。",
        "from": "T04n0212_013:0681b27_1",
        "context_with_next_sentence": true
    },
    {
        "source_sentence": "由苦有緣亦緣有果，道亦如是盡諦為五。",
        "from": "T04n0212_013:0681c01_2",
        "context_with_next_sentence": true
    },
    {
        "source_sentence": "若以聚為四者是謂八，先從欲界斷苦，後色界無色界為二，乃至道亦如是。",
        "from": "T04n0212_013:0681c02_3",
        "context_with_next_sentence": true
    },
    {
        "source_sentence": "立此義已復有說者，從緣果義名為五。",
        "from": "T04n0212_013:0681c04_4",
        "context_with_next_sentence": true
    },
    {
        "source_sentence": "苦者亦由緣亦由果，盡名苦迹有迹貪迹慳迹也。",
        "from": "T04n0212_013:0681c05_5",
        "context_with_next_sentence": true
    },
    {
        "source_sentence": "有難者道亦有緣有果，盡名苦迹，亦名有迹亦名慳迹。",
        "from": "T04n0212_013:0681c06_6",
        "context_with_next_sentence": true
    },
    {
        "source_sentence": "何以故？",
        "from": "T04n0212_013:0681c07_7",
        "context_with_next_sentence": true
    },
    {
        "source_sentence": "此中不立二諦。",
        "from": "T04n0212_013:0681c08_0",
        "context_with_next_sentence": true
    },
    {
        "source_sentence": "答曰：「制彼論故亦有因緣也，於彼苦習興二論，亦無苦亦無習，欲制此二論，故有苦有習。",
        "from": "T04n0212_013:0681c08_1",
        "context_with_next_sentence": true
    },
    {
        "source_sentence": "道者有緣有果，則生一論言無道也，欲制此一論故有道，是故說有四諦非五諦。」",
        "from": "T04n0212_013:0681c10_2",
        "context_with_next_sentence": true
    },
    {
        "source_sentence": "更有說者，以聚故立此論言有八。",
        "from": "T04n0212_013:0681c12_3",
        "context_with_next_sentence": true
    },
    {
        "source_sentence": "答曰：「以聚義一相，欲界苦色無色界苦盡集聚已，欲界行緣色，無色行緣盡，集已興出生相，欲界行盡，色無色行盡，盡集已名休息相，欲界行對色，無色行對盡，集已名出要相。」",
        "from": "T04n0212_013:0681c13_4",
        "context_with_next_sentence": true
    },
    {
        "source_sentence": "是故說，名為四諦。",
        "from": "T04n0212_013:0681c17_0",
        "context_with_next_sentence": true
    },
    {
        "source_sentence": "如慧所觀者，知有累無累念知出要，是故說，四諦為法迹。",
        "from": "T04n0212_013:0681c17_1",
        "context_with_next_sentence": true
    },
    {
        "source_sentence": "是道名無為者，安隱泥洹滅盡無為盡捨諸苦，是故說，是道名無為。",
        "from": "T04n0212_013:0681c18_2",
        "context_with_next_sentence": true
    },
    {
        "source_sentence": "以錠滅愛冥者，愛有亦有三，欲有、色有、無色有，彼牢固愛縛著愛，主生亂想多諸苦惱，由何而斷？",
        "from": "T04n0212_013:0681c20_3",
        "context_with_next_sentence": true
    },
    {
        "source_sentence": "答曰：「賢聖八道永斷不生。」",
        "from": "T04n0212_013:0681c22_4",
        "context_with_next_sentence": true
    },
    {
        "source_sentence": "是故說，以錠滅愛冥。",
        "from": "T04n0212_013:0681c23_5",
        "context_with_next_sentence": true
    },
    {
        "source_sentence": "　慧離諸淵，　　如風却雲，　　已滅思想，　是為慧見。",
        "from": "T04n0212_013:0681c24_0",
        "context_with_next_sentence": true
    },
    {
        "source_sentence": "慧離諸淵者，非圖一類淵有若干，或言風塵或言深水，塵者污人身體老少不別，令人目視不明衣裳垢坋，上弊日月使無精光，妨人遠視真偽不別。",
        "from": "T04n0212_013:0681c26_0",
        "context_with_next_sentence": true
    },
    {
        "source_sentence": "時，龍王慈愍愍世愚惑，欲使離此諸難，便降涼風細雨，掩塵滅霧曤然大明。",
        "from": "T04n0212_013:0681c29_1",
        "context_with_next_sentence": true
    },
    {
        "source_sentence": "是故說，慧離諸淵，如風却雲也。",
        "from": "T04n0212_013:0682a02_2",
        "context_with_next_sentence": true
    },
    {
        "source_sentence": "彼執行人專精一意滅內塵想。",
        "from": "T04n0212_013:0682a02_3",
        "context_with_next_sentence": true
    },
    {
        "source_sentence": "想者有三：欲想、恚想、癡想。",
        "from": "T04n0212_013:0682a03_4",
        "context_with_next_sentence": true
    },
    {
        "source_sentence": "此三想者亦不為塵主生亂念，敗壞智慧不至究竟，遮智慧目不覩四諦，垢染法身使不清明；能制此意不興諸想，是故說，已滅思想，是為慧見。",
        "from": "T04n0212_013:0682a04_5",
        "context_with_next_sentence": true
    },
    {
        "source_sentence": "　智為世長，　　惔樂無為，　　智受正教，　生老死盡。",
        "from": "T04n0212_013:0682a08_0",
        "context_with_next_sentence": true
    },
    {
        "source_sentence": "智為世長者，為最為上為微為妙，亦名三義。",
        "from": "T04n0212_013:0682a10_0",
        "context_with_next_sentence": true
    },
    {
        "source_sentence": "云何為三？",
        "from": "T04n0212_013:0682a11_0",
        "context_with_next_sentence": true
    },
    {
        "source_sentence": "一為事義，二為見義，三為緣義。",
        "from": "T04n0212_013:0682a11_1",
        "context_with_next_sentence": true
    },
    {
        "source_sentence": "亦名眼義、首義、道義、覺義、賢聖出要義。",
        "from": "T04n0212_013:0682a11_2",
        "context_with_next_sentence": true
    },
    {
        "source_sentence": "以此普照諸法，猶如外物有所照明。",
        "from": "T04n0212_013:0682a12_3",
        "context_with_next_sentence": true
    },
    {
        "source_sentence": "外物者，日月星宿衣服宮殿，名入一界、入一入、入一陰、入一道。",
        "from": "T04n0212_013:0682a13_4",
        "context_with_next_sentence": true
    },
    {
        "source_sentence": "入一界，色界也；入一入，色入也；入一陰者，色陰也；入一道者，現在道也。",
        "from": "T04n0212_013:0682a15_5",
        "context_with_next_sentence": true
    },
    {
        "source_sentence": "以此智慧光明，照十八界十二入五陰，當來過去現在世以智慧普有所照，多所饒益多所成就。",
        "from": "T04n0212_013:0682a16_6",
        "context_with_next_sentence": true
    },
    {
        "source_sentence": "是故說，智為世長也。",
        "from": "T04n0212_013:0682a18_7",
        "context_with_next_sentence": true
    },
    {
        "source_sentence": "惔樂無為者，乘此智慧遠離生死，善能分別不懷猶豫，亦復分別四諦不懷狐疑，是故說，惔樂無為也。",
        "from": "T04n0212_013:0682a19_8",
        "context_with_next_sentence": true
    },
    {
        "source_sentence": "知受正教，生老死盡者，所以受苦者由其有生，若無生者何有苦哉？",
        "from": "T04n0212_013:0682a21_9",
        "context_with_next_sentence": true
    },
    {
        "source_sentence": "猶如培的眾箭競射，是身如是眾苦染著，是故說，智受正教，生老死盡也。",
        "from": "T04n0212_013:0682a23_10",
        "context_with_next_sentence": true
    },
    {
        "source_sentence": "　道為八直妙，　　聖諦四句上，　無欲法之最，　　明眼二足尊。",
        "from": "T04n0212_013:0682a25_0",
        "context_with_next_sentence": true
    },
    {
        "source_sentence": "道為八直妙者，外道異學意欲習道，斷穀絕糧以為淨行，或臥灰糞不著文飾，或露形倮跣形體不覆，或臥棘刺枕石漱流，或編髮為衣，或觀樹葉習算呪術，或事水火日月星辰，或投高山或入深水，謂為成道。",
        "from": "T04n0212_013:0682a27_0",
        "context_with_next_sentence": true
    },
    {
        "source_sentence": "世尊說曰：「此非真道非至要處，非善知識所習；此道非妙，非賢聖所習。",
        "from": "T04n0212_013:0682b02_1",
        "context_with_next_sentence": true
    },
    {
        "source_sentence": "如此眾道，賢聖八品道為最為上。」",
        "from": "T04n0212_013:0682b04_2",
        "context_with_next_sentence": true
    },
    {
        "source_sentence": "是故說，道為八直妙也。",
        "from": "T04n0212_013:0682b05_3",
        "context_with_next_sentence": true
    },
    {
        "source_sentence": "聖諦四句上者，猶眾多外道異學皆修妄諦，在閑靜處日夜苦行，或事山鳥禿梟鵄鵂，或事獐鹿鷄狗蛇蚖，謂為真實得至滅度無為無作，得至泥洹至解脫門永離憂惱。",
        "from": "T04n0212_013:0682b05_4",
        "context_with_next_sentence": true
    },
    {
        "source_sentence": "世尊說曰：「此非真道非至要處，真實諦者四諦是也，得至無為滅盡之處。」",
        "from": "T04n0212_013:0682b09_5",
        "context_with_next_sentence": true
    },
    {
        "source_sentence": "是故說，聖諦四句上也。",
        "from": "T04n0212_013:0682b11_6",
        "context_with_next_sentence": true
    },
    {
        "source_sentence": "無欲法之最者，如契經所說，三事最第一也，一為佛二為法三為眾。",
        "from": "T04n0212_013:0682b11_7",
        "context_with_next_sentence": true
    },
    {
        "source_sentence": "所謂法者，有為法無為法，愛盡無欲滅盡泥洹，真實法者最尊最上無能過者，是故說，無欲法之最也。",
        "from": "T04n0212_013:0682b13_8",
        "context_with_next_sentence": true
    },
    {
        "source_sentence": "明眼二足尊者，諸有眾生，無足二足四足及眾多足，有色無色有想無想，乃至非想非無想，如來於中最尊最上無能過者，是故說，明眼二足尊也。",
        "from": "T04n0212_013:0682b15_9",
        "context_with_next_sentence": true
    },
    {
        "source_sentence": "　一切行無常，　　如慧所觀見，　若能覺此苦，　　行道淨其迹。",
        "from": "T04n0212_013:0682b19_0",
        "context_with_next_sentence": true
    },
    {
        "source_sentence": "一切行無常者，變易不停不可恃怙，猶電過目琢石見火焰現已滅，是故說，一切行無常也。",
        "from": "T04n0212_013:0682b21_0",
        "context_with_next_sentence": true
    },
    {
        "source_sentence": "如慧所觀見者，知之穢漏非真非實，為磨滅法皆歸滅盡，是故說，如慧所觀見者。",
        "from": "T04n0212_013:0682b23_1",
        "context_with_next_sentence": true
    },
    {
        "source_sentence": "若能覺此苦者，厭患此苦意不願樂，念求解脫永欲捨離，是故說，若能覺此苦也。",
        "from": "T04n0212_013:0682b25_0",
        "context_with_next_sentence": true
    },
    {
        "source_sentence": "行道淨其迹者，常念修持無上正道，見諦所斷能淨其迹，是故說，行道淨其迹也。",
        "from": "T04n0212_013:0682b26_1",
        "context_with_next_sentence": true
    },
    {
        "source_sentence": "　一切眾行苦，　　如慧之所見，　若能覺此苦，　　行道淨其迹。",
        "from": "T04n0212_013:0682b29_0",
        "context_with_next_sentence": true
    },
    {
        "source_sentence": "一切眾行苦者，從欲界上至有頂，斯是苦際，若在欲界求離苦難，若在色界數變易苦，若在無色界受行為苦。",
        "from": "T04n0212_013:0682c02_0",
        "context_with_next_sentence": true
    },
    {
        "source_sentence": "是故世尊說：「生死熾然一切為苦，流轉五趣不免其苦，誰當樂此眾苦之中？」",
        "from": "T04n0212_013:0682c04_1",
        "context_with_next_sentence": true
    },
    {
        "source_sentence": "是故說，一切眾行苦也。",
        "from": "T04n0212_013:0682c06_2",
        "context_with_next_sentence": true
    },
    {
        "source_sentence": "如慧之所見者，夫博學之士探古知今，三世通達如掌觀珠皆悉分明，是故說，如慧之所見。",
        "from": "T04n0212_013:0682c06_3",
        "context_with_next_sentence": true
    },
    {
        "source_sentence": "若能覺此苦者，以知此苦欲得遠離，意常厭患不與同處，是故說，若能覺此苦也。",
        "from": "T04n0212_013:0682c08_4",
        "context_with_next_sentence": true
    },
    {
        "source_sentence": "行道淨其迹者，唯有賢聖道能淨苦迹，是故說，行道淨其迹也。",
        "from": "T04n0212_013:0682c10_5",
        "context_with_next_sentence": true
    },
    {
        "source_sentence": "　一切眾行空，　　如慧之所見，　若能覺此苦，　　行道淨其迹。",
        "from": "T04n0212_013:0682c13_0",
        "context_with_next_sentence": true
    },
    {
        "source_sentence": "一切眾行空者，眾行轉變，不可恃怙亦不常住，生生即滅流逝不停，苦空無我，空性自爾亦非不爾，是故說，一切眾行空也。",
        "from": "T04n0212_013:0682c15_0",
        "context_with_next_sentence": true
    },
    {
        "source_sentence": "如慧之所見者，猶如大士觀彼淨水，自見其形皆悉分明。",
        "from": "T04n0212_013:0682c17_1",
        "context_with_next_sentence": true
    },
    {
        "source_sentence": "彼修行人亦復如是，觀諸眾行，起者滅者無所罣礙，是故說，如慧之所見也。",
        "from": "T04n0212_013:0682c19_2",
        "context_with_next_sentence": true
    },
    {
        "source_sentence": "若能覺此苦者，從初積行乃至成道，其間涉苦不自覺知，為苦所惑不至究竟。",
        "from": "T04n0212_013:0682c20_3",
        "context_with_next_sentence": true
    },
    {
        "source_sentence": "如吾今日成得人身，遭遇佛世賢聖相值，長夜染著五盛陰身，今乃自覺知為非真，如我今日觀此五盛陰眾苦集湊，是故說，若能覺此苦也。",
        "from": "T04n0212_013:0682c22_4",
        "context_with_next_sentence": true
    },
    {
        "source_sentence": "行道淨其迹者，以苦未知智而滅其跡，至竟清淨而無瑕穢，盡苦原本令得清淨，是故說，行道淨其迹也。",
        "from": "T04n0212_013:0682c25_5",
        "context_with_next_sentence": true
    },
    {
        "source_sentence": "　一切行無我，　　如慧之所見，　若能覺此苦，　　行道淨其迹。",
        "from": "T04n0212_013:0682c29_0",
        "context_with_next_sentence": true
    },
    {
        "source_sentence": "一切行無我者，無欲無作故一切法無我，以不堅固故一切法無我，不自由故一切法無我，是故說，一切行無我。",
        "from": "T04n0212_013:0683a02_0",
        "context_with_next_sentence": true
    },
    {
        "source_sentence": "如慧之所見者，慧之所鑒照察，三十七道品之法，猶如有人照於明鏡，悉自見形無所罣礙。",
        "from": "T04n0212_013:0683a04_1",
        "context_with_next_sentence": true
    },
    {
        "source_sentence": "此亦如是，以慧觀察皆悉分明，是故說，如慧之所見也。",
        "from": "T04n0212_013:0683a06_2",
        "context_with_next_sentence": true
    },
    {
        "source_sentence": "若能覺此苦者，彼修行人長夜之中，為此五盛陰身所見侵欺，計是我有、我是彼所；以實觀之，便生厭患能離解脫。",
        "from": "T04n0212_013:0683a07_3",
        "context_with_next_sentence": true
    },
    {
        "source_sentence": "是故說，若能覺此苦也。",
        "from": "T04n0212_013:0683a10_4",
        "context_with_next_sentence": true
    },
    {
        "source_sentence": "行道淨其迹者，住十五心以見諦道斷無常苦空無我永盡無餘，以其四行由苦而生，苦諦所錄，苦未知智斷，是故說，行道淨其迹。",
        "from": "T04n0212_013:0683a11_0",
        "context_with_next_sentence": true
    },
    {
        "source_sentence": "　吾已說道，　　愛箭為射，　　宜以自勗，　受如來言。",
        "from": "T04n0212_013:0683a14_0",
        "context_with_next_sentence": true
    },
    {
        "source_sentence": "吾已說道者，或有眾生懈怠慢惰，自相謂言：「若使如來神力自在者，何能不使我等早成道果？",
        "from": "T04n0212_013:0683a16_0",
        "context_with_next_sentence": true
    },
    {
        "source_sentence": "又復不能躬自執道內我形中。」",
        "from": "T04n0212_013:0683a18_1",
        "context_with_next_sentence": true
    },
    {
        "source_sentence": "猶如契經所說，有異梵志來至世尊所，而問斯義說偈曰：「我觀天世人，　　梵志行清淨，　今我重自歸，　　解我狐疑滯。」",
        "from": "T04n0212_013:0683a18_2",
        "context_with_next_sentence": true
    },
    {
        "source_sentence": "此為何義？",
        "from": "T04n0212_013:0683a23_0",
        "context_with_next_sentence": true
    },
    {
        "source_sentence": "說曰，彼梵志者受性頑鈍懈怠慢惰，欲使瞿曇沙門與我說道早成其果，使我體中結使速得滅盡。",
        "from": "T04n0212_013:0683a23_1",
        "context_with_next_sentence": true
    },
    {
        "source_sentence": "世尊說偈報曰：「吾不解脫卿，　　淨行世梵志，　欲求極妙道，　　如是得度流。」",
        "from": "T04n0212_013:0683a25_2",
        "context_with_next_sentence": true
    },
    {
        "source_sentence": "此為何義？",
        "from": "T04n0212_013:0683a28_0",
        "context_with_next_sentence": true
    },
    {
        "source_sentence": "報曰，梵志已欲求道不假他得，若假他得者，我坐樹王下，則能滅一切眾生心意結使，亦以大慈加被眾生。",
        "from": "T04n0212_013:0683a28_1",
        "context_with_next_sentence": true
    },
    {
        "source_sentence": "梵志當知，不究病根錯投其藥，欲蒙祐者其義不然也。",
        "from": "T04n0212_013:0683b01_2",
        "context_with_next_sentence": true
    },
    {
        "source_sentence": "此亦如是，己不修道，望彼果報除己結使，此義不然。",
        "from": "T04n0212_013:0683b02_3",
        "context_with_next_sentence": true
    },
    {
        "source_sentence": "猶如梵志，良師達鑑審病根原，隨病所生而投其藥，便得瘳愈終無錯謬。",
        "from": "T04n0212_013:0683b04_4",
        "context_with_next_sentence": true
    },
    {
        "source_sentence": "此亦如是，以賢聖道觀病根原而投其藥，身中結使永得除盡。",
        "from": "T04n0212_013:0683b05_5",
        "context_with_next_sentence": true
    },
    {
        "source_sentence": "或有比丘內自思惟：「如來出現於世，大慈大悲廣被眾生，何須勞苦躬自行道，為結使所逼不能得度？",
        "from": "T04n0212_013:0683b07_6",
        "context_with_next_sentence": true
    },
    {
        "source_sentence": "若使如來普慈一切，自當為我演說道教，何故不獨與我除去結使？」",
        "from": "T04n0212_013:0683b09_7",
        "context_with_next_sentence": true
    },
    {
        "source_sentence": "爾時世尊知彼心中所念，是故說，吾已說道也。",
        "from": "T04n0212_013:0683b11_0",
        "context_with_next_sentence": true
    },
    {
        "source_sentence": "愛箭為射者，我先覺知，後與人說。",
        "from": "T04n0212_013:0683b12_1",
        "context_with_next_sentence": true
    },
    {
        "source_sentence": "猶如醫師，先學方略審病根原，毫釐不失然後投藥。",
        "from": "T04n0212_013:0683b12_2",
        "context_with_next_sentence": true
    },
    {
        "source_sentence": "此亦如是，先成道果，知己結使永盡無餘，然後與人說結使病一一分別，乃投道藥永無塵曀，以無上利箭射彼結使。",
        "from": "T04n0212_013:0683b14_3",
        "context_with_next_sentence": true
    },
    {
        "source_sentence": "是故說，愛箭為射也。",
        "from": "T04n0212_013:0683b16_4",
        "context_with_next_sentence": true
    },
    {
        "source_sentence": "宜以自勗者，演道之人為人說道，直趣一向不隨邪曲者，成道則易得受果證。",
        "from": "T04n0212_013:0683b17_5",
        "context_with_next_sentence": true
    },
    {
        "source_sentence": "如來世尊亦復如是，與人說道，道者無形無為無作安隱滅盡泥洹。",
        "from": "T04n0212_013:0683b18_6",
        "context_with_next_sentence": true
    },
    {
        "source_sentence": "出言如教亦無虛妄，猶如父愛子，隨時瞻養推燥去濕，復以甘饌飲食食彼諸子；諸子放逸不從父教，貪著五欲不從正教。",
        "from": "T04n0212_013:0683b20_7",
        "context_with_next_sentence": true
    },
    {
        "source_sentence": "如來世尊亦復如是，廣與眾生演甘露法，復以善權方便重說微妙法；眾生不肯承受。",
        "from": "T04n0212_013:0683b23_8",
        "context_with_next_sentence": true
    },
    {
        "source_sentence": "是故說，宜以自勗，受如來言也。",
        "from": "T04n0212_013:0683b25_9",
        "context_with_next_sentence": true
    },
    {
        "source_sentence": "◎出曜經卷第十三",
        "from": "T04n0212_013:0683b26_0",
        "context_with_next_sentence": false
    }
]