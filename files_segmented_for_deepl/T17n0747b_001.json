[
    {
        "source_sentence": "佛說輪轉五道罪福報應經",
        "from": "T17n0747b_001:0563b19_0",
        "context_with_next_sentence": true
    },
    {
        "source_sentence": "劉宋三藏法師求那跋陀羅譯",
        "from": "T17n0747b_001:0563b21_0",
        "context_with_next_sentence": true
    },
    {
        "source_sentence": "聞如是：一時佛在迦維羅衛國釋氏精舍，與千二百五十比丘俱。",
        "from": "T17n0747b_001:0563b22_0",
        "context_with_next_sentence": true
    },
    {
        "source_sentence": "九月本齋，一時畢竟，佛從禪室出，往至舍衛國祇樹給孤獨園。",
        "from": "T17n0747b_001:0563b23_1",
        "context_with_next_sentence": true
    },
    {
        "source_sentence": "二國之間有一大樹，名尼拘類樹，高百二十里，枝葉方圓覆六十里，其樹上子數千萬斛，食之香甘，其味如蜜，甘果熟落，人民食之，眾病除愈，眼目精明。",
        "from": "T17n0747b_001:0563b25_2",
        "context_with_next_sentence": true
    },
    {
        "source_sentence": "佛坐樹下，時諸比丘，取果食之。",
        "from": "T17n0747b_001:0563b28_3",
        "context_with_next_sentence": true
    },
    {
        "source_sentence": "佛語阿難：「吾觀天地萬物，各有宿緣。」",
        "from": "T17n0747b_001:0563b29_4",
        "context_with_next_sentence": true
    },
    {
        "source_sentence": "阿難即前為佛作禮，長跪白佛言：「何等宿緣？",
        "from": "T17n0747b_001:0563c01_5",
        "context_with_next_sentence": true
    },
    {
        "source_sentence": "此諸弟子願欲聞之，唯具演說，開化未聞！」",
        "from": "T17n0747b_001:0563c02_6",
        "context_with_next_sentence": true
    },
    {
        "source_sentence": "佛告阿難：「善哉！",
        "from": "T17n0747b_001:0563c03_7",
        "context_with_next_sentence": true
    },
    {
        "source_sentence": "善哉！",
        "from": "T17n0747b_001:0563c03_8",
        "context_with_next_sentence": true
    },
    {
        "source_sentence": "若樂聞者，心善聽。」",
        "from": "T17n0747b_001:0563c03_9",
        "context_with_next_sentence": true
    },
    {
        "source_sentence": "佛語阿難：「夫人作福，譬如此樹，本種一核，稍稍漸大收子無限。",
        "from": "T17n0747b_001:0563c04_10",
        "context_with_next_sentence": true
    },
    {
        "source_sentence": "人而豪貴，國王長者，從禮佛事三寶中來；為人大富財物無限，從布施中來；為人長壽，無有疾病身體強壯，從持戒中來；為人端正，顏色妙好，輝容第一，身體柔軟，口氣香潔，人見姿容，無不歡喜，視之無厭，從忍辱中來；為人修習無有懈怠，樂為福德，從精進中來；為人安詳，言行審諦，從禪定中來；為人才明達解深法，讚歎妙義，開悟愚蒙，人聞其言莫不諮受，宣用為珍寶，從智慧中來；為人音聲清徹，從歌詠三寶中來；為人潔淨，無有疾病，從慈心中來。」",
        "from": "T17n0747b_001:0563c05_11",
        "context_with_next_sentence": true
    },
    {
        "source_sentence": "阿難白佛：「云何為慈？」",
        "from": "T17n0747b_001:0563c16_12",
        "context_with_next_sentence": true
    },
    {
        "source_sentence": "佛語阿難：「一、慈眾生，如母愛子；二、悲世間，欲令解脫道意；三、心常歡喜；四、為能護念，一切不犯。",
        "from": "T17n0747b_001:0563c17_13",
        "context_with_next_sentence": true
    },
    {
        "source_sentence": "是為慈心者也。」",
        "from": "T17n0747b_001:0563c19_14",
        "context_with_next_sentence": true
    },
    {
        "source_sentence": "佛語阿難：「為人長大，恭敬人故；為人短小，輕慢人故；為人醜陋，喜瞋恚人故；生無所知，不學問故；為人專愚，不教人故；為人瘖瘂，謗毀人故；為人聾盲，不喜聽受經法故；為人奴婢，負債不償故；為人卑賤，不禮三寶故；為人醜黑，遮佛光明故；生裸國中者，喜輕衣搪揬塔寺、精舍故；生馬蹄國中者，喜著屐佛前行故；生穿胸人國中者，布施作福悔惜心故；生麞鹿麑麂中者，喜驚怖人故；生墮龍中者，喜調戲人故；身生惡瘡治之難差者，喜鞭打眾生不以理故；人見歡喜者，前生見人歡喜故；人見不歡喜者，前生見人不歡悅故；遭縣官繫閉牢獄、杻械其身者，前世為人籠繫眾生，不從意故；為人脣缺者，前世釣魚，魚決口故；聞好言善語心不樂聞，於中兩舌亂人聽受經法者，後墮耽耳狗中。」",
        "from": "T17n0747b_001:0563c19_15",
        "context_with_next_sentence": true
    },
    {
        "source_sentence": "佛語阿難：「世有愚人，聞說法語心不餐採，後墮長耳驢馬之中。",
        "from": "T17n0747b_001:0564a07_16",
        "context_with_next_sentence": true
    },
    {
        "source_sentence": "慳貪獨食，不共飢者，食後墮餓鬼中；出生為人，貧窮飢餓，衣不蓋形，食不供口。",
        "from": "T17n0747b_001:0564a08_17",
        "context_with_next_sentence": true
    },
    {
        "source_sentence": "好食自噉，惡食施人，後生猪[虫*屯]、蜣蜋之中。",
        "from": "T17n0747b_001:0564a10_18",
        "context_with_next_sentence": true
    },
    {
        "source_sentence": "喜劫奪人物者，後墮羊中，生剝其皮，償其宿罪。",
        "from": "T17n0747b_001:0564a11_19",
        "context_with_next_sentence": true
    },
    {
        "source_sentence": "好喜殺生者，後為水上蜉蝣蟲，朝生暮死。",
        "from": "T17n0747b_001:0564a13_0",
        "context_with_next_sentence": true
    },
    {
        "source_sentence": "好喜盜人財物者，後墮奴婢、牛、馬之中，償其宿債。",
        "from": "T17n0747b_001:0564a14_1",
        "context_with_next_sentence": true
    },
    {
        "source_sentence": "好喜婬他妻女者，死入地獄，男抱銅柱，女臥鐵床；從地獄出，常生下處，當墮鷄鴨中。",
        "from": "T17n0747b_001:0564a15_2",
        "context_with_next_sentence": true
    },
    {
        "source_sentence": "好喜妄語傳人惡事，死入地獄，洋銅灌口，拔出其舌以牛犁之；出墮鴟梟、鴝鵅鳥中，人聞其鳴莫不驚怖，皆言變怪，呪令其死。",
        "from": "T17n0747b_001:0564a17_3",
        "context_with_next_sentence": true
    },
    {
        "source_sentence": "喜飲酒醉犯三十六失者，死墮沸屎泥犁之中，出生墮狌狌中；後還為人，愚癡生無所知，夫婦不相和順，數共鬪諍，更相驅遣，後墮鳩鴿中。",
        "from": "T17n0747b_001:0564a20_4",
        "context_with_next_sentence": true
    },
    {
        "source_sentence": "貪人力者，後墮象中。」",
        "from": "T17n0747b_001:0564a23_5",
        "context_with_next_sentence": true
    },
    {
        "source_sentence": "佛語阿難：「州郡令長食官爵祿，或人無罪，或私侵人民，錄名繫縛，鞭打捶杖，強逼輸送，告訴無地，枷械繫閉，不得寬縱，後墮地獄中身受苦痛，數千億歲罪畢乃出；當墮水牛中，貫穿其鼻，牽船挽車，大杖打撲，償其宿罪。」",
        "from": "T17n0747b_001:0564a24_6",
        "context_with_next_sentence": true
    },
    {
        "source_sentence": "佛語阿難：「為人不淨，從猪中來；為人慳貪，不能廉潔，從狗中來；為人剛強很戾自用，從羊中來；為人腥臭，從魚鼈中來；為人兇惡、含毒心難解者，從蝮蛇中來；好喜美食，喜殺害眾生無有慈心者，從犲、狼、狸、鷹中來；為人短命，胞胎傷墮，生世未幾而早命終，墮在三塗數千萬劫。」",
        "from": "T17n0747b_001:0564a29_7",
        "context_with_next_sentence": true
    },
    {
        "source_sentence": "佛言：「此輩前世為人，好喜射獵，焚燒山澤，探巢破卵，施捕魚網，殺一切眾生，貪其皮肉以自食噉，多短命報，世世累劫無有出期。",
        "from": "T17n0747b_001:0564b06_8",
        "context_with_next_sentence": true
    },
    {
        "source_sentence": "慎之！",
        "from": "T17n0747b_001:0564b10_0",
        "context_with_next_sentence": true
    },
    {
        "source_sentence": "慎之！",
        "from": "T17n0747b_001:0564b10_1",
        "context_with_next_sentence": true
    },
    {
        "source_sentence": "痛不可言。」",
        "from": "T17n0747b_001:0564b10_2",
        "context_with_next_sentence": true
    },
    {
        "source_sentence": "佛語阿難：「凡作功德皆應身為，燒香福會，轉經行道，不得倩人，呪願若虛，如倩人食，豈得自飽，能不饑耶？",
        "from": "T17n0747b_001:0564b10_3",
        "context_with_next_sentence": true
    },
    {
        "source_sentence": "若燒香鮮潔，逮薩云若，香攝一切相；然燈續明得三達智，無所罣礙。",
        "from": "T17n0747b_001:0564b13_0",
        "context_with_next_sentence": true
    },
    {
        "source_sentence": "燒香齋食，讀經達嚫，以為常法；布施得福，諸天接待，萬惡皆却，眾魔盡除，無敢當者。",
        "from": "T17n0747b_001:0564b14_1",
        "context_with_next_sentence": true
    },
    {
        "source_sentence": "懈怠之人，安隱諧偶，無精進心，一朝疾病，有不吉利，便欲燒香，方云作福。",
        "from": "T17n0747b_001:0564b16_2",
        "context_with_next_sentence": true
    },
    {
        "source_sentence": "諸天未降，眾魔故前，競共嬈觸，作諸變怪。",
        "from": "T17n0747b_001:0564b18_3",
        "context_with_next_sentence": true
    },
    {
        "source_sentence": "以是之故常當精進，罪福隨身如影隨形，植種福者，亦如尼拘類樹，本種一核，收子無限，施一得倍萬，言不虛也！」",
        "from": "T17n0747b_001:0564b19_4",
        "context_with_next_sentence": true
    },
    {
        "source_sentence": "佛時頌曰：「賢者好布施，　　天神自扶將，　施一得萬倍，　　安樂壽命長。",
        "from": "T17n0747b_001:0564b22_5",
        "context_with_next_sentence": true
    },
    {
        "source_sentence": "　今日大布施，　　其福不可量，　皆當得佛道，　　度脫於十方。",
        "from": "T17n0747b_001:0564b25_0",
        "context_with_next_sentence": true
    },
    {
        "source_sentence": "　因緣合會誰為親，　　五戒十善除去瞋，　不望他許自為親，　　世間榮樂如浮雲。",
        "from": "T17n0747b_001:0564b27_0",
        "context_with_next_sentence": true
    },
    {
        "source_sentence": "　展轉五道如車輪，　　莫計壽命惜金銀，　天地尚壞何況身，　　奉持經戒是大珍。",
        "from": "T17n0747b_001:0564b29_0",
        "context_with_next_sentence": true
    },
    {
        "source_sentence": "　勿貪財色辱悞人，　　三界眾生如群羊，　來去五道身壞傷，　　命速流水何有常。",
        "from": "T17n0747b_001:0564c02_0",
        "context_with_next_sentence": true
    },
    {
        "source_sentence": "　作惡甚近受罪長，　　泥犁地獄沸鑊湯，　制心剛意離禍殃，　　犯罪入中痛難當。」",
        "from": "T17n0747b_001:0564c04_0",
        "context_with_next_sentence": true
    },
    {
        "source_sentence": "佛告阿難：「世人無智，生死肉眼不知罪福。",
        "from": "T17n0747b_001:0564c06_0",
        "context_with_next_sentence": true
    },
    {
        "source_sentence": "吾以道眼覩無數劫乃至今身罪福應報，猶觀掌中瑠璃珠，內外明徹無狐疑想。」",
        "from": "T17n0747b_001:0564c07_0",
        "context_with_next_sentence": true
    },
    {
        "source_sentence": "阿難前整衣服，為佛作禮，而白佛言：「演說此經，當何名之？」",
        "from": "T17n0747b_001:0564c08_1",
        "context_with_next_sentence": true
    },
    {
        "source_sentence": "佛語阿難：「此經名為『輪轉五道』，亦名『罪福報應』。",
        "from": "T17n0747b_001:0564c10_2",
        "context_with_next_sentence": true
    },
    {
        "source_sentence": "若有善男子善女人，諷誦宣傳功德無量，當見禮侍賢劫千佛，奉侍供養，不墮三塗八難之處，得戒定慧。」",
        "from": "T17n0747b_001:0564c11_3",
        "context_with_next_sentence": true
    },
    {
        "source_sentence": "佛說經竟，五百比丘漏盡意解；七百比丘尼得須陀洹道；八百羅漢得菩薩道；諸天龍神、是時樹下清信士萬二千人、清信女六千人，悉履道迹；諸比丘、比丘尼、優婆塞、優婆夷，皆得阿那含道。",
        "from": "T17n0747b_001:0564c14_0",
        "context_with_next_sentence": true
    },
    {
        "source_sentence": "天、龍、鬼神、世間人民，聞佛說法，皆言：「善哉！」",
        "from": "T17n0747b_001:0564c18_1",
        "context_with_next_sentence": true
    },
    {
        "source_sentence": "即起作禮，遶佛三匝，歡喜而去。",
        "from": "T17n0747b_001:0564c19_2",
        "context_with_next_sentence": true
    },
    {
        "source_sentence": "佛說輪轉五道罪福報應經",
        "from": "T17n0747b_001:0564c21_0",
        "context_with_next_sentence": false
    }
]