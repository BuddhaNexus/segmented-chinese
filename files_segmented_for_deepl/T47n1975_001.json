[
    {
        "source_sentence": "淨土生無生論",
        "from": "T47n1975_001:0381a21_0",
        "context_with_next_sentence": true
    },
    {
        "source_sentence": "幽溪沙門傳燈撰",
        "from": "T47n1975_001:0381a23_0",
        "context_with_next_sentence": true
    },
    {
        "source_sentence": "稽首能仁圓滿智，無量壽覺大導師，所說安養大乘經，了義了義至圓頓。",
        "from": "T47n1975_001:0381a24_0",
        "context_with_next_sentence": true
    },
    {
        "source_sentence": "妙德普賢觀自在，勢至清淨大海眾，馬鳴、龍樹及天親，此土廬山蓮社祖，天台智者并法智，古往今來弘法師，我今歸命禮三寶。",
        "from": "T47n1975_001:0381a25_1",
        "context_with_next_sentence": true
    },
    {
        "source_sentence": "求乞冥加發神識，敬採經論祕密旨，闡明淨土生無生，普使將來悟此門，斷疑生信階不退。",
        "from": "T47n1975_001:0381a28_2",
        "context_with_next_sentence": true
    },
    {
        "source_sentence": "將造此論，立為十門：一、一真法界門；二、身土緣起門；三、心土相即門；四、生佛不二門；五、法界為念門；六、境觀相吞門；七、三觀法爾門；八、感應任運門；九、彼此恒一門；十、現未互在門。",
        "from": "T47n1975_001:0381b01_3",
        "context_with_next_sentence": true
    },
    {
        "source_sentence": "初、一真法界門一真法性中，具足十法界，依正本融通，生佛非殊致。",
        "from": "T47n1975_001:0381b06_0",
        "context_with_next_sentence": true
    },
    {
        "source_sentence": "論曰：一真法界即眾生本有心性，此之心性具無量德，受無量名。",
        "from": "T47n1975_001:0381b08_1",
        "context_with_next_sentence": true
    },
    {
        "source_sentence": "云何具無量德？",
        "from": "T47n1975_001:0381b09_2",
        "context_with_next_sentence": true
    },
    {
        "source_sentence": "舉要言之，謂性體、性量、性具。",
        "from": "T47n1975_001:0381b10_0",
        "context_with_next_sentence": true
    },
    {
        "source_sentence": "云何性體？",
        "from": "T47n1975_001:0381b10_1",
        "context_with_next_sentence": true
    },
    {
        "source_sentence": "謂此心性，離四句、絕百非，體性堅凝，清淨無染，不生不滅，常住無壞。",
        "from": "T47n1975_001:0381b10_2",
        "context_with_next_sentence": true
    },
    {
        "source_sentence": "云何性量？",
        "from": "T47n1975_001:0381b12_3",
        "context_with_next_sentence": true
    },
    {
        "source_sentence": "此心性竪窮三世，橫遍十方，世界有邊，虛空無邊。",
        "from": "T47n1975_001:0381b12_4",
        "context_with_next_sentence": true
    },
    {
        "source_sentence": "虛空有邊，心性無邊。",
        "from": "T47n1975_001:0381b13_5",
        "context_with_next_sentence": true
    },
    {
        "source_sentence": "現在有邊，過未無邊。",
        "from": "T47n1975_001:0381b14_6",
        "context_with_next_sentence": true
    },
    {
        "source_sentence": "過未有邊，心性無邊。",
        "from": "T47n1975_001:0381b14_7",
        "context_with_next_sentence": true
    },
    {
        "source_sentence": "無盡無盡、無量無量。",
        "from": "T47n1975_001:0381b15_8",
        "context_with_next_sentence": true
    },
    {
        "source_sentence": "云何性具？",
        "from": "T47n1975_001:0381b15_9",
        "context_with_next_sentence": true
    },
    {
        "source_sentence": "謂此心性具十法界，謂佛法界、菩薩法界、緣覺法界、聲聞法界、天法界、修羅法界、人法界、畜生法界、餓鬼法界、地獄法界，此是假名。",
        "from": "T47n1975_001:0381b16_0",
        "context_with_next_sentence": true
    },
    {
        "source_sentence": "復有正報，謂佛五陰、菩薩五陰，乃至地獄五陰，此是實法。",
        "from": "T47n1975_001:0381b19_1",
        "context_with_next_sentence": true
    },
    {
        "source_sentence": "復有依報，謂佛國土、菩薩國土乃至地獄國土。",
        "from": "T47n1975_001:0381b20_2",
        "context_with_next_sentence": true
    },
    {
        "source_sentence": "令易解故，作三種分別，得意為言，即性具是性體、性量。",
        "from": "T47n1975_001:0381b21_3",
        "context_with_next_sentence": true
    },
    {
        "source_sentence": "性體離過絕非，即性具十界離過絕非。",
        "from": "T47n1975_001:0381b22_4",
        "context_with_next_sentence": true
    },
    {
        "source_sentence": "性體堅凝，清淨無染，不生不滅，常住不壞；性具十界亦然。",
        "from": "T47n1975_001:0381b23_5",
        "context_with_next_sentence": true
    },
    {
        "source_sentence": "性量竪窮橫遍，無盡無盡、無量無量；性具十界亦然。",
        "from": "T47n1975_001:0381b24_6",
        "context_with_next_sentence": true
    },
    {
        "source_sentence": "正報五陰同性體、性量，清淨周遍；依報國土亦然。",
        "from": "T47n1975_001:0381b26_0",
        "context_with_next_sentence": true
    },
    {
        "source_sentence": "此之三法亦名三諦：性體即真諦，性量即中諦，性具即俗諦。",
        "from": "T47n1975_001:0381b27_1",
        "context_with_next_sentence": true
    },
    {
        "source_sentence": "故《楞嚴經》云：「而如來藏妙明元心，非心、非空，非地、水、火、風，非眼、耳、鼻、舌、身、意，非色、聲、香、味、觸、法，非眼界乃至非意識界，非無明乃至非老死，非無明盡乃至非老死盡，非苦、集、滅、道，非智、非得，非檀那乃至非般剌若，非怛答阿羯，非阿羅訶，非三藐三菩，非常樂我淨。」",
        "from": "T47n1975_001:0381b28_2",
        "context_with_next_sentence": true
    },
    {
        "source_sentence": "此即性量無相，是為真諦。",
        "from": "T47n1975_001:0381c05_3",
        "context_with_next_sentence": true
    },
    {
        "source_sentence": "而如來藏元明心妙，即心、即空，即地、水、火、風，即六凡，即二乘，乃至即如來常、樂、我、淨，此即性具十界，是為俗諦。",
        "from": "T47n1975_001:0381c06_4",
        "context_with_next_sentence": true
    },
    {
        "source_sentence": "而如來藏妙明心元，離即、離非，是即、非即，此即性體，是為中諦。",
        "from": "T47n1975_001:0381c08_5",
        "context_with_next_sentence": true
    },
    {
        "source_sentence": "又云：「如來藏性色真空，性空真色，清淨本然，周遍法界，地、水、火、風、空、見、識莫不如是。」",
        "from": "T47n1975_001:0381c10_6",
        "context_with_next_sentence": true
    },
    {
        "source_sentence": "地、水、火、風、空、見、識即性具也，清淨本然即性體也，周遍法界即性量也。",
        "from": "T47n1975_001:0381c11_7",
        "context_with_next_sentence": true
    },
    {
        "source_sentence": "又云：「地、水、火、風、空清淨本然，周遍法界」，即依報國土性體、性量也。",
        "from": "T47n1975_001:0381c13_8",
        "context_with_next_sentence": true
    },
    {
        "source_sentence": "「見、識清淨本然，周遍法界」，即正報五陰性體、性量也。",
        "from": "T47n1975_001:0381c15_0",
        "context_with_next_sentence": true
    },
    {
        "source_sentence": "云何受無量名？",
        "from": "T47n1975_001:0381c16_1",
        "context_with_next_sentence": true
    },
    {
        "source_sentence": "舉要言之，此心性或名空如來藏，或名真如佛性，或名菴摩羅識，或名大圓鏡智，或名菩提涅槃。",
        "from": "T47n1975_001:0381c16_2",
        "context_with_next_sentence": true
    },
    {
        "source_sentence": "性體、性量名空如來藏，即性具十界五陰國土名空如來藏。",
        "from": "T47n1975_001:0381c18_3",
        "context_with_next_sentence": true
    },
    {
        "source_sentence": "性體、性量名真如佛性，即性具等真如佛性。",
        "from": "T47n1975_001:0381c20_4",
        "context_with_next_sentence": true
    },
    {
        "source_sentence": "性體、性量名菴摩羅識，即性具等名菴摩羅識。",
        "from": "T47n1975_001:0381c21_5",
        "context_with_next_sentence": true
    },
    {
        "source_sentence": "性體、性量名大圓鏡智，即性具等名大圓鏡智。",
        "from": "T47n1975_001:0381c22_6",
        "context_with_next_sentence": true
    },
    {
        "source_sentence": "性體、性量名菩提、涅槃，即性具等名菩提、涅槃。",
        "from": "T47n1975_001:0381c23_7",
        "context_with_next_sentence": true
    },
    {
        "source_sentence": "故曰：「一真法性中，具足十法界，依正本融通，生佛非殊致。」",
        "from": "T47n1975_001:0381c24_8",
        "context_with_next_sentence": true
    },
    {
        "source_sentence": "問曰：「此一真法界，為初心是？",
        "from": "T47n1975_001:0381c25_9",
        "context_with_next_sentence": true
    },
    {
        "source_sentence": "為後心是？",
        "from": "T47n1975_001:0381c26_10",
        "context_with_next_sentence": true
    },
    {
        "source_sentence": "若初心是，應無七名；若後心是，應無九界。",
        "from": "T47n1975_001:0381c26_11",
        "context_with_next_sentence": true
    },
    {
        "source_sentence": "初後俱墮，立義不成。」",
        "from": "T47n1975_001:0381c27_12",
        "context_with_next_sentence": true
    },
    {
        "source_sentence": "答曰：「此正顯初心是，以初心是故，方有後心是。",
        "from": "T47n1975_001:0381c27_13",
        "context_with_next_sentence": true
    },
    {
        "source_sentence": "以後心是故，方顯初心是。",
        "from": "T47n1975_001:0381c28_14",
        "context_with_next_sentence": true
    },
    {
        "source_sentence": "云何以初心是方有後心是？",
        "from": "T47n1975_001:0381c29_15",
        "context_with_next_sentence": true
    },
    {
        "source_sentence": "如果地依正融通，色心不二，垂形九界，方便度生，悉由證此因心所具。",
        "from": "T47n1975_001:0382a01_16",
        "context_with_next_sentence": true
    },
    {
        "source_sentence": "故曰：『諸佛果地融通，但證眾生理本。』",
        "from": "T47n1975_001:0382a02_17",
        "context_with_next_sentence": true
    },
    {
        "source_sentence": "故得稱性施設，無謀而應。",
        "from": "T47n1975_001:0382a03_18",
        "context_with_next_sentence": true
    },
    {
        "source_sentence": "若不然者，何異小乘外道作意神通？",
        "from": "T47n1975_001:0382a04_19",
        "context_with_next_sentence": true
    },
    {
        "source_sentence": "故法智大師云：『六即之義，不專在佛。",
        "from": "T47n1975_001:0382a05_0",
        "context_with_next_sentence": true
    },
    {
        "source_sentence": "一切假實三乘人天，下至蛣蜣地獄色心，皆須六即。",
        "from": "T47n1975_001:0382a05_1",
        "context_with_next_sentence": true
    },
    {
        "source_sentence": "辯其初後，所謂理蛣蜣乃至究竟蛣蜣。』",
        "from": "T47n1975_001:0382a07_0",
        "context_with_next_sentence": true
    },
    {
        "source_sentence": "以論十界皆理性故，無非法界，一不可改。",
        "from": "T47n1975_001:0382a07_1",
        "context_with_next_sentence": true
    },
    {
        "source_sentence": "故名字去不唯顯佛，九亦同彰。",
        "from": "T47n1975_001:0382a08_2",
        "context_with_next_sentence": true
    },
    {
        "source_sentence": "至於果成，十皆究竟。",
        "from": "T47n1975_001:0382a09_3",
        "context_with_next_sentence": true
    },
    {
        "source_sentence": "云何後心是方顯初心是？",
        "from": "T47n1975_001:0382a10_4",
        "context_with_next_sentence": true
    },
    {
        "source_sentence": "正由後心果地全證眾生理本故，果地七種名目悉是眾生性德美稱，但眾生在迷，性稱不顯，故無此稱。",
        "from": "T47n1975_001:0382a10_5",
        "context_with_next_sentence": true
    },
    {
        "source_sentence": "剋論性德，豈可言無！",
        "from": "T47n1975_001:0382a13_0",
        "context_with_next_sentence": true
    },
    {
        "source_sentence": "故初後俱善，立義成矣！」",
        "from": "T47n1975_001:0382a13_1",
        "context_with_next_sentence": true
    },
    {
        "source_sentence": "二、身土緣起門一真法界性，不變能隨緣，三身及四土，悉由心變造。",
        "from": "T47n1975_001:0382a14_0",
        "context_with_next_sentence": true
    },
    {
        "source_sentence": "論曰：一真法界性，即前文所明性體、性量、性具也。",
        "from": "T47n1975_001:0382a16_1",
        "context_with_next_sentence": true
    },
    {
        "source_sentence": "教中說：「真如不變隨緣，隨緣不變」者，正由性體、性量即性具故，如君子不器，善惡皆能。",
        "from": "T47n1975_001:0382a17_2",
        "context_with_next_sentence": true
    },
    {
        "source_sentence": "故晉譯《華嚴經》云：「能隨染淨緣，具造十法界。」",
        "from": "T47n1975_001:0382a19_3",
        "context_with_next_sentence": true
    },
    {
        "source_sentence": "謂真如性中所具九法界，能隨染緣造事中九法界；真如性中所具佛法界，能隨淨緣造事中佛法界。",
        "from": "T47n1975_001:0382a20_4",
        "context_with_next_sentence": true
    },
    {
        "source_sentence": "所以能者，正由性具；性若不具，何所稱能？",
        "from": "T47n1975_001:0382a22_5",
        "context_with_next_sentence": true
    },
    {
        "source_sentence": "天台家言：「竝由理具，方有事用。」",
        "from": "T47n1975_001:0382a23_6",
        "context_with_next_sentence": true
    },
    {
        "source_sentence": "此之謂也。",
        "from": "T47n1975_001:0382a24_7",
        "context_with_next_sentence": true
    },
    {
        "source_sentence": "是知事中十法界，三身、四土悉由真如隨緣變造。",
        "from": "T47n1975_001:0382a24_8",
        "context_with_next_sentence": true
    },
    {
        "source_sentence": "既曰「真如不變隨緣，隨緣不變」，則事中染淨身土，當體即真，無絲毫可加損于其間者。",
        "from": "T47n1975_001:0382a25_9",
        "context_with_next_sentence": true
    },
    {
        "source_sentence": "《楞嚴經》云：「見與見緣，并所想相，如虛空華，本無所有。」",
        "from": "T47n1975_001:0382a27_10",
        "context_with_next_sentence": true
    },
    {
        "source_sentence": "此見及緣，元是菩提妙淨明體是也。",
        "from": "T47n1975_001:0382a28_11",
        "context_with_next_sentence": true
    },
    {
        "source_sentence": "若然，則娑婆極樂，此世眾生當生九品，彌陀已成吾心當果，悉由心性之所變造。",
        "from": "T47n1975_001:0382a29_12",
        "context_with_next_sentence": true
    },
    {
        "source_sentence": "心具而造，豈分能所！",
        "from": "T47n1975_001:0382b02_13",
        "context_with_next_sentence": true
    },
    {
        "source_sentence": "即心是佛，即佛是心，即心是土，即土是心，即心是果，即果是心。",
        "from": "T47n1975_001:0382b02_14",
        "context_with_next_sentence": true
    },
    {
        "source_sentence": "能造因緣及所造法，當處皆是心性，故明此宗而求生樂土者，乃生與無生兩冥之至道也。",
        "from": "T47n1975_001:0382b04_15",
        "context_with_next_sentence": true
    },
    {
        "source_sentence": "三、心土相即門西方安樂土，去此十萬億，與我介爾心，初無彼此異。",
        "from": "T47n1975_001:0382b07_0",
        "context_with_next_sentence": true
    },
    {
        "source_sentence": "論曰：《佛說阿彌陀經》云：「從是西方過十萬億佛土，有世界名曰極樂。」",
        "from": "T47n1975_001:0382b09_1",
        "context_with_next_sentence": true
    },
    {
        "source_sentence": "百億日月，百億須彌，百億大海，百億鐵圍山，名一佛土。",
        "from": "T47n1975_001:0382b10_2",
        "context_with_next_sentence": true
    },
    {
        "source_sentence": "十千為萬，十萬為億。",
        "from": "T47n1975_001:0382b11_3",
        "context_with_next_sentence": true
    },
    {
        "source_sentence": "一佛國土已自廣大，況億佛國土乎？",
        "from": "T47n1975_001:0382b12_4",
        "context_with_next_sentence": true
    },
    {
        "source_sentence": "況十萬億乎？",
        "from": "T47n1975_001:0382b13_5",
        "context_with_next_sentence": true
    },
    {
        "source_sentence": "是則極樂去此甚遠。",
        "from": "T47n1975_001:0382b13_6",
        "context_with_next_sentence": true
    },
    {
        "source_sentence": "博地凡夫念佛求生，彈指即到者，正由生吾心所具之佛土也。",
        "from": "T47n1975_001:0382b14_0",
        "context_with_next_sentence": true
    },
    {
        "source_sentence": "言介爾心者，即凡夫念佛之心也。",
        "from": "T47n1975_001:0382b15_1",
        "context_with_next_sentence": true
    },
    {
        "source_sentence": "剎那之心至微至劣，故稱介爾。",
        "from": "T47n1975_001:0382b16_2",
        "context_with_next_sentence": true
    },
    {
        "source_sentence": "謂十萬億遠之佛土，居於凡夫介爾之心，即心是土，即土是心，故曰「初無彼此異」。",
        "from": "T47n1975_001:0382b16_3",
        "context_with_next_sentence": true
    },
    {
        "source_sentence": "問曰：「介爾之心居於方寸，云何能包許遠佛土？」",
        "from": "T47n1975_001:0382b18_4",
        "context_with_next_sentence": true
    },
    {
        "source_sentence": "答曰：「介爾之心，昧者謂小，達人大觀，真妄無二。",
        "from": "T47n1975_001:0382b19_5",
        "context_with_next_sentence": true
    },
    {
        "source_sentence": "蓋此妄心全性而起，性無邊，心亦無際，性如大海，心似浮漚，全海為漚，漚還匝海。",
        "from": "T47n1975_001:0382b20_6",
        "context_with_next_sentence": true
    },
    {
        "source_sentence": "蓋真如不變隨緣，隨緣不變。",
        "from": "T47n1975_001:0382b22_7",
        "context_with_next_sentence": true
    },
    {
        "source_sentence": "既曰『隨緣不變』，豈可以真妄而局大小哉！」",
        "from": "T47n1975_001:0382b23_8",
        "context_with_next_sentence": true
    },
    {
        "source_sentence": "四、生佛不二門阿彌與凡夫，迷悟雖有殊，佛心、眾生心，究竟無有二。",
        "from": "T47n1975_001:0382b25_0",
        "context_with_next_sentence": true
    },
    {
        "source_sentence": "論曰：阿彌陀佛，果人也，成就三身、四智、十力、四無所畏、十八不共等功德。",
        "from": "T47n1975_001:0382b27_1",
        "context_with_next_sentence": true
    },
    {
        "source_sentence": "凡夫，因人也，具足無量恒沙煩惱，造作無量恒沙業繫，當受無量恒沙生死。",
        "from": "T47n1975_001:0382b28_2",
        "context_with_next_sentence": true
    },
    {
        "source_sentence": "迷悟之相，譬彼雲泥。",
        "from": "T47n1975_001:0382c01_3",
        "context_with_next_sentence": true
    },
    {
        "source_sentence": "言「究竟無二」者，謂：據相而言，則不二而二；約性而論，則二而不二。",
        "from": "T47n1975_001:0382c02_0",
        "context_with_next_sentence": true
    },
    {
        "source_sentence": "蓋諸佛乃悟眾生心內諸佛，眾生乃迷諸佛心內眾生。",
        "from": "T47n1975_001:0382c03_1",
        "context_with_next_sentence": true
    },
    {
        "source_sentence": "所以悟者，悟眾生本具性體、性量、性具也。",
        "from": "T47n1975_001:0382c04_2",
        "context_with_next_sentence": true
    },
    {
        "source_sentence": "所以迷者，迷諸佛所證性體、性量、性具也。",
        "from": "T47n1975_001:0382c05_3",
        "context_with_next_sentence": true
    },
    {
        "source_sentence": "心性之妙，豈受其迷！",
        "from": "T47n1975_001:0382c06_4",
        "context_with_next_sentence": true
    },
    {
        "source_sentence": "迷而不迷，斯言有在。",
        "from": "T47n1975_001:0382c07_5",
        "context_with_next_sentence": true
    },
    {
        "source_sentence": "故眾生本有性量，即諸佛所證法身，性體即報身，性具即應身，四智、十力、四無所畏、十八不共等功德，會合可知。",
        "from": "T47n1975_001:0382c07_6",
        "context_with_next_sentence": true
    },
    {
        "source_sentence": "故古德云：「諸佛心內眾生塵塵極樂，眾生心內諸佛念念證真。」",
        "from": "T47n1975_001:0382c10_7",
        "context_with_next_sentence": true
    },
    {
        "source_sentence": "故彌陀即我心，我心即彌陀，未舉念時，早已成就，纔舉心念，即便圓成。",
        "from": "T47n1975_001:0382c11_8",
        "context_with_next_sentence": true
    },
    {
        "source_sentence": "感應道交為有此理，故念佛人功不唐捐。",
        "from": "T47n1975_001:0382c13_9",
        "context_with_next_sentence": true
    },
    {
        "source_sentence": "五、法界為念門法界圓融體，作我一念心，故我念佛心，全體是法界。",
        "from": "T47n1975_001:0382c15_0",
        "context_with_next_sentence": true
    },
    {
        "source_sentence": "論曰：行者稱佛名時，作佛觀時，作主伴依正觀時，修三種淨業時，一心不亂時，散心稱名時，以至見思浩浩恒沙煩惱，凡此有心，皆由真如不變隨緣而作，全體即法界。",
        "from": "T47n1975_001:0382c17_1",
        "context_with_next_sentence": true
    },
    {
        "source_sentence": "故法智大師云：「法界圓融不思議體，作我一念之心，亦復舉體作生、作佛、作依、作正。」",
        "from": "T47n1975_001:0382c20_2",
        "context_with_next_sentence": true
    },
    {
        "source_sentence": "若然者，餘心尚是，況念佛心乎！",
        "from": "T47n1975_001:0382c22_3",
        "context_with_next_sentence": true
    },
    {
        "source_sentence": "是故行者念佛之時，此心便是圓融清淨寶覺，以此妙心念彼阿彌，則彼三身何身不念？",
        "from": "T47n1975_001:0382c23_4",
        "context_with_next_sentence": true
    },
    {
        "source_sentence": "求彼四土，何土不生？",
        "from": "T47n1975_001:0382c25_5",
        "context_with_next_sentence": true
    },
    {
        "source_sentence": "但隨功行淺深，品位高下耳。",
        "from": "T47n1975_001:0382c26_0",
        "context_with_next_sentence": true
    },
    {
        "source_sentence": "六、境觀相吞門十六等諸境、事理兩種觀，彼此互相吞，如因陀羅網。",
        "from": "T47n1975_001:0382c27_0",
        "context_with_next_sentence": true
    },
    {
        "source_sentence": "論曰：境觀相吞者，正由事事無礙也。",
        "from": "T47n1975_001:0382c29_1",
        "context_with_next_sentence": true
    },
    {
        "source_sentence": "事事所以無礙者，所謂有本者如是也。",
        "from": "T47n1975_001:0383a01_0",
        "context_with_next_sentence": true
    },
    {
        "source_sentence": "蓋由法界圓融不思議體作我一念之心，亦復舉體作生、作佛、作依、作正。",
        "from": "T47n1975_001:0383a01_1",
        "context_with_next_sentence": true
    },
    {
        "source_sentence": "既皆全體而作，有何一法不即法界？",
        "from": "T47n1975_001:0383a03_2",
        "context_with_next_sentence": true
    },
    {
        "source_sentence": "故曰：「一塵法界不小，剎海法界不大，多亦法界，少亦法界。」",
        "from": "T47n1975_001:0383a04_3",
        "context_with_next_sentence": true
    },
    {
        "source_sentence": "是以西方十六諸境、吾心事理二觀，一一無非法界全體。",
        "from": "T47n1975_001:0383a05_4",
        "context_with_next_sentence": true
    },
    {
        "source_sentence": "如帝釋宮中因陀羅網，雖彼此各是一珠，而影入眾珠；雖影入眾珠，而東西照用有別。",
        "from": "T47n1975_001:0383a06_5",
        "context_with_next_sentence": true
    },
    {
        "source_sentence": "境觀亦然，以境為事，則觀為理，理能包事，是為以觀吞境。",
        "from": "T47n1975_001:0383a08_6",
        "context_with_next_sentence": true
    },
    {
        "source_sentence": "以觀為事，則境為理，理能包事，是為以境吞觀。",
        "from": "T47n1975_001:0383a10_7",
        "context_with_next_sentence": true
    },
    {
        "source_sentence": "或一為事，餘為理，或一為理，餘為事，彼此互各相吞，故如因陀羅網。",
        "from": "T47n1975_001:0383a11_8",
        "context_with_next_sentence": true
    },
    {
        "source_sentence": "若然者，當我作觀時，則西方依正已在我觀之內，我今身心已在依正之中，了此而求生安養，可謂雁過長空，影沈寒水，雁絕遺蹤之意，水無留影之心。",
        "from": "T47n1975_001:0383a12_9",
        "context_with_next_sentence": true
    },
    {
        "source_sentence": "七、三觀法爾門能觀為三觀，所觀即三諦，全性以起修，故稱為法爾。",
        "from": "T47n1975_001:0383a17_0",
        "context_with_next_sentence": true
    },
    {
        "source_sentence": "論曰：三諦者，真、俗、中也；三觀者，空、假、中也。",
        "from": "T47n1975_001:0383a19_1",
        "context_with_next_sentence": true
    },
    {
        "source_sentence": "忘情絕解莫尚乎真，隨緣應用莫尚乎俗，融通空有莫尚乎中。",
        "from": "T47n1975_001:0383a20_2",
        "context_with_next_sentence": true
    },
    {
        "source_sentence": "虛靈不昧，此吾心自空者也。",
        "from": "T47n1975_001:0383a21_3",
        "context_with_next_sentence": true
    },
    {
        "source_sentence": "物來斯應，此吾心自有者也。",
        "from": "T47n1975_001:0383a22_4",
        "context_with_next_sentence": true
    },
    {
        "source_sentence": "空有相即，此吾心自中者也。",
        "from": "T47n1975_001:0383a22_5",
        "context_with_next_sentence": true
    },
    {
        "source_sentence": "此性也，非修也；三諦也，非三觀也。",
        "from": "T47n1975_001:0383a23_6",
        "context_with_next_sentence": true
    },
    {
        "source_sentence": "修之者，稱性照了也。",
        "from": "T47n1975_001:0383a24_7",
        "context_with_next_sentence": true
    },
    {
        "source_sentence": "故體達此心，空洞無物，謂之空；照了此性，具足萬法，謂之假；融通二邊，不一不異，謂之中。",
        "from": "T47n1975_001:0383a24_8",
        "context_with_next_sentence": true
    },
    {
        "source_sentence": "然則即虛靈而應物也，即應物而虛靈也。",
        "from": "T47n1975_001:0383a26_9",
        "context_with_next_sentence": true
    },
    {
        "source_sentence": "空即假、中也，假即空、中也，中即空、假也，是稱性而修也，絕待而照也，不思議之三觀也。",
        "from": "T47n1975_001:0383a27_10",
        "context_with_next_sentence": true
    },
    {
        "source_sentence": "首楞大定之司南也，此橫論也如此。",
        "from": "T47n1975_001:0383a29_11",
        "context_with_next_sentence": true
    },
    {
        "source_sentence": "若竪論者，或以吾心虛靈者為空，以所觀萬物者為假，以心境不二者為中。",
        "from": "T47n1975_001:0383b01_12",
        "context_with_next_sentence": true
    },
    {
        "source_sentence": "物，吾心之物也，何假而不空；心，萬物之心也，何空而不假；即心即物，即物即心，何中而不空、假。",
        "from": "T47n1975_001:0383b03_13",
        "context_with_next_sentence": true
    },
    {
        "source_sentence": "是以觀極樂依正者，以吾心一觀之三觀，照彼一境之三諦，無不可者。",
        "from": "T47n1975_001:0383b05_14",
        "context_with_next_sentence": true
    },
    {
        "source_sentence": "以吾三觀之一心，照彼三諦之一境，亦無不可者。",
        "from": "T47n1975_001:0383b06_15",
        "context_with_next_sentence": true
    },
    {
        "source_sentence": "虎溪大師云：「境為妙假觀為空，境觀雙忘即是中，忘照何嘗有先後，一心融絕了無踪。」",
        "from": "T47n1975_001:0383b08_0",
        "context_with_next_sentence": true
    },
    {
        "source_sentence": "尚何三觀之不法爾乎！",
        "from": "T47n1975_001:0383b09_1",
        "context_with_next_sentence": true
    },
    {
        "source_sentence": "八、感應任運門我心感諸佛，彌陀即懸應，天性自相關，如磁石吸針。",
        "from": "T47n1975_001:0383b11_0",
        "context_with_next_sentence": true
    },
    {
        "source_sentence": "論曰：諸佛眾生同一覺源，迷悟雖殊，理常平等。",
        "from": "T47n1975_001:0383b13_1",
        "context_with_next_sentence": true
    },
    {
        "source_sentence": "故曰：「諸佛是眾生心內諸佛，眾生是諸佛心內眾生。」",
        "from": "T47n1975_001:0383b14_2",
        "context_with_next_sentence": true
    },
    {
        "source_sentence": "迹此而言，則諸佛眾生心精，無時而不通[泳永+曶]，但諸佛無時不欲度生，眾生念念與之迷背。",
        "from": "T47n1975_001:0383b15_3",
        "context_with_next_sentence": true
    },
    {
        "source_sentence": "故勢至菩薩云：「一人專憶，一人專忘，若逢不逢，若見非見。",
        "from": "T47n1975_001:0383b17_4",
        "context_with_next_sentence": true
    },
    {
        "source_sentence": "子若憶母，如母憶時，母子歷生，不相違遠。",
        "from": "T47n1975_001:0383b18_5",
        "context_with_next_sentence": true
    },
    {
        "source_sentence": "若眾生心憶佛、念佛，現前當來必定見佛，去佛不遠。」",
        "from": "T47n1975_001:0383b19_6",
        "context_with_next_sentence": true
    },
    {
        "source_sentence": "正由一理平等、天性相關故，得任運拔苦與樂。",
        "from": "T47n1975_001:0383b20_7",
        "context_with_next_sentence": true
    },
    {
        "source_sentence": "況無量壽佛因中所發四十八願，誓取極樂攝受有情，今道果久成，僧那久滿！",
        "from": "T47n1975_001:0383b21_8",
        "context_with_next_sentence": true
    },
    {
        "source_sentence": "故凡百眾生弗憂佛不來應，但當深信、憶念、發願願生西方，如磁石與針任運吸取。",
        "from": "T47n1975_001:0383b23_9",
        "context_with_next_sentence": true
    },
    {
        "source_sentence": "然磁能吸鐵，不能吸銅，針能合磁，不能合玉，譬猶佛能度有緣，不能度無緣。",
        "from": "T47n1975_001:0383b25_10",
        "context_with_next_sentence": true
    },
    {
        "source_sentence": "眾生易感彌陀，不易感諸佛，豈非生佛誓願相關者乎？",
        "from": "T47n1975_001:0383b27_11",
        "context_with_next_sentence": true
    },
    {
        "source_sentence": "是以求生淨土者，信、願、行缺一不可。",
        "from": "T47n1975_001:0383b28_12",
        "context_with_next_sentence": true
    },
    {
        "source_sentence": "九、彼此恒一門若人臨終時，能不失正念，或見光、見華，已受寶池生。",
        "from": "T47n1975_001:0383c01_0",
        "context_with_next_sentence": true
    },
    {
        "source_sentence": "論曰：《往生傳》曰：「張抗仕石晉，為翰林學士，課大悲呪十萬遍，願生西方。",
        "from": "T47n1975_001:0383c03_1",
        "context_with_next_sentence": true
    },
    {
        "source_sentence": "一日寢疾，唯念佛號，忽謂家人曰：『西方淨土秖在堂屋西邊，阿彌陀佛坐蓮華上，見翁兒在蓮華池金沙地上禮拜嬉戲。』",
        "from": "T47n1975_001:0383c04_2",
        "context_with_next_sentence": true
    },
    {
        "source_sentence": "良久念佛而化。",
        "from": "T47n1975_001:0383c07_3",
        "context_with_next_sentence": true
    },
    {
        "source_sentence": "翁兒，抗之孫也。",
        "from": "T47n1975_001:0383c07_4",
        "context_with_next_sentence": true
    },
    {
        "source_sentence": "所以爾者，蓋西方極樂世界乃吾心之一土耳，娑婆世界亦吾心之一土耳。",
        "from": "T47n1975_001:0383c08_5",
        "context_with_next_sentence": true
    },
    {
        "source_sentence": "約土而言，有十萬億彼此之異；約心而觀，原無遠近。",
        "from": "T47n1975_001:0383c09_6",
        "context_with_next_sentence": true
    },
    {
        "source_sentence": "但眾生自受生已來，為五陰區局真性，不契心源。",
        "from": "T47n1975_001:0383c11_7",
        "context_with_next_sentence": true
    },
    {
        "source_sentence": "念佛之人果報成熟，將捨現陰趣生陰時，淨土蓮華忽然在前，唯心境界，非有去來彼此之相。",
        "from": "T47n1975_001:0383c12_8",
        "context_with_next_sentence": true
    },
    {
        "source_sentence": "故《楞嚴經》云：『臨命終時，未捨暖觸，一生善惡俱時頓現，純想即飛，必生天上。』",
        "from": "T47n1975_001:0383c14_9",
        "context_with_next_sentence": true
    },
    {
        "source_sentence": "若飛心中兼福、兼慧及與淨願，自然心開見十方佛，一切淨土隨願往生。",
        "from": "T47n1975_001:0383c16_0",
        "context_with_next_sentence": true
    },
    {
        "source_sentence": "法智大師云：『須知垂終自見坐金蓮，身已是彼國生陰』，亦此意也。」",
        "from": "T47n1975_001:0383c17_1",
        "context_with_next_sentence": true
    },
    {
        "source_sentence": "十、現未互在門行者今念佛，功德不唐捐，因中已有果，如蓮華開敷。",
        "from": "T47n1975_001:0383c20_0",
        "context_with_next_sentence": true
    },
    {
        "source_sentence": "論曰：圓頓教人，頓悟心性，無修而修，修彼樂邦。",
        "from": "T47n1975_001:0383c22_1",
        "context_with_next_sentence": true
    },
    {
        "source_sentence": "性中所具極樂，由修顯發。",
        "from": "T47n1975_001:0383c23_2",
        "context_with_next_sentence": true
    },
    {
        "source_sentence": "而此心性竪貫三際，橫裹十虛，佛法、生法、正法、依法、因法、果法一念圓成。",
        "from": "T47n1975_001:0383c23_3",
        "context_with_next_sentence": true
    },
    {
        "source_sentence": "是以念佛之人名為全性起修、全修在性。",
        "from": "T47n1975_001:0383c25_4",
        "context_with_next_sentence": true
    },
    {
        "source_sentence": "全性起修雖名為因，全修在性因中有果，以所具因法與所具果法同居一性，心性融通無法不攝，故如蓮花開敷，花中有果，況此心常住，無生滅去來！",
        "from": "T47n1975_001:0383c26_5",
        "context_with_next_sentence": true
    },
    {
        "source_sentence": "即今念佛之心，便是當來華池受生時。",
        "from": "T47n1975_001:0383c29_6",
        "context_with_next_sentence": true
    },
    {
        "source_sentence": "故說初發心人，極樂寶池已萌蓮種，若精進不退，日益生長，華漸開敷，隨其功德大小煒燁；其或懈退悔雜，日漸憔顇，若能自新，華復鮮麗；其或不然，芽焦種敗。",
        "from": "T47n1975_001:0384a01_7",
        "context_with_next_sentence": true
    },
    {
        "source_sentence": "且此蓮華，人誰種植？",
        "from": "T47n1975_001:0384a05_8",
        "context_with_next_sentence": true
    },
    {
        "source_sentence": "現未互在，斯言有歸也。",
        "from": "T47n1975_001:0384a05_9",
        "context_with_next_sentence": true
    },
    {
        "source_sentence": "淨土生無生論",
        "from": "T47n1975_001:0384a07_0",
        "context_with_next_sentence": false
    }
]