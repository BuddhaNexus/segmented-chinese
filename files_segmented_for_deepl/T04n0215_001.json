[
    {
        "source_sentence": "佛說群牛譬經",
        "from": "T04n0215_001:0800b03_0",
        "context_with_next_sentence": true
    },
    {
        "source_sentence": "西晉沙門法炬譯",
        "from": "T04n0215_001:0800b05_0",
        "context_with_next_sentence": true
    },
    {
        "source_sentence": "聞如是：一時婆伽婆在舍衛城祇樹給孤獨園。",
        "from": "T04n0215_001:0800b06_0",
        "context_with_next_sentence": true
    },
    {
        "source_sentence": "爾時，世尊告諸比丘：「譬如群牛，志性調良，所至到處，擇軟草食、飲清涼水。",
        "from": "T04n0215_001:0800b07_1",
        "context_with_next_sentence": true
    },
    {
        "source_sentence": "時有一驢，便作是念：『此諸群牛，志性調良，所至到處，擇軟草食、飲清涼水。",
        "from": "T04n0215_001:0800b08_2",
        "context_with_next_sentence": true
    },
    {
        "source_sentence": "我今亦可効彼，擇軟草食，飲清涼水。』",
        "from": "T04n0215_001:0800b10_3",
        "context_with_next_sentence": true
    },
    {
        "source_sentence": "時彼驢入群牛中，前脚跑土，觸嬈彼群牛，亦効群牛鳴吼，然不能改其聲：『我亦是牛。",
        "from": "T04n0215_001:0800b11_4",
        "context_with_next_sentence": true
    },
    {
        "source_sentence": "我亦是牛。』",
        "from": "T04n0215_001:0800b13_5",
        "context_with_next_sentence": true
    },
    {
        "source_sentence": "然彼群牛，以角觝殺，而捨之去，此亦如是。",
        "from": "T04n0215_001:0800b13_6",
        "context_with_next_sentence": true
    },
    {
        "source_sentence": "「若有一比丘，不精進、修惡法；非沙門，言是沙門；不修梵行，言修梵行；亦不多聞；邪見、威儀不具足；行步來往、屈申俯仰，不解著衣持鉢；不能延得衣被、食飲、床臥具、病瘦醫藥。",
        "from": "T04n0215_001:0800b15_0",
        "context_with_next_sentence": true
    },
    {
        "source_sentence": "彼若見比丘精進修善法，於沙門中，成沙門行；修梵行；多聞博學，而修善法；威儀悉善，行步來往、屈申俯仰、著衣持鉢，不失禮節；得衣被、飲食、床臥具、病瘦醫藥。",
        "from": "T04n0215_001:0800b19_1",
        "context_with_next_sentence": true
    },
    {
        "source_sentence": "時惡行比丘便作是念：『此眾多比丘精進、修善法，於沙門成沙門行、於梵行成梵行，威儀具足，行步來往、屈申俯仰、著衣持鉢，皆悉備具；是得衣被、飲食、床臥具、病瘦醫藥，皆已備具。",
        "from": "T04n0215_001:0800b23_2",
        "context_with_next_sentence": true
    },
    {
        "source_sentence": "我今可入彼眾中，我亦當得衣被、飲食、床臥具、病瘦醫藥。』",
        "from": "T04n0215_001:0800b27_3",
        "context_with_next_sentence": true
    },
    {
        "source_sentence": "「時惡比丘——修惡法；無沙門行，言是沙門；無梵行，言修梵行；少聞、有諸惡見——便入彼眾多精進比丘所，欲効彼威儀禮節——行步來往、屈申俯仰、著衣持鉢——如彼微妙比丘精進、修善法，行步來往、屈申俯仰、著衣持鉢，便作是言：『我是沙門。",
        "from": "T04n0215_001:0800b29_0",
        "context_with_next_sentence": true
    },
    {
        "source_sentence": "我是沙門。』",
        "from": "T04n0215_001:0800c05_1",
        "context_with_next_sentence": true
    },
    {
        "source_sentence": "時微妙比丘皆悉證知，此比丘不精進，言精進；非沙門，言是沙門；不修梵行，言修梵行；不多聞、有諸邪見。",
        "from": "T04n0215_001:0800c05_2",
        "context_with_next_sentence": true
    },
    {
        "source_sentence": "時諸微妙比丘便擯出界外：『汝速出去，莫住我眾。』",
        "from": "T04n0215_001:0800c08_3",
        "context_with_next_sentence": true
    },
    {
        "source_sentence": "譬如彼群牛，志性調良，驅出彼驢。",
        "from": "T04n0215_001:0800c09_4",
        "context_with_next_sentence": true
    },
    {
        "source_sentence": "「是故，諸比丘！",
        "from": "T04n0215_001:0800c10_5",
        "context_with_next_sentence": true
    },
    {
        "source_sentence": "非沙門行、非婆羅門行，當捨離之；諸沙門善行、及婆羅門善行，當善諷誦持。",
        "from": "T04n0215_001:0800c10_6",
        "context_with_next_sentence": true
    },
    {
        "source_sentence": "如是，諸比丘！",
        "from": "T04n0215_001:0800c12_7",
        "context_with_next_sentence": true
    },
    {
        "source_sentence": "當作是學。」",
        "from": "T04n0215_001:0800c12_8",
        "context_with_next_sentence": true
    },
    {
        "source_sentence": "爾時，諸比丘聞佛所說，歡喜奉行。",
        "from": "T04n0215_001:0800c12_9",
        "context_with_next_sentence": true
    },
    {
        "source_sentence": "佛說群牛譬經",
        "from": "T04n0215_001:0800c14_0",
        "context_with_next_sentence": false
    }
]