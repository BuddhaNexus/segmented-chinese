[
    {
        "source_sentence": "大方廣佛華嚴經卷第二十三",
        "from": "T09n0278_023:0542a02_0",
        "context_with_next_sentence": true
    },
    {
        "source_sentence": "東晉天竺三藏佛馱跋陀羅譯",
        "from": "T09n0278_023:0542a04_0",
        "context_with_next_sentence": true
    },
    {
        "source_sentence": "◎十地品第二十二之一",
        "from": "T09n0278_023:0542a05_0",
        "context_with_next_sentence": true
    },
    {
        "source_sentence": "爾時，世尊在他化自在天王宮摩尼寶殿上，與大菩薩眾俱，於阿耨多羅三藐三菩提皆不退轉，從他方世界俱來集會。",
        "from": "T09n0278_023:0542a06_0",
        "context_with_next_sentence": true
    },
    {
        "source_sentence": "此諸菩薩，一切菩薩智慧行處悉得自在，諸佛如來智慧入處悉皆得入；善能教化一切世間，於念念中普能示現神通等事；具足一切菩薩所願，於一切世、一切劫、一切國土，常修一切諸菩薩行；具足菩薩福德智慧而無窮盡。",
        "from": "T09n0278_023:0542a08_1",
        "context_with_next_sentence": true
    },
    {
        "source_sentence": "能為一切而作饒益；能到一切菩薩智慧方便彼岸；能令眾生背生死道向涅槃門；不斷一切菩薩所行；善遊一切菩薩禪定解脫三昧神通明慧，諸所施為善能示現。",
        "from": "T09n0278_023:0542a14_2",
        "context_with_next_sentence": true
    },
    {
        "source_sentence": "一切菩薩無作神足皆悉已得，於一念頃能至十方諸佛大會，勸發諮請受持法輪，常以大心供養諸佛，常能修習諸大菩薩所行事業；其身普現無量世界，其音遍聞無所不至，其心通達明見三世一切菩薩所有功德具足修習。",
        "from": "T09n0278_023:0542a18_3",
        "context_with_next_sentence": true
    },
    {
        "source_sentence": "如是諸菩薩摩訶薩功德無量無邊，於無數劫說不可盡。",
        "from": "T09n0278_023:0542a23_4",
        "context_with_next_sentence": true
    },
    {
        "source_sentence": "其名曰：金剛藏菩薩、寶藏菩薩、蓮華藏菩薩、德藏菩薩、蓮華德藏菩薩、日藏菩薩、月藏菩薩、淨月藏菩薩、照一切世間莊嚴藏菩薩、智慧照明藏菩薩、妙德藏菩薩、栴檀德藏菩薩、華德藏菩薩、優鉢羅華德藏菩薩、天德藏菩薩、福德藏菩薩、無礙清淨智德藏菩薩、功德藏菩薩、那羅延德藏菩薩、無垢藏菩薩、離垢藏菩薩、種種樂說莊嚴藏菩薩、大光明網藏菩薩、淨明威德王藏菩薩、大金山光明威德王藏菩薩、一切相莊嚴淨德藏菩薩、金剛焰德相莊嚴藏菩薩、焰熾藏菩薩、宿王光照藏菩薩、虛空無礙妙音藏菩薩、陀羅尼功德持一切世間願藏菩薩、海莊嚴藏菩薩、須彌德藏菩薩、淨一切功德藏菩薩、如來藏菩薩、佛德藏菩薩、解脫月菩薩。",
        "from": "T09n0278_023:0542a24_5",
        "context_with_next_sentence": true
    },
    {
        "source_sentence": "如是等菩薩摩訶薩無量無邊，不可思議、不可稱說，金剛藏菩薩而為上首。",
        "from": "T09n0278_023:0542b10_6",
        "context_with_next_sentence": true
    },
    {
        "source_sentence": "爾時，金剛藏菩薩摩訶薩承佛威神，入菩薩大智慧光明三昧。",
        "from": "T09n0278_023:0542b13_0",
        "context_with_next_sentence": true
    },
    {
        "source_sentence": "即時十方世界於一方過億佛土微塵數世界，有十億佛土微塵數佛皆現其身，名金剛藏；十方世界皆亦如是，同聲讚言：「善哉！",
        "from": "T09n0278_023:0542b14_1",
        "context_with_next_sentence": true
    },
    {
        "source_sentence": "善哉！",
        "from": "T09n0278_023:0542b17_2",
        "context_with_next_sentence": true
    },
    {
        "source_sentence": "金剛藏！",
        "from": "T09n0278_023:0542b17_3",
        "context_with_next_sentence": true
    },
    {
        "source_sentence": "乃能入是菩薩大智慧光明三昧，如是十方世界微塵數等諸佛皆同一號，加汝威神。",
        "from": "T09n0278_023:0542b17_4",
        "context_with_next_sentence": true
    },
    {
        "source_sentence": "所謂：盧舍那佛本願力故；本威神力故；汝有大智慧故；欲宣一切菩薩不可思議諸佛法明故。",
        "from": "T09n0278_023:0542b19_5",
        "context_with_next_sentence": true
    },
    {
        "source_sentence": "所謂：入智慧地故；攝一切善根故；善分別一切佛法故；廣法智故；決定說諸法故；無分別智善分別故；一切世間法不能染故；出世間善根清淨故；得不可思議智力故；得一切智人智境界故。",
        "from": "T09n0278_023:0542b21_6",
        "context_with_next_sentence": true
    },
    {
        "source_sentence": "所謂：如實說菩薩十地差別故；菩薩安住十地故；分別說無漏法故；大智慧光明善分別以自莊嚴故；入具足智門故；隨所應住次第說故；得無礙樂說光明故；具足大無礙智地故；不忘失菩薩心故；教化成熟一切眾生界故；得至一切處決定智故。",
        "from": "T09n0278_023:0542b26_7",
        "context_with_next_sentence": true
    },
    {
        "source_sentence": "「金剛藏！",
        "from": "T09n0278_023:0542c03_8",
        "context_with_next_sentence": true
    },
    {
        "source_sentence": "汝當說此法門差別。",
        "from": "T09n0278_023:0542c03_9",
        "context_with_next_sentence": true
    },
    {
        "source_sentence": "所謂：諸佛神力故；汝能堪受如來智慧神力故；自善根清淨故；清淨法界故；饒益眾生故；入法身智身故；於一切佛得授記故；得一切世間高大身故；過一切世間道故；淨出世間善根故。」",
        "from": "T09n0278_023:0542c04_0",
        "context_with_next_sentence": true
    },
    {
        "source_sentence": "即時十方諸佛與金剛藏真實無上身，與無障礙樂說辯，與善分別清淨智慧，與善憶念不忘，與善決定慧，與至一切智處，與諸佛無壞力，與諸佛無所畏，與諸佛無礙智分別諸法善開法門，與一切諸佛上妙身、口、意業。",
        "from": "T09n0278_023:0542c08_1",
        "context_with_next_sentence": true
    },
    {
        "source_sentence": "何以故？",
        "from": "T09n0278_023:0542c13_2",
        "context_with_next_sentence": true
    },
    {
        "source_sentence": "以得菩薩大智慧光明三昧故，亦是菩薩本願力故，直心清淨故，智慧明白故，善集助道法故，善修本業故，念持無量法故，信解清淨光明法故，善得陀羅尼門不可壞故，法界智印善印故。",
        "from": "T09n0278_023:0542c13_3",
        "context_with_next_sentence": true
    },
    {
        "source_sentence": "爾時，十方諸佛，皆申右手摩金剛藏菩薩頂；金剛藏菩薩即從三昧起，告諸菩薩言：「諸佛子！",
        "from": "T09n0278_023:0542c18_4",
        "context_with_next_sentence": true
    },
    {
        "source_sentence": "是諸菩薩願決定，無有過，不可壞，廣大如法界，究竟如虛空，遍覆一切十方諸佛世界眾生，為救度一切世間，為一切諸佛神力所護。",
        "from": "T09n0278_023:0542c20_5",
        "context_with_next_sentence": true
    },
    {
        "source_sentence": "何以故？",
        "from": "T09n0278_023:0542c23_6",
        "context_with_next_sentence": true
    },
    {
        "source_sentence": "諸菩薩摩訶薩入過去諸佛智地，亦入未來、現在諸佛智地。",
        "from": "T09n0278_023:0542c23_7",
        "context_with_next_sentence": true
    },
    {
        "source_sentence": "「何等是諸菩薩摩訶薩智地？",
        "from": "T09n0278_023:0542c25_0",
        "context_with_next_sentence": true
    },
    {
        "source_sentence": "菩薩摩訶薩智地有十，過去、未來、現在諸佛已說、今說、當說，為是地故，我如是說。",
        "from": "T09n0278_023:0542c25_1",
        "context_with_next_sentence": true
    },
    {
        "source_sentence": "何等為十？",
        "from": "T09n0278_023:0542c27_2",
        "context_with_next_sentence": true
    },
    {
        "source_sentence": "一曰歡喜，二曰離垢，三曰明，四曰焰，五曰難勝，六曰現前，七曰遠行，八曰不動，九曰善慧，十曰法雲。",
        "from": "T09n0278_023:0542c27_3",
        "context_with_next_sentence": true
    },
    {
        "source_sentence": "是十地者，三世諸佛已說、今說、當說，我不見有諸佛國土不說是十地者。",
        "from": "T09n0278_023:0543a01_4",
        "context_with_next_sentence": true
    },
    {
        "source_sentence": "何以故？",
        "from": "T09n0278_023:0543a02_5",
        "context_with_next_sentence": true
    },
    {
        "source_sentence": "此十地是菩薩最上妙道，最上明淨法門；所謂：分別十地事。",
        "from": "T09n0278_023:0543a02_6",
        "context_with_next_sentence": true
    },
    {
        "source_sentence": "諸佛子！",
        "from": "T09n0278_023:0543a04_7",
        "context_with_next_sentence": true
    },
    {
        "source_sentence": "是事不可思議，所謂：菩薩隨順諸地智慧。」",
        "from": "T09n0278_023:0543a04_8",
        "context_with_next_sentence": true
    },
    {
        "source_sentence": "金剛藏菩薩說諸菩薩十地名已，默然而住，不復分別；時，一切菩薩聞說菩薩十地名已，咸皆渴仰，欲聞解釋，各作是念：「何因何緣金剛藏菩薩說十地名已，默然而住？」",
        "from": "T09n0278_023:0543a05_9",
        "context_with_next_sentence": true
    },
    {
        "source_sentence": "時，大菩薩眾中，有菩薩名解脫月，知諸菩薩心之所念，以偈問曰：「淨念智慧人，　　何故說菩薩，　諸地名號已，　　默然不解釋？",
        "from": "T09n0278_023:0543a10_0",
        "context_with_next_sentence": true
    },
    {
        "source_sentence": "　今諸大菩薩，　　心皆懷猶豫，　何故說是名，　　而不演其義？",
        "from": "T09n0278_023:0543a14_0",
        "context_with_next_sentence": true
    },
    {
        "source_sentence": "　大智諸菩薩，　　咸皆欲聽聞，　如是諸地義，　　願為分別說。",
        "from": "T09n0278_023:0543a16_0",
        "context_with_next_sentence": true
    },
    {
        "source_sentence": "　是諸菩薩眾，　　清淨無瑕穢，　安住堅實中，　　具足智功德。",
        "from": "T09n0278_023:0543a18_0",
        "context_with_next_sentence": true
    },
    {
        "source_sentence": "　皆以恭敬心，　　瞻仰於仁者，　願欲聞所說，　　如渴思甘露。」",
        "from": "T09n0278_023:0543a20_0",
        "context_with_next_sentence": true
    },
    {
        "source_sentence": "時，金剛藏菩薩聞說是已，欲令眾悅，以偈答曰：「諸菩薩所行，　　第一難思議，　分別是十地，　　諸佛之根本。",
        "from": "T09n0278_023:0543a22_0",
        "context_with_next_sentence": true
    },
    {
        "source_sentence": "　微妙甚難見，　　非心所能及，　從佛智慧出，　　若聞則迷沒。",
        "from": "T09n0278_023:0543a26_0",
        "context_with_next_sentence": true
    },
    {
        "source_sentence": "　持心如金剛，　　深信佛智慧，　以為第一妙，　　心無有疑難。",
        "from": "T09n0278_023:0543a28_0",
        "context_with_next_sentence": true
    },
    {
        "source_sentence": "　遠離計我心，　　及心所行地，　如是諸菩薩，　　爾乃能聽聞。",
        "from": "T09n0278_023:0543b01_0",
        "context_with_next_sentence": true
    },
    {
        "source_sentence": "　寂滅無漏智，　　分別說甚難，　如畫於虛空，　　如執於疾風。",
        "from": "T09n0278_023:0543b03_0",
        "context_with_next_sentence": true
    },
    {
        "source_sentence": "　我念佛智慧，　　第一難思議，　眾生少能信，　　是故我默然。」",
        "from": "T09n0278_023:0543b05_0",
        "context_with_next_sentence": true
    },
    {
        "source_sentence": "解脫月菩薩聞說此已，語金剛藏菩薩言：「佛子！",
        "from": "T09n0278_023:0543b07_0",
        "context_with_next_sentence": true
    },
    {
        "source_sentence": "是大菩薩眾直心清淨，善行菩薩道，善集助道法，善恭敬供養諸佛；於無量佛多種善根，成就無量深厚功德，離癡疑悔，無有貪著及諸結礙，深心信解，安住不動，於是法中不隨他教。",
        "from": "T09n0278_023:0543b08_1",
        "context_with_next_sentence": true
    },
    {
        "source_sentence": "是故，佛子！",
        "from": "T09n0278_023:0543b12_2",
        "context_with_next_sentence": true
    },
    {
        "source_sentence": "當承佛力敷演此義，是諸菩薩於是深法皆能證知。」",
        "from": "T09n0278_023:0543b12_3",
        "context_with_next_sentence": true
    },
    {
        "source_sentence": "時，解脫月菩薩欲重宣此義，以偈頌曰：「願說安隱法，　　菩薩無上行，　分別於諸地，　　令智慧清淨。",
        "from": "T09n0278_023:0543b14_4",
        "context_with_next_sentence": true
    },
    {
        "source_sentence": "　眾智淨無垢，　　安住深信解，　於諸無量佛，　　證知十地義。」",
        "from": "T09n0278_023:0543b17_0",
        "context_with_next_sentence": true
    },
    {
        "source_sentence": "金剛藏菩薩言：「佛子！",
        "from": "T09n0278_023:0543b19_0",
        "context_with_next_sentence": true
    },
    {
        "source_sentence": "是諸大眾雖皆清淨離癡疑悔，於是法中不隨他教；其餘樂小法者，聞是甚深難思議事，或生疑悔，是人長夜受諸衰惱；我愍此等，是故默然。」",
        "from": "T09n0278_023:0543b19_1",
        "context_with_next_sentence": true
    },
    {
        "source_sentence": "時，金剛藏菩薩欲重宣此義，以偈頌曰：「是眾雖清淨，　　深智離疑悔，　其心已決定，　　不復隨他教。",
        "from": "T09n0278_023:0543b22_2",
        "context_with_next_sentence": true
    },
    {
        "source_sentence": "　無動如須彌，　　不亂如大海，　其餘不久行，　　智慧未明了。",
        "from": "T09n0278_023:0543b26_0",
        "context_with_next_sentence": true
    },
    {
        "source_sentence": "　隨識不隨智，　　聞已生疑悔，　彼將墮惡道，　　愍念故不說。」",
        "from": "T09n0278_023:0543b28_0",
        "context_with_next_sentence": true
    },
    {
        "source_sentence": "解脫月菩薩言：「佛子！",
        "from": "T09n0278_023:0543c01_0",
        "context_with_next_sentence": true
    },
    {
        "source_sentence": "願承佛力，善分別此不可思議法，佛所護念事，令易信解；所以者何？",
        "from": "T09n0278_023:0543c01_1",
        "context_with_next_sentence": true
    },
    {
        "source_sentence": "善說十地義，十方諸佛法應護念；一切菩薩護是事故，勤行精進。",
        "from": "T09n0278_023:0543c03_2",
        "context_with_next_sentence": true
    },
    {
        "source_sentence": "何以故？",
        "from": "T09n0278_023:0543c04_3",
        "context_with_next_sentence": true
    },
    {
        "source_sentence": "是菩薩最上所行，得至一切諸佛法故。",
        "from": "T09n0278_023:0543c04_4",
        "context_with_next_sentence": true
    },
    {
        "source_sentence": "譬如一切文字，皆初章所攝，初章為本，無有一字不入初章者；如是，佛子！",
        "from": "T09n0278_023:0543c05_5",
        "context_with_next_sentence": true
    },
    {
        "source_sentence": "十地者，是一切佛法之根本；菩薩具足行是十地，能得一切智慧。",
        "from": "T09n0278_023:0543c07_6",
        "context_with_next_sentence": true
    },
    {
        "source_sentence": "是故，佛子！",
        "from": "T09n0278_023:0543c09_7",
        "context_with_next_sentence": true
    },
    {
        "source_sentence": "願說此義，諸佛護念，加以神力，令人信受，不可破壞。」",
        "from": "T09n0278_023:0543c09_8",
        "context_with_next_sentence": true
    },
    {
        "source_sentence": "時，解脫月菩薩欲明顯此義，以偈頌曰：「善哉智慧子，　　清淨行具足，　願說十地行，　　所入十地法，　具足於智慧，　　得以成菩提。",
        "from": "T09n0278_023:0543c10_9",
        "context_with_next_sentence": true
    },
    {
        "source_sentence": "　所有十方佛，　　最勝人中尊，　皆共護念汝，　　說是十地義。",
        "from": "T09n0278_023:0543c15_0",
        "context_with_next_sentence": true
    },
    {
        "source_sentence": "　十地為根本，　　是名智行處，　亦為究竟道，　　佛無量法聚。",
        "from": "T09n0278_023:0543c17_0",
        "context_with_next_sentence": true
    },
    {
        "source_sentence": "　譬如諸文字，　　皆攝在初章，　諸佛功德智，　　十地為根本。」",
        "from": "T09n0278_023:0543c19_0",
        "context_with_next_sentence": true
    },
    {
        "source_sentence": "爾時，諸菩薩一時同聲以偈請金剛藏菩薩言：「上妙智慧人，　　樂說無有量，　德重如山王，　　哀愍說十地。",
        "from": "T09n0278_023:0543c21_0",
        "context_with_next_sentence": true
    },
    {
        "source_sentence": "　戒念慧清淨，　　說是十地義，　十力之根本，　　無礙智本行。",
        "from": "T09n0278_023:0543c25_0",
        "context_with_next_sentence": true
    },
    {
        "source_sentence": "　戒定慧功德，　　集在仁者心，　憍慢諸邪見，　　皆悉已滅盡。",
        "from": "T09n0278_023:0543c27_0",
        "context_with_next_sentence": true
    },
    {
        "source_sentence": "　是眾無疑心，　　唯願聞善說，　譬病思良醫，　　如飢思美膳。",
        "from": "T09n0278_023:0543c29_0",
        "context_with_next_sentence": true
    },
    {
        "source_sentence": "　我等亦如是，　　聞甘露法味，　是故曠大意，　　願開初地門，　乃至第十地，　　次第為我說。」",
        "from": "T09n0278_023:0544a02_0",
        "context_with_next_sentence": true
    },
    {
        "source_sentence": "爾時，釋迦牟尼佛從眉間白毫相，放菩薩力光明，百千阿僧祇光以為眷屬，普照十方諸佛世界，靡不周遍，三惡道苦皆得休息；悉照十方諸佛大會說法之眾，顯現如來不思議力。",
        "from": "T09n0278_023:0544a05_0",
        "context_with_next_sentence": true
    },
    {
        "source_sentence": "是光明遍照十方諸佛大會諸菩薩身已，於上虛空中，成大光明雲臺；十方諸佛亦復如是，從眉間白毫俱放菩薩力光明，百千阿僧祇光以為眷屬，普現如來不思議力，悉照一切諸佛大會，及娑婆世界釋迦牟尼佛一切大眾，并金剛藏菩薩及師子座。",
        "from": "T09n0278_023:0544a09_1",
        "context_with_next_sentence": true
    },
    {
        "source_sentence": "照已，於上虛空中成大光明雲臺。",
        "from": "T09n0278_023:0544a15_2",
        "context_with_next_sentence": true
    },
    {
        "source_sentence": "時，諸大光明雲臺中，諸佛神力故，而說頌曰：「無等等諸佛，　　功德如虛空，　十力無畏等，　　最尊世間主。",
        "from": "T09n0278_023:0544a15_3",
        "context_with_next_sentence": true
    },
    {
        "source_sentence": "　於釋迦佛前，　　而現此神力，　以佛力開現，　　法王無畏藏。",
        "from": "T09n0278_023:0544a19_0",
        "context_with_next_sentence": true
    },
    {
        "source_sentence": "　說諸地所行，　　諸地義差別，　承諸佛神力，　　無有能壞者。",
        "from": "T09n0278_023:0544a21_0",
        "context_with_next_sentence": true
    },
    {
        "source_sentence": "　若人聞法寶，　　則為諸佛護，　漸次具諸地，　　得以成佛道。",
        "from": "T09n0278_023:0544a23_0",
        "context_with_next_sentence": true
    },
    {
        "source_sentence": "　若人堪任聞，　　雖在於大海，　及劫盡火中，　　必得聞此經，　若人癡疑悔，　　終不能得聞。",
        "from": "T09n0278_023:0544a25_0",
        "context_with_next_sentence": true
    },
    {
        "source_sentence": "　是故今佛子，　　說諸地智道，　入勢力觀法，　　次第而修行。",
        "from": "T09n0278_023:0544a28_0",
        "context_with_next_sentence": true
    },
    {
        "source_sentence": "　得至於餘地，　　各得所利益，　利一切世間，　　願說勿令斷。」",
        "from": "T09n0278_023:0544b01_0",
        "context_with_next_sentence": true
    },
    {
        "source_sentence": "◎◎爾時，金剛藏菩薩觀察十方，欲令大眾增益信敬，以偈頌曰：「諸佛聖主道，　　微妙甚難解，　非思量所得，　　唯智者行處。",
        "from": "T09n0278_023:0544b02_1",
        "context_with_next_sentence": true
    },
    {
        "source_sentence": "　其性從本來，　　寂然無生滅，　從本已來空，　　滅除諸苦惱。",
        "from": "T09n0278_023:0544b07_0",
        "context_with_next_sentence": true
    },
    {
        "source_sentence": "　遠離於諸趣，　　等同涅槃相，　無中亦無後，　　非言辭所說。",
        "from": "T09n0278_023:0544b09_0",
        "context_with_next_sentence": true
    },
    {
        "source_sentence": "　出過於三世，　　其相如虛空，　諸佛所行處，　　清淨深寂滅。",
        "from": "T09n0278_023:0544b11_0",
        "context_with_next_sentence": true
    },
    {
        "source_sentence": "　言說所難及，　　地行亦如是，　說之猶尚難，　　何況以示人？",
        "from": "T09n0278_023:0544b13_0",
        "context_with_next_sentence": true
    },
    {
        "source_sentence": "　諸佛之智慧，　　離諸心數道，　不可得思議，　　非有陰界入。",
        "from": "T09n0278_023:0544b15_0",
        "context_with_next_sentence": true
    },
    {
        "source_sentence": "　但以智可知，　　非識之所及，　如空迹難說，　　何可示其相？",
        "from": "T09n0278_023:0544b17_0",
        "context_with_next_sentence": true
    },
    {
        "source_sentence": "　十地義如是，　　非心意所行，　是事雖為難，　　發願行慈悲。",
        "from": "T09n0278_023:0544b19_0",
        "context_with_next_sentence": true
    },
    {
        "source_sentence": "　漸次具諸地，　　智者所能及，　如是諸地行，　　微妙甚難見。",
        "from": "T09n0278_023:0544b21_0",
        "context_with_next_sentence": true
    },
    {
        "source_sentence": "　不可以心知，　　當承佛力說，　汝等當恭敬，　　咸共一心聽。",
        "from": "T09n0278_023:0544b23_0",
        "context_with_next_sentence": true
    },
    {
        "source_sentence": "　智慧所隨順，　　諸地相入行，　於無量億劫，　　說之不可盡。",
        "from": "T09n0278_023:0544b25_0",
        "context_with_next_sentence": true
    },
    {
        "source_sentence": "　今如實略說，　　其義無有餘，　一心恭敬待，　　今承佛力說，　大音唱因諭，　　義名不相違。",
        "from": "T09n0278_023:0544b27_0",
        "context_with_next_sentence": true
    },
    {
        "source_sentence": "　佛神力無量，　　今皆在我身，　我之所說者，　　如大海一渧。」",
        "from": "T09n0278_023:0544c01_0",
        "context_with_next_sentence": true
    },
    {
        "source_sentence": "金剛藏菩薩說此偈已，告於大眾：「諸佛子！",
        "from": "T09n0278_023:0544c03_0",
        "context_with_next_sentence": true
    },
    {
        "source_sentence": "若眾生厚集善根，修諸善行，善集助道法，供養諸佛，集諸清白法，為善知識所護，入深廣心，信樂大法，心多向慈悲，好求佛智慧；如是眾生乃能發阿耨多羅三藐三菩提心。",
        "from": "T09n0278_023:0544c04_0",
        "context_with_next_sentence": true
    },
    {
        "source_sentence": "為得一切種智故，為得十力故，為得大無畏故，為得具足佛法故，為救一切世間故，為淨大慈悲心故，為向十方無餘無礙智故，為淨一切佛國令無餘故，為於一念中知三世事故，為自在轉大法輪廣示現佛神力故，菩薩摩訶薩生如是心。",
        "from": "T09n0278_023:0544c08_1",
        "context_with_next_sentence": true
    },
    {
        "source_sentence": "「諸佛子！",
        "from": "T09n0278_023:0544c14_2",
        "context_with_next_sentence": true
    },
    {
        "source_sentence": "是心以大悲為首，智慧增上，方便所護；直心、深心淳至量同佛力；善決定眾生力、佛力，趣向無礙智，隨順自然智；能受一切佛法以智慧教化，廣大如法界，究竟如虛空，盡未來際。",
        "from": "T09n0278_023:0544c14_3",
        "context_with_next_sentence": true
    },
    {
        "source_sentence": "菩薩發如是心，即時過凡夫地，入菩薩位，生在佛家，種姓尊貴，無可譏嫌；過一切世間道，入出世間道；住菩薩法中，在諸菩薩數，等入三世如來種中，畢定究竟阿耨多羅三藐三菩提，菩薩住如是法，名住歡喜地，以不動法故。",
        "from": "T09n0278_023:0544c18_4",
        "context_with_next_sentence": true
    },
    {
        "source_sentence": "「諸佛子！",
        "from": "T09n0278_023:0544c23_5",
        "context_with_next_sentence": true
    },
    {
        "source_sentence": "菩薩摩訶薩住歡喜地，多喜、多信、多清淨、多踊悅、多調柔、多堪受、不好鬪諍、不好惱亂眾生、不好瞋恨。",
        "from": "T09n0278_023:0544c24_6",
        "context_with_next_sentence": true
    },
    {
        "source_sentence": "「諸佛子！",
        "from": "T09n0278_023:0544c26_7",
        "context_with_next_sentence": true
    },
    {
        "source_sentence": "諸菩薩住是歡喜地，念諸佛故，生歡喜心；念諸佛法故，生歡喜心；念諸菩薩摩訶薩故，生歡喜心；念諸菩薩所行故，生歡喜心；念諸波羅蜜清淨相故，生歡喜心；念諸菩薩與眾殊勝故，生歡喜心；念諸菩薩力不可壞故，生歡喜心；念諸如來教化法故，生歡喜心；念能為利益眾生故，生歡喜心；念一切佛、一切菩薩所入智慧方便門故，生歡喜心。",
        "from": "T09n0278_023:0544c26_8",
        "context_with_next_sentence": true
    },
    {
        "source_sentence": "菩薩復作是念：『我轉離一切世間境界，生歡喜心；入一切佛平等中，生歡喜心；遠離凡夫地，生歡喜心；近智慧地，生歡喜心；斷一切惡道，生歡喜心；與一切眾生作依止，生歡喜心；近見一切諸佛，生歡喜心；生諸佛境界，生歡喜心；入一切諸菩薩數，生歡喜心；離一切恐怖，生歡喜心。』",
        "from": "T09n0278_023:0545a05_9",
        "context_with_next_sentence": true
    },
    {
        "source_sentence": "所以者何？",
        "from": "T09n0278_023:0545a12_10",
        "context_with_next_sentence": true
    },
    {
        "source_sentence": "是菩薩得歡喜地，所有怖畏即皆遠離。",
        "from": "T09n0278_023:0545a12_11",
        "context_with_next_sentence": true
    },
    {
        "source_sentence": "所謂：不活畏、惡名畏、死畏、墮惡道畏、大眾威德畏、離如是等一切諸畏。",
        "from": "T09n0278_023:0545a13_12",
        "context_with_next_sentence": true
    },
    {
        "source_sentence": "何以故？",
        "from": "T09n0278_023:0545a15_13",
        "context_with_next_sentence": true
    },
    {
        "source_sentence": "是菩薩離我相故，尚不貪身，況所用物？",
        "from": "T09n0278_023:0545a15_14",
        "context_with_next_sentence": true
    },
    {
        "source_sentence": "是故菩薩無不活畏；心不希望恭敬供養，我應供養眾生，供給所須，是故菩薩無惡名畏；遠離我見、無我相故，無有死畏。",
        "from": "T09n0278_023:0545a16_15",
        "context_with_next_sentence": true
    },
    {
        "source_sentence": "又作是念：『我若死已，所生必見諸佛菩薩，是故無有墮惡道畏；我所志樂，無與等者，何況有勝？",
        "from": "T09n0278_023:0545a19_16",
        "context_with_next_sentence": true
    },
    {
        "source_sentence": "是故無有大眾威德畏。』",
        "from": "T09n0278_023:0545a21_17",
        "context_with_next_sentence": true
    },
    {
        "source_sentence": "如是菩薩永離一切諸恐怖事。",
        "from": "T09n0278_023:0545a22_18",
        "context_with_next_sentence": true
    },
    {
        "source_sentence": "「諸佛子！",
        "from": "T09n0278_023:0545a23_19",
        "context_with_next_sentence": true
    },
    {
        "source_sentence": "是菩薩以大悲為首，於一切眾生，心無嫌恨，直心堅固，自然清淨，轉復勤修一切善根。",
        "from": "T09n0278_023:0545a23_20",
        "context_with_next_sentence": true
    },
    {
        "source_sentence": "所謂：信心增上，多行淨心；解心清淨，多以信心分別；出生大悲，成就大慈，心不疲懈，以慚愧莊嚴，成就忍辱柔和，敬順諸佛教法，信重善知識；日夜常修一切善根，常愛樂法，求多聞無厭；如所聞法，正念觀察，心不貪著，不求名聞，不求利養資生之物，常生寶心，無有厭足；樂一切智地，欲得諸佛力、無畏、不共法、求助諸波羅蜜法，離諸諂曲，如說能行；常行實語，不污諸佛家，不捨菩薩戒，生薩婆若心，不動如山王，不樂世間事，成就出世間善根，集善助菩提法，無有厭足，常求勝中勝道，菩薩成就如是淨地法，名為安住歡喜地。",
        "from": "T09n0278_023:0545a25_21",
        "context_with_next_sentence": true
    },
    {
        "source_sentence": "菩薩如是安住歡喜地，發諸大願，生如是定心。",
        "from": "T09n0278_023:0545b10_0",
        "context_with_next_sentence": true
    },
    {
        "source_sentence": "所謂：我當以清淨心供養一切諸佛，皆無有餘，一切供具隨意供養；發如是大願，廣大如法界，究竟如虛空，盡未來際盡，供養一切劫中所有諸佛，以大供養具無有休息。",
        "from": "T09n0278_023:0545b11_1",
        "context_with_next_sentence": true
    },
    {
        "source_sentence": "又一切諸佛所說經法皆悉受持，攝一切諸佛阿耨多羅三藐三菩提，一切諸佛所教化法，悉皆隨順，一切諸佛法，皆能守護，發如是大願，廣大如法界，究竟如虛空，盡未來際，盡皆守護一切劫中一切佛法無有休息。",
        "from": "T09n0278_023:0545b15_2",
        "context_with_next_sentence": true
    },
    {
        "source_sentence": "又一切世界一切諸佛從兜率天下、入胎、處胎、初生、出家、成佛道時，勸請轉大法輪，示入大涅槃，我於爾時，盡往供養，攝法為首，三時轉故，發如是大願，廣大如法界，究竟如虛空，盡未來際，盡一切劫，奉迎供養一切諸佛無有休息。",
        "from": "T09n0278_023:0545b20_3",
        "context_with_next_sentence": true
    },
    {
        "source_sentence": "「又一切菩薩所行，廣大無量，不可壞，無分別，諸波羅蜜所攝，諸地所淨，生諸助道法，總相、別相、有相、無相、有成、有壞，一切菩薩所行諸地道及諸波羅蜜本行，教化一切，令其受行，心得增長，發如是大願，廣大如法界，究竟如虛空，盡未來際，盡一切劫中菩薩所行，以諸教化成熟眾生，無有休息。",
        "from": "T09n0278_023:0545b25_4",
        "context_with_next_sentence": true
    },
    {
        "source_sentence": "「又一切眾生若有色、若無色，有想、無想，非有想、非無想，卵生、胎生、濕生、化生，三界所繫，入於六道一切生處，名色所攝；教化成熟斷一切世間道，令住佛法一切智慧，使無有餘；發如是大願，廣大如法界，究竟如虛空，盡未來際，盡一切劫，教化一切眾生無有休息。",
        "from": "T09n0278_023:0545c03_5",
        "context_with_next_sentence": true
    },
    {
        "source_sentence": "「又一切世界廣狹及中，無數無量，不可分別、不可壞、不可動、不可說、麁細、正住、倒住、平坦、方圓，隨入如是世界智，如因陀羅網差別，如是十方世界差別，皆現前知，發如是大願，廣大如法界，究竟如虛空，盡未來際，盡一切劫，如是世界皆現前知，無有休息。",
        "from": "T09n0278_023:0545c10_0",
        "context_with_next_sentence": true
    },
    {
        "source_sentence": "「又一切佛土入一佛土，一佛土入一切佛土；一一佛土無量莊嚴，離諸垢穢具足清淨，智慧眾生悉滿其中，常有諸佛大神通力，隨眾生心而為示現；發如是大願，廣大如法界，究竟如虛空，盡未來際，盡一切劫，淨如是國土，無有休息。",
        "from": "T09n0278_023:0545c16_1",
        "context_with_next_sentence": true
    },
    {
        "source_sentence": "「又一切菩薩同心同學，共集諸善，無有怨嫉，同一境界，等心和合，常不相離，隨其所應，能現佛身，自於心中，悉能解知諸佛境界，神通智力，常得隨意神通，悉能遊行一切國土，一切佛會，皆現身相，一切生處，普生其中，有如是不可思議大智慧，具足菩薩行；發如是大願，廣大如法界，究竟如虛空，盡未來際，盡一切劫，行如是大智慧道，無有休息。",
        "from": "T09n0278_023:0545c21_2",
        "context_with_next_sentence": true
    },
    {
        "source_sentence": "「又乘不退輪，行菩薩道，身、口、意業所作不空，眾生見者即必定佛法；聞我音聲，即得真實智慧；有見我者，心即歡喜，離諸煩惱；如藥樹王，為得如是，行菩薩道；發如是大願，廣大如法界，究竟如虛空，盡未來際，盡一切劫，行不退道，所作不空，無有休息。",
        "from": "T09n0278_023:0545c29_3",
        "context_with_next_sentence": true
    },
    {
        "source_sentence": "「又於一切世界皆得阿耨多羅三藐三菩提，於一毛端，示現入胎、出家、坐道場、成佛道、轉法輪、度眾生、示大涅槃、現諸如來大神智力、隨一切眾生所應度者，念念中得佛道；知一切法如涅槃相，以一音聲，令一切眾生皆發歡喜；示大涅槃而不斷菩薩所行；示眾生大智地，使知一切法皆是假偽；以大智慧神通自在出生變化，充滿法界；發如是大願，廣大如法界，究竟如虛空，盡未來際，盡一切劫得佛道事，求大智慧、大神通等，無有休息。",
        "from": "T09n0278_023:0546a06_4",
        "context_with_next_sentence": true
    },
    {
        "source_sentence": "「諸佛子！",
        "from": "T09n0278_023:0546a17_5",
        "context_with_next_sentence": true
    },
    {
        "source_sentence": "菩薩住歡喜地，以十願為首，生如是等百萬阿僧祇大願；以十不可盡法而生是願，為滿此願，勤行精進。",
        "from": "T09n0278_023:0546a17_6",
        "context_with_next_sentence": true
    },
    {
        "source_sentence": "何等為十？",
        "from": "T09n0278_023:0546a20_0",
        "context_with_next_sentence": true
    },
    {
        "source_sentence": "一、眾生不可盡；二、世界不可盡；三、虛空不可盡；四、法界不可盡；五、涅槃不可盡；六、佛出世不可盡；七、諸佛智慧不可盡；八、心所緣不可盡；九、起智不可盡；十、世間轉、法轉、智轉不可盡。",
        "from": "T09n0278_023:0546a20_1",
        "context_with_next_sentence": true
    },
    {
        "source_sentence": "若眾生盡，我願乃盡；若世界、虛空、法界、涅槃、佛出世、諸佛智慧、心所緣、起智、諸轉盡，我願乃盡；而眾生實不可盡，世界、虛空、法界、涅槃、佛出世、諸佛智慧、心所緣、起智、諸轉實不可盡，我諸願善根，亦不可盡。",
        "from": "T09n0278_023:0546a24_2",
        "context_with_next_sentence": true
    },
    {
        "source_sentence": "「諸佛子！",
        "from": "T09n0278_023:0546a29_3",
        "context_with_next_sentence": true
    },
    {
        "source_sentence": "菩薩決定發是大願，則得利安心、柔軟心、調順心、寂靜心、不放逸心、寂滅心、直心、和潤心、不恚心、不濁心。",
        "from": "T09n0278_023:0546a29_4",
        "context_with_next_sentence": true
    },
    {
        "source_sentence": "如是則成信者，樂以信分別功德：信諸佛本所行道，信行諸波羅蜜而得增長，信善入諸地得殊勝功德，信得成佛十力，信具足四無所畏，信不共法不可壞，信諸佛法不可思議，信諸佛自在神力無量無邊，信諸如來無量行門，信從因緣以成果報。",
        "from": "T09n0278_023:0546b02_5",
        "context_with_next_sentence": true
    },
    {
        "source_sentence": "舉要言之：信諸菩薩普行諸佛功德、智慧、威神力等。",
        "from": "T09n0278_023:0546b08_6",
        "context_with_next_sentence": true
    },
    {
        "source_sentence": "「諸佛子！",
        "from": "T09n0278_023:0546b09_7",
        "context_with_next_sentence": true
    },
    {
        "source_sentence": "菩薩作是念：『諸佛正法如是甚深、如是離相、如是寂滅、如是空、如是無相、如是無作、如是無染、如是無量、如是廣大、如是難壞。",
        "from": "T09n0278_023:0546b10_0",
        "context_with_next_sentence": true
    },
    {
        "source_sentence": "而諸凡夫心墮邪見，無明癡冥，蔽其慧眼，常立憍慢幢，墮在渴愛網，隨順諂曲，常懷慳嫉，而作後身生處因緣；多集貪欲、瞋恚、愚癡，起諸重業，嫌恨猛風，吹罪心火，常令熾然，有所施作，皆與顛倒相應；欲流、有流、見流、無明流，相續起心、意、識，種於三界地，生苦惱芽，所謂：名色；名色和合增長六入；根塵相對生觸；觸故生受；貪樂受故生愛；愛增長故生取；取因緣故復起後有；有因緣故有生、老、死、憂、悲、苦、惱。",
        "from": "T09n0278_023:0546b13_1",
        "context_with_next_sentence": true
    },
    {
        "source_sentence": "如是因緣，集諸苦聚，受諸苦惱；是中無我、無我所；無作者、無受者、無知者，如草木、瓦石，又如影、響。",
        "from": "T09n0278_023:0546b22_2",
        "context_with_next_sentence": true
    },
    {
        "source_sentence": "凡夫可愍，不知不覺而受苦惱；菩薩於此，見諸眾生不免諸苦，即生大悲智慧，是諸眾生我應救護，令住畢竟佛道之樂，即生大慈智慧。』",
        "from": "T09n0278_023:0546b25_3",
        "context_with_next_sentence": true
    },
    {
        "source_sentence": "菩薩摩訶薩隨順如是大慈悲法，以深妙心住在初地，於一切物，無所貪惜，尊重諸佛大妙智故，學行大施，即時所有盡能施與，金銀、摩尼、硨磲、碼碯、瑠璃、珊瑚、琥珀、珂貝、珍寶、瓔珞嚴身之具，及象馬、輦輿、人民、奴婢、國土、城邑、園林、遊觀、妻妾、男女，一切所愛，皆悉施與；頭、目、耳、鼻、肢節、手足，深重佛故而不貪惜；菩薩摩訶薩住於初地，能行大施。",
        "from": "T09n0278_023:0546b28_4",
        "context_with_next_sentence": true
    },
    {
        "source_sentence": "是菩薩以大悲心、大施心，救一切眾生故，勤求世間、出世間利益之事，心無疲懈，是故菩薩生無疲倦功德，於諸經書能自開解，是故生知經書功德；得如是知經書智慧，善能籌量應作不作，於上、中、下眾生隨宜利益，是故菩薩生世智功德；得世智功德，則知時、知量，慚愧莊嚴，修習自利利彼之道，是故則生慚愧功德；如是功德，精勤修行，心不懈退，是精進不退功德，即得堪受力；得堪受力已，勤行供養一切諸佛，隨佛所說，如說修行。",
        "from": "T09n0278_023:0546c07_5",
        "context_with_next_sentence": true
    },
    {
        "source_sentence": "諸佛子！",
        "from": "T09n0278_023:0546c17_6",
        "context_with_next_sentence": true
    },
    {
        "source_sentence": "是菩薩悉知生起如是淨地法，所謂：信、慈、悲、施，無有疲倦，知諸經書，善解世法，慚愧，堪受，供養諸佛，如所說行。",
        "from": "T09n0278_023:0546c18_7",
        "context_with_next_sentence": true
    },
    {
        "source_sentence": "又是菩薩住歡喜地，少見諸佛，以願力故，廣見數百千萬億那由他諸佛世尊，心大歡喜深心愛敬，以上樂具，供養諸佛及一切僧，以是福德皆迴向阿耨多羅三藐三菩提；是菩薩因供養諸佛故，生教化眾生法，多以二攝攝取眾生，所謂：布施、愛語，後二攝法，以信解力行未善通達，是菩薩隨所供養諸佛，教化眾生，皆能受行諸淨地法，如是諸功德皆迴向薩婆若，轉益明顯，堪任有用。",
        "from": "T09n0278_023:0546c21_0",
        "context_with_next_sentence": true
    },
    {
        "source_sentence": "譬如金師鍊金，隨以火力，調柔可用，增益光色，如是菩薩供養諸佛，教化眾生，行淨地法，此諸功德皆迴向薩婆若，轉益明顯隨意所用。",
        "from": "T09n0278_023:0547a01_1",
        "context_with_next_sentence": true
    },
    {
        "source_sentence": "「諸佛子！",
        "from": "T09n0278_023:0547a04_2",
        "context_with_next_sentence": true
    },
    {
        "source_sentence": "是菩薩摩訶薩於初地中行果相貌，從諸佛、菩薩、善知識所，諮受請問成地之法，無有厭廢；是菩薩住初地中，於諸佛、菩薩、善知識所，諮受請問第二地中行果相貌，無有厭足；如是第三、第四、第五、第六、第七、第八、第九、第十地中，行果相貌，從諸佛、菩薩、善知識所，諮受請問成十地法，無有厭廢。",
        "from": "T09n0278_023:0547a04_3",
        "context_with_next_sentence": true
    },
    {
        "source_sentence": "是菩薩善知諸地對治法，善知諸地成壞，善知諸地行果，善知分別得諸地，善知諸地清淨行，善知諸地從一地至一地行，善知諸地是處非是處，善知諸地轉所住處，善知諸地勝進業，善知諸地得不退轉，乃至善知一切菩薩淨地法入如來智地。",
        "from": "T09n0278_023:0547a11_4",
        "context_with_next_sentence": true
    },
    {
        "source_sentence": "諸佛子！",
        "from": "T09n0278_023:0547a17_5",
        "context_with_next_sentence": true
    },
    {
        "source_sentence": "如是菩薩善知諸地行，未發初地，乃知十地無有障礙；得諸地智慧光明，乃至知諸佛智慧光明；如大商主，多將賈人，欲至大城，先問道路退還過咎，在道利害；未發初處，知道宿時，乃至善知到彼城事，能以智慧思惟籌量，具諸資用，令無所乏，正導人眾，得至大城，於險道中，免諸患難，身及眾人皆無憂惱；菩薩摩訶薩亦復如是，住於初地而善知諸地對治法，乃至善知一切菩薩淨地法，入如來智地；爾時，菩薩集大福德智慧資糧，為眾生、商主，隨宜教化，令出生死險難惡處，示安隱道，乃至令住薩婆若智慧大城，無諸衰惱；是故菩薩常應心不疲倦，勤修諸地本行，乃至善知入如來智地。",
        "from": "T09n0278_023:0547a17_6",
        "context_with_next_sentence": true
    },
    {
        "source_sentence": "「諸佛子！",
        "from": "T09n0278_023:0547b02_7",
        "context_with_next_sentence": true
    },
    {
        "source_sentence": "是名略說菩薩入歡喜地，廣說則有無量百千萬億阿僧祇事。",
        "from": "T09n0278_023:0547b02_8",
        "context_with_next_sentence": true
    },
    {
        "source_sentence": "菩薩住歡喜地，多作閻浮提王，豪貴自在常護正法，能以大施攝取眾生，善除眾生慳貪之垢，常行大施而無窮盡，所作善業、布施、愛語、利益、同事；是諸福德皆不離念佛、不離念法、不離念諸同行菩薩、不離念菩薩所行道、不離念諸波羅蜜、不離念十地、不離念諸力無畏不共法、乃至不離念具足一切種智。",
        "from": "T09n0278_023:0547b04_9",
        "context_with_next_sentence": true
    },
    {
        "source_sentence": "常生是心：『我當於一切眾生中，為首、為勝、為大、為妙、為上、為無上、為導、為將、為帥、為尊，乃至於一切眾生中為依止者。』",
        "from": "T09n0278_023:0547b11_10",
        "context_with_next_sentence": true
    },
    {
        "source_sentence": "諸佛子！",
        "from": "T09n0278_023:0547b14_11",
        "context_with_next_sentence": true
    },
    {
        "source_sentence": "是菩薩若欲捨家，勤行精進，於佛法中，便能捨家、妻、子、五欲；得出家已，勤行精進，須臾之間，得百三昧；得見百佛；知百佛神力；能動百佛世界；能飛過百佛世界；能照百佛世界；能教化百世界眾生；能住壽百劫；能知過去、未來世各百劫事；能善入百法門；能變身為百，於一一身能示百菩薩以為眷屬。",
        "from": "T09n0278_023:0547b14_12",
        "context_with_next_sentence": true
    },
    {
        "source_sentence": "若以願力自在示現，過於此數百千萬億那由他劫不可計知。」",
        "from": "T09n0278_023:0547b21_13",
        "context_with_next_sentence": true
    },
    {
        "source_sentence": "時，金剛藏菩薩欲重明此義，以偈頌曰：「若有諸眾生，　　厚修集善根，　成就清白法，　　親近於諸佛，　清淨信樂力，　　隨順慈悲心，　如是人能發，　　無量之佛智。",
        "from": "T09n0278_023:0547b23_14",
        "context_with_next_sentence": true
    },
    {
        "source_sentence": "　諸佛一切智，　　無量力清淨，　堪受力堅牢，　　成就諸佛法。",
        "from": "T09n0278_023:0547b29_0",
        "context_with_next_sentence": true
    },
    {
        "source_sentence": "　悲心救世間，　　淨修諸佛國，　敷演轉法輪，　　發此無上願。",
        "from": "T09n0278_023:0547c02_0",
        "context_with_next_sentence": true
    },
    {
        "source_sentence": "　一念知三世，　　而無有別異，　種種時差別，　　以示於世間。",
        "from": "T09n0278_023:0547c04_0",
        "context_with_next_sentence": true
    },
    {
        "source_sentence": "　略說則盡求，　　諸佛之功德，　發於廣大心，　　猶若如虛空。",
        "from": "T09n0278_023:0547c06_0",
        "context_with_next_sentence": true
    },
    {
        "source_sentence": "　悲心智慧首，　　方便合修行，　深直心淳至，　　其力無有量。",
        "from": "T09n0278_023:0547c08_0",
        "context_with_next_sentence": true
    },
    {
        "source_sentence": "　心向無障礙，　　而不隨他教，　同諸佛平等，　　而生於大心。",
        "from": "T09n0278_023:0547c10_0",
        "context_with_next_sentence": true
    },
    {
        "source_sentence": "　諸佛子發生，　　如是之寶心，　即離凡夫地，　　入於佛所行。",
        "from": "T09n0278_023:0547c12_0",
        "context_with_next_sentence": true
    },
    {
        "source_sentence": "　即生如來家，　　無有可譏嫌，　則同於諸佛，　　必成無上道。",
        "from": "T09n0278_023:0547c14_0",
        "context_with_next_sentence": true
    },
    {
        "source_sentence": "　生如是心時，　　即便得初地，　其心不可動，　　猶如大山王。",
        "from": "T09n0278_023:0547c16_0",
        "context_with_next_sentence": true
    },
    {
        "source_sentence": "　是菩薩便有，　　大喜相顯現，　其心常清淨，　　堪受於大事。",
        "from": "T09n0278_023:0547c18_0",
        "context_with_next_sentence": true
    },
    {
        "source_sentence": "　心不樂鬪訟，　　不好惱眾生，　無有瞋恨心，　　樂慚愧恭敬。",
        "from": "T09n0278_023:0547c20_0",
        "context_with_next_sentence": true
    },
    {
        "source_sentence": "　又習行直心，　　守護於諸根，　常念救世間，　　念求諸佛智。",
        "from": "T09n0278_023:0547c22_0",
        "context_with_next_sentence": true
    },
    {
        "source_sentence": "　心生於歡喜，　　我當得此事，　得於歡喜地，　　即過五恐怖。",
        "from": "T09n0278_023:0547c24_0",
        "context_with_next_sentence": true
    },
    {
        "source_sentence": "　不活死惡名，　　惡道眾威德，　以不貪著我，　　及與我所故。",
        "from": "T09n0278_023:0547c26_0",
        "context_with_next_sentence": true
    },
    {
        "source_sentence": "　是諸佛子等，　　遠離諸怖畏，　常行慈悲心，　　恒有信恭敬。",
        "from": "T09n0278_023:0547c28_0",
        "context_with_next_sentence": true
    },
    {
        "source_sentence": "　慚愧功德備，　　晝夜增善法，　樂功德實利，　　不樂於諸欲。",
        "from": "T09n0278_023:0548a01_0",
        "context_with_next_sentence": true
    },
    {
        "source_sentence": "　如有所聞法，　　能常善思惟，　無有貪著行，　　斷諸利養心。",
        "from": "T09n0278_023:0548a03_0",
        "context_with_next_sentence": true
    },
    {
        "source_sentence": "　常樂於菩提，　　一心求佛智，　行諸波羅蜜，　　離於諂曲心。",
        "from": "T09n0278_023:0548a05_0",
        "context_with_next_sentence": true
    },
    {
        "source_sentence": "　隨說而能行，　　安住實語中，　不污諸佛家，　　不捨菩薩學。",
        "from": "T09n0278_023:0548a07_0",
        "context_with_next_sentence": true
    },
    {
        "source_sentence": "　遠世間事願，　　樂出於世間，　求善法無厭，　　精進轉增益。",
        "from": "T09n0278_023:0548a09_0",
        "context_with_next_sentence": true
    },
    {
        "source_sentence": "　諸菩薩如是，　　好樂諸功德，　而發於大願，　　求欲見諸佛。",
        "from": "T09n0278_023:0548a11_0",
        "context_with_next_sentence": true
    },
    {
        "source_sentence": "　護法至佛所，　　行菩薩妙行，　化一切眾生，　　淨一切佛土。",
        "from": "T09n0278_023:0548a13_0",
        "context_with_next_sentence": true
    },
    {
        "source_sentence": "　我佛國土中，　　滿諸大菩薩，　諸菩薩同心，　　見聞皆不空。",
        "from": "T09n0278_023:0548a15_0",
        "context_with_next_sentence": true
    },
    {
        "source_sentence": "　一切微塵中，　　諸佛成佛道，　發於如是等，　　無量無邊願。",
        "from": "T09n0278_023:0548a17_0",
        "context_with_next_sentence": true
    },
    {
        "source_sentence": "　是願無窮盡，　　如虛空眾生，　法界世涅槃，　　諸佛出智慧。",
        "from": "T09n0278_023:0548a19_0",
        "context_with_next_sentence": true
    },
    {
        "source_sentence": "　心緣起智轉，　　我願如是住，　如是發大願，　　心柔軟調順。",
        "from": "T09n0278_023:0548a21_0",
        "context_with_next_sentence": true
    },
    {
        "source_sentence": "　能信佛功德，　　而觀於眾生，　知從因緣起，　　則生慈悲心。",
        "from": "T09n0278_023:0548a23_0",
        "context_with_next_sentence": true
    },
    {
        "source_sentence": "　即於苦眾生，　　我當救度之，　為是眾生故，　　而行種種施。",
        "from": "T09n0278_023:0548a25_0",
        "context_with_next_sentence": true
    },
    {
        "source_sentence": "　所謂妙國土，　　一切諸珍寶，　象馬及車乘，　　眷屬與人民，　頭目及手足，　　肌肉施無悔，　求種種經書，　　心無有疲倦，　得解其義趣，　　能隨世而行。",
        "from": "T09n0278_023:0548a27_0",
        "context_with_next_sentence": true
    },
    {
        "source_sentence": "　慚愧堪受力，　　漸令得增長，　能以恭敬心，　　供養無量佛。",
        "from": "T09n0278_023:0548b03_0",
        "context_with_next_sentence": true
    },
    {
        "source_sentence": "　智者於日夜，　　如是常修行，　善根轉明淨，　　猶若成鍊金。",
        "from": "T09n0278_023:0548b05_0",
        "context_with_next_sentence": true
    },
    {
        "source_sentence": "　菩薩住是地，　　能了知十住，　展轉修行時，　　無有諸障礙。",
        "from": "T09n0278_023:0548b07_0",
        "context_with_next_sentence": true
    },
    {
        "source_sentence": "　譬如賈客主，　　欲利諸商人，　先問道路中，　　諸險艱難事。",
        "from": "T09n0278_023:0548b09_0",
        "context_with_next_sentence": true
    },
    {
        "source_sentence": "　菩薩住初地，　　善知諸地行，　而無有障礙，　　能至於佛地。",
        "from": "T09n0278_023:0548b11_0",
        "context_with_next_sentence": true
    },
    {
        "source_sentence": "　住是初地中，　　多作閻浮王，　善知於諸法，　　常行慈悲心。",
        "from": "T09n0278_023:0548b13_0",
        "context_with_next_sentence": true
    },
    {
        "source_sentence": "　如法而化導，　　一切皆信敬，　勸令行布施，　　以求佛智慧。",
        "from": "T09n0278_023:0548b15_0",
        "context_with_next_sentence": true
    },
    {
        "source_sentence": "　菩薩若捨國，　　佛法中出家，　勤行於精進，　　即得百三昧。",
        "from": "T09n0278_023:0548b17_0",
        "context_with_next_sentence": true
    },
    {
        "source_sentence": "　能見百諸佛，　　震動百國土，　光明照百國，　　飛行亦如是。",
        "from": "T09n0278_023:0548b19_0",
        "context_with_next_sentence": true
    },
    {
        "source_sentence": "　化百土眾生，　　入於百法門，　念知百劫事，　　示現於百身。",
        "from": "T09n0278_023:0548b21_0",
        "context_with_next_sentence": true
    },
    {
        "source_sentence": "　能以百菩薩，　　眷屬而示現，　若以其願力，　　過是數無量。",
        "from": "T09n0278_023:0548b23_0",
        "context_with_next_sentence": true
    },
    {
        "source_sentence": "　今明初地義，　　但以略解說，　若欲廣說者，　　億劫不能盡。",
        "from": "T09n0278_023:0548b25_0",
        "context_with_next_sentence": true
    },
    {
        "source_sentence": "　是初菩薩地，　　名之為歡喜，　利益眾生者，　　今已分別竟。」",
        "from": "T09n0278_023:0548b27_0",
        "context_with_next_sentence": true
    },
    {
        "source_sentence": "大方廣佛華嚴經卷第二十三",
        "from": "T09n0278_023:0548b29_0",
        "context_with_next_sentence": false
    }
]