[
    {
        "source_sentence": "大方廣佛華嚴經卷第十九",
        "from": "T10n0279_019:0099a16_0",
        "context_with_next_sentence": true
    },
    {
        "source_sentence": "于闐國三藏實叉難陀奉　制譯",
        "from": "T10n0279_019:0099a18_0",
        "context_with_next_sentence": true
    },
    {
        "source_sentence": "昇夜摩天宮品第十九",
        "from": "T10n0279_019:0099a19_0",
        "context_with_next_sentence": true
    },
    {
        "source_sentence": "爾時，如來威神力故，十方一切世界，一一四天下南閻浮提及須彌頂上，皆見如來處於眾會。",
        "from": "T10n0279_019:0099a20_0",
        "context_with_next_sentence": true
    },
    {
        "source_sentence": "彼諸菩薩悉以佛神力故而演說法，莫不自謂恒對於佛。",
        "from": "T10n0279_019:0099a22_1",
        "context_with_next_sentence": true
    },
    {
        "source_sentence": "爾時，世尊不離一切菩提樹下及須彌山頂，而向於彼夜摩天宮寶莊嚴殿。",
        "from": "T10n0279_019:0099a23_2",
        "context_with_next_sentence": true
    },
    {
        "source_sentence": "時，夜摩天王遙見佛來，即以神力，於其殿內化作寶蓮華藏師子之座，百萬層級以為莊嚴，百萬金網以為交絡，百萬華帳、百萬鬘帳、百萬香帳、百萬寶帳彌覆其上，華蓋、鬘蓋、香蓋、寶蓋各亦百萬周迴布列，百萬光明而為照耀。",
        "from": "T10n0279_019:0099a25_3",
        "context_with_next_sentence": true
    },
    {
        "source_sentence": "百萬夜摩天王恭敬頂禮；百萬梵王踊躍歡喜；百萬菩薩稱揚讚歎；百萬天樂各奏百萬種法音，相續不斷；百萬種華雲，百萬種鬘雲，百萬種莊嚴具雲，百萬種衣雲，周匝彌覆；百萬種摩尼雲，光明照耀。",
        "from": "T10n0279_019:0099b01_4",
        "context_with_next_sentence": true
    },
    {
        "source_sentence": "從百萬種善根所生，百萬諸佛之所護持，百萬種福德之所增長，百萬種深心、百萬種誓願之所嚴淨，百萬種行之所生起，百萬種法之所建立，百萬種神通之所變現，恒出百萬種言音顯示諸法。",
        "from": "T10n0279_019:0099b06_0",
        "context_with_next_sentence": true
    },
    {
        "source_sentence": "時，彼天王敷置座已，向佛世尊曲躬合掌，恭敬尊重而白佛言：「善來世尊！",
        "from": "T10n0279_019:0099b10_1",
        "context_with_next_sentence": true
    },
    {
        "source_sentence": "善來善逝！",
        "from": "T10n0279_019:0099b12_2",
        "context_with_next_sentence": true
    },
    {
        "source_sentence": "善來如來、應、正等覺！",
        "from": "T10n0279_019:0099b12_3",
        "context_with_next_sentence": true
    },
    {
        "source_sentence": "唯願哀愍，處此宮殿！」",
        "from": "T10n0279_019:0099b12_4",
        "context_with_next_sentence": true
    },
    {
        "source_sentence": "時，佛受請，即昇寶殿；一切十方，悉亦如是。",
        "from": "T10n0279_019:0099b13_5",
        "context_with_next_sentence": true
    },
    {
        "source_sentence": "爾時，天王即自憶念過去佛所所種善根，承佛神力而說頌言：「名稱如來聞十方，　　諸吉祥中最無上，　彼曾入此摩尼殿，　　是故此處最吉祥。",
        "from": "T10n0279_019:0099b14_6",
        "context_with_next_sentence": true
    },
    {
        "source_sentence": "　寶王如來世間燈，　　諸吉祥中最無上，　彼曾入此清淨殿，　　是故此處最吉祥。",
        "from": "T10n0279_019:0099b18_0",
        "context_with_next_sentence": true
    },
    {
        "source_sentence": "　喜目如來見無礙，　　諸吉祥中最無上，　彼曾入此莊嚴殿，　　是故此處最吉祥。",
        "from": "T10n0279_019:0099b20_0",
        "context_with_next_sentence": true
    },
    {
        "source_sentence": "　然燈如來照世間，　　諸吉祥中最無上，　彼曾入此殊勝殿，　　是故此處最吉祥。",
        "from": "T10n0279_019:0099b22_0",
        "context_with_next_sentence": true
    },
    {
        "source_sentence": "　饒益如來利世間，　　諸吉祥中最無上，　彼曾入此無垢殿，　　是故此處最吉祥。",
        "from": "T10n0279_019:0099b24_0",
        "context_with_next_sentence": true
    },
    {
        "source_sentence": "　善覺如來無有師，　　諸吉祥中最無上，　彼曾入此寶香殿，　　是故此處最吉祥。",
        "from": "T10n0279_019:0099b26_0",
        "context_with_next_sentence": true
    },
    {
        "source_sentence": "　勝天如來世中燈，　　諸吉祥中最無上，　彼曾入此妙香殿，　　是故此處最吉祥。",
        "from": "T10n0279_019:0099b28_0",
        "context_with_next_sentence": true
    },
    {
        "source_sentence": "　無去如來論中雄，　　諸吉祥中最無上，　彼曾入此普眼殿，　　是故此處最吉祥。",
        "from": "T10n0279_019:0099c01_0",
        "context_with_next_sentence": true
    },
    {
        "source_sentence": "　無勝如來具眾德，　　諸吉祥中最無上，　彼曾入此善嚴殿，　　是故此處最吉祥。",
        "from": "T10n0279_019:0099c03_0",
        "context_with_next_sentence": true
    },
    {
        "source_sentence": "　苦行如來利世間，　　諸吉祥中最無上，　彼曾入此普嚴殿，　　是故此處最吉祥。」",
        "from": "T10n0279_019:0099c05_0",
        "context_with_next_sentence": true
    },
    {
        "source_sentence": "如此世界中夜摩天王，承佛神力，憶念往昔諸佛功德，稱揚讚歎；十方世界夜摩天王，悉亦如是，歎佛功德。",
        "from": "T10n0279_019:0099c07_0",
        "context_with_next_sentence": true
    },
    {
        "source_sentence": "爾時，世尊入摩尼莊嚴殿，於寶蓮華藏師子座上結跏趺坐。",
        "from": "T10n0279_019:0099c09_1",
        "context_with_next_sentence": true
    },
    {
        "source_sentence": "此殿忽然廣博寬容，如其天眾諸所住處；十方世界，悉亦如是。",
        "from": "T10n0279_019:0099c10_2",
        "context_with_next_sentence": true
    },
    {
        "source_sentence": "夜摩宮中偈讚品第二十",
        "from": "T10n0279_019:0099c13_0",
        "context_with_next_sentence": true
    },
    {
        "source_sentence": "爾時，佛神力故，十方各有一大菩薩，一一各與佛剎微塵數菩薩俱，從十萬佛剎微塵數國土外諸世界中而來集會，其名曰：功德林菩薩、慧林菩薩、勝林菩薩、無畏林菩薩、慚愧林菩薩、精進林菩薩、力林菩薩、行林菩薩、覺林菩薩、智林菩薩。",
        "from": "T10n0279_019:0099c14_0",
        "context_with_next_sentence": true
    },
    {
        "source_sentence": "此諸菩薩所從來國，所謂：親慧世界、幢慧世界、寶慧世界、勝慧世界、燈慧世界、金剛慧世界、安樂慧世界、日慧世界、淨慧世界、梵慧世界。",
        "from": "T10n0279_019:0099c19_1",
        "context_with_next_sentence": true
    },
    {
        "source_sentence": "此諸菩薩各於佛所淨修梵行，所謂：常住眼佛、無勝眼佛、無住眼佛、不動眼佛、天眼佛、解脫眼佛、審諦眼佛、明相眼佛、最上眼佛、紺青眼佛。",
        "from": "T10n0279_019:0099c22_2",
        "context_with_next_sentence": true
    },
    {
        "source_sentence": "是諸菩薩至佛所已，頂禮佛足，隨所來方，各化作摩尼藏師子之座，於其座上結跏趺坐。",
        "from": "T10n0279_019:0099c25_3",
        "context_with_next_sentence": true
    },
    {
        "source_sentence": "如此世界中，夜摩天上菩薩來集；一切世界，悉亦如是，其諸菩薩、世界、如來，所有名號悉等無別。",
        "from": "T10n0279_019:0099c27_4",
        "context_with_next_sentence": true
    },
    {
        "source_sentence": "爾時，世尊從兩足上放百千億妙色光明，普照十方一切世界；夜摩宮中，佛及大眾靡不皆現。",
        "from": "T10n0279_019:0100a01_5",
        "context_with_next_sentence": true
    },
    {
        "source_sentence": "爾時，功德林菩薩承佛威力，普觀十方而說頌言：「佛放大光明，　　普照於十方，　悉見天人尊，　　通達無障礙。",
        "from": "T10n0279_019:0100a03_6",
        "context_with_next_sentence": true
    },
    {
        "source_sentence": "　佛坐夜摩宮，　　普遍十方界，　此事甚奇特，　　世間所希有。",
        "from": "T10n0279_019:0100a07_0",
        "context_with_next_sentence": true
    },
    {
        "source_sentence": "　須夜摩天王，　　偈讚十如來，　如此會所見，　　一切處咸爾。",
        "from": "T10n0279_019:0100a09_0",
        "context_with_next_sentence": true
    },
    {
        "source_sentence": "　彼諸菩薩眾，　　皆同我等名，　十方一切處，　　演說無上法。",
        "from": "T10n0279_019:0100a11_0",
        "context_with_next_sentence": true
    },
    {
        "source_sentence": "　所從諸世界，　　名號亦無別，　各於其佛所，　　淨修於梵行。",
        "from": "T10n0279_019:0100a13_0",
        "context_with_next_sentence": true
    },
    {
        "source_sentence": "　彼諸如來等，　　名號悉亦同，　國土皆豐樂，　　神力悉自在。",
        "from": "T10n0279_019:0100a15_0",
        "context_with_next_sentence": true
    },
    {
        "source_sentence": "　十方一切處，　　皆謂佛在此，　或見在人間，　　或見住天宮。",
        "from": "T10n0279_019:0100a17_0",
        "context_with_next_sentence": true
    },
    {
        "source_sentence": "　如來普安住，　　一切諸國土，　我等今見佛，　　處此天宮殿。",
        "from": "T10n0279_019:0100a19_0",
        "context_with_next_sentence": true
    },
    {
        "source_sentence": "　昔發菩提願，　　普及十方界，　是故佛威力，　　充遍難思議。",
        "from": "T10n0279_019:0100a21_0",
        "context_with_next_sentence": true
    },
    {
        "source_sentence": "　遠離世所貪，　　具足無邊德，　故獲神通力，　　眾生靡不見。",
        "from": "T10n0279_019:0100a23_0",
        "context_with_next_sentence": true
    },
    {
        "source_sentence": "　遊行十方界，　　如空無所礙，　一身無量身，　　其相不可得。",
        "from": "T10n0279_019:0100a25_0",
        "context_with_next_sentence": true
    },
    {
        "source_sentence": "　佛功德無邊，　　云何可測知？",
        "from": "T10n0279_019:0100a27_0",
        "context_with_next_sentence": true
    },
    {
        "source_sentence": "　無住亦無去，　　普入於法界。」",
        "from": "T10n0279_019:0100a28_0",
        "context_with_next_sentence": true
    },
    {
        "source_sentence": "爾時，慧林菩薩承佛威力，普觀十方而說頌言：「世間大導師，　　離垢無上尊，　不可思議劫，　　難可得值遇。",
        "from": "T10n0279_019:0100a29_0",
        "context_with_next_sentence": true
    },
    {
        "source_sentence": "　佛放大光明，　　世間靡不見，　為眾廣開演，　　饒益諸群生。",
        "from": "T10n0279_019:0100b04_0",
        "context_with_next_sentence": true
    },
    {
        "source_sentence": "　如來出世間，　　為世除癡冥，　如是世間燈，　　希有難可見。",
        "from": "T10n0279_019:0100b06_0",
        "context_with_next_sentence": true
    },
    {
        "source_sentence": "　已修施戒忍，　　精進及禪定，　般若波羅蜜，　　以此照世間。",
        "from": "T10n0279_019:0100b08_0",
        "context_with_next_sentence": true
    },
    {
        "source_sentence": "　如來無與等，　　求比不可得，　不了法真實，　　無有能得見。",
        "from": "T10n0279_019:0100b10_0",
        "context_with_next_sentence": true
    },
    {
        "source_sentence": "　佛身及神通，　　自在難思議，　無去亦無來，　　說法度眾生。",
        "from": "T10n0279_019:0100b12_0",
        "context_with_next_sentence": true
    },
    {
        "source_sentence": "　若有得見聞，　　清淨天人師，　永出諸惡趣，　　捨離一切苦。",
        "from": "T10n0279_019:0100b14_0",
        "context_with_next_sentence": true
    },
    {
        "source_sentence": "　無量無數劫，　　修習菩提行，　不能知此義，　　不可得成佛。",
        "from": "T10n0279_019:0100b16_0",
        "context_with_next_sentence": true
    },
    {
        "source_sentence": "　不可思議劫，　　供養無量佛，　若能知此義，　　功德超於彼。",
        "from": "T10n0279_019:0100b18_0",
        "context_with_next_sentence": true
    },
    {
        "source_sentence": "　無量剎珍寶，　　滿中施於佛，　不能知此義，　　終不成菩提。」",
        "from": "T10n0279_019:0100b20_0",
        "context_with_next_sentence": true
    },
    {
        "source_sentence": "爾時，勝林菩薩承佛威力，普觀十方而說頌言：「譬如孟夏月，　　空淨無雲曀，　赫日揚光暉，　　十方靡不充。",
        "from": "T10n0279_019:0100b22_0",
        "context_with_next_sentence": true
    },
    {
        "source_sentence": "　其光無限量，　　無有能測知，　有目斯尚然，　　何況盲冥者。",
        "from": "T10n0279_019:0100b26_0",
        "context_with_next_sentence": true
    },
    {
        "source_sentence": "　諸佛亦如是，　　功德無邊際，　不可思議劫，　　莫能分別知。",
        "from": "T10n0279_019:0100b28_0",
        "context_with_next_sentence": true
    },
    {
        "source_sentence": "　諸法無來處，　　亦無能作者，　無有所從生，　　不可得分別。",
        "from": "T10n0279_019:0100c01_0",
        "context_with_next_sentence": true
    },
    {
        "source_sentence": "　一切法無來，　　是故無有生，　以生無有故，　　滅亦不可得。",
        "from": "T10n0279_019:0100c03_0",
        "context_with_next_sentence": true
    },
    {
        "source_sentence": "　一切法無生，　　亦復無有滅，　若能如是解，　　斯人見如來。",
        "from": "T10n0279_019:0100c05_0",
        "context_with_next_sentence": true
    },
    {
        "source_sentence": "　諸法無生故，　　自性無所有，　如是分別知，　　此人達深義。",
        "from": "T10n0279_019:0100c07_0",
        "context_with_next_sentence": true
    },
    {
        "source_sentence": "　以法無性故，　　無有能了知，　如是解於法，　　究竟無所解。",
        "from": "T10n0279_019:0100c09_0",
        "context_with_next_sentence": true
    },
    {
        "source_sentence": "　所說有生者，　　以現諸國土，　能知國土性，　　其心不迷惑。",
        "from": "T10n0279_019:0100c11_0",
        "context_with_next_sentence": true
    },
    {
        "source_sentence": "　世間國土性，　　觀察悉如實，　若能於此知，　　善說一切義。」",
        "from": "T10n0279_019:0100c13_0",
        "context_with_next_sentence": true
    },
    {
        "source_sentence": "爾時，無畏林菩薩承佛威力，普觀十方而說頌言：「如來廣大身，　　究竟於法界，　不離於此座，　　而遍一切處。",
        "from": "T10n0279_019:0100c15_0",
        "context_with_next_sentence": true
    },
    {
        "source_sentence": "　若聞如是法，　　恭敬信樂者，　永離三惡道，　　一切諸苦難。",
        "from": "T10n0279_019:0100c19_0",
        "context_with_next_sentence": true
    },
    {
        "source_sentence": "　設往諸世界，　　無量不可數，　專心欲聽聞，　　如來自在力。",
        "from": "T10n0279_019:0100c21_0",
        "context_with_next_sentence": true
    },
    {
        "source_sentence": "　如是諸佛法，　　是無上菩提，　假使欲暫聞，　　無有能得者。",
        "from": "T10n0279_019:0100c23_0",
        "context_with_next_sentence": true
    },
    {
        "source_sentence": "　若有於過去，　　信如是佛法，　已成兩足尊，　　而作世間燈。",
        "from": "T10n0279_019:0100c25_0",
        "context_with_next_sentence": true
    },
    {
        "source_sentence": "　若有當得聞，　　如來自在力，　聞已能生信，　　彼亦當成佛。",
        "from": "T10n0279_019:0100c27_0",
        "context_with_next_sentence": true
    },
    {
        "source_sentence": "　若有於現在，　　能信此佛法，　亦當成正覺，　　說法無所畏。",
        "from": "T10n0279_019:0100c29_0",
        "context_with_next_sentence": true
    },
    {
        "source_sentence": "　無量無數劫，　　此法甚難值，　若有得聞者，　　當知本願力。",
        "from": "T10n0279_019:0101a02_0",
        "context_with_next_sentence": true
    },
    {
        "source_sentence": "　若有能受持，　　如是諸佛法，　持已廣宣說，　　此人當成佛。",
        "from": "T10n0279_019:0101a04_0",
        "context_with_next_sentence": true
    },
    {
        "source_sentence": "　況復勤精進，　　堅固心不捨，　當知如是人，　　決定成菩提。」",
        "from": "T10n0279_019:0101a06_0",
        "context_with_next_sentence": true
    },
    {
        "source_sentence": "爾時，慚愧林菩薩承佛威力，普觀十方而說頌言：「若人得聞是，　　希有自在法，　能生歡喜心，　　疾除疑惑網。",
        "from": "T10n0279_019:0101a08_0",
        "context_with_next_sentence": true
    },
    {
        "source_sentence": "　一切知見人，　　自說如是言，　如來無不知，　　是故難思議。",
        "from": "T10n0279_019:0101a12_0",
        "context_with_next_sentence": true
    },
    {
        "source_sentence": "　無有從無智，　　而生於智慧，　世間常暗冥，　　是故無能生。",
        "from": "T10n0279_019:0101a14_0",
        "context_with_next_sentence": true
    },
    {
        "source_sentence": "　如色及非色，　　此二不為一，　智無智亦然，　　其體各殊異。",
        "from": "T10n0279_019:0101a16_0",
        "context_with_next_sentence": true
    },
    {
        "source_sentence": "　如相與無相，　　生死及涅槃，　分別各不同，　　智無智如是。",
        "from": "T10n0279_019:0101a18_0",
        "context_with_next_sentence": true
    },
    {
        "source_sentence": "　世界始成立，　　無有敗壞相，　智無智亦然，　　二相非一時。",
        "from": "T10n0279_019:0101a20_0",
        "context_with_next_sentence": true
    },
    {
        "source_sentence": "　如菩薩初心，　　不與後心俱，　智無智亦然，　　二心不同時。",
        "from": "T10n0279_019:0101a22_0",
        "context_with_next_sentence": true
    },
    {
        "source_sentence": "　譬如諸識身，　　各各無和合，　智無智如是，　　究竟無和合。",
        "from": "T10n0279_019:0101a24_0",
        "context_with_next_sentence": true
    },
    {
        "source_sentence": "　如阿伽陀藥，　　能滅一切毒，　有智亦如是，　　能滅於無智。",
        "from": "T10n0279_019:0101a26_0",
        "context_with_next_sentence": true
    },
    {
        "source_sentence": "　如來無有上，　　亦無與等者，　一切無能比，　　是故難值遇。」",
        "from": "T10n0279_019:0101a28_0",
        "context_with_next_sentence": true
    },
    {
        "source_sentence": "爾時，精進林菩薩承佛威力，普觀十方而說頌言：「諸法無差別，　　無有能知者，　唯佛與佛知，　　智慧究竟故。",
        "from": "T10n0279_019:0101b01_0",
        "context_with_next_sentence": true
    },
    {
        "source_sentence": "　如金與金色，　　其性無差別，　法非法亦然，　　體性無有異。",
        "from": "T10n0279_019:0101b05_0",
        "context_with_next_sentence": true
    },
    {
        "source_sentence": "　眾生非眾生，　　二俱無真實，　如是諸法性，　　實義俱非有。",
        "from": "T10n0279_019:0101b07_0",
        "context_with_next_sentence": true
    },
    {
        "source_sentence": "　譬如未來世，　　無有過去相，　諸法亦如是，　　無有一切相。",
        "from": "T10n0279_019:0101b09_0",
        "context_with_next_sentence": true
    },
    {
        "source_sentence": "　譬如生滅相，　　種種皆非實，　諸法亦復然，　　自性無所有。",
        "from": "T10n0279_019:0101b11_0",
        "context_with_next_sentence": true
    },
    {
        "source_sentence": "　涅槃不可取，　　說時有二種，　諸法亦復然，　　分別有殊異。",
        "from": "T10n0279_019:0101b13_0",
        "context_with_next_sentence": true
    },
    {
        "source_sentence": "　如依所數物，　　而有於能數，　彼性無所有，　　如是了知法。",
        "from": "T10n0279_019:0101b15_0",
        "context_with_next_sentence": true
    },
    {
        "source_sentence": "　譬如算數法，　　增一至無量，　數法無體性，　　智慧故差別。",
        "from": "T10n0279_019:0101b17_0",
        "context_with_next_sentence": true
    },
    {
        "source_sentence": "　譬如諸世間，　　劫燒有終盡，　虛空無損敗，　　佛智亦如是。",
        "from": "T10n0279_019:0101b19_0",
        "context_with_next_sentence": true
    },
    {
        "source_sentence": "　如十方眾生，　　各取虛空相，　諸佛亦如是，　　世間妄分別。」",
        "from": "T10n0279_019:0101b21_0",
        "context_with_next_sentence": true
    },
    {
        "source_sentence": "爾時，力林菩薩承佛威力，普觀十方而說頌言：「一切眾生界，　　皆在三世中，　三世諸眾生，　　悉住五蘊中。",
        "from": "T10n0279_019:0101b23_0",
        "context_with_next_sentence": true
    },
    {
        "source_sentence": "　諸蘊業為本，　　諸業心為本，　心法猶如幻，　　世間亦如是。",
        "from": "T10n0279_019:0101b27_0",
        "context_with_next_sentence": true
    },
    {
        "source_sentence": "　世間非自作，　　亦復非他作，　而其得有成，　　亦復得有壞。",
        "from": "T10n0279_019:0101b29_0",
        "context_with_next_sentence": true
    },
    {
        "source_sentence": "　世間雖有成，　　世間雖有壞，　了達世間者，　　此二不應說。",
        "from": "T10n0279_019:0101c02_0",
        "context_with_next_sentence": true
    },
    {
        "source_sentence": "　云何為世間？",
        "from": "T10n0279_019:0101c04_0",
        "context_with_next_sentence": true
    },
    {
        "source_sentence": "　　云何非世間？",
        "from": "T10n0279_019:0101c04_1",
        "context_with_next_sentence": true
    },
    {
        "source_sentence": "　世間非世間，　　但是名差別。",
        "from": "T10n0279_019:0101c05_0",
        "context_with_next_sentence": true
    },
    {
        "source_sentence": "　三世五蘊法，　　說名為世間，　彼滅非世間，　　如是但假名。",
        "from": "T10n0279_019:0101c06_0",
        "context_with_next_sentence": true
    },
    {
        "source_sentence": "　云何說諸蘊？",
        "from": "T10n0279_019:0101c08_0",
        "context_with_next_sentence": true
    },
    {
        "source_sentence": "　　諸蘊有何性？",
        "from": "T10n0279_019:0101c08_1",
        "context_with_next_sentence": true
    },
    {
        "source_sentence": "　蘊性不可滅，　　是故說無生。",
        "from": "T10n0279_019:0101c09_0",
        "context_with_next_sentence": true
    },
    {
        "source_sentence": "　分別此諸蘊，　　其性本空寂，　空故不可滅，　　此是無生義。",
        "from": "T10n0279_019:0101c10_0",
        "context_with_next_sentence": true
    },
    {
        "source_sentence": "　眾生既如是，　　諸佛亦復然，　佛及諸佛法，　　自性無所有。",
        "from": "T10n0279_019:0101c12_0",
        "context_with_next_sentence": true
    },
    {
        "source_sentence": "　能知此諸法，　　如實不顛倒，　一切知見人，　　常見在其前。」",
        "from": "T10n0279_019:0101c14_0",
        "context_with_next_sentence": true
    },
    {
        "source_sentence": "爾時，行林菩薩承佛威力，普觀十方而說頌言：「譬如十方界，　　一切諸地種，　自性無所有，　　無處不周遍。",
        "from": "T10n0279_019:0101c16_0",
        "context_with_next_sentence": true
    },
    {
        "source_sentence": "　佛身亦如是，　　普遍諸世界，　種種諸色相，　　無主無來處。",
        "from": "T10n0279_019:0101c20_0",
        "context_with_next_sentence": true
    },
    {
        "source_sentence": "　但以諸業故，　　說名為眾生，　亦不離眾生，　　而有業可得。",
        "from": "T10n0279_019:0101c22_0",
        "context_with_next_sentence": true
    },
    {
        "source_sentence": "　業性本空寂，　　眾生所依止，　普作眾色相，　　亦復無來處。",
        "from": "T10n0279_019:0101c24_0",
        "context_with_next_sentence": true
    },
    {
        "source_sentence": "　如是諸色相，　　業力難思議，　了達其根本，　　於中無所見。",
        "from": "T10n0279_019:0101c26_0",
        "context_with_next_sentence": true
    },
    {
        "source_sentence": "　佛身亦如是，　　不可得思議，　種種諸色相，　　普現十方剎。",
        "from": "T10n0279_019:0101c28_0",
        "context_with_next_sentence": true
    },
    {
        "source_sentence": "　身亦非是佛，　　佛亦非是身，　但以法為身，　　通達一切法。",
        "from": "T10n0279_019:0102a01_0",
        "context_with_next_sentence": true
    },
    {
        "source_sentence": "　若能見佛身，　　清淨如法性，　此人於佛法，　　一切無疑惑。",
        "from": "T10n0279_019:0102a03_0",
        "context_with_next_sentence": true
    },
    {
        "source_sentence": "　若見一切法，　　本性如涅槃，　是則見如來，　　究竟無所住。",
        "from": "T10n0279_019:0102a05_0",
        "context_with_next_sentence": true
    },
    {
        "source_sentence": "　若修習正念，　　明了見正覺，　無相無分別，　　是名法王子。」",
        "from": "T10n0279_019:0102a07_0",
        "context_with_next_sentence": true
    },
    {
        "source_sentence": "爾時，覺林菩薩承佛威力，遍觀十方而說頌言：「譬如工畫師，　　分布諸彩色，　虛妄取異相，　　大種無差別。",
        "from": "T10n0279_019:0102a09_0",
        "context_with_next_sentence": true
    },
    {
        "source_sentence": "　大種中無色，　　色中無大種，　亦不離大種，　　而有色可得。",
        "from": "T10n0279_019:0102a13_0",
        "context_with_next_sentence": true
    },
    {
        "source_sentence": "　心中無彩畫，　　彩畫中無心，　然不離於心，　　有彩畫可得。",
        "from": "T10n0279_019:0102a15_0",
        "context_with_next_sentence": true
    },
    {
        "source_sentence": "　彼心恒不住，　　無量難思議，　示現一切色，　　各各不相知。",
        "from": "T10n0279_019:0102a17_0",
        "context_with_next_sentence": true
    },
    {
        "source_sentence": "　譬如工畫師，　　不能知自心，　而由心故畫，　　諸法性如是。",
        "from": "T10n0279_019:0102a19_0",
        "context_with_next_sentence": true
    },
    {
        "source_sentence": "　心如工畫師，　　能畫諸世間，　五蘊悉從生，　　無法而不造。",
        "from": "T10n0279_019:0102a21_0",
        "context_with_next_sentence": true
    },
    {
        "source_sentence": "　如心佛亦爾，　　如佛眾生然，　應知佛與心，　　體性皆無盡。",
        "from": "T10n0279_019:0102a23_0",
        "context_with_next_sentence": true
    },
    {
        "source_sentence": "　若人知心行，　　普造諸世間，　是人則見佛，　　了佛真實性。",
        "from": "T10n0279_019:0102a25_0",
        "context_with_next_sentence": true
    },
    {
        "source_sentence": "　心不住於身，　　身亦不住心，　而能作佛事，　　自在未曾有。",
        "from": "T10n0279_019:0102a27_0",
        "context_with_next_sentence": true
    },
    {
        "source_sentence": "　若人欲了知，　　三世一切佛，　應觀法界性，　　一切唯心造。」",
        "from": "T10n0279_019:0102a29_0",
        "context_with_next_sentence": true
    },
    {
        "source_sentence": "爾時，智林菩薩承佛威力，普觀十方而說頌言：「所取不可取，　　所見不可見，　所聞不可聞，　　一心不思議。",
        "from": "T10n0279_019:0102b02_0",
        "context_with_next_sentence": true
    },
    {
        "source_sentence": "　有量及無量，　　二俱不可取，　若有人欲取，　　畢竟無所得。",
        "from": "T10n0279_019:0102b06_0",
        "context_with_next_sentence": true
    },
    {
        "source_sentence": "　不應說而說，　　是為自欺誑，　己事不成就，　　不令眾歡喜。",
        "from": "T10n0279_019:0102b08_0",
        "context_with_next_sentence": true
    },
    {
        "source_sentence": "　有欲讚如來，　　無邊妙色身，　盡於無數劫，　　無能盡稱述。",
        "from": "T10n0279_019:0102b10_0",
        "context_with_next_sentence": true
    },
    {
        "source_sentence": "　譬如隨意珠，　　能現一切色，　無色而現色，　　諸佛亦如是。",
        "from": "T10n0279_019:0102b12_0",
        "context_with_next_sentence": true
    },
    {
        "source_sentence": "　又如淨虛空，　　非色不可見，　雖現一切色，　　無能見空者。",
        "from": "T10n0279_019:0102b14_0",
        "context_with_next_sentence": true
    },
    {
        "source_sentence": "　諸佛亦如是，　　普現無量色，　非心所行處，　　一切莫能覩。",
        "from": "T10n0279_019:0102b16_0",
        "context_with_next_sentence": true
    },
    {
        "source_sentence": "　雖聞如來聲，　　音聲非如來，　亦不離於聲，　　能知正等覺。",
        "from": "T10n0279_019:0102b18_0",
        "context_with_next_sentence": true
    },
    {
        "source_sentence": "　菩提無來去，　　離一切分別，　云何於是中，　　自言能得見？",
        "from": "T10n0279_019:0102b20_0",
        "context_with_next_sentence": true
    },
    {
        "source_sentence": "　諸佛無有法，　　佛於何有說？",
        "from": "T10n0279_019:0102b22_0",
        "context_with_next_sentence": true
    },
    {
        "source_sentence": "　但隨其自心，　　謂說如是法。」",
        "from": "T10n0279_019:0102b23_0",
        "context_with_next_sentence": true
    },
    {
        "source_sentence": "十行品第二十一之一",
        "from": "T10n0279_019:0102b24_0",
        "context_with_next_sentence": true
    },
    {
        "source_sentence": "爾時，功德林菩薩承佛神力，入菩薩善思惟三昧。",
        "from": "T10n0279_019:0102b25_0",
        "context_with_next_sentence": true
    },
    {
        "source_sentence": "入是三昧已，十方各過萬佛剎微塵數世界外，有萬佛剎微塵數諸佛，皆號：功德林，而現其前，告功德林菩薩言：「善哉！",
        "from": "T10n0279_019:0102b26_1",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0102b28_2",
        "context_with_next_sentence": true
    },
    {
        "source_sentence": "乃能入此善思惟三昧。",
        "from": "T10n0279_019:0102b28_3",
        "context_with_next_sentence": true
    },
    {
        "source_sentence": "善男子！",
        "from": "T10n0279_019:0102b29_4",
        "context_with_next_sentence": true
    },
    {
        "source_sentence": "此是十方各萬佛剎微塵數同名諸佛共加於汝，亦是毘盧遮那如來往昔願力、威神之力，及諸菩薩眾善根力，令汝入是三昧而演說法。",
        "from": "T10n0279_019:0102b29_5",
        "context_with_next_sentence": true
    },
    {
        "source_sentence": "為增長佛智故，深入法界故，了知眾生界故，所入無礙故，所行無障故，得無量方便故，攝取一切智性故，覺悟一切諸法故，知一切諸根故，能持說一切法故，所謂：發起諸菩薩十種行。",
        "from": "T10n0279_019:0102c03_6",
        "context_with_next_sentence": true
    },
    {
        "source_sentence": "善男子！",
        "from": "T10n0279_019:0102c08_7",
        "context_with_next_sentence": true
    },
    {
        "source_sentence": "汝當承佛威神之力而演此法。」",
        "from": "T10n0279_019:0102c08_8",
        "context_with_next_sentence": true
    },
    {
        "source_sentence": "是時，諸佛即與功德林菩薩無礙智、無著智、無斷智、無師智、無癡智、無異智、無失智、無量智、無勝智、無懈智、無奪智。",
        "from": "T10n0279_019:0102c09_0",
        "context_with_next_sentence": true
    },
    {
        "source_sentence": "何以故？",
        "from": "T10n0279_019:0102c11_1",
        "context_with_next_sentence": true
    },
    {
        "source_sentence": "此三昧力，法如是故。",
        "from": "T10n0279_019:0102c11_2",
        "context_with_next_sentence": true
    },
    {
        "source_sentence": "爾時，諸佛各申右手，摩功德林菩薩頂。",
        "from": "T10n0279_019:0102c12_3",
        "context_with_next_sentence": true
    },
    {
        "source_sentence": "時，功德林菩薩即從定起，告諸菩薩言：「佛子！",
        "from": "T10n0279_019:0102c13_4",
        "context_with_next_sentence": true
    },
    {
        "source_sentence": "菩薩行不可思議，與法界、虛空界等。",
        "from": "T10n0279_019:0102c14_5",
        "context_with_next_sentence": true
    },
    {
        "source_sentence": "何以故？",
        "from": "T10n0279_019:0102c15_0",
        "context_with_next_sentence": true
    },
    {
        "source_sentence": "菩薩摩訶薩學三世諸佛而修行故。",
        "from": "T10n0279_019:0102c15_1",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0102c16_0",
        "context_with_next_sentence": true
    },
    {
        "source_sentence": "何等是菩薩摩訶薩行？",
        "from": "T10n0279_019:0102c16_1",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0102c16_2",
        "context_with_next_sentence": true
    },
    {
        "source_sentence": "菩薩摩訶薩有十種行，三世諸佛之所宣說。",
        "from": "T10n0279_019:0102c16_3",
        "context_with_next_sentence": true
    },
    {
        "source_sentence": "何等為十？",
        "from": "T10n0279_019:0102c17_4",
        "context_with_next_sentence": true
    },
    {
        "source_sentence": "一者歡喜行，二者饒益行，三者無違逆行，四者無屈橈行，五者無癡亂行，六者善現行，七者無著行，八者難得行，九者善法行，十者真實行；是為十。",
        "from": "T10n0279_019:0102c18_5",
        "context_with_next_sentence": true
    },
    {
        "source_sentence": "「佛子！",
        "from": "T10n0279_019:0102c21_6",
        "context_with_next_sentence": true
    },
    {
        "source_sentence": "何等為菩薩摩訶薩歡喜行？",
        "from": "T10n0279_019:0102c21_7",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0102c22_8",
        "context_with_next_sentence": true
    },
    {
        "source_sentence": "此菩薩為大施主，凡所有物悉能惠施；其心平等，無有悔吝，不望果報，不求名稱，不貪利養；但為救護一切眾生，攝受一切眾生，饒益一切眾生；為學習諸佛本所修行，憶念諸佛本所修行，愛樂諸佛本所修行，清淨諸佛本所修行，增長諸佛本所修行，住持諸佛本所修行，顯現諸佛本所修行，演說諸佛本所修行，令諸眾生離苦得樂。",
        "from": "T10n0279_019:0102c22_9",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0103a01_10",
        "context_with_next_sentence": true
    },
    {
        "source_sentence": "菩薩摩訶薩修此行時，令一切眾生歡喜愛樂；隨諸方土有貧乏處，以願力故，往生於彼，豪貴大富，財寶無盡。",
        "from": "T10n0279_019:0103a01_11",
        "context_with_next_sentence": true
    },
    {
        "source_sentence": "假使於念念中，有無量無數眾生詣菩薩所，白言：『仁者！",
        "from": "T10n0279_019:0103a03_12",
        "context_with_next_sentence": true
    },
    {
        "source_sentence": "我等貧乏，靡所資贍，飢羸困苦，命將不全。",
        "from": "T10n0279_019:0103a05_13",
        "context_with_next_sentence": true
    },
    {
        "source_sentence": "唯願慈哀，施我身肉，令我得食，以活其命！』",
        "from": "T10n0279_019:0103a06_14",
        "context_with_next_sentence": true
    },
    {
        "source_sentence": "爾時，菩薩即便施之，令其歡喜，心得滿足。",
        "from": "T10n0279_019:0103a07_15",
        "context_with_next_sentence": true
    },
    {
        "source_sentence": "如是無量百千眾生而來乞求，菩薩於彼，曾無退怯，但更增長慈悲之心。",
        "from": "T10n0279_019:0103a08_16",
        "context_with_next_sentence": true
    },
    {
        "source_sentence": "以是眾生咸來乞求，菩薩見之，倍復歡喜，作如是念：『我得善利！",
        "from": "T10n0279_019:0103a09_17",
        "context_with_next_sentence": true
    },
    {
        "source_sentence": "此等眾生是我福田、是我善友，不求不請而來教我入佛法中。",
        "from": "T10n0279_019:0103a11_18",
        "context_with_next_sentence": true
    },
    {
        "source_sentence": "我今應當如是修學，不違一切眾生之心。』",
        "from": "T10n0279_019:0103a12_19",
        "context_with_next_sentence": true
    },
    {
        "source_sentence": "又作是念：『願我已作、現作、當作所有善根，令我未來於一切世界、一切眾生中受廣大身，以是身肉，充足一切飢苦眾生。",
        "from": "T10n0279_019:0103a13_20",
        "context_with_next_sentence": true
    },
    {
        "source_sentence": "乃至若有一小眾生未得飽足，願不捨命，所割身肉，亦無有盡。",
        "from": "T10n0279_019:0103a16_21",
        "context_with_next_sentence": true
    },
    {
        "source_sentence": "以此善根，願得阿耨多羅三藐三菩提，證大涅槃；願諸眾生食我肉者，亦得阿耨多羅三藐三菩提，獲平等智，具諸佛法，廣作佛事，乃至入於無餘涅槃。",
        "from": "T10n0279_019:0103a18_22",
        "context_with_next_sentence": true
    },
    {
        "source_sentence": "若一眾生心不滿足，我終不證阿耨多羅三藐三菩提。』",
        "from": "T10n0279_019:0103a21_23",
        "context_with_next_sentence": true
    },
    {
        "source_sentence": "菩薩如是利益眾生而無我想、眾生想、有想、命想、種種想、補伽羅想、人想、摩納婆想、作者想、受者想。",
        "from": "T10n0279_019:0103a22_24",
        "context_with_next_sentence": true
    },
    {
        "source_sentence": "但觀法界、眾生界，無邊際法、空法、無所有法、無相法、無體法、無處法、無依法、無作法。",
        "from": "T10n0279_019:0103a25_25",
        "context_with_next_sentence": true
    },
    {
        "source_sentence": "作是觀時，不見自身，不見施物，不見受者，不見福田，不見業，不見報，不見果，不見大果，不見小果。",
        "from": "T10n0279_019:0103a27_26",
        "context_with_next_sentence": true
    },
    {
        "source_sentence": "爾時，菩薩觀去、來、今一切眾生所受之身尋即壞滅，便作是念：『奇哉！",
        "from": "T10n0279_019:0103a29_27",
        "context_with_next_sentence": true
    },
    {
        "source_sentence": "眾生愚癡無智，於生死內受無數身，危脃不停，速歸壞滅。",
        "from": "T10n0279_019:0103b02_28",
        "context_with_next_sentence": true
    },
    {
        "source_sentence": "若已壞滅，若今壞滅，若當壞滅，而不能以不堅固身求堅固身。",
        "from": "T10n0279_019:0103b03_29",
        "context_with_next_sentence": true
    },
    {
        "source_sentence": "我當盡學諸佛所學，證一切智，知一切法，為諸眾生說三世平等、隨順寂靜、不壞法性，令其永得安隱快樂。』",
        "from": "T10n0279_019:0103b05_30",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0103b07_31",
        "context_with_next_sentence": true
    },
    {
        "source_sentence": "是名菩薩摩訶薩第一歡喜行。",
        "from": "T10n0279_019:0103b07_32",
        "context_with_next_sentence": true
    },
    {
        "source_sentence": "「佛子！",
        "from": "T10n0279_019:0103b08_33",
        "context_with_next_sentence": true
    },
    {
        "source_sentence": "何等為菩薩摩訶薩饒益行？",
        "from": "T10n0279_019:0103b08_34",
        "context_with_next_sentence": true
    },
    {
        "source_sentence": "此菩薩護持淨戒，於色、聲、香、味、觸，心無所著，亦為眾生如是宣說；不求威勢，不求種族，不求富饒，不求色相，不求王位，如是一切皆無所著，但堅持淨戒，作如是念：『我持淨戒，必當捨離一切纏縛、貪求、熱惱、諸難、逼迫、毀謗、亂濁，得佛所讚平等正法。』",
        "from": "T10n0279_019:0103b09_35",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0103b14_36",
        "context_with_next_sentence": true
    },
    {
        "source_sentence": "菩薩如是持淨戒時，於一日中，假使無數百千億那由他諸大惡魔詣菩薩所，一一各將無量無數百千億那由他天女——皆於五欲善行方便，端正姝麗傾惑人心——執持種種珍玩之具，欲來惑亂菩薩道意。",
        "from": "T10n0279_019:0103b14_37",
        "context_with_next_sentence": true
    },
    {
        "source_sentence": "爾時，菩薩作如是念：『此五欲者，是障道法，乃至障礙無上菩提。』",
        "from": "T10n0279_019:0103b19_38",
        "context_with_next_sentence": true
    },
    {
        "source_sentence": "是故不生一念欲想，心淨如佛。",
        "from": "T10n0279_019:0103b20_39",
        "context_with_next_sentence": true
    },
    {
        "source_sentence": "唯除方便教化眾生，而不捨於一切智心。",
        "from": "T10n0279_019:0103b21_40",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0103b22_41",
        "context_with_next_sentence": true
    },
    {
        "source_sentence": "菩薩不以欲因緣故惱一眾生，寧捨身命，而終不作惱眾生事。",
        "from": "T10n0279_019:0103b22_42",
        "context_with_next_sentence": true
    },
    {
        "source_sentence": "菩薩自得見佛已來，未曾心生一念欲想；何況從事，若或從事，無有是處！",
        "from": "T10n0279_019:0103b24_43",
        "context_with_next_sentence": true
    },
    {
        "source_sentence": "爾時，菩薩但作是念：『一切眾生，於長夜中，想念五欲，趣向五欲，貪著五欲；其心決定耽染沈溺，隨其流轉，不得自在。",
        "from": "T10n0279_019:0103b25_44",
        "context_with_next_sentence": true
    },
    {
        "source_sentence": "我今應當令此諸魔及諸天女，一切眾生住無上戒；住淨戒已，於一切智，心無退轉，得阿耨多羅三藐三菩提，乃至入於無餘涅槃。",
        "from": "T10n0279_019:0103b28_45",
        "context_with_next_sentence": true
    },
    {
        "source_sentence": "何以故？",
        "from": "T10n0279_019:0103c02_46",
        "context_with_next_sentence": true
    },
    {
        "source_sentence": "此是我等所應作業，應隨諸佛如是修學。",
        "from": "T10n0279_019:0103c02_47",
        "context_with_next_sentence": true
    },
    {
        "source_sentence": "作是學已，離諸惡行、計我、無知，以智入於一切佛法，為眾生說，令除顛倒。",
        "from": "T10n0279_019:0103c03_48",
        "context_with_next_sentence": true
    },
    {
        "source_sentence": "然知不離眾生有顛倒，不離顛倒有眾生；不於顛倒內有眾生，不於眾生內有顛倒；亦非顛倒是眾生，亦非眾生是顛倒；顛倒非內法，顛倒非外法；眾生非內法，眾生非外法。",
        "from": "T10n0279_019:0103c05_49",
        "context_with_next_sentence": true
    },
    {
        "source_sentence": "一切諸法虛妄不實，速起速滅無有堅固，如夢如影，如幻如化，誑惑愚夫。",
        "from": "T10n0279_019:0103c09_50",
        "context_with_next_sentence": true
    },
    {
        "source_sentence": "如是解者，即能覺了一切諸行，通達生死及與涅槃，證佛菩提；自得度，令他得度；自解脫，令他解脫；自調伏，令他調伏；自寂靜，令他寂靜；自安隱，令他安隱；自離垢，令他離垢；自清淨，令他清淨；自涅槃，令他涅槃；自快樂，令他快樂。』",
        "from": "T10n0279_019:0103c10_51",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0103c16_52",
        "context_with_next_sentence": true
    },
    {
        "source_sentence": "此菩薩復作是念：『我當隨順一切如來，離一切世間行，具一切諸佛法，住無上平等處，等觀眾生，明達境界，離諸過失，斷諸分別，捨諸執著，善巧出離，心恒安住無上、無說、無依、無動、無量、無邊、無盡、無色甚深智慧。』",
        "from": "T10n0279_019:0103c16_53",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0103c21_54",
        "context_with_next_sentence": true
    },
    {
        "source_sentence": "是名菩薩摩訶薩第二饒益行。",
        "from": "T10n0279_019:0103c21_55",
        "context_with_next_sentence": true
    },
    {
        "source_sentence": "「佛子！",
        "from": "T10n0279_019:0103c22_0",
        "context_with_next_sentence": true
    },
    {
        "source_sentence": "何等為菩薩摩訶薩無違逆行？",
        "from": "T10n0279_019:0103c22_1",
        "context_with_next_sentence": true
    },
    {
        "source_sentence": "此菩薩常修忍法，謙下恭敬；不自害，不他害，不兩害；不自取，不他取，不兩取；不自著，不他著，不兩著；亦不貪求名聞利養，但作是念：『我當常為眾生說法，令離一切惡，斷貪、瞋、癡、憍慢、覆藏、慳嫉、諂誑，令恒安住忍辱柔和。』",
        "from": "T10n0279_019:0103c22_2",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0103c27_3",
        "context_with_next_sentence": true
    },
    {
        "source_sentence": "菩薩成就如是忍法。",
        "from": "T10n0279_019:0103c28_4",
        "context_with_next_sentence": true
    },
    {
        "source_sentence": "假使有百千億那由他阿僧祇眾生來至其所，一一眾生化作百千億那由他阿僧祇口，一一口出百千億那由他阿僧祇語，所謂：不可喜語、非善法語、不悅意語、不可愛語、非仁賢語、非聖智語、非聖相應語、非聖親近語、深可厭惡語、不堪聽聞語，以是言辭毀辱菩薩。",
        "from": "T10n0279_019:0103c28_5",
        "context_with_next_sentence": true
    },
    {
        "source_sentence": "又此眾生一一各有百千億那由他阿僧祇手，一一手各執百千億那由他阿僧祇器仗逼害菩薩。",
        "from": "T10n0279_019:0104a05_6",
        "context_with_next_sentence": true
    },
    {
        "source_sentence": "如是經於阿僧祇劫，曾無休息。",
        "from": "T10n0279_019:0104a08_7",
        "context_with_next_sentence": true
    },
    {
        "source_sentence": "菩薩遭此極大楚毒，身毛皆豎，命將欲斷，作是念言：『我因是苦，心若動亂，則自不調伏、自不守護、自不明了、自不修習、自不正定、自不寂靜、自不愛惜、自生執著，何能令他心得清淨？』",
        "from": "T10n0279_019:0104a08_8",
        "context_with_next_sentence": true
    },
    {
        "source_sentence": "菩薩爾時復作是念：『我從無始劫，住於生死，受諸苦惱。』",
        "from": "T10n0279_019:0104a12_9",
        "context_with_next_sentence": true
    },
    {
        "source_sentence": "如是思惟，重自勸勵，令心清淨，而得歡喜。",
        "from": "T10n0279_019:0104a14_10",
        "context_with_next_sentence": true
    },
    {
        "source_sentence": "善自調攝，自能安住於佛法中，亦令眾生同得此法。",
        "from": "T10n0279_019:0104a15_11",
        "context_with_next_sentence": true
    },
    {
        "source_sentence": "復更思惟：『此身空寂，無我、我所，無有真實，性空無二；若苦若樂，皆無所有，諸法空故。",
        "from": "T10n0279_019:0104a16_12",
        "context_with_next_sentence": true
    },
    {
        "source_sentence": "我當解了，廣為人說，令諸眾生滅除此見。",
        "from": "T10n0279_019:0104a18_13",
        "context_with_next_sentence": true
    },
    {
        "source_sentence": "是故，我今雖遭苦毒，應當忍受；為慈念眾生故，饒益眾生故，安樂眾生故，憐愍眾生故，攝受眾生故，不捨眾生故，自得覺悟故，令他覺悟故，心不退轉故，趣向佛道故。』",
        "from": "T10n0279_019:0104a19_14",
        "context_with_next_sentence": true
    },
    {
        "source_sentence": "是名菩薩摩訶薩第三無違逆行。",
        "from": "T10n0279_019:0104a22_15",
        "context_with_next_sentence": true
    },
    {
        "source_sentence": "「佛子！",
        "from": "T10n0279_019:0104a24_0",
        "context_with_next_sentence": true
    },
    {
        "source_sentence": "何等為菩薩摩訶薩無屈橈行？",
        "from": "T10n0279_019:0104a24_1",
        "context_with_next_sentence": true
    },
    {
        "source_sentence": "此菩薩修諸精進，所謂：第一精進、大精進、勝精進、殊勝精進、最勝精進、最妙精進、上精進、無上精進、無等精進、普遍精進。",
        "from": "T10n0279_019:0104a24_2",
        "context_with_next_sentence": true
    },
    {
        "source_sentence": "性無三毒、性無憍慢、性不覆藏、性不慳嫉、性無諂誑、性自慚愧，終不為惱一眾生故而行精進，但為斷一切煩惱故而行精進，但為拔一切惑本故而行精進，但為除一切習氣故而行精進，但為知一切眾生界故而行精進，但為知一切眾生死此生彼故而行精進，但為知一切眾生煩惱故而行精進，但為知一切眾生心樂故而行精進，但為知一切眾生境界故而行精進，但為知一切眾生諸根勝劣故而行精進，但為知一切眾生心行故而行精進，但為知一切法界故而行精進，但為知一切佛法根本性故而行精進，但為知一切佛法平等性故而行精進，但為知三世平等性故而行精進，但為得一切佛法智光明故而行精進，但為證一切佛法智故而行精進，但為知一切佛法一實相故而行精進，但為知一切佛法無邊際故而行精進，但為得一切佛法廣大決定善巧智故而行精進，但為得分別演說一切佛法句義智故而行精進。",
        "from": "T10n0279_019:0104a27_3",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0104b18_4",
        "context_with_next_sentence": true
    },
    {
        "source_sentence": "菩薩摩訶薩成就如是精進行已，設有人言：『汝頗能為無數世界所有眾生，以一一眾生故，於阿鼻地獄，經無數劫，備受眾苦。",
        "from": "T10n0279_019:0104b18_5",
        "context_with_next_sentence": true
    },
    {
        "source_sentence": "令彼眾生一一得值無數諸佛出興於世，以見佛故，具受眾樂，乃至入於無餘涅槃，汝乃當成阿耨多羅三藐三菩提。",
        "from": "T10n0279_019:0104b21_6",
        "context_with_next_sentence": true
    },
    {
        "source_sentence": "能爾？",
        "from": "T10n0279_019:0104b23_7",
        "context_with_next_sentence": true
    },
    {
        "source_sentence": "不耶？』",
        "from": "T10n0279_019:0104b24_8",
        "context_with_next_sentence": true
    },
    {
        "source_sentence": "答言：『我能。』",
        "from": "T10n0279_019:0104b24_9",
        "context_with_next_sentence": true
    },
    {
        "source_sentence": "設復有人作如是言：『有無量阿僧祇大海，汝當以一毛端滴之令盡；有無量阿僧祇世界，盡抹為塵。",
        "from": "T10n0279_019:0104b24_10",
        "context_with_next_sentence": true
    },
    {
        "source_sentence": "彼滴及塵，一一數之，悉知其數。",
        "from": "T10n0279_019:0104b26_11",
        "context_with_next_sentence": true
    },
    {
        "source_sentence": "為眾生故，經爾許劫，於念念中受苦不斷。』",
        "from": "T10n0279_019:0104b27_12",
        "context_with_next_sentence": true
    },
    {
        "source_sentence": "菩薩不以聞此語故而生一念悔恨之心，但更增上歡喜踊躍，深自慶幸得大善利：『以我力故，令彼眾生永脫諸苦。』",
        "from": "T10n0279_019:0104b28_13",
        "context_with_next_sentence": true
    },
    {
        "source_sentence": "菩薩以此所行方便，於一切世界中，令一切眾生乃至究竟無餘涅槃。",
        "from": "T10n0279_019:0104c02_14",
        "context_with_next_sentence": true
    },
    {
        "source_sentence": "是名菩薩摩訶薩第四無屈橈行。",
        "from": "T10n0279_019:0104c03_15",
        "context_with_next_sentence": true
    },
    {
        "source_sentence": "「佛子！",
        "from": "T10n0279_019:0104c05_0",
        "context_with_next_sentence": true
    },
    {
        "source_sentence": "何等為菩薩摩訶薩離癡亂行？",
        "from": "T10n0279_019:0104c05_1",
        "context_with_next_sentence": true
    },
    {
        "source_sentence": "此菩薩成就正念，心無散亂，堅固不動，最上清淨，廣大無量，無有迷惑。",
        "from": "T10n0279_019:0104c05_2",
        "context_with_next_sentence": true
    },
    {
        "source_sentence": "以是正念故，善解世間一切語言，能持出世諸法言說。",
        "from": "T10n0279_019:0104c07_3",
        "context_with_next_sentence": true
    },
    {
        "source_sentence": "所謂：能持色法、非色法言說，能持建立色自性言說，乃至能持建立受、想、行、識自性言說，心無癡亂。",
        "from": "T10n0279_019:0104c08_4",
        "context_with_next_sentence": true
    },
    {
        "source_sentence": "於世間中，死此生彼，心無癡亂；入胎出胎，心無癡亂；發菩提意，心無癡亂；事善知識，心無癡亂；勤修佛法，心無癡亂；覺知魔事，心無癡亂；離諸魔業，心無癡亂；於不可說劫，修菩薩行，心無癡亂。",
        "from": "T10n0279_019:0104c11_5",
        "context_with_next_sentence": true
    },
    {
        "source_sentence": "此菩薩成就如是無量正念，於無量阿僧祇劫中，從諸佛、菩薩、善知識所，聽聞正法。",
        "from": "T10n0279_019:0104c15_6",
        "context_with_next_sentence": true
    },
    {
        "source_sentence": "所謂：甚深法、廣大法、莊嚴法、種種莊嚴法、演說種種名句文身法、菩薩莊嚴法、佛神力光明無上法、正希望決定解清淨法、不著一切世間法、分別一切世間法、甚廣大法、離癡翳照了一切眾生法、一切世間共法不共法、菩薩智無上法、一切智自在法。",
        "from": "T10n0279_019:0104c17_7",
        "context_with_next_sentence": true
    },
    {
        "source_sentence": "菩薩聽聞如是法已，經阿僧祇劫，不忘不失，心常憶念，無有間斷。",
        "from": "T10n0279_019:0104c23_8",
        "context_with_next_sentence": true
    },
    {
        "source_sentence": "何以故？",
        "from": "T10n0279_019:0104c24_9",
        "context_with_next_sentence": true
    },
    {
        "source_sentence": "菩薩摩訶薩於無量劫修諸行時，終不惱亂一眾生，令失正念；不壞正法，不斷善根，心常增長廣大智故。",
        "from": "T10n0279_019:0104c25_0",
        "context_with_next_sentence": true
    },
    {
        "source_sentence": "復次，此菩薩摩訶薩，種種音聲不能惑亂。",
        "from": "T10n0279_019:0104c27_1",
        "context_with_next_sentence": true
    },
    {
        "source_sentence": "所謂：高大聲、麁濁聲、極令人恐怖聲、悅意聲、不悅意聲、諠亂耳識聲、沮壞六根聲。",
        "from": "T10n0279_019:0104c28_2",
        "context_with_next_sentence": true
    },
    {
        "source_sentence": "此菩薩聞如是等無量無數好惡音聲，假使充滿阿僧祇世界，未曾一念心有散亂。",
        "from": "T10n0279_019:0105a01_3",
        "context_with_next_sentence": true
    },
    {
        "source_sentence": "所謂：正念不亂、境界不亂、三昧不亂、入甚深法不亂、行菩提行不亂、發菩提心不亂、憶念諸佛不亂、觀真實法不亂、化眾生智不亂、淨眾生智不亂、決了甚深義不亂。",
        "from": "T10n0279_019:0105a03_4",
        "context_with_next_sentence": true
    },
    {
        "source_sentence": "不作惡業故，無惡業障；不起煩惱故，無煩惱障；不輕慢法故，無有法障；不誹謗正法故，無有報障。",
        "from": "T10n0279_019:0105a07_5",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0105a09_6",
        "context_with_next_sentence": true
    },
    {
        "source_sentence": "如上所說如是等聲，一一充滿阿僧祇世界，於無量無數劫未曾斷絕，悉能壞亂眾生身心一切諸根，而不能壞此菩薩心。",
        "from": "T10n0279_019:0105a09_7",
        "context_with_next_sentence": true
    },
    {
        "source_sentence": "菩薩入三昧中，住於聖法，思惟觀察一切音聲，善知音聲生、住、滅相，善知音聲生、住、滅性。",
        "from": "T10n0279_019:0105a12_8",
        "context_with_next_sentence": true
    },
    {
        "source_sentence": "如是聞已，不生於貪，不起於瞋，不失於念，善取其相而不染著；知一切聲皆無所有，實不可得，無有作者，亦無本際，與法界等，無有差別。",
        "from": "T10n0279_019:0105a14_9",
        "context_with_next_sentence": true
    },
    {
        "source_sentence": "菩薩如是成就寂靜身、語、意行，至一切智，永不退轉；善入一切諸禪定門，知諸三昧同一體性，了一切法無有邊際，得一切法真實智慧，得離音聲甚深三昧，得阿僧祇諸三昧門，增長無量廣大悲心。",
        "from": "T10n0279_019:0105a17_10",
        "context_with_next_sentence": true
    },
    {
        "source_sentence": "是時，菩薩於一念中，得無數百千三昧，聞如是聲，心不惑亂，令其三昧，漸更增廣。",
        "from": "T10n0279_019:0105a22_11",
        "context_with_next_sentence": true
    },
    {
        "source_sentence": "作如是念：『我當令一切眾生安住無上清淨念中，於一切智得不退轉，究竟成就無餘涅槃。』",
        "from": "T10n0279_019:0105a24_12",
        "context_with_next_sentence": true
    },
    {
        "source_sentence": "是名菩薩摩訶薩第五離癡亂行。",
        "from": "T10n0279_019:0105a26_13",
        "context_with_next_sentence": true
    },
    {
        "source_sentence": "「佛子！",
        "from": "T10n0279_019:0105a27_0",
        "context_with_next_sentence": true
    },
    {
        "source_sentence": "何等為菩薩摩訶薩善現行？",
        "from": "T10n0279_019:0105a27_1",
        "context_with_next_sentence": true
    },
    {
        "source_sentence": "此菩薩身業清淨、語業清淨、意業清淨，住無所得、示無所得身語意業，能知三業皆無所有、無虛妄故，無有繫縛；凡所示現，無性無依；住如實心，知無量心自性，知一切法自性，無得無相，甚深難入；住於正位真如法性，方便出生而無業報；不生不滅，住涅槃界，住寂靜性；住於真實無性之性，言語道斷，超諸世間，無有所依；入離分別無縛著法，入最勝智真實之法，入非諸世間所能了知出世間法。",
        "from": "T10n0279_019:0105a27_2",
        "context_with_next_sentence": true
    },
    {
        "source_sentence": "此是菩薩善巧方便，示現生相。",
        "from": "T10n0279_019:0105b08_3",
        "context_with_next_sentence": true
    },
    {
        "source_sentence": "佛子！",
        "from": "T10n0279_019:0105b08_4",
        "context_with_next_sentence": true
    },
    {
        "source_sentence": "此菩薩作如是念：『一切眾生，無性為性；一切諸法，無為為性；一切國土，無相為相。",
        "from": "T10n0279_019:0105b08_5",
        "context_with_next_sentence": true
    },
    {
        "source_sentence": "一切三世，唯有言說；一切言說，於諸法中，無有依處；一切諸法，於言說中，亦無依處。』",
        "from": "T10n0279_019:0105b10_6",
        "context_with_next_sentence": true
    },
    {
        "source_sentence": "菩薩如是解一切法皆悉甚深，一切世間皆悉寂靜，一切佛法無所增益。",
        "from": "T10n0279_019:0105b12_7",
        "context_with_next_sentence": true
    },
    {
        "source_sentence": "佛法不異世間法，世間法不異佛法；佛法、世間法，無有雜亂，亦無差別。",
        "from": "T10n0279_019:0105b14_8",
        "context_with_next_sentence": true
    },
    {
        "source_sentence": "了知法界體性平等，普入三世，永不捨離大菩提心，恒不退轉化眾生心，轉更增長大慈悲心，與一切眾生作所依處。",
        "from": "T10n0279_019:0105b16_9",
        "context_with_next_sentence": true
    },
    {
        "source_sentence": "菩薩爾時復作是念：『我不成熟眾生，誰當成熟？",
        "from": "T10n0279_019:0105b18_10",
        "context_with_next_sentence": true
    },
    {
        "source_sentence": "我不調伏眾生，誰當調伏？",
        "from": "T10n0279_019:0105b19_11",
        "context_with_next_sentence": true
    },
    {
        "source_sentence": "我不教化眾生，誰當教化？",
        "from": "T10n0279_019:0105b20_12",
        "context_with_next_sentence": true
    },
    {
        "source_sentence": "我不覺悟眾生，誰當覺悟？",
        "from": "T10n0279_019:0105b21_13",
        "context_with_next_sentence": true
    },
    {
        "source_sentence": "我不清淨眾生，誰當清淨？",
        "from": "T10n0279_019:0105b21_14",
        "context_with_next_sentence": true
    },
    {
        "source_sentence": "此我所宜、我所應作。』",
        "from": "T10n0279_019:0105b22_15",
        "context_with_next_sentence": true
    },
    {
        "source_sentence": "復作是念：『若我自解此甚深法，唯我一人於阿耨多羅三藐三菩提獨得解脫；而諸眾生盲冥無目，入大險道，為諸煩惱之所纏縛。",
        "from": "T10n0279_019:0105b22_16",
        "context_with_next_sentence": true
    },
    {
        "source_sentence": "如重病人恒受苦痛，處貪愛獄不能自出，不離地獄、餓鬼、畜生、閻羅王界，不能滅苦，不捨惡業，常處癡闇，不見真實，輪迴生死，無得出離，住於八難，眾垢所著，種種煩惱覆障其心，邪見所迷，不行正道。』",
        "from": "T10n0279_019:0105b25_17",
        "context_with_next_sentence": true
    },
    {
        "source_sentence": "菩薩如是觀諸眾生，作是念言：『若此眾生未成熟、未調伏，捨而取證阿耨多羅三藐三菩提，是所不應。",
        "from": "T10n0279_019:0105c01_18",
        "context_with_next_sentence": true
    },
    {
        "source_sentence": "我當先化眾生，於不可說不可說劫行菩薩行；未成熟者，先令成熟；未調伏者，先令調伏。』",
        "from": "T10n0279_019:0105c04_0",
        "context_with_next_sentence": true
    },
    {
        "source_sentence": "是菩薩住此行時，諸天、魔、梵、沙門、婆羅門，一切世間乾闥婆、阿脩羅等，若有得見，暫同住止，恭敬尊重，承事供養，及暫耳聞，一經心者；如是所作，悉不唐捐，必定當成阿耨多羅三藐三菩提。",
        "from": "T10n0279_019:0105c06_1",
        "context_with_next_sentence": true
    },
    {
        "source_sentence": "是名菩薩摩訶薩第六善現行。",
        "from": "T10n0279_019:0105c10_2",
        "context_with_next_sentence": true
    },
    {
        "source_sentence": "大方廣佛華嚴經卷第十九",
        "from": "T10n0279_019:0105c12_0",
        "context_with_next_sentence": false
    }
]