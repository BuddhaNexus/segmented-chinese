[
    {
        "source_sentence": "正法念處經卷第二十二",
        "from": "T17n0721_022:0125a02_0",
        "context_with_next_sentence": true
    },
    {
        "source_sentence": "元魏婆羅門瞿曇般若流支譯",
        "from": "T17n0721_022:0125a04_0",
        "context_with_next_sentence": true
    },
    {
        "source_sentence": "觀天品第六之一四王天初",
        "from": "T17n0721_022:0125a05_0",
        "context_with_next_sentence": true
    },
    {
        "source_sentence": "「復次，比丘知業果報已，觀地獄、餓鬼、畜生不善業報，如實細觀察已，次第當觀善業果報。",
        "from": "T17n0721_022:0125a06_0",
        "context_with_next_sentence": true
    },
    {
        "source_sentence": "所以者何？",
        "from": "T17n0721_022:0125a08_0",
        "context_with_next_sentence": true
    },
    {
        "source_sentence": "一切眾生樂於樂果、厭捨苦報，諸樂集故，名之為天。",
        "from": "T17n0721_022:0125a08_1",
        "context_with_next_sentence": true
    },
    {
        "source_sentence": "復觀微細業，集眾善業，受生滅身，得愛果報，以七種戒，生於天中。",
        "from": "T17n0721_022:0125a09_2",
        "context_with_next_sentence": true
    },
    {
        "source_sentence": "何等為七？",
        "from": "T17n0721_022:0125a10_3",
        "context_with_next_sentence": true
    },
    {
        "source_sentence": "口業四種，身業有三，以其親近多修習故，生六欲天。",
        "from": "T17n0721_022:0125a11_4",
        "context_with_next_sentence": true
    },
    {
        "source_sentence": "六欲天中有上中下道，命亦如是有中、有下，食亦如是有中、有下，色亦如是有中、有下，力亦如是有上中下；樂報亦爾，有中、有下。",
        "from": "T17n0721_022:0125a12_5",
        "context_with_next_sentence": true
    },
    {
        "source_sentence": "六欲天中，初之二天，依須彌山；四天依空，猶如雲聚。",
        "from": "T17n0721_022:0125a15_6",
        "context_with_next_sentence": true
    },
    {
        "source_sentence": "彼初天眾，屬四天王天。",
        "from": "T17n0721_022:0125a16_7",
        "context_with_next_sentence": true
    },
    {
        "source_sentence": "初鬘持天，遶須彌山四埵而住，是鬘持天有十住處，於一一面，異業異名，如是無量業生鬘持天。",
        "from": "T17n0721_022:0125a17_8",
        "context_with_next_sentence": true
    },
    {
        "source_sentence": "依業受樂，無量種色娛樂受樂，無有老苦諸業網印印之。",
        "from": "T17n0721_022:0125a19_9",
        "context_with_next_sentence": true
    },
    {
        "source_sentence": "從因緣生，非無因生亦非斷滅，非有作者，是故丈夫常當自勉修諸善業，若愛自身。",
        "from": "T17n0721_022:0125a20_10",
        "context_with_next_sentence": true
    },
    {
        "source_sentence": "無始流轉善不善無記業網，縛諸眾生流轉生死猶如水輪，流轉地獄、餓鬼、畜生，於人世間如觀伎眾。",
        "from": "T17n0721_022:0125a22_11",
        "context_with_next_sentence": true
    },
    {
        "source_sentence": "若行善業生於天中，依須彌山，有六萬山遶須彌山，種種眾寶焰光明曜照諸山峯，蓮華浴池流泉清淨莊嚴其山。",
        "from": "T17n0721_022:0125a24_12",
        "context_with_next_sentence": true
    },
    {
        "source_sentence": "山高八萬四千由旬，四寶所成，善業諸天所共圍遶，無量光焰以為照明，甚可愛樂。",
        "from": "T17n0721_022:0125a27_13",
        "context_with_next_sentence": true
    },
    {
        "source_sentence": "「如是比丘觀於初天鬘持天眾，其鬘持天有十住處，何等為十？",
        "from": "T17n0721_022:0125a29_14",
        "context_with_next_sentence": true
    },
    {
        "source_sentence": "一名白摩尼；二名峻崖；三名果命；四名白功德行；五名常歡喜；六名行道；七名愛欲；八名愛境；九名意動；十名遊戲林。",
        "from": "T17n0721_022:0125b01_15",
        "context_with_next_sentence": true
    },
    {
        "source_sentence": "是為十處，各各異住。",
        "from": "T17n0721_022:0125b04_16",
        "context_with_next_sentence": true
    },
    {
        "source_sentence": "須彌龕向閻浮提有二天住：一名白摩尼；二名峻崖。",
        "from": "T17n0721_022:0125b05_17",
        "context_with_next_sentence": true
    },
    {
        "source_sentence": "向閻浮提隨意所至。",
        "from": "T17n0721_022:0125b06_18",
        "context_with_next_sentence": true
    },
    {
        "source_sentence": "向瞿陀尼有二天住：一名果命；二名白功德行。",
        "from": "T17n0721_022:0125b06_19",
        "context_with_next_sentence": true
    },
    {
        "source_sentence": "向弗婆提有二天處：一名常歡喜；二名行道。",
        "from": "T17n0721_022:0125b07_20",
        "context_with_next_sentence": true
    },
    {
        "source_sentence": "向欝單越有四天住：一名愛欲；二名愛境界；三名意動；四名遊戲林。",
        "from": "T17n0721_022:0125b08_21",
        "context_with_next_sentence": true
    },
    {
        "source_sentence": "是諸天等，一一住處廣千由旬，住大海上。",
        "from": "T17n0721_022:0125b10_22",
        "context_with_next_sentence": true
    },
    {
        "source_sentence": "彼天壽命，閻浮提中五十歲為一日一夜，如是壽命滿五百歲，亦有中夭。",
        "from": "T17n0721_022:0125b11_23",
        "context_with_next_sentence": true
    },
    {
        "source_sentence": "「復次，比丘知業果報，觀彼地天遊戲受樂，作何等業，生於何地？",
        "from": "T17n0721_022:0125b14_0",
        "context_with_next_sentence": true
    },
    {
        "source_sentence": "彼以聞慧觀：須彌山側所住諸天，若人修善，以清淨心歸佛、歸法、歸比丘僧，十指手頃，不生餘心。",
        "from": "T17n0721_022:0125b15_1",
        "context_with_next_sentence": true
    },
    {
        "source_sentence": "彼人命終生須彌埵白摩尼天，以其淨心受三歸故，獲威德身光明莊嚴，受樂自在。",
        "from": "T17n0721_022:0125b17_2",
        "context_with_next_sentence": true
    },
    {
        "source_sentence": "所受快樂十六分中，轉輪王樂不及其一。",
        "from": "T17n0721_022:0125b19_3",
        "context_with_next_sentence": true
    },
    {
        "source_sentence": "其地有河名曰欲流，真珠為沙，以布其底。",
        "from": "T17n0721_022:0125b20_4",
        "context_with_next_sentence": true
    },
    {
        "source_sentence": "以何力故？",
        "from": "T17n0721_022:0125b21_5",
        "context_with_next_sentence": true
    },
    {
        "source_sentence": "峻崖二天，心所憶念，從河而出種種美飲。",
        "from": "T17n0721_022:0125b21_6",
        "context_with_next_sentence": true
    },
    {
        "source_sentence": "復有珠河名曰真珠，珊瑚寶流，天眾玉女，種種眾寶從河而流，所謂毘琉璃、碎金剛珠、天尼羅珠、天大青珠、天赤真珠、天車璩寶及餘種種眾寶莊嚴，隨念即得。",
        "from": "T17n0721_022:0125b22_7",
        "context_with_next_sentence": true
    },
    {
        "source_sentence": "復有香河名曰香水，鵝鴨鴛鴦以為莊嚴，其河兩岸多有金樹以為園林，種種眾鳥。",
        "from": "T17n0721_022:0125b26_8",
        "context_with_next_sentence": true
    },
    {
        "source_sentence": "天聞香氣發欲心喜，受欲樂已，百倍悅樂，及餘五欲，共相娛樂。",
        "from": "T17n0721_022:0125b28_9",
        "context_with_next_sentence": true
    },
    {
        "source_sentence": "多有眾樹赤枝青葉、青枝赤葉，復有眾樹其葉雜色，青黃綠色雜色眾蜂以為莊嚴。",
        "from": "T17n0721_022:0125b29_10",
        "context_with_next_sentence": true
    },
    {
        "source_sentence": "心常悅樂出妙音聲，受善業報，遊戲受樂。",
        "from": "T17n0721_022:0125c02_11",
        "context_with_next_sentence": true
    },
    {
        "source_sentence": "種種眾寶莊嚴山峯，或嚴平頂有五山峯。",
        "from": "T17n0721_022:0125c03_12",
        "context_with_next_sentence": true
    },
    {
        "source_sentence": "何等為五？",
        "from": "T17n0721_022:0125c04_13",
        "context_with_next_sentence": true
    },
    {
        "source_sentence": "一名雜種；二名種種流泉；三名眾鳥音；四名香熏；五名常果。",
        "from": "T17n0721_022:0125c04_14",
        "context_with_next_sentence": true
    },
    {
        "source_sentence": "如是等山，七寶莊嚴。",
        "from": "T17n0721_022:0125c06_15",
        "context_with_next_sentence": true
    },
    {
        "source_sentence": "此諸地天遊戲喜樂，恣意自娛，天眾玉女以為圍遶，歌舞戲笑，五欲恣情，心意悅樂。",
        "from": "T17n0721_022:0125c06_16",
        "context_with_next_sentence": true
    },
    {
        "source_sentence": "三歸功德，乃至盡報，於未來世得至涅槃。",
        "from": "T17n0721_022:0125c08_17",
        "context_with_next_sentence": true
    },
    {
        "source_sentence": "若生人中，財物具足，常得歡喜，受第一樂，好習伎樂，財物具足。",
        "from": "T17n0721_022:0125c09_18",
        "context_with_next_sentence": true
    },
    {
        "source_sentence": "以餘業故。",
        "from": "T17n0721_022:0125c11_19",
        "context_with_next_sentence": true
    },
    {
        "source_sentence": "「復次，比丘觀天世間，見鬘持天第二住處，名曰峻崖。",
        "from": "T17n0721_022:0125c12_0",
        "context_with_next_sentence": true
    },
    {
        "source_sentence": "以何業故而生彼處？",
        "from": "T17n0721_022:0125c13_1",
        "context_with_next_sentence": true
    },
    {
        "source_sentence": "即以聞慧見：此眾生於河津濟造立橋船，或以善心以船渡於持戒之人。",
        "from": "T17n0721_022:0125c13_2",
        "context_with_next_sentence": true
    },
    {
        "source_sentence": "以持戒人故，兼渡餘人，不作眾惡，是人命終生於善道，住峻崖處。",
        "from": "T17n0721_022:0125c15_3",
        "context_with_next_sentence": true
    },
    {
        "source_sentence": "以善業故，生彼天已，受種種樂，多眾華池圍遶莊嚴，清淨涼冷香色妙好無有泥濁，常有戲笑歌舞遊戲，多眾天女以為圍遶，眾寶嚴身，諸天女眾恭敬供養，五樂音聲以為音樂，與諸天女遊戲園林，眾寶浴池娛樂受樂。",
        "from": "T17n0721_022:0125c16_4",
        "context_with_next_sentence": true
    },
    {
        "source_sentence": "有六浴池。",
        "from": "T17n0721_022:0125c22_5",
        "context_with_next_sentence": true
    },
    {
        "source_sentence": "何等為六？",
        "from": "T17n0721_022:0125c22_6",
        "context_with_next_sentence": true
    },
    {
        "source_sentence": "一名流樂；二名樂見；三名一切喜；四名雲鬘；五名池鬘；六名如意。",
        "from": "T17n0721_022:0125c22_7",
        "context_with_next_sentence": true
    },
    {
        "source_sentence": "復有四林，見之可愛，出妙香風，眾華莊嚴。",
        "from": "T17n0721_022:0125c24_8",
        "context_with_next_sentence": true
    },
    {
        "source_sentence": "何等為四？",
        "from": "T17n0721_022:0125c25_9",
        "context_with_next_sentence": true
    },
    {
        "source_sentence": "一名香風林；二名雜林；三名蜂遊戲；四名悅樂。",
        "from": "T17n0721_022:0125c25_10",
        "context_with_next_sentence": true
    },
    {
        "source_sentence": "天、諸玉女於彼林中受五欲樂，隨心所念遊戲園林，所行無礙無所遮止，以眾妙寶莊嚴其身，受樂增長如山濬水，五欲自娛。",
        "from": "T17n0721_022:0125c26_11",
        "context_with_next_sentence": true
    },
    {
        "source_sentence": "五根愛河波蕩縱逸，遊戲諸園林樹浴池，種種眾寶莊嚴金山，與諸天女遊戲山峯。",
        "from": "T17n0721_022:0125c29_12",
        "context_with_next_sentence": true
    },
    {
        "source_sentence": "多眾天女花鬘自嚴，端正無比，種種美味食之充滿。",
        "from": "T17n0721_022:0126a02_13",
        "context_with_next_sentence": true
    },
    {
        "source_sentence": "受斯樂報，心意悅樂，不可稱說，善業因緣，乃至業盡。",
        "from": "T17n0721_022:0126a03_14",
        "context_with_next_sentence": true
    },
    {
        "source_sentence": "從此命終，生於人中，賢直巨富，為王典藏，以餘業故。",
        "from": "T17n0721_022:0126a04_15",
        "context_with_next_sentence": true
    },
    {
        "source_sentence": "「復次，比丘知業果報，觀鬘持天所住之處。",
        "from": "T17n0721_022:0126a06_0",
        "context_with_next_sentence": true
    },
    {
        "source_sentence": "彼以聞慧見：鬘持天第三住處名曰果命。",
        "from": "T17n0721_022:0126a06_1",
        "context_with_next_sentence": true
    },
    {
        "source_sentence": "以何善業生此天中？",
        "from": "T17n0721_022:0126a07_2",
        "context_with_next_sentence": true
    },
    {
        "source_sentence": "即以聞慧知：此眾生於飢饉世，守持淨戒，淨身口意，為利安樂諸眾生故，種植果樹，行者食之，安樂充滿。",
        "from": "T17n0721_022:0126a08_3",
        "context_with_next_sentence": true
    },
    {
        "source_sentence": "以是因緣，得安隱行。",
        "from": "T17n0721_022:0126a10_4",
        "context_with_next_sentence": true
    },
    {
        "source_sentence": "是人命終生於天上，生果命天。",
        "from": "T17n0721_022:0126a11_5",
        "context_with_next_sentence": true
    },
    {
        "source_sentence": "生彼天已，無量天女色妙無比，眷屬具足，受天快樂。",
        "from": "T17n0721_022:0126a12_6",
        "context_with_next_sentence": true
    },
    {
        "source_sentence": "園林華果，真金為樹、珊瑚為枝，諸寶交絡，懸眾寶鈴出妙音聲，遊戲林中受五欲樂。",
        "from": "T17n0721_022:0126a13_7",
        "context_with_next_sentence": true
    },
    {
        "source_sentence": "有六種林，何等為六？",
        "from": "T17n0721_022:0126a15_8",
        "context_with_next_sentence": true
    },
    {
        "source_sentence": "一名一切義林；二名四園林；三名柔軟林；四名遍樂林；五名蜂樂林；六名金影林。",
        "from": "T17n0721_022:0126a15_9",
        "context_with_next_sentence": true
    },
    {
        "source_sentence": "此園林中常有天女遊戲受樂，蓮華浴池以為莊嚴，遊戲林中，流泉浴池，出妙音聲，樹出光曜，眾鳥哀鳴，飲食豐足，七寶莊嚴種種山峯，遊戲受樂。",
        "from": "T17n0721_022:0126a17_10",
        "context_with_next_sentence": true
    },
    {
        "source_sentence": "其須彌山有五山峯，何等為五？",
        "from": "T17n0721_022:0126a21_11",
        "context_with_next_sentence": true
    },
    {
        "source_sentence": "一名光明莊嚴；二名閻浮；三名白水；四名笑莊嚴；五名常遊戲。",
        "from": "T17n0721_022:0126a21_12",
        "context_with_next_sentence": true
    },
    {
        "source_sentence": "此諸天眾遊戲如此眾山峯間，受善業報，與無量百千諸天女眾以為圍遶，共相娛樂。",
        "from": "T17n0721_022:0126a23_13",
        "context_with_next_sentence": true
    },
    {
        "source_sentence": "「伽他頌曰：「以少因生天，　　得受一切樂，　是故應捨惡，　　常行於善業。",
        "from": "T17n0721_022:0126a25_14",
        "context_with_next_sentence": true
    },
    {
        "source_sentence": "　思心行布施，　　及護持淨戒，　戒能生天上，　　受五欲功德，　非父母利益，　　兄弟及親友，　善護持淨戒，　　從樂得樂處。",
        "from": "T17n0721_022:0126a28_0",
        "context_with_next_sentence": true
    },
    {
        "source_sentence": "　持戒二世利，　　或持道最勝，　持戒人為上，　　從樂得樂處。",
        "from": "T17n0721_022:0126b03_0",
        "context_with_next_sentence": true
    },
    {
        "source_sentence": "　持戒施正行，　　是名淨行人，　以此自業深，　　從人生天處。",
        "from": "T17n0721_022:0126b05_0",
        "context_with_next_sentence": true
    },
    {
        "source_sentence": "　戒為無盡藏，　　戒樂為無上，　丈夫持勝戒，　　常受於安樂。",
        "from": "T17n0721_022:0126b07_0",
        "context_with_next_sentence": true
    },
    {
        "source_sentence": "　持戒智慧人，　　常得三種樂，　讚嘆及財利，　　後生於天上。",
        "from": "T17n0721_022:0126b09_0",
        "context_with_next_sentence": true
    },
    {
        "source_sentence": "　若人能持戒，　　如是修戒者，　現樂得涅槃，　　永得不死處。",
        "from": "T17n0721_022:0126b11_0",
        "context_with_next_sentence": true
    },
    {
        "source_sentence": "　無始生死來，　　欲癡等怖畏，　戒為大光明，　　是故常行戒。",
        "from": "T17n0721_022:0126b13_0",
        "context_with_next_sentence": true
    },
    {
        "source_sentence": "　常應讚歎戒，　　戒如清淨池，　王賊及水火，　　不能劫戒財。",
        "from": "T17n0721_022:0126b15_0",
        "context_with_next_sentence": true
    },
    {
        "source_sentence": "　是故常修戒，　　遠離於破戒，　若人樂持戒，　　則得至涅槃。",
        "from": "T17n0721_022:0126b17_0",
        "context_with_next_sentence": true
    },
    {
        "source_sentence": "　持戒人為貴，　　應親近持戒，　戒如日月光，　　破戒可鄙穢。",
        "from": "T17n0721_022:0126b19_0",
        "context_with_next_sentence": true
    },
    {
        "source_sentence": "　無垢離曠野，　　離憂無熱惱，　戒為佛所讚，　　能至涅槃城。",
        "from": "T17n0721_022:0126b21_0",
        "context_with_next_sentence": true
    },
    {
        "source_sentence": "　若人具足滿，　　淨戒常增長，　是人戒守護，　　臨終無怖畏。",
        "from": "T17n0721_022:0126b23_0",
        "context_with_next_sentence": true
    },
    {
        "source_sentence": "　戒為初後善，　　一切樂行轉，　持戒者為貴，　　破戒如畜生。",
        "from": "T17n0721_022:0126b25_0",
        "context_with_next_sentence": true
    },
    {
        "source_sentence": "　若人破戒者，　　行於畜生道，　不識作不作，　　是故常修戒。",
        "from": "T17n0721_022:0126b27_0",
        "context_with_next_sentence": true
    },
    {
        "source_sentence": "　若人持禁戒，　　為戒衣所覆；　若有不持戒，　　裸形如畜生。",
        "from": "T17n0721_022:0126b29_0",
        "context_with_next_sentence": true
    },
    {
        "source_sentence": "　持戒者之天，　　如至遊戲處，　如親人憶念，　　持戒來至此。",
        "from": "T17n0721_022:0126c02_0",
        "context_with_next_sentence": true
    },
    {
        "source_sentence": "　淨戒持正行，　　善業皆和合，　此人修善業，　　則生於天中。",
        "from": "T17n0721_022:0126c04_0",
        "context_with_next_sentence": true
    },
    {
        "source_sentence": "　若人欲求樂，　　常應持淨戒，　是人能成就，　　增長戒充滿。",
        "from": "T17n0721_022:0126c06_0",
        "context_with_next_sentence": true
    },
    {
        "source_sentence": "　現在及未來，　　戒為第一伴，　功德常隨逐，　　是故應修戒。",
        "from": "T17n0721_022:0126c08_0",
        "context_with_next_sentence": true
    },
    {
        "source_sentence": "　曠野飢渴怖，　　戒為能救護，　持戒行為勝，　　隨至未來世。",
        "from": "T17n0721_022:0126c10_0",
        "context_with_next_sentence": true
    },
    {
        "source_sentence": "　若有持戒人，　　知戒果如是，　彼則以利刀，　　自斷其身首。",
        "from": "T17n0721_022:0126c12_0",
        "context_with_next_sentence": true
    },
    {
        "source_sentence": "　眾樂皆和集，　　不可以喻說，　持戒果清淨，　　善逝如是說。",
        "from": "T17n0721_022:0126c14_0",
        "context_with_next_sentence": true
    },
    {
        "source_sentence": "　初善及中善，　　後善亦如是，　戒果甚廣大，　　從樂得樂報。",
        "from": "T17n0721_022:0126c16_0",
        "context_with_next_sentence": true
    },
    {
        "source_sentence": "　知此功德已，　　常應修淨戒，　戒為能救護，　　無有與等者。",
        "from": "T17n0721_022:0126c18_0",
        "context_with_next_sentence": true
    },
    {
        "source_sentence": "「如是比丘思惟持戒實功德已，常讚持戒，毀呰破戒。",
        "from": "T17n0721_022:0126c20_0",
        "context_with_next_sentence": true
    },
    {
        "source_sentence": "如彼天處受五欲樂，持戒業盡，退生人中，神德無比，第一端正，所生國土多有樹林，以餘業故。",
        "from": "T17n0721_022:0126c21_1",
        "context_with_next_sentence": true
    },
    {
        "source_sentence": "「復次，比丘知業果報，觀鬘持天所住之處。",
        "from": "T17n0721_022:0126c24_0",
        "context_with_next_sentence": true
    },
    {
        "source_sentence": "彼以聞慧知：鬘持天有第四處受天快樂，名曰白功德行。",
        "from": "T17n0721_022:0126c24_1",
        "context_with_next_sentence": true
    },
    {
        "source_sentence": "以何等業而生此處？",
        "from": "T17n0721_022:0126c26_2",
        "context_with_next_sentence": true
    },
    {
        "source_sentence": "若人少智，見佛行時，以所著鬘，散於佛上，或以華鬘供養佛塔，以善心思福田功德。",
        "from": "T17n0721_022:0126c26_3",
        "context_with_next_sentence": true
    },
    {
        "source_sentence": "思功德故，是人命終生於善道白功德天。",
        "from": "T17n0721_022:0126c28_4",
        "context_with_next_sentence": true
    },
    {
        "source_sentence": "生彼天已，功德辦鬘莊嚴其身，毘琉璃寶以為其地，七寶莊嚴。",
        "from": "T17n0721_022:0126c29_5",
        "context_with_next_sentence": true
    },
    {
        "source_sentence": "多有眾鳥，身七寶色出妙音聲。",
        "from": "T17n0721_022:0127a02_6",
        "context_with_next_sentence": true
    },
    {
        "source_sentence": "光明普照，百功德光莊嚴妙好。",
        "from": "T17n0721_022:0127a02_7",
        "context_with_next_sentence": true
    },
    {
        "source_sentence": "眾樹叢林無量嚴飾，善宿之樹、兩崖生樹、香熏樹等，以為莊嚴；隨心所念，香氣廣狹滿諸由旬，華果常茂及餘莊嚴，莊嚴其地。",
        "from": "T17n0721_022:0127a03_8",
        "context_with_next_sentence": true
    },
    {
        "source_sentence": "諸天伎女歌頌舞戲，歡娛受樂，一一方面遊戲之處，娛樂悅樂，笑舞喜戲，圍遶恭敬，所受快樂不可稱說。",
        "from": "T17n0721_022:0127a06_9",
        "context_with_next_sentence": true
    },
    {
        "source_sentence": "其地柔軟猶若生酥，天人行時，隨足上下如兜羅綿，一一住處足躡隨平亦如前說。",
        "from": "T17n0721_022:0127a09_10",
        "context_with_next_sentence": true
    },
    {
        "source_sentence": "一一寶樹出妙色光，其光如日光明悅樂；妙色金樹，華葉常鮮無有萎落，善業所生不可喻說。",
        "from": "T17n0721_022:0127a11_11",
        "context_with_next_sentence": true
    },
    {
        "source_sentence": "戒力自在，善業所得，如印印物。",
        "from": "T17n0721_022:0127a13_12",
        "context_with_next_sentence": true
    },
    {
        "source_sentence": "如是天子遊戲園林、蓮華浴池，自業受報有上中下，受天戲樂。",
        "from": "T17n0721_022:0127a14_13",
        "context_with_next_sentence": true
    },
    {
        "source_sentence": "自業身相光明可愛，色聲香味觸等恣情悅樂，身無病惱、無有飢渴，常恣五欲未曾厭足，多起愛欲，心不充滿。",
        "from": "T17n0721_022:0127a15_14",
        "context_with_next_sentence": true
    },
    {
        "source_sentence": "若天憶念，隨念皆得。",
        "from": "T17n0721_022:0127a18_15",
        "context_with_next_sentence": true
    },
    {
        "source_sentence": "隨念所得，他不能破，自在無礙，心常歡喜，隨念能至，化身隨心——大小任意、廣大輕軟；一眴目頃能行至於百千由旬，無少疲極，如風行空，無所障礙，天亦如是，無有疲極。",
        "from": "T17n0721_022:0127a18_16",
        "context_with_next_sentence": true
    },
    {
        "source_sentence": "天身威德從心而生，輕淨無垢，一切行處如意光色。",
        "from": "T17n0721_022:0127a22_17",
        "context_with_next_sentence": true
    },
    {
        "source_sentence": "天子天女歡喜遊戲，於園林中，天子天女五欲自娛，意悅受樂，各各相隨共相娛樂諸地住處，於乾陀羅山園林之中縱逸遊戲，耽著欲樂，不念退沒、無常之苦，放逸自恣，癡愛所誑，遊戲放逸，乃至愛樂。",
        "from": "T17n0721_022:0127a23_18",
        "context_with_next_sentence": true
    },
    {
        "source_sentence": "生天因集，業盡還墮地獄、餓鬼、畜生。",
        "from": "T17n0721_022:0127a28_19",
        "context_with_next_sentence": true
    },
    {
        "source_sentence": "若有善業生於人中，或守城主、或護國土，多饒人眾常歡喜處，無病端正，以餘業故。",
        "from": "T17n0721_022:0127a29_20",
        "context_with_next_sentence": true
    },
    {
        "source_sentence": "「復次，比丘知業果報，觀鬘持天第五地處。",
        "from": "T17n0721_022:0127b03_0",
        "context_with_next_sentence": true
    },
    {
        "source_sentence": "彼以聞慧見：鬘持天有地名一切喜。",
        "from": "T17n0721_022:0127b03_1",
        "context_with_next_sentence": true
    },
    {
        "source_sentence": "眾生何業生於彼處？",
        "from": "T17n0721_022:0127b04_2",
        "context_with_next_sentence": true
    },
    {
        "source_sentence": "彼以聞慧見：持戒人心有正信，以花供養諸佛如來，自力致財買花供養。",
        "from": "T17n0721_022:0127b05_3",
        "context_with_next_sentence": true
    },
    {
        "source_sentence": "是人命終生於善道，生一切歡喜行天。",
        "from": "T17n0721_022:0127b06_4",
        "context_with_next_sentence": true
    },
    {
        "source_sentence": "生彼天已，受四種樂。",
        "from": "T17n0721_022:0127b07_5",
        "context_with_next_sentence": true
    },
    {
        "source_sentence": "何等為四？",
        "from": "T17n0721_022:0127b08_6",
        "context_with_next_sentence": true
    },
    {
        "source_sentence": "一者無怨；二者隨念能行；三者餘天不能勝其威德；四者天女不念餘天。",
        "from": "T17n0721_022:0127b08_7",
        "context_with_next_sentence": true
    },
    {
        "source_sentence": "五種伎樂歌舞，互相娛樂種種遊戲，或以水戲、花池遊戲，或以花戲或以果戲，或以香戲或以鳥戲，或遊戲林中蜂音遊戲，互相瞻視，天女圍遶遊戲喜笑，共相愛樂皆悉無有嫉妬之苦。",
        "from": "T17n0721_022:0127b10_8",
        "context_with_next_sentence": true
    },
    {
        "source_sentence": "其地勝樂，妙香花池以為圍遶，所謂善香蓮華池、不萎蓮華池、雜優鉢羅蓮華池、常饒蓮花池，如是無量蓮華池莊嚴其地。",
        "from": "T17n0721_022:0127b14_9",
        "context_with_next_sentence": true
    },
    {
        "source_sentence": "種種快樂遊戲林中，以相娛樂。",
        "from": "T17n0721_022:0127b17_10",
        "context_with_next_sentence": true
    },
    {
        "source_sentence": "其林金樹多有眾蜂遊戲林中，種種眾香眾鳥哀鳴甚可愛樂，人中五音，十六分中不及其一。",
        "from": "T17n0721_022:0127b17_11",
        "context_with_next_sentence": true
    },
    {
        "source_sentence": "如是天子妙色盈目，乾闥婆音以悅其耳，種種香風鼻所悅樂，如是五欲境界，無量眾色甚可愛樂。",
        "from": "T17n0721_022:0127b20_12",
        "context_with_next_sentence": true
    },
    {
        "source_sentence": "非從作生，他不能奪，不從他求，自樂成就。",
        "from": "T17n0721_022:0127b22_13",
        "context_with_next_sentence": true
    },
    {
        "source_sentence": "天諸上味，妙色味觸，隨意念生，從自業起。",
        "from": "T17n0721_022:0127b23_14",
        "context_with_next_sentence": true
    },
    {
        "source_sentence": "如是一一林樹、一一華池、一一園苑，無量天女眷屬圍遶，種種欲樂愛樂喜悅，受善業果。",
        "from": "T17n0721_022:0127b24_15",
        "context_with_next_sentence": true
    },
    {
        "source_sentence": "多眾金樹流出光明，金色眾鳥出妙音聲，聞之悅意。",
        "from": "T17n0721_022:0127b26_16",
        "context_with_next_sentence": true
    },
    {
        "source_sentence": "如是無量不可譬喻，成就如是無量悅樂，乃至愛業盡，從天中退，或墮地獄、餓鬼、畜生。",
        "from": "T17n0721_022:0127b27_17",
        "context_with_next_sentence": true
    },
    {
        "source_sentence": "若有善業，生於人中，或主城邑、或主聚落，大富自在，心無慳悋，無量給使以為圍遶，受第一樂。",
        "from": "T17n0721_022:0127b29_18",
        "context_with_next_sentence": true
    },
    {
        "source_sentence": "以於福田種善業故，乃至涅槃。",
        "from": "T17n0721_022:0127c02_19",
        "context_with_next_sentence": true
    },
    {
        "source_sentence": "「復次，比丘知業果報，觀鬘持天。",
        "from": "T17n0721_022:0127c04_0",
        "context_with_next_sentence": true
    },
    {
        "source_sentence": "彼以聞慧見：鬘持天第六地處名曰行道。",
        "from": "T17n0721_022:0127c04_1",
        "context_with_next_sentence": true
    },
    {
        "source_sentence": "以何等業生於彼處？",
        "from": "T17n0721_022:0127c05_2",
        "context_with_next_sentence": true
    },
    {
        "source_sentence": "彼以聞慧知：持戒人見大火起焚燒眾生，以水滅火，救諸生命。",
        "from": "T17n0721_022:0127c06_3",
        "context_with_next_sentence": true
    },
    {
        "source_sentence": "是人命終，上昇善道生鬘持天，以無畏施因緣力故，受天樂報。",
        "from": "T17n0721_022:0127c07_4",
        "context_with_next_sentence": true
    },
    {
        "source_sentence": "愛色妙聲眾香味觸，無量天女之所圍遶，種種伎樂歌舞戲笑，多眾天女，黃金欄楯寶鈴莊嚴，真珠羅網以覆牕牖，無量寶珠以為莊飾，無量天女遊戲其間。",
        "from": "T17n0721_022:0127c09_0",
        "context_with_next_sentence": true
    },
    {
        "source_sentence": "諸天女眾皆生愛樂，瞻仰天子視之無厭，種種莊嚴瓔珞其身，其身香潔怡悅含笑，常懷歡喜圍遶天子。",
        "from": "T17n0721_022:0127c12_1",
        "context_with_next_sentence": true
    },
    {
        "source_sentence": "如是天女見此妙色，心極愛樂。",
        "from": "T17n0721_022:0127c15_2",
        "context_with_next_sentence": true
    },
    {
        "source_sentence": "耳聞眾聲皆悉悅樂，所謂金色眾鳥，珊瑚為嘴，遊戲翱翔山峪之中，出美妙音不可稱喻，或在山中出眾妙音，或在峪中或在花中，或在水中或在空中，或在平地或在階道，或在山窟出美妙音，如是天耳常聞妙音。",
        "from": "T17n0721_022:0127c15_3",
        "context_with_next_sentence": true
    },
    {
        "source_sentence": "常聞妙香，所謂善妙香風，無量眾華，無比快樂；天女口中出妙香氣及餘種種可愛妙香，聞之悅意，舌得無量須陀美味，轉輪聖王所食上味，百千倍中不及其一。",
        "from": "T17n0721_022:0127c20_4",
        "context_with_next_sentence": true
    },
    {
        "source_sentence": "身所衣服無有經緯綖縷之文，細滑柔軟，生愛樂心，無量種衣著之悅樂。",
        "from": "T17n0721_022:0127c24_5",
        "context_with_next_sentence": true
    },
    {
        "source_sentence": "若生憶念，隨意即得，清淨可愛，他不能奪。",
        "from": "T17n0721_022:0127c26_6",
        "context_with_next_sentence": true
    },
    {
        "source_sentence": "如是無量六欲境界無量快樂，無量蓮花林中遊戲，無量林樹、金摩尼林，種種眾鳥其音美妙，合共遊戲於摩尼殿，如是遊戲河池蓮華、流泉浴池。",
        "from": "T17n0721_022:0127c27_7",
        "context_with_next_sentence": true
    },
    {
        "source_sentence": "如是種種欲樂果報。",
        "from": "T17n0721_022:0128a01_8",
        "context_with_next_sentence": true
    },
    {
        "source_sentence": "「彼比丘以聞智慧，觀察是已，而說頌曰：「『六根愛著，　　境界所燒，　　愛火燒天，　　過於焚林。",
        "from": "T17n0721_022:0128a02_9",
        "context_with_next_sentence": true
    },
    {
        "source_sentence": "　　得樂愛樂，　　為樂所誑，　　不念退沒，　　愛所欺誑。",
        "from": "T17n0721_022:0128a05_10",
        "context_with_next_sentence": true
    },
    {
        "source_sentence": "　　諸樂必盡，　　無有常者，　　欲得常樂，　　應捨愛欲。",
        "from": "T17n0721_022:0128a06_11",
        "context_with_next_sentence": true
    },
    {
        "source_sentence": "　　諸天退時，　　離天樂處，　　恩愛別離，　　過地獄苦。』",
        "from": "T17n0721_022:0128a08_0",
        "context_with_next_sentence": true
    },
    {
        "source_sentence": "「比丘思惟是已，復觀世間諸樂，悉無自在，無常退沒，為愛所誑，不知退沒。",
        "from": "T17n0721_022:0128a10_0",
        "context_with_next_sentence": true
    },
    {
        "source_sentence": "作是觀已，厭捨天欲，如是天中所受之樂，乃至善業不盡，業盡還退，隨業受生，或墮地獄、餓鬼、畜生。",
        "from": "T17n0721_022:0128a11_1",
        "context_with_next_sentence": true
    },
    {
        "source_sentence": "若生人中，受第一樂，常無怖畏，為一切人之所愛樂，王者信用，乃至盡命無有惱亂。",
        "from": "T17n0721_022:0128a13_2",
        "context_with_next_sentence": true
    },
    {
        "source_sentence": "以餘業故，於未來世得至涅槃。",
        "from": "T17n0721_022:0128a15_3",
        "context_with_next_sentence": true
    },
    {
        "source_sentence": "「復次，比丘知業果報，觀鬘持天第七地處。",
        "from": "T17n0721_022:0128a17_0",
        "context_with_next_sentence": true
    },
    {
        "source_sentence": "彼以聞慧見：此眾生修行善業，見他親友互相破壞，心懷怨結，能為利益，和合諍訟。",
        "from": "T17n0721_022:0128a17_1",
        "context_with_next_sentence": true
    },
    {
        "source_sentence": "以是善業，此人命終，上昇善道生欲愛天。",
        "from": "T17n0721_022:0128a19_2",
        "context_with_next_sentence": true
    },
    {
        "source_sentence": "生彼天已，隨心所念，隨念即得種種戲樂、種種衣服、種種莊嚴天冠瓔珞，受天樂具；一一出中種種歌頌伎樂音聲，所謂單茶樂音、天女歌音；乘眾寶殿，常懷歡悅。",
        "from": "T17n0721_022:0128a20_3",
        "context_with_next_sentence": true
    },
    {
        "source_sentence": "種種園林、山嵠峪澗、河池流泉蓮華欝茂，天女圍遶，金色蓮華香風搖動出妙香氣。",
        "from": "T17n0721_022:0128a24_4",
        "context_with_next_sentence": true
    },
    {
        "source_sentence": "所謂毘琉璃林、多羅林、珍頭迦林(魏言[木*甫]果)、鳥樂林、蓮花林、眾樂音林、俱枳羅林，善業所生，遊戲其中。",
        "from": "T17n0721_022:0128a26_5",
        "context_with_next_sentence": true
    },
    {
        "source_sentence": "天河清淨，摩尼莊嚴，蓮華浴池林樹映飾，於河水中出妙音聲，如是之音，多有眾鳥其鳴哀雅，以此河池，莊嚴其地。",
        "from": "T17n0721_022:0128a28_6",
        "context_with_next_sentence": true
    },
    {
        "source_sentence": "譬如女人眾色具足，若無功德、若不孕產，不名莊嚴；天所住處亦復如是，無河莊嚴，不名淨妙。",
        "from": "T17n0721_022:0128b02_7",
        "context_with_next_sentence": true
    },
    {
        "source_sentence": "種種美味，色香具足，是故此河為第一莊嚴。",
        "from": "T17n0721_022:0128b04_8",
        "context_with_next_sentence": true
    },
    {
        "source_sentence": "一切世間愛染味中，水為第一，莊嚴園林，乘於寶船，莊嚴人天，常所受用，多所利益。",
        "from": "T17n0721_022:0128b05_9",
        "context_with_next_sentence": true
    },
    {
        "source_sentence": "如是功德具足之水，眾生受用，於此水中遊戲受樂。",
        "from": "T17n0721_022:0128b07_10",
        "context_with_next_sentence": true
    },
    {
        "source_sentence": "從水戲已，詣鏡水林，受天快樂。",
        "from": "T17n0721_022:0128b08_11",
        "context_with_next_sentence": true
    },
    {
        "source_sentence": "入鏡林中，自照其身，樹淨無垢猶如明鏡，自觀見其善惡業相。",
        "from": "T17n0721_022:0128b09_12",
        "context_with_next_sentence": true
    },
    {
        "source_sentence": "若有善業，自見其身生於善處；若有惡業將受苦報，自見其身先造業相，墮三惡處。",
        "from": "T17n0721_022:0128b10_13",
        "context_with_next_sentence": true
    },
    {
        "source_sentence": "五道生死所受苦樂皆悉明見。",
        "from": "T17n0721_022:0128b12_14",
        "context_with_next_sentence": true
    },
    {
        "source_sentence": "若不善業，見墮活地獄、黑繩地獄、叫喚、大叫喚等大地獄中，受種種苦，如前所說皆悉具見。",
        "from": "T17n0721_022:0128b13_15",
        "context_with_next_sentence": true
    },
    {
        "source_sentence": "如天上樂，不可稱說，地獄罪報亦復如是不可稱說。",
        "from": "T17n0721_022:0128b15_16",
        "context_with_next_sentence": true
    },
    {
        "source_sentence": "「於鏡樹中，自見相已，悉忘天樂猶如隔世，見無量苦不復覺樂。",
        "from": "T17n0721_022:0128b16_17",
        "context_with_next_sentence": true
    },
    {
        "source_sentence": "如一兩鹽投恒河中，莫知其味，如是心苦如大恒河，其樂微少，如彼鹽味。",
        "from": "T17n0721_022:0128b18_18",
        "context_with_next_sentence": true
    },
    {
        "source_sentence": "雖有歌頌伎樂音聲、園林遊觀、眾鳥哀鳴，都無樂心。",
        "from": "T17n0721_022:0128b19_19",
        "context_with_next_sentence": true
    },
    {
        "source_sentence": "見是事已，捨至異處，心還耽著天諸五欲，復於異樹，自見其身墮於種種餓鬼道中，種種苦惱，飢渴燒身。",
        "from": "T17n0721_022:0128b21_20",
        "context_with_next_sentence": true
    },
    {
        "source_sentence": "見是相已，生大怖畏，告餘天曰：『大仙！",
        "from": "T17n0721_022:0128b23_21",
        "context_with_next_sentence": true
    },
    {
        "source_sentence": "我於鏡樹見大怖相，汝為見不？』",
        "from": "T17n0721_022:0128b24_22",
        "context_with_next_sentence": true
    },
    {
        "source_sentence": "時天答言：『我不見也。",
        "from": "T17n0721_022:0128b25_0",
        "context_with_next_sentence": true
    },
    {
        "source_sentence": "若有惡業，見餓鬼相；若有善業，不見惡相。』",
        "from": "T17n0721_022:0128b25_1",
        "context_with_next_sentence": true
    },
    {
        "source_sentence": "大仙天子而問之言：『汝見何相？』",
        "from": "T17n0721_022:0128b26_2",
        "context_with_next_sentence": true
    },
    {
        "source_sentence": "天子答曰：『見餓鬼相，受諸苦惱。』",
        "from": "T17n0721_022:0128b27_3",
        "context_with_next_sentence": true
    },
    {
        "source_sentence": "既見餓鬼受苦惱已，悉忘天樂如隔千生，厭捨林觀，更向餘處。",
        "from": "T17n0721_022:0128b27_4",
        "context_with_next_sentence": true
    },
    {
        "source_sentence": "復貪天樂，五欲自娛，色聲香味觸，種種華池、眾鳥妙音遊戲其中，與眾天女遊戲受樂。",
        "from": "T17n0721_022:0128b29_5",
        "context_with_next_sentence": true
    },
    {
        "source_sentence": "如是愛水之所漂沒，復至鏡林，惡業因緣，見畜生身互相殘害，自見其身受畜生身，受種種苦，心甚厭惡，向餘天所，如前具說。",
        "from": "T17n0721_022:0128c02_6",
        "context_with_next_sentence": true
    },
    {
        "source_sentence": "厭捨而去，還著貪愛，受五欲樂，往返生死。",
        "from": "T17n0721_022:0128c05_7",
        "context_with_next_sentence": true
    },
    {
        "source_sentence": "復於鏡林見人身時，隨業所集，知識親友兄弟破壞，還為和合，以是因緣生此天中。",
        "from": "T17n0721_022:0128c06_8",
        "context_with_next_sentence": true
    },
    {
        "source_sentence": "見自業已，厭捨而去，還著欲樂，受愛色聲香味觸等，如是放逸，受天欲樂。",
        "from": "T17n0721_022:0128c08_0",
        "context_with_next_sentence": true
    },
    {
        "source_sentence": "「又入鏡林，復見自身命終退沒，生於餘道，或見自身墮於地獄、餓鬼、畜生，復生厭離：『此處無常，我必退沒。",
        "from": "T17n0721_022:0128c09_1",
        "context_with_next_sentence": true
    },
    {
        "source_sentence": "離諸天女，諸行無常，離別不久，一切動壞。』",
        "from": "T17n0721_022:0128c12_0",
        "context_with_next_sentence": true
    },
    {
        "source_sentence": "作是念已，時護世天告言：『天子！",
        "from": "T17n0721_022:0128c12_1",
        "context_with_next_sentence": true
    },
    {
        "source_sentence": "歡喜可愛。",
        "from": "T17n0721_022:0128c13_2",
        "context_with_next_sentence": true
    },
    {
        "source_sentence": "閻浮提人順法修行，孝養父母，供養沙門、婆羅門，增長天眾，減損魔軍。",
        "from": "T17n0721_022:0128c13_3",
        "context_with_next_sentence": true
    },
    {
        "source_sentence": "如來正覺，出於世間。",
        "from": "T17n0721_022:0128c15_4",
        "context_with_next_sentence": true
    },
    {
        "source_sentence": "明行足、善逝、世間解、無上士、調御丈夫、天人師、佛、世尊演說正法，初善、中善、後善，妙義善語，無垢無減，清淨白法，安隱寂靜，所謂此色、此色集、此色滅、此色滅證。』",
        "from": "T17n0721_022:0128c15_5",
        "context_with_next_sentence": true
    },
    {
        "source_sentence": "於鏡林中自見業已，聞如是說，問護世言：『如來世尊、阿羅呵、三藐三佛陀、明行足、善逝、世間解、無上士、調御丈夫、天人師、佛、世尊，今在何處？』",
        "from": "T17n0721_022:0128c19_6",
        "context_with_next_sentence": true
    },
    {
        "source_sentence": "護世告言：『在閻浮提，為一切眾生宣說正法。』",
        "from": "T17n0721_022:0128c22_7",
        "context_with_next_sentence": true
    },
    {
        "source_sentence": "「是時天子聞護世說，畏退沒苦，下閻浮提。",
        "from": "T17n0721_022:0128c23_8",
        "context_with_next_sentence": true
    },
    {
        "source_sentence": "於人道中，死為大苦；於畜生中，相殘害苦；餓鬼道中，飢渴大苦；地獄道中，燒煮拷掠，種種眾苦。",
        "from": "T17n0721_022:0128c24_9",
        "context_with_next_sentence": true
    },
    {
        "source_sentence": "如是觀察五道之中五怖畏已，來向佛所，遙見世尊端嚴澄淨、諸根寂靜、意善寂滅、無上調伏、賒摩他定、人中之龍、調御丈夫，威德光焰如融金聚，過踰日光，不可傾動如須彌山，甚深如海，端坐樹下如真金山，是天中天。",
        "from": "T17n0721_022:0128c26_10",
        "context_with_next_sentence": true
    },
    {
        "source_sentence": "天子見已，發清淨心至世尊所，頭面禮足，在一面住，白佛言：『世尊！",
        "from": "T17n0721_022:0129a03_11",
        "context_with_next_sentence": true
    },
    {
        "source_sentence": "頗有常處不動、不壞、不變易不？』",
        "from": "T17n0721_022:0129a04_12",
        "context_with_next_sentence": true
    },
    {
        "source_sentence": "「爾時，世尊即為天子說四聖諦，天子聞已，還歸天宮。",
        "from": "T17n0721_022:0129a05_13",
        "context_with_next_sentence": true
    },
    {
        "source_sentence": "到天宮已，受五欲樂，乃至愛善業盡。",
        "from": "T17n0721_022:0129a06_14",
        "context_with_next_sentence": true
    },
    {
        "source_sentence": "從天退已，隨業流轉，若生人中，雖未見諦，常值知識，親族眷屬兄弟具足，大富饒財，以餘業故。",
        "from": "T17n0721_022:0129a07_15",
        "context_with_next_sentence": true
    },
    {
        "source_sentence": "「復次，比丘知業果報，觀鬘持天所住之處。",
        "from": "T17n0721_022:0129a10_0",
        "context_with_next_sentence": true
    },
    {
        "source_sentence": "彼以聞慧見：鬘持天第八地處名愛境界。",
        "from": "T17n0721_022:0129a10_1",
        "context_with_next_sentence": true
    },
    {
        "source_sentence": "此等眾生以何業故而生彼處？",
        "from": "T17n0721_022:0129a11_2",
        "context_with_next_sentence": true
    },
    {
        "source_sentence": "即以聞慧見：有眾生作說法會。",
        "from": "T17n0721_022:0129a12_3",
        "context_with_next_sentence": true
    },
    {
        "source_sentence": "是人命終，上昇天宮生愛境天，過欲愛天至愛境界。",
        "from": "T17n0721_022:0129a13_4",
        "context_with_next_sentence": true
    },
    {
        "source_sentence": "生彼天已，受善業報，其諸宮殿皆真金色，七寶莊嚴真金欄楯，多有眾鳥——心愛樂鳥、一切音鳥、遊戲河鳥、金色之鳥，如是等鳥其數眾多。",
        "from": "T17n0721_022:0129a14_5",
        "context_with_next_sentence": true
    },
    {
        "source_sentence": "河池流水園林遊觀，百河具足百千種鳥，或受四欲、或有五欲，以自娛樂。",
        "from": "T17n0721_022:0129a17_6",
        "context_with_next_sentence": true
    },
    {
        "source_sentence": "目覩妙色皆生愛樂，耳聞妙音心愛悅樂，鼻聞妙香內心愛悅，舌得美味愛心增悅，身觸細軟愛悅充滿，心所憶念意悅喜樂。",
        "from": "T17n0721_022:0129a19_7",
        "context_with_next_sentence": true
    },
    {
        "source_sentence": "五欲功德，心甚愛樂，受第一樂，於愛境地受無等樂。",
        "from": "T17n0721_022:0129a22_8",
        "context_with_next_sentence": true
    },
    {
        "source_sentence": "乃至愛善業盡，此世、他世業盡還退。",
        "from": "T17n0721_022:0129a23_9",
        "context_with_next_sentence": true
    },
    {
        "source_sentence": "若有餘業，不墮地獄、餓鬼、畜生，得生人中大富國土，所謂迦尸國、憍薩羅國，或生剎利大姓、婆羅門大姓，以餘業故。",
        "from": "T17n0721_022:0129a24_10",
        "context_with_next_sentence": true
    },
    {
        "source_sentence": "「復次，比丘知業果報，觀天世間，以何業故，生鬘持地意躁動天？",
        "from": "T17n0721_022:0129a28_0",
        "context_with_next_sentence": true
    },
    {
        "source_sentence": "彼以聞慧見：此眾生以淨信心供養眾僧，掃如來塔，清淨信心，知上福田。",
        "from": "T17n0721_022:0129a29_1",
        "context_with_next_sentence": true
    },
    {
        "source_sentence": "是人命終生於善道意躁動天。",
        "from": "T17n0721_022:0129b02_2",
        "context_with_next_sentence": true
    },
    {
        "source_sentence": "生彼天者，身無骨肉亦無污垢，香氣能熏一百由旬，其身潔淨猶如明鏡，悉見一切諸天色像，成就如是善業果報。",
        "from": "T17n0721_022:0129b02_3",
        "context_with_next_sentence": true
    },
    {
        "source_sentence": "彼天住處有四園林，何等為四？",
        "from": "T17n0721_022:0129b05_4",
        "context_with_next_sentence": true
    },
    {
        "source_sentence": "一名無垢林；二名明了林；三名善香林；四名曼陀羅林。",
        "from": "T17n0721_022:0129b06_5",
        "context_with_next_sentence": true
    },
    {
        "source_sentence": "於彼林中有蓮華池，池生蓮華，珊瑚為莖，真金為鬚，鵝鴨鴛鴦出眾妙音，種種色香，上妙之花無有塵垢亦無萎落，水無衣濁，香乳充滿。",
        "from": "T17n0721_022:0129b07_6",
        "context_with_next_sentence": true
    },
    {
        "source_sentence": "林中眾鳥常共遊戲，於蓮花池其一一樹，眾華常敷猶若新出，無有萎落，甚可愛樂，六時無變。",
        "from": "T17n0721_022:0129b10_7",
        "context_with_next_sentence": true
    },
    {
        "source_sentence": "善業之人遊彼林中，與諸天女，眾寶嚴身，歡娛受樂。",
        "from": "T17n0721_022:0129b12_8",
        "context_with_next_sentence": true
    },
    {
        "source_sentence": "於六欲境心意染著，無須臾頃厭離之心，愛網所縛如魚在網，受愛善業，乃至不盡，業盡還退。",
        "from": "T17n0721_022:0129b14_9",
        "context_with_next_sentence": true
    },
    {
        "source_sentence": "有餘善業，不墮地獄、畜生、餓鬼，得受人身，作大導師，大富饒財，王所敬愛，以餘業故。",
        "from": "T17n0721_022:0129b16_10",
        "context_with_next_sentence": true
    },
    {
        "source_sentence": "「復次，比丘知業果報，觀鬘持天所住之處。",
        "from": "T17n0721_022:0129b19_0",
        "context_with_next_sentence": true
    },
    {
        "source_sentence": "彼以聞慧見：鬘持天第十地處名曰林戲。",
        "from": "T17n0721_022:0129b19_1",
        "context_with_next_sentence": true
    },
    {
        "source_sentence": "以何等業，生於彼處？",
        "from": "T17n0721_022:0129b20_2",
        "context_with_next_sentence": true
    },
    {
        "source_sentence": "彼見聞知：若人持戒，信心清淨，知僧福田，為施衣故，施一果直，為作衣價，心常愛樂而生隨喜。",
        "from": "T17n0721_022:0129b21_3",
        "context_with_next_sentence": true
    },
    {
        "source_sentence": "是人命終生林戲天。",
        "from": "T17n0721_022:0129b23_4",
        "context_with_next_sentence": true
    },
    {
        "source_sentence": "生彼天已，於天園林自在遊戲，隨意所至，若行水上如遊陸地，若行於空亦無所畏；服天衣鬘受第一樂；如上諸地，遊行無礙。",
        "from": "T17n0721_022:0129b24_5",
        "context_with_next_sentence": true
    },
    {
        "source_sentence": "池流泉水出妙香氣，多眾天女，威德光明如第二日，受天快樂。",
        "from": "T17n0721_022:0129b27_6",
        "context_with_next_sentence": true
    },
    {
        "source_sentence": "以業因緣，得樂果報，非為自作他人受報，眾生作業自受果報。",
        "from": "T17n0721_022:0129b28_7",
        "context_with_next_sentence": true
    },
    {
        "source_sentence": "若造善業，生天人中；若作不善，墮於地獄、餓鬼、畜生。",
        "from": "T17n0721_022:0129c01_8",
        "context_with_next_sentence": true
    },
    {
        "source_sentence": "乘善上生，恣意受樂，乃至善業不盡，業盡還退。",
        "from": "T17n0721_022:0129c02_9",
        "context_with_next_sentence": true
    },
    {
        "source_sentence": "有餘善業，不墮地獄、餓鬼、畜生，若生人中，所生國土多有林樹，神德自在，不可破壞，以餘業故。",
        "from": "T17n0721_022:0129c03_10",
        "context_with_next_sentence": true
    },
    {
        "source_sentence": "正法念處經卷第二十二",
        "from": "T17n0721_022:0129c06_0",
        "context_with_next_sentence": false
    }
]