[
    {
        "source_sentence": "大方等大集經卷第四十五",
        "from": "T13n0397_045:0293b09_0",
        "context_with_next_sentence": true
    },
    {
        "source_sentence": "隋天竺三藏那連提耶舍譯",
        "from": "T13n0397_045:0293b11_0",
        "context_with_next_sentence": true
    },
    {
        "source_sentence": "◎日藏分護塔品第十三",
        "from": "T13n0397_045:0293b12_0",
        "context_with_next_sentence": true
    },
    {
        "source_sentence": "爾時，長老阿若憍陳如白佛言：「世尊！",
        "from": "T13n0397_045:0293b13_0",
        "context_with_next_sentence": true
    },
    {
        "source_sentence": "此日藏修多羅長夜照明，說一切龍惡業果報不可思議，復說菩薩真實行法。」",
        "from": "T13n0397_045:0293b13_1",
        "context_with_next_sentence": true
    },
    {
        "source_sentence": "佛言：「如是，如是。",
        "from": "T13n0397_045:0293b15_2",
        "context_with_next_sentence": true
    },
    {
        "source_sentence": "憍陳如！",
        "from": "T13n0397_045:0293b16_0",
        "context_with_next_sentence": true
    },
    {
        "source_sentence": "此四天下有大支提聖人住處，若有眾生精勤方便坐禪正慧，當知此處則為不空，如是福地則為流布日藏法寶。",
        "from": "T13n0397_045:0293b16_1",
        "context_with_next_sentence": true
    },
    {
        "source_sentence": "何者名為大支提處？",
        "from": "T13n0397_045:0293b18_2",
        "context_with_next_sentence": true
    },
    {
        "source_sentence": "此閻浮提內王舍城中，聖人處所大支提者，乃是過去無量如來、無量菩薩、無量緣覺、無量聲聞，曾於其中修道滅度，今悉現有、當來亦然。",
        "from": "T13n0397_045:0293b19_3",
        "context_with_next_sentence": true
    },
    {
        "source_sentence": "過去諸佛菩薩聖人，皆以付授婆婁那龍，令使擁護住持安立。",
        "from": "T13n0397_045:0293b22_4",
        "context_with_next_sentence": true
    },
    {
        "source_sentence": "我今亦欲令此處所光明久住，還以付囑婆婁那龍。",
        "from": "T13n0397_045:0293b23_5",
        "context_with_next_sentence": true
    },
    {
        "source_sentence": "若有眾生能護我法，精勤方便坐禪正慧，諸富伽羅應常守護供給供養。」",
        "from": "T13n0397_045:0293b25_0",
        "context_with_next_sentence": true
    },
    {
        "source_sentence": "爾時，婆婁那龍王作如是言：「如是，如是。",
        "from": "T13n0397_045:0293b26_1",
        "context_with_next_sentence": true
    },
    {
        "source_sentence": "如世尊教。",
        "from": "T13n0397_045:0293b27_2",
        "context_with_next_sentence": true
    },
    {
        "source_sentence": "往昔過去迦羅鳩村駄應、正遍知，亦以此處令我守護供給供養，精勤方便坐禪正慧，修善法者為作檀越，我於爾時供給守護乃至法滅。",
        "from": "T13n0397_045:0293b27_3",
        "context_with_next_sentence": true
    },
    {
        "source_sentence": "次復有佛，名拘那迦牟尼乃至迦葉，亦以此處付囑於我守護供養，我於爾時供給守護，乃至法盡亦復如是。",
        "from": "T13n0397_045:0293c01_4",
        "context_with_next_sentence": true
    },
    {
        "source_sentence": "彼佛法中或有弟子，不受奴婢僮僕田地，以清淨心精勤苦行，如是一切我皆守護，今日如來，復以此處付囑於我住持守護。」",
        "from": "T13n0397_045:0293c04_5",
        "context_with_next_sentence": true
    },
    {
        "source_sentence": "爾時，世尊復以西瞿耶尼須彌山下何羅闍低羅山中聖人處所名曰雲盡，付寶護龍王。",
        "from": "T13n0397_045:0293c07_6",
        "context_with_next_sentence": true
    },
    {
        "source_sentence": "時寶護龍白佛言：「世尊！",
        "from": "T13n0397_045:0293c09_7",
        "context_with_next_sentence": true
    },
    {
        "source_sentence": "如是，如是。",
        "from": "T13n0397_045:0293c09_8",
        "context_with_next_sentence": true
    },
    {
        "source_sentence": "如世尊教。",
        "from": "T13n0397_045:0293c10_0",
        "context_with_next_sentence": true
    },
    {
        "source_sentence": "過去迦羅鳩村駄如來，亦以此雲盡聖人住處付囑於我，我於爾時守護此處，及佛弟子如法行者乃至法滅。」",
        "from": "T13n0397_045:0293c10_1",
        "context_with_next_sentence": true
    },
    {
        "source_sentence": "爾時，世尊復以東弗婆提須彌山下青鴦伽那山中支提聖人住處名聖人生，付蘇摩呼嚧叉龍王。",
        "from": "T13n0397_045:0293c13_0",
        "context_with_next_sentence": true
    },
    {
        "source_sentence": "時彼龍王白佛言：「世尊！",
        "from": "T13n0397_045:0293c15_1",
        "context_with_next_sentence": true
    },
    {
        "source_sentence": "如是，如是，如世尊教。」",
        "from": "T13n0397_045:0293c15_2",
        "context_with_next_sentence": true
    },
    {
        "source_sentence": "爾時，世尊復以須彌山下北脇之間華齒山中支提聖人住處名香峯牟尼，付毘昌伽蘇脂龍王，乃至清淨法行比丘亦皆付囑。",
        "from": "T13n0397_045:0293c16_3",
        "context_with_next_sentence": true
    },
    {
        "source_sentence": "時彼龍王作如是言：「如是，如是如世尊教。",
        "from": "T13n0397_045:0293c19_4",
        "context_with_next_sentence": true
    },
    {
        "source_sentence": "過去迦羅鳩村駄如來，亦以此香峯聖人住處付囑於我，及法行比丘守護供養。",
        "from": "T13n0397_045:0293c20_5",
        "context_with_next_sentence": true
    },
    {
        "source_sentence": "乃至迦葉如來，亦復如是。",
        "from": "T13n0397_045:0293c22_6",
        "context_with_next_sentence": true
    },
    {
        "source_sentence": "今日如來，又以香峯支提處所付囑於我，我當守護。」",
        "from": "T13n0397_045:0293c22_7",
        "context_with_next_sentence": true
    },
    {
        "source_sentence": "佛言：「善哉，善哉！",
        "from": "T13n0397_045:0293c23_8",
        "context_with_next_sentence": true
    },
    {
        "source_sentence": "汝大龍王！",
        "from": "T13n0397_045:0293c24_9",
        "context_with_next_sentence": true
    },
    {
        "source_sentence": "如是能護我法住持法母，汝是我伴大善知識如法檀越，一切眾生依於我法，國土久住利益照明。」",
        "from": "T13n0397_045:0293c24_10",
        "context_with_next_sentence": true
    },
    {
        "source_sentence": "爾時，世尊復以西瞿耶尼洲中那焰牟尼聖人處所，付囑瞿娑嵐婆龍王，乃至法行弟子，守護供養亦復如是。",
        "from": "T13n0397_045:0293c27_0",
        "context_with_next_sentence": true
    },
    {
        "source_sentence": "「復以東弗婆提洲中昵迦羅陀蓮華牟尼聖人住處，付囑婆私摸極叉龍王，乃至法行弟子，守護供養亦復如是。",
        "from": "T13n0397_045:0293c29_1",
        "context_with_next_sentence": true
    },
    {
        "source_sentence": "「復以北欝多羅越洲中香峯炎聖人住處，付囑地行龍王，乃至法行弟子，守護供養亦復如是。",
        "from": "T13n0397_045:0294a03_2",
        "context_with_next_sentence": true
    },
    {
        "source_sentence": "「復以大海之中娑伽羅龍王宮摩尼藏炎牟尼聖人住處，付囑娑伽羅龍王，乃至供養亦復如是。",
        "from": "T13n0397_045:0294a05_3",
        "context_with_next_sentence": true
    },
    {
        "source_sentence": "「復以須彌山頂帝釋住處開華藏殿牟尼聖人住處，付囑伊羅跋羅龍王，守護供養亦復如是。",
        "from": "T13n0397_045:0294a07_4",
        "context_with_next_sentence": true
    },
    {
        "source_sentence": "「復以此閻浮中難陀婆陀那大德聖人牟尼住處，付囑閻浮迦龍王守護供養亦復如是。",
        "from": "T13n0397_045:0294a09_5",
        "context_with_next_sentence": true
    },
    {
        "source_sentence": "「復以此閻浮中鞞奢利善住牟尼聖人住處，付囑婆須吉龍王，守護供養亦復如是。",
        "from": "T13n0397_045:0294a11_6",
        "context_with_next_sentence": true
    },
    {
        "source_sentence": "「復以此閻浮中迦毘羅婆須都善香迦那迦燈牟尼聖人住處，付囑阿那婆達多龍王，守護供養亦復如是。",
        "from": "T13n0397_045:0294a13_7",
        "context_with_next_sentence": true
    },
    {
        "source_sentence": "「復以閻浮提中摩伽陀國毘富羅朋迦牟尼聖人住處，付囑山德龍王，守護供養亦復如是。",
        "from": "T13n0397_045:0294a15_8",
        "context_with_next_sentence": true
    },
    {
        "source_sentence": "「復以閻浮提中摩偷羅國名愛雲炎牟尼聖人住處，付囑閻婆迦質多羅龍王。",
        "from": "T13n0397_045:0294a17_9",
        "context_with_next_sentence": true
    },
    {
        "source_sentence": "「復以閻浮提中憍薩羅國名闍耶首駄牟尼聖人住處，付囑吃利彌迦龍王。",
        "from": "T13n0397_045:0294a19_10",
        "context_with_next_sentence": true
    },
    {
        "source_sentence": "「復以閻浮提中蘇波洛罽薩遮牟脂鄰陀羅名香牟尼聖人住處，付囑牟脂鄰陀羅龍王。",
        "from": "T13n0397_045:0294a21_11",
        "context_with_next_sentence": true
    },
    {
        "source_sentence": "「復以閻浮地中乾陀羅國名大利舍那若摩羅牟尼聖人住處，付囑伊羅跋多羅龍王。",
        "from": "T13n0397_045:0294a23_12",
        "context_with_next_sentence": true
    },
    {
        "source_sentence": "「復以閻浮提內罽賓國中名宮宮摩尼佉牟尼聖人住處，付囑吁留邏龍王。",
        "from": "T13n0397_045:0294a25_13",
        "context_with_next_sentence": true
    },
    {
        "source_sentence": "「復以閻浮提中菴浮利摩國名億藏炎牟尼聖人住處，付囑邏浮邏龍王。",
        "from": "T13n0397_045:0294a26_14",
        "context_with_next_sentence": true
    },
    {
        "source_sentence": "「復以閻浮提中震旦漢國名那羅耶那弗羅婆娑牟尼聖人住處，付囑海德龍王。",
        "from": "T13n0397_045:0294a28_15",
        "context_with_next_sentence": true
    },
    {
        "source_sentence": "「復以閻浮提內于闐國中水河岸上牛頭山邊近河岸側，瞿摩婆羅香大聖人支提住處，付囑吃利呵婆達多龍王，守護供養。",
        "from": "T13n0397_045:0294b01_16",
        "context_with_next_sentence": true
    },
    {
        "source_sentence": "「此大支提皆是過去大聖菩薩、大辟支佛、大阿羅漢，得果沙門、五通神仙諸聖住處。",
        "from": "T13n0397_045:0294b04_17",
        "context_with_next_sentence": true
    },
    {
        "source_sentence": "是故過去一切諸佛次第付囑，欲令流轉怖畏眾生增長善根得菩提故。",
        "from": "T13n0397_045:0294b06_18",
        "context_with_next_sentence": true
    },
    {
        "source_sentence": "如是十方無量無數阿僧祇剎過去諸佛及諸菩薩，皆住於彼大支提處常加守護，令諸眾生惡業盡故。",
        "from": "T13n0397_045:0294b07_19",
        "context_with_next_sentence": true
    },
    {
        "source_sentence": "於未來世無量無邊阿僧祇剎諸佛菩薩摩訶薩聲聞緣覺，亦復住此二十大支提常加守護，令諸世間增福德故，一切眾生惡業盡故。",
        "from": "T13n0397_045:0294b10_20",
        "context_with_next_sentence": true
    },
    {
        "source_sentence": "「復次，一切菩薩摩訶薩、一切辟支佛、一切阿羅漢，得果沙門、一切五通神仙聖人，於此二十聖人住處大支提中常加護持，一切眾生福德增故，一切眾生惡業盡故。",
        "from": "T13n0397_045:0294b13_21",
        "context_with_next_sentence": true
    },
    {
        "source_sentence": "如是過去一切聖人，付囑如是二十支提。",
        "from": "T13n0397_045:0294b16_22",
        "context_with_next_sentence": true
    },
    {
        "source_sentence": "我今付囑亦如前佛，欲令一切流轉海中怖畏眾生得安樂故，堅固護持不散壞故。」",
        "from": "T13n0397_045:0294b17_23",
        "context_with_next_sentence": true
    },
    {
        "source_sentence": "時一切龍受佛付囑二十支提聖人處已，作如是言：「大聖世尊！",
        "from": "T13n0397_045:0294b19_24",
        "context_with_next_sentence": true
    },
    {
        "source_sentence": "我等諸龍多於障礙，貪嗜睡眠如癡無異，一夜睡眠當於人中二十一年，如是我等睡猶不覺，或有惡人及非人等，或水或火毀壞支提。",
        "from": "T13n0397_045:0294b21_25",
        "context_with_next_sentence": true
    },
    {
        "source_sentence": "我等或睡或食飲時，或復喜歡為世欲事，如此因緣，此之惡事則不能却，是故我於一切過去、現在、當來佛法之中成諸不善。」",
        "from": "T13n0397_045:0294b24_26",
        "context_with_next_sentence": true
    },
    {
        "source_sentence": "爾時，世尊告二十八夜叉將言：「我今持此聖人住處付囑於汝，此二十支提福德住處，好加愛敬精心護持。」",
        "from": "T13n0397_045:0294b27_0",
        "context_with_next_sentence": true
    },
    {
        "source_sentence": "時二十八夜叉將言：「敬順佛教，二十支提如來付囑豈敢不持，但瞿摩娑羅香山一處我難受取。」",
        "from": "T13n0397_045:0294b29_1",
        "context_with_next_sentence": true
    },
    {
        "source_sentence": "時祇利呵婆達多龍王即白佛言：「世尊！",
        "from": "T13n0397_045:0294c02_2",
        "context_with_next_sentence": true
    },
    {
        "source_sentence": "如來今者，以于闐國牛角峯山瞿摩娑羅乾陀牟尼大支提處付囑於我，然彼國土城邑村落悉皆空曠，所有人民悉從他方餘國土來，或餘天下或餘剎中菩薩摩訶薩、大辟支佛、大阿羅漢，得果沙門、五神通人坐禪力故，向彼供養，瞿摩娑羅舊無眾生，一切來者皆是他國。",
        "from": "T13n0397_045:0294c03_3",
        "context_with_next_sentence": true
    },
    {
        "source_sentence": "世尊！",
        "from": "T13n0397_045:0294c09_4",
        "context_with_next_sentence": true
    },
    {
        "source_sentence": "此二十八諸夜叉將不肯護持，我今怪此。",
        "from": "T13n0397_045:0294c09_5",
        "context_with_next_sentence": true
    },
    {
        "source_sentence": "所以者何？",
        "from": "T13n0397_045:0294c10_6",
        "context_with_next_sentence": true
    },
    {
        "source_sentence": "以彼不護我等諸龍得於惡名。」",
        "from": "T13n0397_045:0294c11_0",
        "context_with_next_sentence": true
    },
    {
        "source_sentence": "佛言：「龍王莫如是說。",
        "from": "T13n0397_045:0294c11_1",
        "context_with_next_sentence": true
    },
    {
        "source_sentence": "何以故？",
        "from": "T13n0397_045:0294c12_2",
        "context_with_next_sentence": true
    },
    {
        "source_sentence": "今有二萬大福德人見於四諦，從沙勒國而往彼住。",
        "from": "T13n0397_045:0294c12_3",
        "context_with_next_sentence": true
    },
    {
        "source_sentence": "以彼二萬福德眾生有大力故，於此瞿摩娑羅香山大支提處，日夜常來一切供養。",
        "from": "T13n0397_045:0294c13_4",
        "context_with_next_sentence": true
    },
    {
        "source_sentence": "龍王當知，如是之時恒不饑乏。",
        "from": "T13n0397_045:0294c15_5",
        "context_with_next_sentence": true
    },
    {
        "source_sentence": "又迦葉佛時，彼于闐國名迦邏沙摩，國土廣大安隱豐樂，種種華果眾生受用，彼國多有百千五通聖人世間福田，依止其中係念坐禪，樂阿耨多羅三藐三菩提。",
        "from": "T13n0397_045:0294c16_6",
        "context_with_next_sentence": true
    },
    {
        "source_sentence": "以其國土安隱豐樂，彼土眾生多行放逸貪著五欲，謗毀聖人為作惡名，以灰塵土坌彼聖人。",
        "from": "T13n0397_045:0294c20_0",
        "context_with_next_sentence": true
    },
    {
        "source_sentence": "時諸行者受斯辱已，各離彼國散向餘方。",
        "from": "T13n0397_045:0294c22_1",
        "context_with_next_sentence": true
    },
    {
        "source_sentence": "時彼眾生見聖人去心大歡喜，是因緣故，彼國土中水天火天皆生瞋忿，所有諸水河池泉井一切枯竭，時彼眾生無水火故饑渴皆死，是時國土自然丘荒。」",
        "from": "T13n0397_045:0294c23_0",
        "context_with_next_sentence": true
    },
    {
        "source_sentence": "佛告龍王：「我今不久往瞿摩娑羅牟尼住處，結加七日受解脫樂，令于闐國於我滅度後一百年，是時彼國還復興立，多饒城邑郡縣村落，人民熾盛皆樂大乘安隱快樂，種種飲食及諸果華無所乏少。」",
        "from": "T13n0397_045:0294c26_1",
        "context_with_next_sentence": true
    },
    {
        "source_sentence": "時僧兒耶大夜叉將白佛言：「世尊！",
        "from": "T13n0397_045:0295a02_2",
        "context_with_next_sentence": true
    },
    {
        "source_sentence": "如是，如是。」",
        "from": "T13n0397_045:0295a02_3",
        "context_with_next_sentence": true
    },
    {
        "source_sentence": "佛言：「大夜叉將！",
        "from": "T13n0397_045:0295a03_4",
        "context_with_next_sentence": true
    },
    {
        "source_sentence": "汝憶過去久遠事不？」",
        "from": "T13n0397_045:0295a03_5",
        "context_with_next_sentence": true
    },
    {
        "source_sentence": "僧兒耶言：「我念往昔迦葉佛時，此牛角山聖人住處，迦葉如來亦於彼處七日結加受解脫樂，過七日已從禪定起。",
        "from": "T13n0397_045:0295a04_0",
        "context_with_next_sentence": true
    },
    {
        "source_sentence": "我時到彼瞿摩娑羅香牟尼住處，禮拜供養。",
        "from": "T13n0397_045:0295a06_1",
        "context_with_next_sentence": true
    },
    {
        "source_sentence": "彼迦葉佛，亦以平等法行比丘，精勤方便坐禪正慧，修善法者付囑於我。」",
        "from": "T13n0397_045:0295a07_2",
        "context_with_next_sentence": true
    },
    {
        "source_sentence": "時祇利呵婆達多龍王白佛言：「世尊！",
        "from": "T13n0397_045:0295a09_3",
        "context_with_next_sentence": true
    },
    {
        "source_sentence": "我誓於此瞿摩娑羅香大支提所常護不捨，乃至佛諸弟子法行比丘，精勤修善不受畜者我等守護，乃至法盡，或水或火，或龍、夜叉，或鳩槃茶，彌勒佛時瞋忿作惡，如是時中非我所護。」",
        "from": "T13n0397_045:0295a10_4",
        "context_with_next_sentence": true
    },
    {
        "source_sentence": "佛言：「善哉，善哉！",
        "from": "T13n0397_045:0295a14_5",
        "context_with_next_sentence": true
    },
    {
        "source_sentence": "龍王！",
        "from": "T13n0397_045:0295a14_6",
        "context_with_next_sentence": true
    },
    {
        "source_sentence": "若能如是發至誠心，加護我法住持法母令法久住，是我真伴是好檀越。」",
        "from": "T13n0397_045:0295a14_7",
        "context_with_next_sentence": true
    },
    {
        "source_sentence": "是時，座中有六十億菩薩摩訶薩并及十方餘佛剎中一切菩薩，皆悉來集娑婆世界，聽於日藏大授記經。",
        "from": "T13n0397_045:0295a16_8",
        "context_with_next_sentence": true
    },
    {
        "source_sentence": "聞已一切同白佛言：「如是，世尊！",
        "from": "T13n0397_045:0295a18_9",
        "context_with_next_sentence": true
    },
    {
        "source_sentence": "我等從今常來於此四天下中牟尼住處禮拜供養，持種種華種種幡蓋種種金銀而以奉散，亦復持此日藏授記惡業盡陀羅尼，如佛所說廣為一切眾生而宣說之。",
        "from": "T13n0397_045:0295a19_10",
        "context_with_next_sentence": true
    },
    {
        "source_sentence": "我今為利自身他身惡業盡故，行菩提道滿足六度，今此眾中有多億魔，及於無量阿僧祇天、龍、夜叉、阿修羅、迦樓羅、緊陀羅、摩睺羅伽，悉在此會圍繞世尊。",
        "from": "T13n0397_045:0295a23_11",
        "context_with_next_sentence": true
    },
    {
        "source_sentence": "惟願如來，以此二十牟尼聖人住處普皆付囑，莫遣當來魔天、龍王、夜叉、羅剎，及緊陀羅、阿修羅等生於異心，於此二十大支提處空無守護，令彼惡人及非人等欲興破毀。」",
        "from": "T13n0397_045:0295a26_12",
        "context_with_next_sentence": true
    },
    {
        "source_sentence": "佛言：「善哉，善哉！",
        "from": "T13n0397_045:0295b01_13",
        "context_with_next_sentence": true
    },
    {
        "source_sentence": "善男子！",
        "from": "T13n0397_045:0295b02_14",
        "context_with_next_sentence": true
    },
    {
        "source_sentence": "汝莫怖畏。",
        "from": "T13n0397_045:0295b02_15",
        "context_with_next_sentence": true
    },
    {
        "source_sentence": "何以故？",
        "from": "T13n0397_045:0295b02_16",
        "context_with_next_sentence": true
    },
    {
        "source_sentence": "過去諸佛亦以此處付囑一切龍王、夜叉。",
        "from": "T13n0397_045:0295b02_17",
        "context_with_next_sentence": true
    },
    {
        "source_sentence": "我亦如是，以此二十大支提處，付囑諸龍及夜叉眾。",
        "from": "T13n0397_045:0295b03_18",
        "context_with_next_sentence": true
    },
    {
        "source_sentence": "所以者何？",
        "from": "T13n0397_045:0295b04_19",
        "context_with_next_sentence": true
    },
    {
        "source_sentence": "未來眾生多在八難，欲令彼等惡業盡故，薄慢心故，樂涅槃故，乃至資生所須飲食湯藥無所乏故，風雨順時華果茂盛五穀熟成常安樂故，以是因緣，付囑諸龍及夜叉等。",
        "from": "T13n0397_045:0295b05_20",
        "context_with_next_sentence": true
    },
    {
        "source_sentence": "「於未來世一切諸佛，亦於二十大支提處林樹經行坐禪苦行，得阿耨多羅三藐三菩提轉於法輪，乃至涅槃安置塔廟，及佛弟子法行比丘，四果聖人亦於彼住。",
        "from": "T13n0397_045:0295b09_21",
        "context_with_next_sentence": true
    },
    {
        "source_sentence": "一切天人皆於彼處禮拜供養，多生功德起涅槃道。",
        "from": "T13n0397_045:0295b12_22",
        "context_with_next_sentence": true
    },
    {
        "source_sentence": "彼佛世尊亦以二十大支提處及諸弟子，付囑龍王及夜叉等令加守護。",
        "from": "T13n0397_045:0295b14_0",
        "context_with_next_sentence": true
    },
    {
        "source_sentence": "「善男子！",
        "from": "T13n0397_045:0295b15_1",
        "context_with_next_sentence": true
    },
    {
        "source_sentence": "我今為汝說，一切惡心眾生悉得歡喜，亦得生於諸三昧力，亦除一切惡邪煩惱，大授記陀羅尼呪。",
        "from": "T13n0397_045:0295b15_2",
        "context_with_next_sentence": true
    },
    {
        "source_sentence": "此陀羅尼，過去未來一切諸佛加助隨喜，此呪能令惡心眾生得柔軟故，教修一切諸福德故，令習惡人心歡喜故，一切福德皆成就故，種種大願達彼岸故，大智慧中安隱住故，得大聞持陀羅尼故，大方便智得究竟故，一切怨家生歡喜故，能除一切諸災患故，出大難故，離怖畏故，辦大事故，大諦見故，得大忍故，大智海中深遠入故，得四神足三摩跋提能除一切諸惡見故，乃至能了阿耨多羅三藐三菩提故。」",
        "from": "T13n0397_045:0295b18_3",
        "context_with_next_sentence": true
    },
    {
        "source_sentence": "而說神呪：「多絰咃阿摩　阿摩婆婆　阿摩波利婆婆　三舍耶揭婆　波利婆婆　蜜多羅蜜多羅舍羅耶　蜜多羅波利婆婆　蜜多羅三寐若耶尼瞿盧陀三寐若耶　摸極叉三寐若耶　示利苦伽婆優婆矣羅闍　毘那舍耶　三摩舍羅耶帝羅阿那　薄迦嵐摩　婆婆迦嵐摩示利地毘迦羅婆那三摩若那阿波婆伽　那羅夜那跋伽摩　薩婆多　他阿伽多地悉他那跋伽　莎呵」爾時，世尊說是呪已，告大眾言：「此陀羅尼亦名賢面，一切諸佛之所加護，能生禪定三摩提，能盡一切諸惡，乃至能了阿耨多羅三藐三菩提。",
        "from": "T13n0397_045:0295b27_4",
        "context_with_next_sentence": true
    },
    {
        "source_sentence": "若今現在及未來世，大支提處，若有餘眾，或魔或天，或龍、夜叉，或復羅剎，或阿修羅，或迦樓羅，或緊陀羅，或鳩槃茶、人及非人，或以水火種種惡事欲壞支提，汝等應念三世諸佛，念諸佛已於彼眾生起慈悲心，誦持如是大陀羅尼，令諸一切惡心眾生悉皆除滅。",
        "from": "T13n0397_045:0295c11_5",
        "context_with_next_sentence": true
    },
    {
        "source_sentence": "若諸魔王及人非人，於如來所心不樂者，悉生歡喜恭敬供養。」",
        "from": "T13n0397_045:0295c17_6",
        "context_with_next_sentence": true
    },
    {
        "source_sentence": "時佛神力令魔波旬於自宮內即得安住，自然得聞此陀羅尼，聞此呪已，即於佛所生歡喜心得大信心。",
        "from": "T13n0397_045:0295c18_7",
        "context_with_next_sentence": true
    },
    {
        "source_sentence": "得信心已啼泣雨淚，集諸眷屬作如是言：「汝等一切諦聽諦聽。",
        "from": "T13n0397_045:0295c20_8",
        "context_with_next_sentence": true
    },
    {
        "source_sentence": "我今於此大牟尼處，得大忍心不動如山。",
        "from": "T13n0397_045:0295c22_9",
        "context_with_next_sentence": true
    },
    {
        "source_sentence": "彼牟尼尊慈悲滿足，放大光明照一切龍、一切天人、一切修羅，我亦在彼於牟尼所興造諸惡，今欲懺悔受三歸依。",
        "from": "T13n0397_045:0295c23_10",
        "context_with_next_sentence": true
    },
    {
        "source_sentence": "汝若曾於佛邊作惡，今可懺悔受三歸依，我今共汝俱往見佛，禮拜供養至心聽法，斷煩惱魔入清淨道，離於怖畏到涅槃城。」",
        "from": "T13n0397_045:0295c25_11",
        "context_with_next_sentence": true
    },
    {
        "source_sentence": "時魔波旬，與其眷屬八十億眾，前後圍繞往至佛所。",
        "from": "T13n0397_045:0295c28_12",
        "context_with_next_sentence": true
    },
    {
        "source_sentence": "到已，接足頂禮世尊，說如是偈：「佛兩足尊世中勝，　　自得寂滅亦教他，　忍辱精進愍眾生；　　我等愚癡興惡意，　不知過去諸業行，　　惟佛世尊能了知。",
        "from": "T13n0397_045:0295c29_13",
        "context_with_next_sentence": true
    },
    {
        "source_sentence": "　苞藏國土內身中，　　令我心遠種種惑，　三世諸佛大慈悲，　　受我禮懺一切殃，　法僧二寶亦復然，　　至心歸依無有異。",
        "from": "T13n0397_045:0296a05_0",
        "context_with_next_sentence": true
    },
    {
        "source_sentence": "　願我今日所供養，　　恭敬尊重世導師，　諸惡永盡不復生，　　盡壽歸依如來法。」",
        "from": "T13n0397_045:0296a08_0",
        "context_with_next_sentence": true
    },
    {
        "source_sentence": "時魔波旬說是偈已，白佛言：「世尊！",
        "from": "T13n0397_045:0296a10_0",
        "context_with_next_sentence": true
    },
    {
        "source_sentence": "如來於我及諸眾生平等無二，心常歡喜慈悲含忍。」",
        "from": "T13n0397_045:0296a10_1",
        "context_with_next_sentence": true
    },
    {
        "source_sentence": "佛言：「如是。」",
        "from": "T13n0397_045:0296a11_2",
        "context_with_next_sentence": true
    },
    {
        "source_sentence": "時魔波旬生大歡喜發清淨心，重於佛前接足頂禮右繞三匝，恭敬合掌，却住一面，瞻仰世尊心無厭足。",
        "from": "T13n0397_045:0296a12_3",
        "context_with_next_sentence": true
    },
    {
        "source_sentence": "時彼眾中有一魔子名加羅支，與其眷屬從座而起，到於佛前接足頂禮，長跪白佛，作如是言：「世尊！",
        "from": "T13n0397_045:0296a14_4",
        "context_with_next_sentence": true
    },
    {
        "source_sentence": "云何名眼？",
        "from": "T13n0397_045:0296a16_5",
        "context_with_next_sentence": true
    },
    {
        "source_sentence": "為眼是色因緣，為色是眼因緣？",
        "from": "T13n0397_045:0296a17_6",
        "context_with_next_sentence": true
    },
    {
        "source_sentence": "乃至意法因緣亦復如是。」",
        "from": "T13n0397_045:0296a17_7",
        "context_with_next_sentence": true
    },
    {
        "source_sentence": "佛言：「善男子！",
        "from": "T13n0397_045:0296a18_8",
        "context_with_next_sentence": true
    },
    {
        "source_sentence": "非眼是色因緣，非色是眼因緣，乃至非意是法因緣，非法是意因緣。",
        "from": "T13n0397_045:0296a18_9",
        "context_with_next_sentence": true
    },
    {
        "source_sentence": "善男子！",
        "from": "T13n0397_045:0296a20_10",
        "context_with_next_sentence": true
    },
    {
        "source_sentence": "眼眼性空，眼識識性空。",
        "from": "T13n0397_045:0296a20_11",
        "context_with_next_sentence": true
    },
    {
        "source_sentence": "「善男子！",
        "from": "T13n0397_045:0296a20_12",
        "context_with_next_sentence": true
    },
    {
        "source_sentence": "眼因緣眼識生，彼因緣故色可見，乃至意因緣意識生，彼因緣故法可知，非眼識可得。",
        "from": "T13n0397_045:0296a21_13",
        "context_with_next_sentence": true
    },
    {
        "source_sentence": "何以故？",
        "from": "T13n0397_045:0296a23_14",
        "context_with_next_sentence": true
    },
    {
        "source_sentence": "非餘處來、非餘處去。",
        "from": "T13n0397_045:0296a23_15",
        "context_with_next_sentence": true
    },
    {
        "source_sentence": "眼非常住，於三世中一切皆空。",
        "from": "T13n0397_045:0296a23_16",
        "context_with_next_sentence": true
    },
    {
        "source_sentence": "如是眼者亦非滿見，亦非減見，非和合見，非相離見，亦非相觸，亦不依止。",
        "from": "T13n0397_045:0296a24_17",
        "context_with_next_sentence": true
    },
    {
        "source_sentence": "譬如日出光照一切，其有窓處明焰皆入照於壁上，而是壁光不作是念我暗我明。",
        "from": "T13n0397_045:0296a26_18",
        "context_with_next_sentence": true
    },
    {
        "source_sentence": "此光非但獨在一壁及眾多壁，以因緣故有是光生。",
        "from": "T13n0397_045:0296a28_0",
        "context_with_next_sentence": true
    },
    {
        "source_sentence": "此壁及光，非合非離，因壁見光，而此壁光不作是念日能生我，日亦不念我生此光。",
        "from": "T13n0397_045:0296a29_1",
        "context_with_next_sentence": true
    },
    {
        "source_sentence": "何以故？",
        "from": "T13n0397_045:0296b02_2",
        "context_with_next_sentence": true
    },
    {
        "source_sentence": "日滅沒已光亦隨滅，去處來處一切皆空無一可見，以日因緣故能照耀見此光色，以光顯赫照耀因緣故得可見，於彼生識亦復如是。",
        "from": "T13n0397_045:0296b02_3",
        "context_with_next_sentence": true
    },
    {
        "source_sentence": "是內六入生外六入，亦外六入生內六入，外六入亦非因緣，內六入亦非因緣。",
        "from": "T13n0397_045:0296b05_4",
        "context_with_next_sentence": true
    },
    {
        "source_sentence": "何以故？",
        "from": "T13n0397_045:0296b07_5",
        "context_with_next_sentence": true
    },
    {
        "source_sentence": "彼此性離亦非聚集，亦非和合亦非依止，乃至內入外入。",
        "from": "T13n0397_045:0296b07_6",
        "context_with_next_sentence": true
    },
    {
        "source_sentence": "彼和合識亦非聚集，亦非和合亦非依止。",
        "from": "T13n0397_045:0296b08_7",
        "context_with_next_sentence": true
    },
    {
        "source_sentence": "何以故？",
        "from": "T13n0397_045:0296b09_8",
        "context_with_next_sentence": true
    },
    {
        "source_sentence": "各不相持，境界離故。",
        "from": "T13n0397_045:0296b09_9",
        "context_with_next_sentence": true
    },
    {
        "source_sentence": "「此法及識，智慧知見諸行因緣，行因緣故有識，而此識生則三種行。",
        "from": "T13n0397_045:0296b10_10",
        "context_with_next_sentence": true
    },
    {
        "source_sentence": "云何三行？",
        "from": "T13n0397_045:0296b11_11",
        "context_with_next_sentence": true
    },
    {
        "source_sentence": "身行、口行及以意行。",
        "from": "T13n0397_045:0296b12_0",
        "context_with_next_sentence": true
    },
    {
        "source_sentence": "「云何身行？",
        "from": "T13n0397_045:0296b12_1",
        "context_with_next_sentence": true
    },
    {
        "source_sentence": "身行名為氣息入出，此名身行。",
        "from": "T13n0397_045:0296b12_2",
        "context_with_next_sentence": true
    },
    {
        "source_sentence": "彼息出入去來動作，彼此出入各不相識，新識若生舊識不住，體性爾故，非聚集故，亦非異故，於如如中各不相依。",
        "from": "T13n0397_045:0296b13_3",
        "context_with_next_sentence": true
    },
    {
        "source_sentence": "虛空平等風行空中，風亦非空空亦非風。",
        "from": "T13n0397_045:0296b16_4",
        "context_with_next_sentence": true
    },
    {
        "source_sentence": "何以故？",
        "from": "T13n0397_045:0296b17_0",
        "context_with_next_sentence": true
    },
    {
        "source_sentence": "彼此不觸各非境界。",
        "from": "T13n0397_045:0296b17_1",
        "context_with_next_sentence": true
    },
    {
        "source_sentence": "彼二皆空亦不可說。",
        "from": "T13n0397_045:0296b17_2",
        "context_with_next_sentence": true
    },
    {
        "source_sentence": "何以故？",
        "from": "T13n0397_045:0296b18_3",
        "context_with_next_sentence": true
    },
    {
        "source_sentence": "相離相故，無增減故，不依此岸及彼岸故，第一義諦如如住故，此名身行。",
        "from": "T13n0397_045:0296b18_4",
        "context_with_next_sentence": true
    },
    {
        "source_sentence": "是故身行非識依止，亦非伴侶，非是和合，非是聚集，常不依止，相離相故，是識亦復非依止身，離和合故，此名身行。",
        "from": "T13n0397_045:0296b19_5",
        "context_with_next_sentence": true
    },
    {
        "source_sentence": "「云何口行？",
        "from": "T13n0397_045:0296b22_6",
        "context_with_next_sentence": true
    },
    {
        "source_sentence": "口行二種，名為覺、觀。",
        "from": "T13n0397_045:0296b22_7",
        "context_with_next_sentence": true
    },
    {
        "source_sentence": "云何是覺？",
        "from": "T13n0397_045:0296b23_8",
        "context_with_next_sentence": true
    },
    {
        "source_sentence": "何者是觀？",
        "from": "T13n0397_045:0296b23_9",
        "context_with_next_sentence": true
    },
    {
        "source_sentence": "於出入息生二種心，思惟憶念是名為覺，乃至細心次生，如是漸除得清淨心亦名為覺。",
        "from": "T13n0397_045:0296b23_10",
        "context_with_next_sentence": true
    },
    {
        "source_sentence": "是覺依止出入故生，生已即滅，根塵亦復不覺此彼，境界相相離故，性相無故，乃至不可說其長短此名為覺。",
        "from": "T13n0397_045:0296b25_11",
        "context_with_next_sentence": true
    },
    {
        "source_sentence": "何者是觀？",
        "from": "T13n0397_045:0296b28_12",
        "context_with_next_sentence": true
    },
    {
        "source_sentence": "若有人觀冷相觸身於是中行，或復熱相一切氣息皆猶於風。",
        "from": "T13n0397_045:0296b28_13",
        "context_with_next_sentence": true
    },
    {
        "source_sentence": "彼風因緣觀觸知者此名為觀，各離境界彼此離相，乃至不可說其長短是名覺觀。",
        "from": "T13n0397_045:0296c01_14",
        "context_with_next_sentence": true
    },
    {
        "source_sentence": "「云何意行？",
        "from": "T13n0397_045:0296c03_15",
        "context_with_next_sentence": true
    },
    {
        "source_sentence": "意行名思。",
        "from": "T13n0397_045:0296c03_16",
        "context_with_next_sentence": true
    },
    {
        "source_sentence": "云何名思？",
        "from": "T13n0397_045:0296c03_17",
        "context_with_next_sentence": true
    },
    {
        "source_sentence": "知一切法，乃至能知時出入氣息、非時出入氣息，知此出息非彼入息，知彼入息非彼出息，差別悉知。",
        "from": "T13n0397_045:0296c03_18",
        "context_with_next_sentence": true
    },
    {
        "source_sentence": "如是思量，知行順相非行順相，此則名為彼風依止，如是二種不可得說。",
        "from": "T13n0397_045:0296c06_19",
        "context_with_next_sentence": true
    },
    {
        "source_sentence": "云何是思？",
        "from": "T13n0397_045:0296c07_20",
        "context_with_next_sentence": true
    },
    {
        "source_sentence": "云何心相？",
        "from": "T13n0397_045:0296c08_21",
        "context_with_next_sentence": true
    },
    {
        "source_sentence": "乃至知行差別作已，入涅槃道過凡夫地名出生死，於禪定中心能除却此則名思。",
        "from": "T13n0397_045:0296c08_22",
        "context_with_next_sentence": true
    },
    {
        "source_sentence": "如是風者不去不來，彼思識中如是依止，眼如眼乃至意如意各不相觸，三受盡已名為聖人。",
        "from": "T13n0397_045:0296c10_23",
        "context_with_next_sentence": true
    },
    {
        "source_sentence": "「如是，善男子！",
        "from": "T13n0397_045:0296c12_24",
        "context_with_next_sentence": true
    },
    {
        "source_sentence": "非眼是色因緣，非色是眼因緣，乃至非意是法因緣，非法是意因緣。",
        "from": "T13n0397_045:0296c12_25",
        "context_with_next_sentence": true
    },
    {
        "source_sentence": "何以故？",
        "from": "T13n0397_045:0296c14_26",
        "context_with_next_sentence": true
    },
    {
        "source_sentence": "此二境界非遠非近，亦非聚集，亦非思量，亦非和合。",
        "from": "T13n0397_045:0296c14_27",
        "context_with_next_sentence": true
    },
    {
        "source_sentence": "何以故？",
        "from": "T13n0397_045:0296c15_28",
        "context_with_next_sentence": true
    },
    {
        "source_sentence": "不可說故，此岸彼岸中不依止故，依實際故。」",
        "from": "T13n0397_045:0296c15_29",
        "context_with_next_sentence": true
    },
    {
        "source_sentence": "佛說此已。",
        "from": "T13n0397_045:0296c16_30",
        "context_with_next_sentence": true
    },
    {
        "source_sentence": "是時，魔子伽羅支二萬眷屬，曾於過去佛法之中，修行福德皆得順忍。",
        "from": "T13n0397_045:0296c17_31",
        "context_with_next_sentence": true
    },
    {
        "source_sentence": "復有無量無邊眾生，亦於過去殖眾德本，或得初禪乃至四禪，或有得於須陀洹果、斯陀含果、阿那含果，或有當來於小乘中為福種子，乃至當來辟支佛中得為種子，或復有發阿耨多羅三藐三菩提心。",
        "from": "T13n0397_045:0296c18_32",
        "context_with_next_sentence": true
    },
    {
        "source_sentence": "時彼眾中有六十頻婆羅龍，過去已來未曾值佛，今聞此法皆發阿耨多羅三藐三菩提心。",
        "from": "T13n0397_045:0296c23_33",
        "context_with_next_sentence": true
    },
    {
        "source_sentence": "時此一切三千大千佛剎大地，六種震動大動遍動，一切十方諸來菩薩摩訶薩各得種種菩薩三昧，得三昧已各以種種寶、種種衣、種種香、種種花，散於佛上供養如來，作如是言：「如是，世尊！",
        "from": "T13n0397_045:0296c25_34",
        "context_with_next_sentence": true
    },
    {
        "source_sentence": "不可思議。",
        "from": "T13n0397_045:0296c29_35",
        "context_with_next_sentence": true
    },
    {
        "source_sentence": "我從昔來未曾見聞如是大集說此三昧力陀羅尼，此即釋迦牟尼如來第二利益轉妙法輪，我等今者於此日藏大授記鞞富略修多羅一心奉持，為諸眾生廣分別說。」",
        "from": "T13n0397_045:0297a01_36",
        "context_with_next_sentence": true
    },
    {
        "source_sentence": "是時，眾會魔天、龍王、夜叉、羅剎、阿修羅、迦樓羅、緊陀羅、摩睺羅伽、鳩槃茶、薜荔多、毘舍遮，現在集者悉如是說：「不可思議。",
        "from": "T13n0397_045:0297a04_37",
        "context_with_next_sentence": true
    },
    {
        "source_sentence": "釋迦如來能作如是利益眾生。」",
        "from": "T13n0397_045:0297a07_38",
        "context_with_next_sentence": true
    },
    {
        "source_sentence": "各大歡喜，以種種音樂、種種寶、種種衣、種種瓔珞、花鬘、燒香、塗香，從空而散供養如來。",
        "from": "T13n0397_045:0297a08_39",
        "context_with_next_sentence": true
    },
    {
        "source_sentence": "是時，娑伽羅龍王白佛言：「世尊！",
        "from": "T13n0397_045:0297a10_40",
        "context_with_next_sentence": true
    },
    {
        "source_sentence": "惟願如來暫入海中，往我家內受我微供，憐愍我故。",
        "from": "T13n0397_045:0297a11_0",
        "context_with_next_sentence": true
    },
    {
        "source_sentence": "若佛如來至我宮者，我之眷屬一切皆得聞此日藏授記大陀羅尼。」",
        "from": "T13n0397_045:0297a12_1",
        "context_with_next_sentence": true
    },
    {
        "source_sentence": "時娑伽羅龍王復白佛言：「世尊！",
        "from": "T13n0397_045:0297a13_2",
        "context_with_next_sentence": true
    },
    {
        "source_sentence": "彼大海中一切男女，若得聞此大乘日藏大授記經，專心聽者得幾許福？」",
        "from": "T13n0397_045:0297a14_3",
        "context_with_next_sentence": true
    },
    {
        "source_sentence": "佛言：「龍王！",
        "from": "T13n0397_045:0297a16_4",
        "context_with_next_sentence": true
    },
    {
        "source_sentence": "若善男子，以四天下滿中七寶布施如來，復有眾生，具足聞此大乘日藏大授記經一心聽者，於前福德百倍不及，百千億倍不及，乃至算數所不能及。",
        "from": "T13n0397_045:0297a16_5",
        "context_with_next_sentence": true
    },
    {
        "source_sentence": "大王！",
        "from": "T13n0397_045:0297a19_6",
        "context_with_next_sentence": true
    },
    {
        "source_sentence": "若有聽是甚深經典，其福難量。」",
        "from": "T13n0397_045:0297a19_7",
        "context_with_next_sentence": true
    },
    {
        "source_sentence": "爾時，娑伽羅龍王復作是言：「若佛世尊不入大海，我當抄此日藏授記大集經典置我宮中，以是因緣，於彼海中幾許諸龍福德增長。」",
        "from": "T13n0397_045:0297a21_0",
        "context_with_next_sentence": true
    },
    {
        "source_sentence": "佛言：「龍王！",
        "from": "T13n0397_045:0297a24_1",
        "context_with_next_sentence": true
    },
    {
        "source_sentence": "隨所有處抄此日藏大授記經，如法安置恭敬供養，則能獲得十種利益。",
        "from": "T13n0397_045:0297a24_2",
        "context_with_next_sentence": true
    },
    {
        "source_sentence": "何等為十？",
        "from": "T13n0397_045:0297a26_0",
        "context_with_next_sentence": true
    },
    {
        "source_sentence": "若有人能如法抄寫此經一心供養，令其家內一切吉祥；若在眾中得大自在，五穀豐饒種種資生錢財寶物悉皆具足。",
        "from": "T13n0397_045:0297a26_1",
        "context_with_next_sentence": true
    },
    {
        "source_sentence": "「復次，龍王！",
        "from": "T13n0397_045:0297a28_2",
        "context_with_next_sentence": true
    },
    {
        "source_sentence": "若有宅內，或復眾中抄此日藏大授記經抄已供養，於其處所，則有六十億菩薩摩訶薩，數來禮拜供養此經。",
        "from": "T13n0397_045:0297a29_3",
        "context_with_next_sentence": true
    },
    {
        "source_sentence": "以是因緣，種種惡事、鬪諍、疾疫、種種惡病，穀米貴儉、國土饑荒、他方賊盜、非時風雨一切皆滅。」",
        "from": "T13n0397_045:0297b02_4",
        "context_with_next_sentence": true
    },
    {
        "source_sentence": "彼六十億菩薩摩訶薩白佛言：「世尊！",
        "from": "T13n0397_045:0297b04_5",
        "context_with_next_sentence": true
    },
    {
        "source_sentence": "我當種種擁護供給令得稱心。」",
        "from": "T13n0397_045:0297b05_6",
        "context_with_next_sentence": true
    },
    {
        "source_sentence": "「復次，龍王！",
        "from": "T13n0397_045:0297b06_7",
        "context_with_next_sentence": true
    },
    {
        "source_sentence": "若有家內或大眾中，抄此日藏大授記經如法安置，彼帝釋天及諸梵天四天王天，二十八大夜叉將并其眷屬，乃至大德天并其男女、娑羅娑陀天、牢固地天、善住樂天等，一切眷屬皆至其國，日夜至心常加守護與其安樂。」",
        "from": "T13n0397_045:0297b06_8",
        "context_with_next_sentence": true
    },
    {
        "source_sentence": "時帝釋天乃至善住樂天等，聞是語已，作如是言：「如是，如來！",
        "from": "T13n0397_045:0297b11_9",
        "context_with_next_sentence": true
    },
    {
        "source_sentence": "我及眷屬常當至心往護彼國。」",
        "from": "T13n0397_045:0297b13_10",
        "context_with_next_sentence": true
    },
    {
        "source_sentence": "「復次，龍王！",
        "from": "T13n0397_045:0297b13_11",
        "context_with_next_sentence": true
    },
    {
        "source_sentence": "若有居家乃至國土抄寫此經，福德天下，於過去世供養多佛布施持戒如是之人往彼受生。",
        "from": "T13n0397_045:0297b14_0",
        "context_with_next_sentence": true
    },
    {
        "source_sentence": "「復次，龍王！",
        "from": "T13n0397_045:0297b16_1",
        "context_with_next_sentence": true
    },
    {
        "source_sentence": "若有居家乃至國土抄寫此經，其中眾生精進勇猛，不樂五欲，常行檀那波羅蜜乃至般若波羅蜜。",
        "from": "T13n0397_045:0297b16_2",
        "context_with_next_sentence": true
    },
    {
        "source_sentence": "「復次，龍王！",
        "from": "T13n0397_045:0297b18_3",
        "context_with_next_sentence": true
    },
    {
        "source_sentence": "若有居家乃至國土抄寫此經，福田眾生常樂安住。",
        "from": "T13n0397_045:0297b18_4",
        "context_with_next_sentence": true
    },
    {
        "source_sentence": "「復次，龍王！",
        "from": "T13n0397_045:0297b20_0",
        "context_with_next_sentence": true
    },
    {
        "source_sentence": "若有國土抄寫此經，其國常有種種善法如雨而下。",
        "from": "T13n0397_045:0297b20_1",
        "context_with_next_sentence": true
    },
    {
        "source_sentence": "「復次，龍王！",
        "from": "T13n0397_045:0297b21_2",
        "context_with_next_sentence": true
    },
    {
        "source_sentence": "若有國土抄寫此經，其中眾生於十善業常行不捨。",
        "from": "T13n0397_045:0297b21_3",
        "context_with_next_sentence": true
    },
    {
        "source_sentence": "「復次，龍王！",
        "from": "T13n0397_045:0297b22_4",
        "context_with_next_sentence": true
    },
    {
        "source_sentence": "若有國土抄寫此經，其中眾生常生慈心。",
        "from": "T13n0397_045:0297b23_5",
        "context_with_next_sentence": true
    },
    {
        "source_sentence": "「復次，龍王！",
        "from": "T13n0397_045:0297b24_6",
        "context_with_next_sentence": true
    },
    {
        "source_sentence": "若有居家乃至國土抄寫此經，其中眾生常人天生不入惡道。",
        "from": "T13n0397_045:0297b24_7",
        "context_with_next_sentence": true
    },
    {
        "source_sentence": "大王！",
        "from": "T13n0397_045:0297b25_8",
        "context_with_next_sentence": true
    },
    {
        "source_sentence": "如是日藏大授記經，隨何國土如法抄寫，安置供養數數讀誦，具足得此十種利益。",
        "from": "T13n0397_045:0297b25_9",
        "context_with_next_sentence": true
    },
    {
        "source_sentence": "何以故？",
        "from": "T13n0397_045:0297b27_10",
        "context_with_next_sentence": true
    },
    {
        "source_sentence": "若有讀誦此日藏經如說行者，彼福德聚於百劫中說不可盡。",
        "from": "T13n0397_045:0297b28_0",
        "context_with_next_sentence": true
    },
    {
        "source_sentence": "「龍王！",
        "from": "T13n0397_045:0297b29_1",
        "context_with_next_sentence": true
    },
    {
        "source_sentence": "此日藏大集大授記經，如是甚深能滿大願能大利益。」",
        "from": "T13n0397_045:0297b29_2",
        "context_with_next_sentence": true
    },
    {
        "source_sentence": "說是經已，十方佛剎諸來菩薩到此三千大千世界娑婆國土大集聚會，并此菩薩摩訶薩眾，乃至魔王、天、龍、夜叉、羅剎、阿修羅、迦樓羅、緊那羅、摩睺羅伽、鳩槃茶、餓鬼、毘舍遮、富單那、人、非人等，隨分悟解滿足於心，皆大歡喜各設供養，僉然而住。",
        "from": "T13n0397_045:0297c01_3",
        "context_with_next_sentence": true
    },
    {
        "source_sentence": "大集經卷第四十五",
        "from": "T13n0397_045:0297c08_0",
        "context_with_next_sentence": false
    }
]