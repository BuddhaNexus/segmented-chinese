[
    {
        "source_sentence": "佛說佛地經",
        "from": "T16n0680_001:0720b23_0",
        "context_with_next_sentence": true
    },
    {
        "source_sentence": "大唐三藏法師玄奘奉　詔譯",
        "from": "T16n0680_001:0720b25_0",
        "context_with_next_sentence": true
    },
    {
        "source_sentence": "如是我聞：一時薄伽梵，住最勝光曜七寶莊嚴，放大光明普照一切無邊世界。",
        "from": "T16n0680_001:0720b26_0",
        "context_with_next_sentence": true
    },
    {
        "source_sentence": "無量方所妙飾間列周圓無際，其量難測超過三界所行之處，勝出世間善根所起，最極自在淨識為相。",
        "from": "T16n0680_001:0720b27_1",
        "context_with_next_sentence": true
    },
    {
        "source_sentence": "如來所都，諸大菩薩眾所雲集，無量天龍人非人等常所翼從，廣大法味喜樂所持。",
        "from": "T16n0680_001:0720c01_2",
        "context_with_next_sentence": true
    },
    {
        "source_sentence": "作諸眾生一切義利，滅諸煩惱交橫纏垢，遠離眾魔過諸莊嚴。",
        "from": "T16n0680_001:0720c03_0",
        "context_with_next_sentence": true
    },
    {
        "source_sentence": "如來莊嚴之所依處，大念慧行以為遊路，大止妙觀以為所乘，大空、無相、無願解脫為所入門，無量功德眾所莊嚴，大寶花王眾所建立。",
        "from": "T16n0680_001:0720c04_1",
        "context_with_next_sentence": true
    },
    {
        "source_sentence": "大宮殿中，是薄伽梵最清淨覺，不二現行趣無相法。",
        "from": "T16n0680_001:0720c07_2",
        "context_with_next_sentence": true
    },
    {
        "source_sentence": "住於佛住，逮得一切佛平等性到無障處，不可轉法所行無礙。",
        "from": "T16n0680_001:0720c08_3",
        "context_with_next_sentence": true
    },
    {
        "source_sentence": "其所成立不可思議，遊於三世平等法性，其身流布一切世界。",
        "from": "T16n0680_001:0720c10_4",
        "context_with_next_sentence": true
    },
    {
        "source_sentence": "於一切法智無疑滯，於一切行成就大覺，於諸法智無有疑惑。",
        "from": "T16n0680_001:0720c11_5",
        "context_with_next_sentence": true
    },
    {
        "source_sentence": "凡所現身不可分別，一切菩薩正所求智，得佛無二住勝彼岸不相間雜。",
        "from": "T16n0680_001:0720c12_6",
        "context_with_next_sentence": true
    },
    {
        "source_sentence": "如來解脫妙智究竟證無中邊，佛地平等極於法界，盡虛空性窮未來際。",
        "from": "T16n0680_001:0720c14_7",
        "context_with_next_sentence": true
    },
    {
        "source_sentence": "與諸無量大聲聞眾俱，一切調順皆是佛子。",
        "from": "T16n0680_001:0720c17_0",
        "context_with_next_sentence": true
    },
    {
        "source_sentence": "心善解脫、慧善解脫、戒善清淨，趣求法樂多聞聞持。",
        "from": "T16n0680_001:0720c18_0",
        "context_with_next_sentence": true
    },
    {
        "source_sentence": "其聞積集，善思所思、善說所說、善作所作，捷慧速慧利慧出慧，勝決擇慧大慧廣慧及無等慧慧寶成就。",
        "from": "T16n0680_001:0720c19_1",
        "context_with_next_sentence": true
    },
    {
        "source_sentence": "具足三明，逮得第一現法樂。",
        "from": "T16n0680_001:0720c21_2",
        "context_with_next_sentence": true
    },
    {
        "source_sentence": "住大淨福田，威儀寂靜大忍柔和成就無減，已善奉行如來聖教。",
        "from": "T16n0680_001:0720c22_3",
        "context_with_next_sentence": true
    },
    {
        "source_sentence": "復有無量菩薩摩訶薩，從諸佛土俱來集會，皆住大乘遊大乘法。",
        "from": "T16n0680_001:0720c23_4",
        "context_with_next_sentence": true
    },
    {
        "source_sentence": "於諸眾生其心平等，離諸分別及不分別種種分別，摧諸魔怨，遠離一切聲聞獨覺，繫念分別，廣大法味喜樂所持。",
        "from": "T16n0680_001:0720c25_5",
        "context_with_next_sentence": true
    },
    {
        "source_sentence": "超五怖畏，一向趣入不退轉位。",
        "from": "T16n0680_001:0720c27_6",
        "context_with_next_sentence": true
    },
    {
        "source_sentence": "息諸眾生一切苦惱所逼迫地而現在前，妙生菩薩而為上首。",
        "from": "T16n0680_001:0720c28_7",
        "context_with_next_sentence": true
    },
    {
        "source_sentence": "爾時世尊告妙生菩薩：「妙生當知，有五種法攝大覺地。",
        "from": "T16n0680_001:0721a01_0",
        "context_with_next_sentence": true
    },
    {
        "source_sentence": "何等為五？",
        "from": "T16n0680_001:0721a02_1",
        "context_with_next_sentence": true
    },
    {
        "source_sentence": "所謂清淨法界、大圓鏡智、平等性智、妙觀察智、成所作智。」",
        "from": "T16n0680_001:0721a02_2",
        "context_with_next_sentence": true
    },
    {
        "source_sentence": "「妙生當知，清淨法界者，譬如虛空，雖遍諸色種種相中，而不可說有種種相，體唯一味。",
        "from": "T16n0680_001:0721a04_0",
        "context_with_next_sentence": true
    },
    {
        "source_sentence": "如是如來清淨法界，雖復遍至種種相類所知境界，而不可說有種種相，體唯一味。",
        "from": "T16n0680_001:0721a06_0",
        "context_with_next_sentence": true
    },
    {
        "source_sentence": "「又如虛空，雖遍諸色不相捨離，而不為色過所染污。",
        "from": "T16n0680_001:0721a08_0",
        "context_with_next_sentence": true
    },
    {
        "source_sentence": "如是如來清淨法界，雖遍一切眾生心性，由真實故不相捨離，而不為彼過所染污。",
        "from": "T16n0680_001:0721a09_1",
        "context_with_next_sentence": true
    },
    {
        "source_sentence": "「又如虛空，含容一切身語意業，而此虛空無有起作。",
        "from": "T16n0680_001:0721a12_0",
        "context_with_next_sentence": true
    },
    {
        "source_sentence": "如是如來清淨法界，含容一切智所變化利眾生事，清淨法界無有起作。",
        "from": "T16n0680_001:0721a13_1",
        "context_with_next_sentence": true
    },
    {
        "source_sentence": "「又如空中種種色相現生現滅，而此虛空無生無滅。",
        "from": "T16n0680_001:0721a15_0",
        "context_with_next_sentence": true
    },
    {
        "source_sentence": "如是如來淨法界中，諸智變化利眾生事現生現滅，而淨法界無生無滅。",
        "from": "T16n0680_001:0721a16_1",
        "context_with_next_sentence": true
    },
    {
        "source_sentence": "「又如空中種種色相現增現減，而此虛空無增無減。",
        "from": "T16n0680_001:0721a18_0",
        "context_with_next_sentence": true
    },
    {
        "source_sentence": "如是如來淨法界中，顯示如來甘露聖教有增有減，而淨法界無增無減。",
        "from": "T16n0680_001:0721a19_1",
        "context_with_next_sentence": true
    },
    {
        "source_sentence": "「又如空中十方色相無邊無盡，是虛空界無邊盡故，而此虛空無去無來無動無轉。",
        "from": "T16n0680_001:0721a21_0",
        "context_with_next_sentence": true
    },
    {
        "source_sentence": "如是如來淨法界中，建立十方一切眾生利益安樂，種種作用無邊無盡，清淨法界無邊盡故，而淨法界無去無來無動無轉。",
        "from": "T16n0680_001:0721a22_1",
        "context_with_next_sentence": true
    },
    {
        "source_sentence": "「又如空中三千世界現壞現成，而虛空界無壞無成。",
        "from": "T16n0680_001:0721a26_0",
        "context_with_next_sentence": true
    },
    {
        "source_sentence": "如是如來淨法界中，現無量相成等正覺，或復示現入大涅槃，而淨法界非成等覺非入寂滅。",
        "from": "T16n0680_001:0721a27_1",
        "context_with_next_sentence": true
    },
    {
        "source_sentence": "「又如依空種種色相，壞爛燒燥變異可得，而虛空界非彼所變亦無勞弊。",
        "from": "T16n0680_001:0721a29_2",
        "context_with_next_sentence": true
    },
    {
        "source_sentence": "如是依止如來淨界眾生界內，種種學處身語意業毀犯可得，而淨法界非彼變異亦無勞弊。",
        "from": "T16n0680_001:0721b01_3",
        "context_with_next_sentence": true
    },
    {
        "source_sentence": "「又如依空大地大山，光明水火帝釋眷屬，乃至日月種種可得，而虛空界非彼諸相。",
        "from": "T16n0680_001:0721b04_0",
        "context_with_next_sentence": true
    },
    {
        "source_sentence": "如是依止如來淨界，戒蘊定蘊慧蘊解脫解脫智見諸蘊可得，而淨法界非彼諸相。",
        "from": "T16n0680_001:0721b05_1",
        "context_with_next_sentence": true
    },
    {
        "source_sentence": "「又如空中種種因緣展轉生起，三千大千無量世界周輪可得，而虛空界無所起作。",
        "from": "T16n0680_001:0721b08_0",
        "context_with_next_sentence": true
    },
    {
        "source_sentence": "如是如來淨法界中，具無量相諸佛眾會周輪可得，而淨法界無所起作。",
        "from": "T16n0680_001:0721b09_1",
        "context_with_next_sentence": true
    },
    {
        "source_sentence": "「復次妙生！",
        "from": "T16n0680_001:0721b12_0",
        "context_with_next_sentence": true
    },
    {
        "source_sentence": "大圓鏡智者，如依圓鏡眾像影現。",
        "from": "T16n0680_001:0721b12_1",
        "context_with_next_sentence": true
    },
    {
        "source_sentence": "如是依止如來智鏡，諸處境識眾像影現。",
        "from": "T16n0680_001:0721b13_0",
        "context_with_next_sentence": true
    },
    {
        "source_sentence": "唯以圓鏡為譬喻者，當知圓鏡、如來智鏡平等平等，是故智鏡名圓鏡智。",
        "from": "T16n0680_001:0721b13_1",
        "context_with_next_sentence": true
    },
    {
        "source_sentence": "「如大圓鏡，有樂福人懸高勝處無所動搖，諸有去來無量眾生，於此觀察自身德失，為欲存德捨諸失故。",
        "from": "T16n0680_001:0721b16_0",
        "context_with_next_sentence": true
    },
    {
        "source_sentence": "如是如來懸圓鏡智處淨法界，無間斷故無所動搖，欲令無量無數眾生觀於染淨，為欲取淨捨諸染故。",
        "from": "T16n0680_001:0721b18_1",
        "context_with_next_sentence": true
    },
    {
        "source_sentence": "「又如圓鏡極善磨瑩，鑒淨無垢光明遍照。",
        "from": "T16n0680_001:0721b21_0",
        "context_with_next_sentence": true
    },
    {
        "source_sentence": "如是如來大圓鏡智，於佛智上，一切煩惱、所知障垢永出離故極善磨瑩，為依止定所攝持故鑒淨無垢，作諸眾生利樂事故光明遍照。",
        "from": "T16n0680_001:0721b21_1",
        "context_with_next_sentence": true
    },
    {
        "source_sentence": "「又如圓鏡依緣本質，種種影像相貌生起。",
        "from": "T16n0680_001:0721b26_0",
        "context_with_next_sentence": true
    },
    {
        "source_sentence": "如是如來大圓鏡智，於一切時依諸緣故，種種智影相貌生起。",
        "from": "T16n0680_001:0721b26_1",
        "context_with_next_sentence": true
    },
    {
        "source_sentence": "「如圓鏡上非一眾多諸影像起，而圓鏡上無諸影像，而此圓鏡無動無作。",
        "from": "T16n0680_001:0721b29_0",
        "context_with_next_sentence": true
    },
    {
        "source_sentence": "如是如來圓鏡智上，非一眾多諸智影起，圓鏡智上無諸智影，而此智鏡無動無作。",
        "from": "T16n0680_001:0721c01_1",
        "context_with_next_sentence": true
    },
    {
        "source_sentence": "「又如圓鏡與眾影像非合非離，不聚集故，現彼緣故。",
        "from": "T16n0680_001:0721c04_0",
        "context_with_next_sentence": true
    },
    {
        "source_sentence": "如是如來大圓鏡智，與眾智影非合非離，不聚集故，不散失故。",
        "from": "T16n0680_001:0721c05_1",
        "context_with_next_sentence": true
    },
    {
        "source_sentence": "「又如圓鏡周瑩其面，於一切處為諸影像遍起依緣。",
        "from": "T16n0680_001:0721c07_0",
        "context_with_next_sentence": true
    },
    {
        "source_sentence": "如是如來大圓鏡智，不斷無量眾行善瑩，為諸智影遍起依緣，謂聲聞乘諸智影像、獨一覺乘諸智影像、無上大乘諸智影像，為欲令諸聲聞乘人依聲聞乘而出離故，獨一覺人依獨覺乘而出離故，大乘之人依無上乘而出離故。",
        "from": "T16n0680_001:0721c08_1",
        "context_with_next_sentence": true
    },
    {
        "source_sentence": "「如圓鏡中大影可得，所謂大地大山大樹大宮舍影，而是圓鏡不等彼量。",
        "from": "T16n0680_001:0721c14_0",
        "context_with_next_sentence": true
    },
    {
        "source_sentence": "如是如來圓鏡智上，從極喜地乃至佛地智影可得，及與一切世出世法智影可得，而圓鏡智非彼分量。",
        "from": "T16n0680_001:0721c15_1",
        "context_with_next_sentence": true
    },
    {
        "source_sentence": "「又如圓鏡，非處障質影像起緣。",
        "from": "T16n0680_001:0721c18_0",
        "context_with_next_sentence": true
    },
    {
        "source_sentence": "如是如來大圓鏡智，非惡友攝聞不正法障礙眾生智影起緣，彼非器故。",
        "from": "T16n0680_001:0721c18_1",
        "context_with_next_sentence": true
    },
    {
        "source_sentence": "「又如圓鏡，非處闇質影像起緣。",
        "from": "T16n0680_001:0721c21_0",
        "context_with_next_sentence": true
    },
    {
        "source_sentence": "如是如來大圓鏡智，非處樂惡愚暗眾生智影起緣，彼非器故。",
        "from": "T16n0680_001:0721c21_1",
        "context_with_next_sentence": true
    },
    {
        "source_sentence": "「又如圓鏡，非處遠質影像起緣。",
        "from": "T16n0680_001:0721c24_0",
        "context_with_next_sentence": true
    },
    {
        "source_sentence": "如是如來大圓鏡智，非處不淨感匱法業不信眾生智影起緣，彼非器故。",
        "from": "T16n0680_001:0721c24_1",
        "context_with_next_sentence": true
    },
    {
        "source_sentence": "「復次妙生！",
        "from": "T16n0680_001:0721c27_0",
        "context_with_next_sentence": true
    },
    {
        "source_sentence": "平等性智者，由十種相圓滿成就。",
        "from": "T16n0680_001:0721c27_1",
        "context_with_next_sentence": true
    },
    {
        "source_sentence": "證得諸相增上喜愛，平等法性圓滿成故；證得一切領受緣起，平等法性圓滿成故；證得遠離異相非相，平等法性圓滿成故；弘濟大慈，平等法性圓滿成故；無待大悲，平等法性圓滿成故；隨諸眾生所樂示現，平等法性圓滿成故；一切眾生敬受所說，平等法性圓滿成故；世間寂靜皆同一味，平等法性圓滿成故；世間諸法苦樂一味，平等法性圓滿成故；修殖無量功德究竟，平等法性圓滿成故。",
        "from": "T16n0680_001:0721c28_0",
        "context_with_next_sentence": true
    },
    {
        "source_sentence": "「復次妙生！",
        "from": "T16n0680_001:0722a08_0",
        "context_with_next_sentence": true
    },
    {
        "source_sentence": "妙觀察智者，譬如世界持眾生界，如是如來妙觀察智，任持一切陀羅尼門、三摩地門，無礙辯說諸佛妙法。",
        "from": "T16n0680_001:0722a08_1",
        "context_with_next_sentence": true
    },
    {
        "source_sentence": "「又如世界是諸眾生，頓起一切種種無量相識因緣。",
        "from": "T16n0680_001:0722a11_0",
        "context_with_next_sentence": true
    },
    {
        "source_sentence": "如是如來妙觀察智，能為頓起一切所知無礙妙智種種無量相識因緣。」",
        "from": "T16n0680_001:0722a12_1",
        "context_with_next_sentence": true
    },
    {
        "source_sentence": "「又如世界種種可玩，園林池等之所莊嚴，甚可愛樂。",
        "from": "T16n0680_001:0722a14_0",
        "context_with_next_sentence": true
    },
    {
        "source_sentence": "如是如來妙觀察智，種種可玩波羅蜜多、菩提分法、十力、無畏、不共佛法之所莊嚴，甚可愛樂。",
        "from": "T16n0680_001:0722a15_1",
        "context_with_next_sentence": true
    },
    {
        "source_sentence": "「又如世界，洲渚、日月、四天王天、三十三天及夜摩天、覩史多天、樂變化天、他化自在、梵身天等，妙飾間列。",
        "from": "T16n0680_001:0722a17_2",
        "context_with_next_sentence": true
    },
    {
        "source_sentence": "如是如來妙觀察智，世及出世衰盛因果，聲聞、獨覺、菩薩圓證，無餘觀察妙飾間列。",
        "from": "T16n0680_001:0722a19_3",
        "context_with_next_sentence": true
    },
    {
        "source_sentence": "「又如世界為諸眾生廣大受用。",
        "from": "T16n0680_001:0722a22_0",
        "context_with_next_sentence": true
    },
    {
        "source_sentence": "如是如來妙觀察智，示現一切諸佛眾會雨大法雨，為令眾生受大法樂。",
        "from": "T16n0680_001:0722a22_1",
        "context_with_next_sentence": true
    },
    {
        "source_sentence": "「如世界中五趣可得，所謂地獄、餓鬼、畜生、人趣、天趣。",
        "from": "T16n0680_001:0722a25_0",
        "context_with_next_sentence": true
    },
    {
        "source_sentence": "如是如來觀察智上，無邊因果五趣差別具足顯現。",
        "from": "T16n0680_001:0722a26_1",
        "context_with_next_sentence": true
    },
    {
        "source_sentence": "「如世界中欲、色、無色諸界可得。",
        "from": "T16n0680_001:0722a28_0",
        "context_with_next_sentence": true
    },
    {
        "source_sentence": "如是如來觀察智上，無邊因果三界差別具足顯現。",
        "from": "T16n0680_001:0722a28_1",
        "context_with_next_sentence": true
    },
    {
        "source_sentence": "「如世界中蘇迷盧等大寶山王顯現可得。",
        "from": "T16n0680_001:0722b01_0",
        "context_with_next_sentence": true
    },
    {
        "source_sentence": "如是如來觀察智上，諸佛菩薩威神所引，廣大甚深教法可得。",
        "from": "T16n0680_001:0722b01_1",
        "context_with_next_sentence": true
    },
    {
        "source_sentence": "「如世界中廣大甚深不可傾動大海可得。",
        "from": "T16n0680_001:0722b04_0",
        "context_with_next_sentence": true
    },
    {
        "source_sentence": "如是如來觀察智上，一切天魔外道異論所不傾動，甚深法界教法可得。",
        "from": "T16n0680_001:0722b04_1",
        "context_with_next_sentence": true
    },
    {
        "source_sentence": "「又如世界大小輪山之所圍繞。",
        "from": "T16n0680_001:0722b07_0",
        "context_with_next_sentence": true
    },
    {
        "source_sentence": "如是如來妙觀察智，不愚一切自相共相之所圍繞。",
        "from": "T16n0680_001:0722b07_1",
        "context_with_next_sentence": true
    },
    {
        "source_sentence": "「復次妙生！",
        "from": "T16n0680_001:0722b09_0",
        "context_with_next_sentence": true
    },
    {
        "source_sentence": "成所作智者，如諸眾生勤勵身業，由是眾生趣求種種，殉利務農勤工等事。",
        "from": "T16n0680_001:0722b09_1",
        "context_with_next_sentence": true
    },
    {
        "source_sentence": "如是如來成所作智勤身化業，由是如來示現種種工巧等處，摧伏諸伎傲慢眾生，以是善巧方便力故，引諸眾生令入聖教成熟解脫。",
        "from": "T16n0680_001:0722b10_2",
        "context_with_next_sentence": true
    },
    {
        "source_sentence": "「又如眾生受用身業，由是眾生受用種種色等境界。",
        "from": "T16n0680_001:0722b14_0",
        "context_with_next_sentence": true
    },
    {
        "source_sentence": "如是如來成所作智受身化業，由是如來往諸眾生種種生處，示同類生而居尊位。",
        "from": "T16n0680_001:0722b15_1",
        "context_with_next_sentence": true
    },
    {
        "source_sentence": "由其示現同類生故，攝伏一切異類眾生，以是善巧方便力故，引諸眾生令入聖教成熟解脫。",
        "from": "T16n0680_001:0722b17_2",
        "context_with_next_sentence": true
    },
    {
        "source_sentence": "「又如眾生領受身業，由是眾生領受所作善惡業果。",
        "from": "T16n0680_001:0722b20_0",
        "context_with_next_sentence": true
    },
    {
        "source_sentence": "如是如來成所作智領身化業，由是如來示現領受本事本生難修諸行，以是善巧方便力故，引諸眾生令入聖教成熟解脫。」",
        "from": "T16n0680_001:0722b21_1",
        "context_with_next_sentence": true
    },
    {
        "source_sentence": "「又如眾生慶慰語業，由是眾生展轉談論遞相慶慰。",
        "from": "T16n0680_001:0722b25_0",
        "context_with_next_sentence": true
    },
    {
        "source_sentence": "如是如來成所作智慶語化業，由是如來宣暢種種隨所樂法文義巧妙，小智眾生初聞尚信。",
        "from": "T16n0680_001:0722b26_1",
        "context_with_next_sentence": true
    },
    {
        "source_sentence": "以是善巧方便力故，引諸眾生令入聖教成熟解脫。",
        "from": "T16n0680_001:0722b28_2",
        "context_with_next_sentence": true
    },
    {
        "source_sentence": "「又如眾生方便語業，由是眾生展轉指授，務專所作毀惡讚善更相召命。",
        "from": "T16n0680_001:0722c01_0",
        "context_with_next_sentence": true
    },
    {
        "source_sentence": "如是如來成所作智所起方便語變化業，由是如來立正學處，毀諸放逸讚不放逸。",
        "from": "T16n0680_001:0722c02_1",
        "context_with_next_sentence": true
    },
    {
        "source_sentence": "又復建立隨信行人、隨法行等，以是善巧方便力故，引諸眾生令入聖教成熟解脫。",
        "from": "T16n0680_001:0722c04_2",
        "context_with_next_sentence": true
    },
    {
        "source_sentence": "「又如眾生辯揚語業，由是眾生展轉開示，所不了義宣諷諸論。",
        "from": "T16n0680_001:0722c07_0",
        "context_with_next_sentence": true
    },
    {
        "source_sentence": "如是如來成所作智辯語化業，由是如來斷諸眾生無量疑惑。",
        "from": "T16n0680_001:0722c08_1",
        "context_with_next_sentence": true
    },
    {
        "source_sentence": "以是善巧方便力故，引諸眾生令入聖教成熟解脫。",
        "from": "T16n0680_001:0722c09_2",
        "context_with_next_sentence": true
    },
    {
        "source_sentence": "「又如眾生決擇意業，由是眾生決擇可作及不可作。",
        "from": "T16n0680_001:0722c11_0",
        "context_with_next_sentence": true
    },
    {
        "source_sentence": "如是如來成所作智決意化業，由是如來決擇眾生八萬四千心行差別，以是善巧方便力故，引諸眾生令入聖教成熟解脫。",
        "from": "T16n0680_001:0722c12_1",
        "context_with_next_sentence": true
    },
    {
        "source_sentence": "「又如眾生造作意業，由是眾生造作種種諸所起業。",
        "from": "T16n0680_001:0722c15_0",
        "context_with_next_sentence": true
    },
    {
        "source_sentence": "如是如來成所作智造意化業，由是如來觀諸眾生所行之行，行與不行、若得若失，為令取捨，造作對治。",
        "from": "T16n0680_001:0722c16_1",
        "context_with_next_sentence": true
    },
    {
        "source_sentence": "以是善巧方便力故，引諸眾生令入聖教成熟解脫。",
        "from": "T16n0680_001:0722c18_2",
        "context_with_next_sentence": true
    },
    {
        "source_sentence": "「又如眾生發起意業，由是眾生發起諸業。",
        "from": "T16n0680_001:0722c20_0",
        "context_with_next_sentence": true
    },
    {
        "source_sentence": "如是如來成所作智發意化業，由是如來為欲宣說彼對治故，顯彼所樂名句字身。",
        "from": "T16n0680_001:0722c20_1",
        "context_with_next_sentence": true
    },
    {
        "source_sentence": "以是善巧方便力故，引諸眾生令入聖教成熟解脫。",
        "from": "T16n0680_001:0722c22_2",
        "context_with_next_sentence": true
    },
    {
        "source_sentence": "「又如眾生受領意業，由是眾生受領苦樂。",
        "from": "T16n0680_001:0722c24_0",
        "context_with_next_sentence": true
    },
    {
        "source_sentence": "如是如來成所作智受意化業，由是如來於定、不定、反問、置記為記別故，隨其所應，受領去來現在等義。",
        "from": "T16n0680_001:0722c24_1",
        "context_with_next_sentence": true
    },
    {
        "source_sentence": "以是善巧方便力故，引諸眾生令入聖教成熟解脫。」",
        "from": "T16n0680_001:0722c27_2",
        "context_with_next_sentence": true
    },
    {
        "source_sentence": "爾時妙生菩薩摩訶薩白佛言：「世尊！",
        "from": "T16n0680_001:0722c29_0",
        "context_with_next_sentence": true
    },
    {
        "source_sentence": "為獨如來於淨法界受用和合一味事智，而諸菩薩亦能如是？」",
        "from": "T16n0680_001:0722c29_1",
        "context_with_next_sentence": true
    },
    {
        "source_sentence": "佛告妙生菩薩：「亦能受用和合一味事智。」",
        "from": "T16n0680_001:0723a02_2",
        "context_with_next_sentence": true
    },
    {
        "source_sentence": "妙生菩薩復白佛言：「何等菩薩受用和合一味事智？」",
        "from": "T16n0680_001:0723a04_0",
        "context_with_next_sentence": true
    },
    {
        "source_sentence": "佛告妙生：「證得無生法忍菩薩，由彼菩薩無生法中，得忍解時對治二想，由遣自他二種想故，得平等心。",
        "from": "T16n0680_001:0723a05_1",
        "context_with_next_sentence": true
    },
    {
        "source_sentence": "從此已上，彼諸菩薩自他異想不復現前，受用和合一味事智。」",
        "from": "T16n0680_001:0723a07_2",
        "context_with_next_sentence": true
    },
    {
        "source_sentence": "妙生菩薩復白佛言：「唯願如來廣說譬喻，令諸菩薩悟甚深義，隨所化緣廣宣流布，令諸眾生聞已疾悟無生法忍。」",
        "from": "T16n0680_001:0723a08_3",
        "context_with_next_sentence": true
    },
    {
        "source_sentence": "佛告妙生：「譬如三十三天未入雜林，終不能於若事若受無我我所和合受用，若入雜林即無分別隨意受用。",
        "from": "T16n0680_001:0723a11_4",
        "context_with_next_sentence": true
    },
    {
        "source_sentence": "由此雜林有如是德，能令諸天入此林者，天諸果報若事若受，無所思惟和合受用。",
        "from": "T16n0680_001:0723a13_5",
        "context_with_next_sentence": true
    },
    {
        "source_sentence": "如是菩薩若未證得無生法忍，終不能得平等之心平等之捨，乃與一切聲聞獨覺無有差別，有二想故，彼不能住受用和合一味事智。",
        "from": "T16n0680_001:0723a15_6",
        "context_with_next_sentence": true
    },
    {
        "source_sentence": "若已證得無生法忍，遣二想故得平等心，遂與聲聞獨覺差別，由平等心而能住捨，受用和合一味事智。",
        "from": "T16n0680_001:0723a18_7",
        "context_with_next_sentence": true
    },
    {
        "source_sentence": "「復次妙生！",
        "from": "T16n0680_001:0723a21_8",
        "context_with_next_sentence": true
    },
    {
        "source_sentence": "譬如種種大小眾流，未入大海各別所依，異水少水水有增減，隨其水業所作各異，少分依持水族生命。",
        "from": "T16n0680_001:0723a21_9",
        "context_with_next_sentence": true
    },
    {
        "source_sentence": "若入大海無別所依，水無差別、水無限量、水無增減，所作業一，廣大依持水族生命。",
        "from": "T16n0680_001:0723a23_10",
        "context_with_next_sentence": true
    },
    {
        "source_sentence": "如是菩薩，若未證入如來清淨法界大海，各別所依異智少智智有增減，隨其智業所作各異，少分眾生成熟善根之所依止。",
        "from": "T16n0680_001:0723a25_11",
        "context_with_next_sentence": true
    },
    {
        "source_sentence": "若已證入如來清淨法界大海，無別所依，智無差別、智無限量、智無增減，受用和合一味事智，無量眾生成熟善根之所依止。」",
        "from": "T16n0680_001:0723a28_12",
        "context_with_next_sentence": true
    },
    {
        "source_sentence": "爾時世尊而說頌曰：「一切法真如，　　二障清淨相，　法智彼所緣，　　自在無盡相，　普遍真如智，　　修習證圓滿，　安立眾生二，　　諸種無盡果，　身語及心化，　　善化方便業，　定及總持門，　　無邊二成就，　自性法受用，　　變化差別轉，　如是淨法界，　　諸佛之所說。」",
        "from": "T16n0680_001:0723b02_13",
        "context_with_next_sentence": true
    },
    {
        "source_sentence": "時薄伽梵說是經已，妙生菩薩摩訶薩等，諸大聲聞，世間天人、阿素洛等，一切大眾聞佛所說，皆大歡喜信受奉行。",
        "from": "T16n0680_001:0723b11_0",
        "context_with_next_sentence": true
    },
    {
        "source_sentence": "佛說佛地經",
        "from": "T16n0680_001:0723b14_0",
        "context_with_next_sentence": false
    }
]