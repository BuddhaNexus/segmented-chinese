[
    {
        "source_sentence": "圓覺經類解卷第三本",
        "from": "X10n0252_003:0201b19_0",
        "context_with_next_sentence": true
    },
    {
        "source_sentence": "心從凡入聖之差別故當此菩薩請問。",
        "from": "X10n0252_003:0201b21_0",
        "context_with_next_sentence": true
    },
    {
        "source_sentence": "大悲世尊為我等輩廣說如是不思議事本所不見本所不聞我等今者蒙佛善誘身心泰然得大饒益。",
        "from": "X10n0252_003:0201b22_0",
        "context_with_next_sentence": true
    },
    {
        "source_sentence": "此文發者也廣說如是不思議事此指彌勒章說輪迴及五性不可以心思言議之事也謂名是言語道斷法本無名故言議不及相是心之行處法本無相故心思不及所以云理圓言偏言生理喪法無相想思則亂生尋常佛說諸相法門有染有淨破相法門染淨俱絕此已親覩已親聞畢獨未曾見未曾聞宣說如是頓教大乘染淨二法融通法門也小乘破我空曰小饒益菩薩破二空曰大饒益也。",
        "from": "X10n0252_003:0201b24_0",
        "context_with_next_sentence": true
    },
    {
        "source_sentence": "願為諸來一切法眾重宣法王圓滿覺性一切眾生及諸菩薩如來世尊所證所得云何差別令末世眾生聞此聖教隨順開悟漸次能入作是語已五體投地如是三請終而復始。",
        "from": "X10n0252_003:0201c09_0",
        "context_with_next_sentence": true
    },
    {
        "source_sentence": "此請問者也重宣法王者前文殊章已說無上法王等今重說也一切眾生者即凡位也說菩薩者即三賢及十聖二位也如來世尊者即果位也此乃請問世尊凡賢聖果所證之法及所得涅槃中云何有差別次第。",
        "from": "X10n0252_003:0201c13_0",
        "context_with_next_sentence": true
    },
    {
        "source_sentence": "爾時世尊告清淨慧菩薩言善哉善哉善男子汝等乃能為末世眾生請問如來漸次差別汝今諦聽當為汝說時清淨慧菩薩奉教歡喜及諸大眾默然而聽善男子圓覺自性非性性有循諸性起無取無證於實相中實無菩薩及與眾生。",
        "from": "X10n0252_003:0201c18_0",
        "context_with_next_sentence": true
    },
    {
        "source_sentence": "此明圓覺體上無修無證之理圓覺自性非性者謂十方諸佛圓覺自性本體上本無五性及貪愛輪迴差別之性也性有循諸性起者則前差別之性皆有圓覺既有圓覺然圓覺之性有隨緣義而圓覺不守自性能隨諸差別性起遇聲聞人則成聲聞性遇緣覺人則成緣覺性遇菩薩人則成菩薩性遇不定性人則成不定性遇外道則成外道性然此圓覺性中本無取輪迴本無證涅槃又於圓覺真實相中亦本無四聖及六凡所以永嘉云了了見無一物亦無人亦無佛大千沙界海中漚一切聖賢如電拂。",
        "from": "X10n0252_003:0201c23_0",
        "context_with_next_sentence": true
    },
    {
        "source_sentence": "何以故菩薩眾生皆是幻化幻化滅故無取證者。",
        "from": "X10n0252_003:0202a10_0",
        "context_with_next_sentence": true
    },
    {
        "source_sentence": "此徵釋所以謂以何義故前文說無菩薩及眾生耶良由菩薩與眾生皆是對待之法得有其名亦名幻化不實之相但是約有垢故曰眾生約離垢故曰菩薩到此菩薩與眾生一道拂去故曰幻化滅故既然幻化滅盡於中非唯無取輪迴之眾生亦無取修證之菩薩所以道諸佛眾生其猶影像涅槃生死俱是強名又云凡名聖號皆是假稱殊相劣形並為幻化又云世間名字假稱呼隨順瓶盤與釵釧是知不用憎凡凡是妄立不用愛聖聖是假名若得聖凡情盡自然體露真常。",
        "from": "X10n0252_003:0202a11_0",
        "context_with_next_sentence": true
    },
    {
        "source_sentence": "譬如眼根不自見眼性自平等無平等者。",
        "from": "X10n0252_003:0202a21_0",
        "context_with_next_sentence": true
    },
    {
        "source_sentence": "此恐未曉前文法說故此舉前文說幻化滅故無取證者有喻似人之眼根而眼只能照見前種種差別之境不能照見自家之眼如刀不自斫指不自觸鏡不自照也若更將自家之眼見有一眼之時却成兩眼然而圓覺性上本平等無二不可以加矣如瓶已滿更不再添佛佛道齊法法平等裏許全超獨脫離相絕名無四聖之高亦無六凡之下所謂是法平等無有高下若於平等性上別生分別之心更覓平等之性便是頭上安頭是也大凡儒釋道三教之書皆有舉法舉喻於舉喻中不過如周易中說近取諸身遠取諸物二義只如彼云近取諸身以乾為首以坤為腹以震為足以巽為服以坎為耳以離為目以艮為鼻以兌為口也遠取諸物者以乾為天以坤為地以震為雷以巽為木心坎為水以離為火以艮為山以兌為澤也又如道經近取諸身者為腹不為目也取諸物者三十輻共一轂也又如莊子云天地一指此即近取諸身萬物一馬此遠取諸物今釋書亦然只如第二普賢章云譬如鑽火兩木相因火出木盡灰飛烟滅者此遠取諸物為喻此譬如眼不自見眼者此近取諸身為喻凡學聖人之書者不可不通此理也。",
        "from": "X10n0252_003:0202a22_0",
        "context_with_next_sentence": true
    },
    {
        "source_sentence": "眾生迷倒未能除滅一切幻化於滅未滅妄功用中便顯差別。",
        "from": "X10n0252_003:0202b20_0",
        "context_with_next_sentence": true
    },
    {
        "source_sentence": "此明對機說證眾生無迷惑自己顛倒逐物則無有差別之義此迷倒即三細六麤既迷倒之甚不知五蘊十二處十八界一切之法皆是幻化不實執為實有覺前念為非不覺後念此是凡賢聖三位之人也妄功用中者此是聖位中第七地已前菩薩皆是夢中修道謂到此地之後方純作無相觀蓋圓明證悟始知煩惱本無則見能斷智慧功用已是虗幻譬如夢中以藥治病得差窹後則藥病俱無故言妄功用中也。",
        "from": "X10n0252_003:0202b22_0",
        "context_with_next_sentence": true
    },
    {
        "source_sentence": "若得如來寂滅隨順實無寂滅及寂滅者。",
        "from": "X10n0252_003:0202c07_0",
        "context_with_next_sentence": true
    },
    {
        "source_sentence": "此果位若證得十方諸佛一心寂滅相應無乖之理非獨是不見有所證寂滅之法亦無能證寂滅之人到此謂之二邊不滯能所俱絕一切處滿滿灑灑一切處密密彌綸八極崢嶸大千無處不周無剎不見所以道出頭天外看誰是箇般人此上皆是總標凡賢聖果四位不異下文方是開四位一信位息滅相二賢位息異相三聖位息住相四果位息生相大分與起信四位同也。",
        "from": "X10n0252_003:0202c08_0",
        "context_with_next_sentence": true
    },
    {
        "source_sentence": "善男子一切眾生從無始來由妄想我及愛我者曾不自知念念生滅故起增愛耽著五欲。",
        "from": "X10n0252_003:0202c16_0",
        "context_with_next_sentence": true
    },
    {
        "source_sentence": "此十信位於中有二初具足貪嗔癡凡夫後十信凡夫今初此一段文乃是未入信位所以有此文者若不約凡迷即無信位故先釋云眾生者指四生九類也由妄想我者此是所執之體及愛我者此是能執之見謂一切眾生九類自從無始曠大劫來因一念不覺妄想錯入父母胞胎被父精母血包褁自己一靈之性三緣和合遂生得此身這箇是所執著底我而今又不知因起所由又於妄想一身之上又生起愛著之見謂這箇是我眼我耳我鼻此是我手我足我身我姓我名一切處不得動著我等爭人我並不曾有一箇於此自覺知十二時中前念續後念後念續前念念念生滅如燈之炎炎如水之涓涓塵勞妄想情狀萬態俱順我則愛違我則憎於一切所耽著色聲香味觸法之五欲也。",
        "from": "X10n0252_003:0202c18_0",
        "context_with_next_sentence": true
    },
    {
        "source_sentence": "若遇善友教令開悟。",
        "from": "X10n0252_003:0203a09_0",
        "context_with_next_sentence": true
    },
    {
        "source_sentence": "即聞熏也。",
        "from": "X10n0252_003:0203a10_0",
        "context_with_next_sentence": true
    },
    {
        "source_sentence": "淨圓覺性。",
        "from": "X10n0252_003:0203a11_0",
        "context_with_next_sentence": true
    },
    {
        "source_sentence": "即內熏也本然空寂如鏡明潔物來則現物去則淨了無罣閡祖師道性上本無性為對求人說於法既無得何懷決不決。",
        "from": "X10n0252_003:0203a12_0",
        "context_with_next_sentence": true
    },
    {
        "source_sentence": "發明起滅。",
        "from": "X10n0252_003:0203a15_0",
        "context_with_next_sentence": true
    },
    {
        "source_sentence": "慧照朗然顯發心性無始妄習一時悟現如窹時覺夢然迷時即起滅妄念是我故妄念不自見於妄念如眼不自見今既開悟心冥真覺不以妄念為我故以冥真之慧照於起滅之念起之與滅念念皆知翻前曾不自知念念生滅。",
        "from": "X10n0252_003:0203a16_0",
        "context_with_next_sentence": true
    },
    {
        "source_sentence": "即知此生性自勞慮。",
        "from": "X10n0252_003:0203a21_0",
        "context_with_next_sentence": true
    },
    {
        "source_sentence": "即此生滅之心迷性之時性即起滅妄念還自勞役心慮千營萬計念念不停此明息妄隨真然有真則有妄無妄則無真性自勞慮者正在此也張拙秀才參石霜悟道云光明寂照徧河沙凡聖含靈總一家一念不生全體現六根纔動被雲遮斷除煩惱重增病趣向真如亦是邪隨順世緣無罣閡涅槃生死是空華。",
        "from": "X10n0252_003:0203a22_0",
        "context_with_next_sentence": true
    },
    {
        "source_sentence": "若復有人勞慮永斷得法界淨即彼淨解為自障礙故於圓覺而不自在此名凡夫隨順覺性。",
        "from": "X10n0252_003:0203b05_0",
        "context_with_next_sentence": true
    },
    {
        "source_sentence": "既知生滅之念有害於道遂止絕馳求造作之心因息妄心妄不起處得法界淨法界有二一理法界二事法界若法界淨者於本性之上本來離相絕名無可分別并勞慮六塵之境並皆不生若事法界淨者於五蘊十二所十八界外及山河大地草木叢林諸法當體即空良由心淨則淨心穢則穢古云心虗境寂念起法生水濁波渾潭清月朗然麤念既除得□安淨於安淨持心生愛著作淨見解便被淨解之相自穿了鼻孔非于外有塵境而來撓之故曰自所以於大圓覺無為寂照之中不得縱橫自在古云莫向白雲深所坐切忌寒灰煨殺人此乃是十信凡夫常與本覺之性相應不背之者也。",
        "from": "X10n0252_003:0203b07_0",
        "context_with_next_sentence": true
    },
    {
        "source_sentence": "善男子一切菩薩見解為礙雖斷解礙猶住見覺覺礙為礙而不自在此名菩薩未入地者隨順覺性。",
        "from": "X10n0252_003:0203b20_0",
        "context_with_next_sentence": true
    },
    {
        "source_sentence": "此十信十行十迴向三十位三賢之人此謂之資粮位然三賢之人見解又高於十信之人遂覺十信之人所見之解是障礙之境於是便斷除著淨之解雖得除淨解猶有能見能覺之心遂住著能覺不知放捨只此能覺之心又是障礙故於圓覺無為寂照之中不得自在此謂之地前菩薩未入初地之人與覺性相應者也。",
        "from": "X10n0252_003:0203b22_0",
        "context_with_next_sentence": true
    },
    {
        "source_sentence": "善男子有照有覺俱名障礙是故菩薩。",
        "from": "X10n0252_003:0203c05_0",
        "context_with_next_sentence": true
    },
    {
        "source_sentence": "此十聖位也上菩薩有照者指前信位之人淨解有覺者指前賢位之人解見之覺是二皆是障礙之境此謂之悟前二位之人所見皆非只如達磨欲西反之際命弟子各呈己見時有道副出曰如我所見不執文字不離文字而為道用達磨曰汝得吾皮尼總持曰我今所解如慶喜見阿閦佛國一見更不再見達磨曰汝得吾肉道育曰四大本空五陰非有而我見所無一法可得達磨曰汝得吾骨此三大士皆是有照有覺法執未除者也。",
        "from": "X10n0252_003:0203c06_0",
        "context_with_next_sentence": true
    },
    {
        "source_sentence": "是故菩薩常覺不住照與照者同時寂滅。",
        "from": "X10n0252_003:0203c15_0",
        "context_with_next_sentence": true
    },
    {
        "source_sentence": "常覺者常則常常不變之稱即無分別之智照者即能照智也與照者即所照之境寂滅即空義謂此入地菩薩無分別智不住著能照之智及將照之境能所俱空二執並離所謂從本已來離心緣相離文字相離分別相離能所相此謂之以無緣智緣無緣境以無緣境起無緣智如水投水似空合空了無痕迹何以知之唯識云若時於所緣智都無所得爾時住唯識離二取相故所以盤山云光非照境境亦非存光境俱忘復是何物到此境界風吹不入水洒不著清寥寥白滴滴脫於是非之表本仁和尚謂清鏡云高山頂上無可與道者啗啄如二祖出禮拜了依位而立達磨曰汝得吾髓唯二祖是照與照者同時寂滅者也。",
        "from": "X10n0252_003:0203c16_0",
        "context_with_next_sentence": true
    },
    {
        "source_sentence": "譬如有人自斷其首首已斷故無能斷者。",
        "from": "X10n0252_003:0204a05_0",
        "context_with_next_sentence": true
    },
    {
        "source_sentence": "此舉喻喻如世人頭未斷之時頭為所也手為能也既自將劒斬斷之時頭為所斷手為能斷自家之頭既以斷了豈更分能斷之手所斷之頭乎決無是理東坡先生云首斷更無能斷者氷消那復更知氷。",
        "from": "X10n0252_003:0204a06_0",
        "context_with_next_sentence": true
    },
    {
        "source_sentence": "則以礙心自滅諸礙礙已斷滅無滅礙者。",
        "from": "X10n0252_003:0204a11_0",
        "context_with_next_sentence": true
    },
    {
        "source_sentence": "此合也礙心者即能覺礙之覺諸礙者即所覺之礙謂既用能覺之礙心覺去所覺礙之覺心更將能覺之心一時拂去即無能滅礙之心亦是能所俱忘經文從常覺不住至此皆明地上菩薩不住著能證所證也。",
        "from": "X10n0252_003:0204a12_0",
        "context_with_next_sentence": true
    },
    {
        "source_sentence": "修多羅教如標月指若復見月了知所標畢竟非月。",
        "from": "X10n0252_003:0204a17_0",
        "context_with_next_sentence": true
    },
    {
        "source_sentence": "此下明不住靜也今初標喻梵語修多羅此云契經總目一代時教也疏云夫設言象在於得意無言象而倒惑執言象而迷真故以標月之指喻於言教謂見月須籍指端悟心須依佛教因指見月見月忘指因教詮心悟心忘教存指則失真月執教則失本心肇云善言言者求言所不能言善迹迹者尋迹所不能迹祖云如來一切法除我一切心我無一切心何須一切法佛言我說三乘十二分教如空拳誑小兒如黃葉止啼相似何以知之龐居士云孩兒正啼哭母言來與金捻他黃葉把便即止啼音禪云見人須棄敲門物得□仍忘堠子名大凡未入地之人須假教法修行纔人地見道之後登地證理更不假教法也。",
        "from": "X10n0252_003:0204a18_0",
        "context_with_next_sentence": true
    },
    {
        "source_sentence": "一切如來種種言說開示菩薩亦復如是。",
        "from": "X10n0252_003:0204b07_0",
        "context_with_next_sentence": true
    },
    {
        "source_sentence": "此法合也謂十方諸佛種種方便種種言說種種譬喻開發教示一切菩薩一切眾生亦如標月之指良由一代時教皆是不得已為眾生方便之故演說詮顯本性若復見性之人了知一切言說畢竟非性自然不復執著文字語言泥著文言經云了法不在言又云拈得鼻孔失却口晦堂云五千文字唯標指用指因觀月在天月落指忘無別事醉眠醒坐但隨緣莊子云筌所以在魚得魚忘筌[(ㄇ@(企止))/弟]之所以在兔得兔忘[(ㄇ@(企止))/弟]言之所以在意得意忘言經云但有言說都無實義不然則載空言以求道則去道之遠矣若將佛祖言教而為奇特者大似猛虎入檻靈鳳投籠有甚快活豈不見洞山云若是上流應不將祖佛言教貼在額頭若貼在額上者如龜負圖自取喪自之兆。",
        "from": "X10n0252_003:0204b08_0",
        "context_with_next_sentence": true
    },
    {
        "source_sentence": "此名菩薩已入地者隨順覺性。",
        "from": "X10n0252_003:0204b22_0",
        "context_with_next_sentence": true
    },
    {
        "source_sentence": "此結前不住證及不住教此是入地菩薩與覺性相應如此也。",
        "from": "X10n0252_003:0204b23_0",
        "context_with_next_sentence": true
    },
    {
        "source_sentence": "善男子一切障礙即究竟覺得念失念無非解脫成法破法皆名涅槃智慧愚癡通為般若菩薩外道所成就法同是菩提無明真如無異境界諸戒定慧及淫怒癡俱是梵行眾生國土同一法性地獄天宮皆為淨土有情無性齊成佛道一切煩惱畢竟解脫。",
        "from": "X10n0252_003:0204c01_0",
        "context_with_next_sentence": true
    },
    {
        "source_sentence": "此當等覺妙覺果位也前則十聖之人但只換骨洗膓絕清絕點一向與麼去不解與麼來所謂出得魔界入魔界不得喚作離物遺人頺然吉凶之外打淨潔毯子抱得不哭孩兒才到果位非唯解與麼去亦解與麼來非唯出得魔界抑亦入得魔界到此天堂地獄虎穴魔宮月下風前婬坊酒肆刀山劒樹盡是安身立命之所所以禪宗云飜身魔界轉脚邪途又淨名云不離煩惱而得涅槃天女云不出魔界而入佛界此一段經文共有十對一識知對二成破對三愚智對四邪正對五真妄對六染淨對七依正對八苦樂對九有無對十縛脫對一切障礙即究竟覺者此二句是總總標下十對之別謂到佛位智冥圓覺並無勝劣分別之心所以下十對之法皆同真實一性又若見有障可斷斷已名為覺者此覺非究竟不見有障可斷障礙即覺方名究竟矣得念即智也謂十二時中正念現前之時則前五識遂成成所作智第六意識成妙觀察智第七識成平等性智第八阿賴耶識成大圓鏡智失念者若失正念則四智翻成八識今明念本自空非是無念故皆解脫此謂識智一對也成法者即修行精進也破法者即不修進毀於律儀也又曰眾生緣會曰成緣離曰破緣無自性成破一如此謂成破一對也智慧即智也愚癡即愚也大寶積云癡從分別生分別亦作有癡性與佛性平等無差別此謂之愚智一對也外道即邪也菩薩即正也思益經云住正道者不分別是邪是正古云一念心不生六根總無過此謂邪正一對也無明即妄法也真如即真法也古云迷則真如是妄想悟則妄想是真如此謂真妄一對也戒定慧無漏三學即淨法也婬怒癡三毒即染法也謂三毒本空俱是淨行諸法無行經云貪欲即是道恚癡亦復然如是三事中有無量佛法此謂染淨一對也眾生即正報也國土即依報也涅槃經云我以佛眼徧觀三界有情一切人法悉皆究竟究竟者即法性也此謂之以性融相融相皆性即依正一對也地獄即苦也天宮即樂也若造極惡業就之時身雖所天宮即地獄也若造極善業就之時身雖在地獄即是天宮二業之念由心地獄天宮豈實故云心能作諸佛心能作眾生心能作天堂心能作地獄心異則千差競起心平等則法界坦然心凡則三毒縈纏心聖則六通自在如谷應聲語雄而響厲似鏡鑑像形曲而影凹故知萬行由心一切在我善因終感善緣惡行難逃惡境儻一心不生萬法無咎此謂苦樂一對也有性有三乘性也無性即未曾聞熏教法闡提性也以正眼觀來非唯他日迴心現今已齊成佛道此謂有無一對也煩惱即縛法也解脫即脫法也然煩惱但是依識性上起識性既當體即空煩惱何縛之有智度論云若有人言我當得一切種智是為戲論我當斷一切煩惱是為戲論亦可縛之一字屬六凡脫之一字屬四聖故楞嚴云根塵同源縛脫無二識性虗妄此如空華與此同意此縛脫一對也已上十對名相之境雖異其意不殊何也但以佛證圓覺之心此心更無勝劣取捨由此之故故得一切諸法普同圓妙一一稱性普融無礙所以華嚴到此說事事無礙法界清涼云諸佛與眾生交徹淨土與穢土融通法法皆彼此該收塵塵悉包含世界相即相入無礙圓融具十玄門重重無盡也。",
        "from": "X10n0252_003:0204c06_0",
        "context_with_next_sentence": true
    },
    {
        "source_sentence": "法界海慧照了諸相猶如虗空此名如來隨順覺性。",
        "from": "X10n0252_003:0205b17_0",
        "context_with_next_sentence": true
    },
    {
        "source_sentence": "上文十對皆明所證之境即無差別之理此則明能觀之心即無分別之智法界即妙覺之用其體用深廣如海故稱海此法喻双舉問十對境上何故得事事無礙今答云良由用離合深廣法界海慧照徹了達前之十對諸境之相皆如夢如幻如泡如影如鏡像如水月如龜毛如兔角如乾城如陰晴如黑白脫體皆空所以心不礙心心境融通理事一致豈不見壽禪師云截瓊枝而寸寸是玉折旃檀而片片皆香又云末後一句始到牢關也此明十方如來入妙覺果位常為覺性相應也上來凡賢聖四位深淺各各不同對文可見。",
        "from": "X10n0252_003:0205b18_0",
        "context_with_next_sentence": true
    },
    {
        "source_sentence": "禪教同歸今時學者彼此迷源修心者以經論為別宗講說者以禪門為別法聞談因果修證便推屬經論之家不知修證正是禪門之本事聞說即心即佛便推屬胸臆之禪不知心佛正是經論之本意以參學為戶牗各自開張以禪教為干戈互相攻擊情隨[金*豖]矢而遷變法逐人我以高低是非紛拏莫能辯扸譬如一父而生兩子其一子愛其父右足若左足之子出則其右足之子遂以利刃刺其父左足若右足之子出則其左足之子亦然是二子不知左右之足皆其父之一體今之佛弟子亦然不知禪是佛心教是佛語然諸佛心語必不相違脫會參禪者必不謗教會學教者必不毀禪豈不見子由撰龍井記云禪而不知教是扗所入之門教而不知禪是不識家也辨戈法師於教得禪口說如瀾翻而不失道根心湛如止水德風輙燦然何也只如禪家云禪和子汝未出行脚之時見山只是山見水只是水見柱杖只是柱杖洎手擺脫塵緣擔簦負笈撥草膽風見善知識行脚之後忽然得箇悟門是時見山不是山見水不是水見柱杖不是柱杖直饒到這般田地方是小歇場打淨潔毬子抱不哭孩兒頺然於吉凶之外未解竿頭進步懸崕撒手要得依前似未行脚時相似見山依前是山見水依前是水見柱杖依前是柱杖是法住法位世間相常住不得移易一絲毫許方是七從八橫得大自在無障無礙安樂解脫大歇場也所以禪宗云莫謂胡鬚赤更有赤鬚胡今此經亦有這箇消息只如第一文殊章文云妄認四大為自身相六塵緣影為自心相者此正是禪和子未出行脚之時見山是山見水是水見柱杖是柱杖也其次普眼章云宴坐靜室恒作是念我今此身四大和合所謂髮毛爪齒皮肉筋骨髓腦垢色皆皈於地乃至幻身滅故幻心亦滅幻心滅故幻塵亦滅幻塵滅故幻滅亦滅幻滅滅故非幻不滅者此是行脚之後悟道捉敗內之一身外之萬物一時百雜碎都盡是自己本來面目恁麼時見山不是山見水不是水柱杖不是柱杖也最後經文到此云一切障礙即究竟覺等乃是依前見山是山見水是水見柱杖是柱杖也又如佛印四牛圖表行住坐臥者亦與此經之意符合且第一牛全黑第二牛半白半黑第三牛全白第四牛又成黑頌其一曰初學看牛日牛兒盡力爭愛從荒草去又向坦途行轉鼻繩難拽加鞭恨轉生而教犯苗稼由要及時耕二曰驀地轉頭來胸腰黑漸開出欄差笛引歸晚野歌催見鬪情猶墳逢群目尚擡良由鞭索在心地漸成灰三曰且喜全軀白安眠露地中身心如土木聞見若盲聾一朵雲生谷成團雪墮空皓然無異色不與眾牛同四曰已白仍迴黑還君舊日牛亂山閑放縱千古更無憂渴飲逢飢噉和光亦混流迢迢凡聖外誰敢向前收然此四牛只如妄認四大為自身相等此即黑牛其次普眼章初入我空觀者即半白半黑牛其次證得二空之理見六根清淨六塵清淨乃至內四大依報正報世出間法八萬四千陀羅尼門悉皆清淨此露地白牛到此十對之境混融一致此即最後黑牛是知一心之法窮本極末禪教無異始終一同但以闇證禪人徇文學士自以為肝膽楚越爾嗚呼是說是以息諍不然則轉增後人之病何利益之有哉是宜察焉。",
        "from": "X10n0252_003:0205c05_0",
        "context_with_next_sentence": true
    },
    {
        "source_sentence": "善男子但諸菩薩及末世眾生居一切時不起妄念於諸妄心亦不息滅住妄想境不加了知於無了知不辨真實。",
        "from": "X10n0252_003:0206b15_0",
        "context_with_next_sentence": true
    },
    {
        "source_sentence": "此忘心頓證也謂前說凡賢聖果地位階降漸次乃就機說有深淺不同又恐後人隨語生執執實有地位定存漸次若如此者則悟入無期故又示之以安心隨順也令人速證圓覺所以永嘉云直截根源佛所印摘葉尋枝我不能也文三初妄心入覺內一指示心文有四節言居一切時不起妄念此第一節於諸妄心亦不息滅此第二節住妄想境不加了知此第三節於無了知不辨真實此第四節世尊到此復告清淨慧菩薩云善男子但諸菩薩及末世眾生居處一切行住坐臥之時不得起妄想之念行時不得起行念住時不得起住時念坐時不得起坐時念臥時不得起臥時念一念不生前後際斷然後於諸妄心亦不息滅何也既知是妄即全妄為真以至舉足下足鳥道無殊坐臥經行莫非去路譬如波外無水前若不止息無量劫來顛倒攀緣分別妄想生死之心者即是著常見此則若更止息真心者又落斷見所以云我師說法常依二諦定有著常定無著斷是故智者不著斷常所以禪宗云死蛇拈得作獰龍糞土握來成至寶也住妄想境不加了知者謂此行住坐臥著衣喫飯妄想境界全是圓覺妙境更不可分別此是生滅畜生餓鬼地獄人天生死凡夫之境界也於無了知不辨真實者謂於無分別了知境界之中亦不辨別此是真實涅槃是諸聖人境界所以道衲僧行履要周旋坐臥經行觸處圓舉步直教千聖外擡眸常在月明前也蓋第一則不起妄第二不滅真第三不作凡見第四不作聖解凡聖俱盡一念不生即是圓明妙覺之心此謂之忘心頓證也亦可一忘妄二忘滅三忘知四忘辨也問此忘心頓證未審就何處耶答只就前凡賢聖果四位之中忘矣若於地位中能忘其差別之相名頓證也亦可行人以此安心於一切法悉得般若現前也。",
        "from": "X10n0252_003:0206b18_0",
        "context_with_next_sentence": true
    },
    {
        "source_sentence": "彼諸眾生聞是法門信解受持不生驚畏是則名為隨順覺性。",
        "from": "X10n0252_003:0207a03_0",
        "context_with_next_sentence": true
    },
    {
        "source_sentence": "二依法頓入也是法門即忘心頓證法門驚則初心怖則相續心畏則決定心聞則聞慧信解則思慧受持則修慧謂彼當根之眾若聞此方便法門心無疑惑體達領受任持則怛然合道與本覺相應也。",
        "from": "X10n0252_003:0207a05_0",
        "context_with_next_sentence": true
    },
    {
        "source_sentence": "善男子汝等當知如是眾生已曾供養百千萬億恒河沙諸佛及大菩薩植眾德本佛說是人名為成就一切種智。",
        "from": "X10n0252_003:0207a10_0",
        "context_with_next_sentence": true
    },
    {
        "source_sentence": "此驗果知因也如金剛經曰非於一佛二佛三四五佛而種善根已於無量千萬億佛所種諸善根此謂以今生得聞得信得解之果驗過去曩劫種植善根之所以也。",
        "from": "X10n0252_003:0207a13_0",
        "context_with_next_sentence": true
    },
    {
        "source_sentence": "佛說是人名為成就一功種智。",
        "from": "X10n0252_003:0207a17_0",
        "context_with_next_sentence": true
    },
    {
        "source_sentence": "此即成佛智然此智有三種一切智道種智一切種智且一切智者即自覺道種智覺他一切種智即覺滿然初即小乘次即菩薩後即佛也。",
        "from": "X10n0252_003:0207a18_0",
        "context_with_next_sentence": true
    },
    {
        "source_sentence": "爾時世尊欲重宣此義而說偈言。",
        "from": "X10n0252_003:0207a21_0",
        "context_with_next_sentence": true
    },
    {
        "source_sentence": "清淨慧當知圓滿菩提性無取亦無證無菩薩眾生覺與未覺時漸次有差別眾生為解礙菩薩未離覺入地永寂滅不住一切相大覺悉圓滿名為徧隨順末世諸眾生心不生虗妄佛說如是人現世即菩薩供養恒河佛功德已圓滿雖有多方便皆名隨順智。",
        "from": "X10n0252_003:0207a22_0",
        "context_with_next_sentence": true
    },
    {
        "source_sentence": "偈中初一偈圓覺無證次二偈就機說證後二偈頓悟圓滿貫前後章意者。",
        "from": "X10n0252_003:0207b03_0",
        "context_with_next_sentence": true
    },
    {
        "source_sentence": "第一文殊一章通為上中下三根之人開解第二普賢一章通為上中下三根之人開行第三普賢一章依文殊之解及普賢之行入二空觀兼倣修法界觀既入觀方有疑故有第四剛藏一章發起三疑請問於佛既有疑心推究輪迴根本故有第五彌勒一章請問斷除輪迴根本佛令斷貪愛之心既斷貪愛之後行人到此行解具足必有所證故有第六清淨慧一章。",
        "from": "X10n0252_003:0207b05_0",
        "context_with_next_sentence": true
    },
    {
        "source_sentence": "凡賢聖果地位階降掇送行人從凡入聖所以道因解起行因行入觀因觀起疑因疑有斷因斷有證問云行人於普賢章入二空觀證入圓覺成佛否答成佛又難云既入二空觀已成佛了何故更有剛藏之疑情彌勒章之貪愛清淨慧章之地位耶答能所分故謂普賢一章即行人能觀之智剛藏與彌勒二章皆是行人觀中所斷之惑清淨慧一章亦是行人觀中所證之地位是故此三章經文皆是觀中所除之節病病盡只就觀中成佛離觀之外更無別有經文也又難云既是觀中去節病之經何故却於觀後宣說耶答此謂之言不併出文不累書理不頓顯所以在後今威德章者由世尊廣開方便說法度人或有一類上根之人於前六章經文中聞佛開示二空觀行相并斷貪愛輪迴根本及示證入地位階級莫不一時踴躍歡喜悟明心地證入圓覺譬如出廐良駒纔見鞭影而行也其間更有一類上根之人亦於六章經文中聞佛如是開解如是開示觀門如是遣疑斷惑如是證入差別但以根劣執麤不能入二空等觀譬如大寶埋在塵土之中於是威德自在菩薩傷迷救悟接下垂方以此之故遂起請問世尊作何方便救度中根之人故有此章經文又所云別明觀行者此別之一字乃對前通明觀行得名此有二義一則由一類上根之人已依前二空觀門證入畢更不假修三觀諸輪故稱別二則此三觀諸輪各各自別只如三觀或是一人具修三觀或只修一觀或修二觀或單復交絡遂成二十五輪被二十五種人故稱別也於中前二章經三觀修行後二章經兩重除障今威德章即正明三觀行相也。",
        "from": "X10n0252_003:0207b12_1",
        "context_with_next_sentence": true
    },
    {
        "source_sentence": "於是威德自在菩薩在大眾中即從座起頂禮佛足右繞三帀長跪叉手而白佛言。",
        "from": "X10n0252_003:0207c18_0",
        "context_with_next_sentence": true
    },
    {
        "source_sentence": "言威德者此有二義一約事說二約理說且事說者譬如有人有威故令下畏之有德故令下慕之理說者威字如道如德蓋威即圓覺體德即圓覺用何以知之華嚴法界觀序云甚矣眾生之迷也身反在於心中若大海之一漚耳而不自知有廣大之威神而不能用又道德經云民不畏威則大威至解云小威者死生也大威者道體也由此門三觀成就功用猛利邪魔不能撓妄惑不能侵故表菩薩於圓覺體用中得大自在故曰威德。",
        "from": "X10n0252_003:0207c20_0",
        "context_with_next_sentence": true
    },
    {
        "source_sentence": "大悲世尊廣為我等分別如是隨順覺性令諸菩薩覺心光明承佛圓音不因修習而得善利。",
        "from": "X10n0252_003:0208a05_0",
        "context_with_next_sentence": true
    },
    {
        "source_sentence": "廣為我等分別如是隨順覺性者此是領前章依凡賢聖果地位漸證之經文也令諸菩薩覺心光明至而得善利者此領前章居一切時不起妄念等忘心頓證之經文也覺心光明者謂前聞佛說漸證頓證法門使一切菩薩了達本覺真心之體於此體上起大光明遍照法界之妙用此之覺心光明顯發者有類楞嚴云如我按指海印發光若就事說即佛手指上有紋印也若理說則表能入之智海印者即表所入之定即體也發光者表於體上起大妙用也承佛圓音承受也圓音者於一音中具一切音謂之圓者此是佛說圓頓之音也不因修習而得善利者謂聞此法門尚更不假三大阿僧祇修行而便克獲成就圓覺勝善利益何況勤而行之者也此謂之不歷化城便躋寶所楞嚴云狂心頓歇歇即菩提勝淨妙心不從人得何藉劬勞肯綮修證。",
        "from": "X10n0252_003:0208a07_0",
        "context_with_next_sentence": true
    },
    {
        "source_sentence": "世尊譬如大城外有四門隨方來者非止一路一切菩薩莊嚴佛國及成菩提非一方便惟願世尊廣為我等宣說一切方便漸次并修行人總有幾種令此會菩薩及末世眾生求大乘者速得開悟遊戲如來大寂滅海作是語已五體投地如是三請終於而復始。",
        "from": "X10n0252_003:0208a23_0",
        "context_with_next_sentence": true
    },
    {
        "source_sentence": "此中先立理也唯願下乃正請也譬如大城至非止一路此先舉喻也一切菩薩至非一方便此次舉法也大城者喻圓覺也四門者喻行門也何謂之行門即信解行證也只如有一大城欲東門入者當示之以東路欲從西門入者當示之以西路南北亦然今一切菩薩亦復如是於三界之中度脫一切眾生掇送直至無上等正覺莊嚴諸佛國土豈是一方便而能了得此大事因緣然欲從信門入者當示之以信法欲從解門入者當示之以解法行證亦然良由病有千門藥生多品投機隨器不得一同宗鏡云根機莫等樂欲匪同然四門入所雖殊在一真見時無別如獲鳥者羅之一目不可以一目為羅理國者功在一人不可以一人為國此之謂也教中說凡度得一人成佛曰莊嚴者由佛果本具藉因飾成也。",
        "from": "X10n0252_003:0208b05_0",
        "context_with_next_sentence": true
    },
    {
        "source_sentence": "爾時世尊告威德自在菩薩言善哉善哉善男子汝等乃能為諸菩薩及末世眾生問於如來如是方便汝今諦聽當為汝說時威德自在菩薩奉教歡喜及諸大眾默然而聽善男子無上妙覺徧諸十方出生如來與一切法同體平等於諸修行實無有二。",
        "from": "X10n0252_003:0208b20_0",
        "context_with_next_sentence": true
    },
    {
        "source_sentence": "稱性標本也無上妙覺在東則全東在西則全西南北上下亦然所謂六通四闢糠粃瓦礫小大精麤其運無乎不在所以華嚴云法性徧在一切所一切眾生及國土三世悉在無有餘亦無形相而可得且一切諸佛果上得號為如來者蓋因地莫不因修此妙覺同證此妙覺皆從此妙覺而出也非唯一切如來從此而出乃至五蘊十二所十八界外及山河大地色空明暗一多大小凡聖染淨心境種種諸法亦盡從此妙覺而出也何以知之且如一切眾生於十二時中大開眼見時且道天為誰高地為誰厚山為誰青水為誰碧以至春為誰暄夏為誰熱秋為誰涼冬為誰冷莊子云孰主張是孰維持是孰居無事而行樂是以此推之一切法盡從自己一段光明中發現稱自己之性與自己之性同一真體平等無二無二分無別無斷故一切菩薩若於此中起行修行更無兩箇路皆是修前二空觀門於此觀中莫不破疑斷愛根塵普淨悲智雙行離境離心無能無所前後諸佛皆如是修行豈有二法乎。",
        "from": "X10n0252_003:0208c01_0",
        "context_with_next_sentence": true
    },
    {
        "source_sentence": "方便隨順其數無量圓攝所皈循性差別當有三種。",
        "from": "X10n0252_003:0208c20_0",
        "context_with_next_sentence": true
    },
    {
        "source_sentence": "此約隨機之行以舉數也若據佛說一代時教法門皆是用方便法宜對機治病其數自有無量無邊卒難窮盡今且圓融收攝循隨此中根眾生之性差別不同者當有三種也良為眾生根性利鈍不同煩惱厚薄沈掉不等隨其機性設教多端若不如此則難為趣入故楞嚴云所說非所應於彼為非說彼彼諸病人良醫為處方今此中根眾生其性雖有萬差而靜幻寂三門一時收盡也。",
        "from": "X10n0252_003:0208c21_0",
        "context_with_next_sentence": true
    },
    {
        "source_sentence": "善男子若諸菩薩悟淨圓覺。",
        "from": "X10n0252_003:0209a05_0",
        "context_with_next_sentence": true
    },
    {
        "source_sentence": "此下正示三觀初泯相澄神觀中初標本也此乃於前經開解謂若欲入此觀者當須先且了悟自己分上本有靈明圓覺也。",
        "from": "X10n0252_003:0209a06_0",
        "context_with_next_sentence": true
    },
    {
        "source_sentence": "以淨覺心取靜為行由澄諸念覺識煩動。",
        "from": "X10n0252_003:0209a09_0",
        "context_with_next_sentence": true
    },
    {
        "source_sentence": "此正釋起行也上悟淨圓覺者屬解此以淨覺心取靜為行者屬行有解無行如有目無足有行無解如有足無目單輪隻翼不能飛運既了悟覺性此是行本必須依解而修方為妙行譬如膏明相賴目足更資意謂用了悟清淨本覺真心為本於十二時中一向取靜悄悄地為所行之行禪云一念萬年去古廟香爐去寒灰枯木去一條白練去所以達磨云外息諸緣內心無喘心如墻壁可以入道又寶藏論云夫入道之徑內虗外靜如水澄凝萬象光映其意不沈其心不浮不出入湛寂自如此乃還家捷徑治病神方前來十二時中一向用動底心此之動心是識所以不見識今內澄故息種種攀緣妄念心中纔靜靜即是智以此之故方始覺知無量劫來分別業識前念續後念後念續前念如此煩動元不曾少住也。",
        "from": "X10n0252_003:0209a10_0",
        "context_with_next_sentence": true
    },
    {
        "source_sentence": "圓覺經類解卷第三本",
        "from": "X10n0252_003:0209b01_0",
        "context_with_next_sentence": false
    }
]