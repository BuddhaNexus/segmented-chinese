[
    {
        "source_sentence": "法海經",
        "from": "T01n0034_001:0818a08_0",
        "context_with_next_sentence": true
    },
    {
        "source_sentence": "西晉沙門法炬譯",
        "from": "T01n0034_001:0818a10_0",
        "context_with_next_sentence": true
    },
    {
        "source_sentence": "聞如是：一時，佛遊瞻波國，漢呿利池上，與大比丘眾俱。",
        "from": "T01n0034_001:0818a11_0",
        "context_with_next_sentence": true
    },
    {
        "source_sentence": "月十五日，時應說戒。",
        "from": "T01n0034_001:0818a12_1",
        "context_with_next_sentence": true
    },
    {
        "source_sentence": "佛坐，集已久，而如來默然，不說戒。",
        "from": "T01n0034_001:0818a12_2",
        "context_with_next_sentence": true
    },
    {
        "source_sentence": "侍者阿難，更整衣服，跪而白佛：「初夜向竟，中夜將至，大眾集久，世尊將無疲倦，願以時說戒。」",
        "from": "T01n0034_001:0818a13_3",
        "context_with_next_sentence": true
    },
    {
        "source_sentence": "佛猶默然。",
        "from": "T01n0034_001:0818a15_4",
        "context_with_next_sentence": true
    },
    {
        "source_sentence": "眾坐既久，時有比丘，名曰阿若都盧，更整衣服，長跪白佛：「初夜中夜已過，雞將向鳴，世尊得無疲倦，眾僧集久，願佛說戒。」",
        "from": "T01n0034_001:0818a15_5",
        "context_with_next_sentence": true
    },
    {
        "source_sentence": "世尊復默然。",
        "from": "T01n0034_001:0818a18_6",
        "context_with_next_sentence": true
    },
    {
        "source_sentence": "又復白言：「明星已出，時將過矣。」",
        "from": "T01n0034_001:0818a18_7",
        "context_with_next_sentence": true
    },
    {
        "source_sentence": "佛言：「比丘！",
        "from": "T01n0034_001:0818a19_8",
        "context_with_next_sentence": true
    },
    {
        "source_sentence": "且聽，眾僧之中有不淨者，故吾不得說戒耳。」",
        "from": "T01n0034_001:0818a19_9",
        "context_with_next_sentence": true
    },
    {
        "source_sentence": "賢者大目揵連心念：「吾當定意觀之，誰不淨者？」",
        "from": "T01n0034_001:0818a21_0",
        "context_with_next_sentence": true
    },
    {
        "source_sentence": "目連白佛：「我欲定意觀誰不淨者，不淨者命令出眾。」",
        "from": "T01n0034_001:0818a22_1",
        "context_with_next_sentence": true
    },
    {
        "source_sentence": "世尊告曰：「卿欲定意觀不淨者令其出眾，此言大善，便可觀之。」",
        "from": "T01n0034_001:0818a23_2",
        "context_with_next_sentence": true
    },
    {
        "source_sentence": "目連即定意觀之，見其弟子犯于重戒。",
        "from": "T01n0034_001:0818a24_3",
        "context_with_next_sentence": true
    },
    {
        "source_sentence": "目連從定意起，至犯戒比丘前，而數之曰：「汝為沙門，奉戒為本，戒猶人之頭首；沙門戒行，宜令清白，如水如玉。",
        "from": "T01n0034_001:0818a25_4",
        "context_with_next_sentence": true
    },
    {
        "source_sentence": "此如來之座，賢聖之會，度世者之聚，清淨道德者之所集處，此座猶如栴檀之林，卿以伊蘭臭穢，亂于真正。」",
        "from": "T01n0034_001:0818a28_5",
        "context_with_next_sentence": true
    },
    {
        "source_sentence": "目連手自引其弟子出。",
        "from": "T01n0034_001:0818b01_6",
        "context_with_next_sentence": true
    },
    {
        "source_sentence": "「卿是棄捐之人，不得預如來大眾之清淨集也。",
        "from": "T01n0034_001:0818b02_0",
        "context_with_next_sentence": true
    },
    {
        "source_sentence": "無以穢濁廁預大僧大集，大海不受穢屍，卿自思之，無穢賢眾。」",
        "from": "T01n0034_001:0818b03_1",
        "context_with_next_sentence": true
    },
    {
        "source_sentence": "穢人既出，目連白曰：「穢濁之人，即以棄遠，眾已清淨，唯願世尊，以時說戒。」",
        "from": "T01n0034_001:0818b04_2",
        "context_with_next_sentence": true
    },
    {
        "source_sentence": "世尊猶復默然。",
        "from": "T01n0034_001:0818b06_3",
        "context_with_next_sentence": true
    },
    {
        "source_sentence": "目連怪之，四向觀察，見座上，向比丘已復在座，目連重勅之曰：「卿為棄人，何為不自引罪穢，重坐此座為？」",
        "from": "T01n0034_001:0818b06_4",
        "context_with_next_sentence": true
    },
    {
        "source_sentence": "目連重遣之，乃出座去。",
        "from": "T01n0034_001:0818b09_0",
        "context_with_next_sentence": true
    },
    {
        "source_sentence": "目連復白：「世尊！",
        "from": "T01n0034_001:0818b09_1",
        "context_with_next_sentence": true
    },
    {
        "source_sentence": "穢人已出，大眾已淨，無復穢惡，唯願世尊，以時說戒，令眾僧得修淨業。」",
        "from": "T01n0034_001:0818b09_2",
        "context_with_next_sentence": true
    },
    {
        "source_sentence": "佛告目連：「吾自今後，不復說戒，汝等可自共說戒，若我說戒。",
        "from": "T01n0034_001:0818b12_0",
        "context_with_next_sentence": true
    },
    {
        "source_sentence": "人於眾中犯戒，默然不自引罪，而預如來座者，此為默然妄語。",
        "from": "T01n0034_001:0818b13_1",
        "context_with_next_sentence": true
    },
    {
        "source_sentence": "默然妄語，頭破七分。",
        "from": "T01n0034_001:0818b14_2",
        "context_with_next_sentence": true
    },
    {
        "source_sentence": "如來於大眾說戒，甚為不易，自今以後，汝自說戒。」",
        "from": "T01n0034_001:0818b15_3",
        "context_with_next_sentence": true
    },
    {
        "source_sentence": "目連白佛：「弟子聞道，如來先化之，為非弟子自悟而成道也。",
        "from": "T01n0034_001:0818b16_4",
        "context_with_next_sentence": true
    },
    {
        "source_sentence": "如來聖德，厚重天地，言真而要，弟子誦習，得成道果。",
        "from": "T01n0034_001:0818b17_5",
        "context_with_next_sentence": true
    },
    {
        "source_sentence": "如來猶天雨，百穀草木，無不仰榮；弟子德淺道小，人不服信。",
        "from": "T01n0034_001:0818b18_6",
        "context_with_next_sentence": true
    },
    {
        "source_sentence": "世尊哀愍聾俗，使一切獲安，得信得正，以濟其志。」",
        "from": "T01n0034_001:0818b20_7",
        "context_with_next_sentence": true
    },
    {
        "source_sentence": "目連慇懃苦請至三四五。",
        "from": "T01n0034_001:0818b21_8",
        "context_with_next_sentence": true
    },
    {
        "source_sentence": "世尊告目連曰：「汝為一切，請求如來，慇懃乃至四五，吾今當為汝等說之。",
        "from": "T01n0034_001:0818b21_9",
        "context_with_next_sentence": true
    },
    {
        "source_sentence": "吾僧法，猶如大海，有八德，汝等聽之。",
        "from": "T01n0034_001:0818b23_10",
        "context_with_next_sentence": true
    },
    {
        "source_sentence": "大海之水，無滿不滿；吾法如之，無滿不滿，此第一之德。",
        "from": "T01n0034_001:0818b24_11",
        "context_with_next_sentence": true
    },
    {
        "source_sentence": "大海潮水，尋以時而來，不失常處；吾四部眾，受吾戒者，不犯禁戒違失常法，此第二之德。",
        "from": "T01n0034_001:0818b25_12",
        "context_with_next_sentence": true
    },
    {
        "source_sentence": "大海之水，唯有一味，無若干味，無不以鹹為味；吾法如是，禪定之味，志求寂定，致神通故，四諦之味，志求四道，解結縛故，大乘之味，志求大願，度人民故，此第三之德。",
        "from": "T01n0034_001:0818b27_13",
        "context_with_next_sentence": true
    },
    {
        "source_sentence": "大海既深而廣，無能限者；僧法如是，無不深妙，八方之大，莫大於僧法，僧法最為弘大，此第四之德。",
        "from": "T01n0034_001:0818c02_14",
        "context_with_next_sentence": true
    },
    {
        "source_sentence": "大海之中，金銀琉璃、水精珊瑚、車璩馬瑙、摩尼之妙，無不備有；吾僧法之中，三十七品道寶之妙，神足住壽，飛騰十方，靡所不適，瞬息之間，周旋無量佛界，到殊勝之剎，能以其道，化導群生，淨己佛土，此第五之德。",
        "from": "T01n0034_001:0818c04_15",
        "context_with_next_sentence": true
    },
    {
        "source_sentence": "大海之中，神龍所居，沙竭龍王，阿耨達、難頭、和羅摩那、私伊羅末，如此諸龍，妙德難量，能造天宮，品物之類，無不仰之；吾僧法亦復如是，四雙八輩之士，十二賢者，菩薩大士，教化之功，彌茂彌美，此第六之德。",
        "from": "T01n0034_001:0818c09_16",
        "context_with_next_sentence": true
    },
    {
        "source_sentence": "大海吞受百川萬流，江恒之水，無不受之，終日終夜，無盈溢滅盡之名；吾僧法之中亦如是，梵釋之種，來入僧法，四姓族望，或釋或梵，王者之種，捨世豪尊，來入正化，或工師小姓，亦入正化，種族雖殊，至於服習大道，同為一味，無非釋子，此第七之德。",
        "from": "T01n0034_001:0818c14_17",
        "context_with_next_sentence": true
    },
    {
        "source_sentence": "大海清淨，不受死屍，無諸穢濁，唯海之類而受之耳；吾僧法清淨，亦如大海，不受穢惡，犯戒違禁，非清淨梵行者，一不得受，棄之遠之，猶海不受死屍，此第八之德。」",
        "from": "T01n0034_001:0818c19_18",
        "context_with_next_sentence": true
    },
    {
        "source_sentence": "佛告目連：「如來大眾唯清淨，為禁戒業不純非釋種子，故吾不說戒耳。",
        "from": "T01n0034_001:0818c24_0",
        "context_with_next_sentence": true
    },
    {
        "source_sentence": "卿等善相勅戒，無令正法有毀。」",
        "from": "T01n0034_001:0818c25_1",
        "context_with_next_sentence": true
    },
    {
        "source_sentence": "佛說如是，諸比丘歡喜奉行。",
        "from": "T01n0034_001:0818c26_2",
        "context_with_next_sentence": true
    },
    {
        "source_sentence": "法海經",
        "from": "T01n0034_001:0818c27_0",
        "context_with_next_sentence": false
    }
]