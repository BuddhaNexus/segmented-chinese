[
    {
        "source_sentence": "佛說法滅盡經",
        "from": "T12n0396_001:1118c08_0",
        "context_with_next_sentence": true
    },
    {
        "source_sentence": "僧祐錄中失譯經人名今附宋錄",
        "from": "T12n0396_001:1118c10_0",
        "context_with_next_sentence": true
    },
    {
        "source_sentence": "聞如是：一時佛在拘夷那竭國——如來三月當般涅槃——與諸比丘及諸菩薩。",
        "from": "T12n0396_001:1118c11_0",
        "context_with_next_sentence": true
    },
    {
        "source_sentence": "無央數眾來詣佛所，稽首于地。",
        "from": "T12n0396_001:1118c12_1",
        "context_with_next_sentence": true
    },
    {
        "source_sentence": "世尊寂靜默無所說，光明不現。",
        "from": "T12n0396_001:1118c13_2",
        "context_with_next_sentence": true
    },
    {
        "source_sentence": "賢者阿難作禮白佛言：「世尊前後說法威光獨顯，今大眾會光更不現，何故如此？",
        "from": "T12n0396_001:1118c14_3",
        "context_with_next_sentence": true
    },
    {
        "source_sentence": "其必有故，願聞其意。」",
        "from": "T12n0396_001:1118c16_0",
        "context_with_next_sentence": true
    },
    {
        "source_sentence": "佛默不應，如是至三。",
        "from": "T12n0396_001:1118c16_1",
        "context_with_next_sentence": true
    },
    {
        "source_sentence": "佛告阿難：「吾涅槃後法欲滅時，五逆濁世魔道興盛。",
        "from": "T12n0396_001:1118c17_0",
        "context_with_next_sentence": true
    },
    {
        "source_sentence": "魔作沙門壞亂吾道，著俗衣裳，樂好袈裟、五色之服；飲酒、噉肉、殺生、貪味；無有慈心，更相憎嫉。",
        "from": "T12n0396_001:1118c18_1",
        "context_with_next_sentence": true
    },
    {
        "source_sentence": "「時有菩薩、辟支、羅漢，精進修德，一切敬待，人所宗向教化平等——憐貧、念老、鞠育窮厄。",
        "from": "T12n0396_001:1118c20_2",
        "context_with_next_sentence": true
    },
    {
        "source_sentence": "恒以經像令人奉事，作諸功德；志性恩善，不侵害人；損身濟物，不自惜己，忍辱仁和。",
        "from": "T12n0396_001:1119a02_3",
        "context_with_next_sentence": true
    },
    {
        "source_sentence": "設有是人，眾魔比丘咸共嫉之，誹謗揚惡，擯黜驅遣不令得住。",
        "from": "T12n0396_001:1119a04_4",
        "context_with_next_sentence": true
    },
    {
        "source_sentence": "「自共於後不修道德，寺廟空荒無復修理轉就毀壞；但貪財物，積聚不散，不作福德；販賣奴婢耕田種植、焚燒山林、傷害眾生，無有慈心。",
        "from": "T12n0396_001:1119a05_5",
        "context_with_next_sentence": true
    },
    {
        "source_sentence": "奴為比丘、婢為比丘尼，無有道德，婬妷濁亂，男女不別，令道薄淡皆由斯輩。",
        "from": "T12n0396_001:1119a08_6",
        "context_with_next_sentence": true
    },
    {
        "source_sentence": "「或避縣官依倚吾道，求作沙門，不修戒律。",
        "from": "T12n0396_001:1119a10_7",
        "context_with_next_sentence": true
    },
    {
        "source_sentence": "月半月盡雖名誦戒，厭倦懈怠不欲聽聞，抄略前後不肯盡說。",
        "from": "T12n0396_001:1119a11_8",
        "context_with_next_sentence": true
    },
    {
        "source_sentence": "經不誦習，設有讀者不識字句，為強言是。",
        "from": "T12n0396_001:1119a12_9",
        "context_with_next_sentence": true
    },
    {
        "source_sentence": "不諮明者貢高求名，虛顯雅步以為榮冀，望人供養。",
        "from": "T12n0396_001:1119a13_10",
        "context_with_next_sentence": true
    },
    {
        "source_sentence": "「眾魔比丘命終之後，精神當墮無擇地獄，五逆罪中餓鬼、畜生靡不經歷，恒河沙劫罪竟乃出，生在邊國無三寶處。",
        "from": "T12n0396_001:1119a14_11",
        "context_with_next_sentence": true
    },
    {
        "source_sentence": "「法欲滅時，女人精進，恒作功德；男子懈慢，不用法語，眼見沙門如視糞土，無有信心。",
        "from": "T12n0396_001:1119a17_12",
        "context_with_next_sentence": true
    },
    {
        "source_sentence": "法將殄沒，登爾之時諸天泣淚。",
        "from": "T12n0396_001:1119a19_13",
        "context_with_next_sentence": true
    },
    {
        "source_sentence": "水旱不調、五穀不熟，疫氣流行死亡者眾。",
        "from": "T12n0396_001:1119a20_14",
        "context_with_next_sentence": true
    },
    {
        "source_sentence": "人民勤苦，縣官計剋，不順道理，皆思樂亂。",
        "from": "T12n0396_001:1119a21_15",
        "context_with_next_sentence": true
    },
    {
        "source_sentence": "惡人轉多如海中沙，善者甚少若一、若二。",
        "from": "T12n0396_001:1119a22_16",
        "context_with_next_sentence": true
    },
    {
        "source_sentence": "「劫欲盡故，日月轉短、人命轉促。",
        "from": "T12n0396_001:1119a23_0",
        "context_with_next_sentence": true
    },
    {
        "source_sentence": "四十頭白，男子婬妷，精盡夭命，或壽六十。",
        "from": "T12n0396_001:1119a23_1",
        "context_with_next_sentence": true
    },
    {
        "source_sentence": "男子壽短，女人壽長，七、八、九十或至百歲。",
        "from": "T12n0396_001:1119a24_2",
        "context_with_next_sentence": true
    },
    {
        "source_sentence": "「大水忽起卒至無期，世人不信故為有常。",
        "from": "T12n0396_001:1119a25_3",
        "context_with_next_sentence": true
    },
    {
        "source_sentence": "眾生、雜類，不問豪賤，沒溺浮漂，魚鱉食噉。",
        "from": "T12n0396_001:1119a26_4",
        "context_with_next_sentence": true
    },
    {
        "source_sentence": "「時有菩薩、辟支、羅漢，眾魔驅逐不預眾會。",
        "from": "T12n0396_001:1119a27_5",
        "context_with_next_sentence": true
    },
    {
        "source_sentence": "三乘入山福德之地，恬怕自守以為欣快，壽命延長。",
        "from": "T12n0396_001:1119a28_6",
        "context_with_next_sentence": true
    },
    {
        "source_sentence": "諸天衛護月光出世，得相遭值，共興吾道五十二歲。",
        "from": "T12n0396_001:1119a29_7",
        "context_with_next_sentence": true
    },
    {
        "source_sentence": "「《首楞嚴經》、《般舟三昧》先化滅去，十二部經尋後復滅，盡不復現。",
        "from": "T12n0396_001:1119b02_8",
        "context_with_next_sentence": true
    },
    {
        "source_sentence": "不見文字，沙門袈裟自然變白。",
        "from": "T12n0396_001:1119b03_9",
        "context_with_next_sentence": true
    },
    {
        "source_sentence": "「吾法滅時，譬如油燈，臨欲滅時光明更盛，於是便滅；吾法滅時亦如燈滅。",
        "from": "T12n0396_001:1119b04_10",
        "context_with_next_sentence": true
    },
    {
        "source_sentence": "自此之後難可數說。",
        "from": "T12n0396_001:1119b05_11",
        "context_with_next_sentence": true
    },
    {
        "source_sentence": "「如是之後數千萬歲，彌勒當下世間作佛，天下泰平，毒氣消除，雨潤和適，五穀滋茂。",
        "from": "T12n0396_001:1119b06_12",
        "context_with_next_sentence": true
    },
    {
        "source_sentence": "樹木長大、人長八丈，皆壽八萬四千歲，眾生得度不可稱計。」",
        "from": "T12n0396_001:1119b08_13",
        "context_with_next_sentence": true
    },
    {
        "source_sentence": "賢者阿難作禮白佛：「當何名斯經？",
        "from": "T12n0396_001:1119b09_14",
        "context_with_next_sentence": true
    },
    {
        "source_sentence": "云何奉持？」",
        "from": "T12n0396_001:1119b10_15",
        "context_with_next_sentence": true
    },
    {
        "source_sentence": "佛言：「阿難！",
        "from": "T12n0396_001:1119b10_16",
        "context_with_next_sentence": true
    },
    {
        "source_sentence": "此經名為『法滅盡』，宣告一切宜令分別，功德無量不可稱計。」",
        "from": "T12n0396_001:1119b11_0",
        "context_with_next_sentence": true
    },
    {
        "source_sentence": "四部弟子聞經，悲慘惆悵，皆發無上聖真道意，悉為佛作禮而去。",
        "from": "T12n0396_001:1119b12_1",
        "context_with_next_sentence": true
    },
    {
        "source_sentence": "佛說法滅盡經",
        "from": "T12n0396_001:1119b14_0",
        "context_with_next_sentence": false
    }
]