[
    {
        "source_sentence": "念佛三昧寶王論卷下",
        "from": "T47n1967_003:0141b02_0",
        "context_with_next_sentence": true
    },
    {
        "source_sentence": "唐、紫閣山草堂寺沙門飛錫撰念過去佛因果相同門第十四問曰：「念現在佛，專注一境，已聞奧義。",
        "from": "T47n1967_003:0141b04_0",
        "context_with_next_sentence": true
    },
    {
        "source_sentence": "所念之佛，窮玄極聖，尊號如來可矣，而能念佛人，俯窺真門，尚在凡位，安得叨竊，言同正覺哉？」",
        "from": "T47n1967_003:0141b06_1",
        "context_with_next_sentence": true
    },
    {
        "source_sentence": "對曰：「《三昧海經》云：『所念之佛，如出胎師子王，喻佛果也；能念佛人，如在胎師子王，喻佛子也。』",
        "from": "T47n1967_003:0141b09_0",
        "context_with_next_sentence": true
    },
    {
        "source_sentence": "因果雖殊，威神相繼，論其佛也，更何異焉？",
        "from": "T47n1967_003:0141b11_1",
        "context_with_next_sentence": true
    },
    {
        "source_sentence": "欲令在胎師子便能哮吼、飛落走伏者，未之有也！",
        "from": "T47n1967_003:0141b12_2",
        "context_with_next_sentence": true
    },
    {
        "source_sentence": "出胎之後，可翹足而待，曾何闕矣？",
        "from": "T47n1967_003:0141b13_3",
        "context_with_next_sentence": true
    },
    {
        "source_sentence": "而因果相同，其義一也。",
        "from": "T47n1967_003:0141b14_4",
        "context_with_next_sentence": true
    },
    {
        "source_sentence": "又《法鼓經》云：『如波斯匿王與敵國戰，有中毒箭，苦不可堪。",
        "from": "T47n1967_003:0141b14_5",
        "context_with_next_sentence": true
    },
    {
        "source_sentence": "聞有良藥名消毒，王以藥塗鼓，以桴擊之，能令毒箭聲下跳出，平復如故。",
        "from": "T47n1967_003:0141b15_6",
        "context_with_next_sentence": true
    },
    {
        "source_sentence": "若聞釋迦牟尼佛名，及聞信方廣比丘名，能令身中三毒之箭聲下跳出。",
        "from": "T47n1967_003:0141b17_7",
        "context_with_next_sentence": true
    },
    {
        "source_sentence": "是故此經，名大法鼓。』",
        "from": "T47n1967_003:0141b19_8",
        "context_with_next_sentence": true
    },
    {
        "source_sentence": "釋迦即過去佛，果也；比丘即方廣人，因也。",
        "from": "T47n1967_003:0141b19_9",
        "context_with_next_sentence": true
    },
    {
        "source_sentence": "滅罪相同，其義二也。",
        "from": "T47n1967_003:0141b20_10",
        "context_with_next_sentence": true
    },
    {
        "source_sentence": "斯兩經雖未階極聖，聞名獲益，與佛不異，故《法華三昧師資傳》五卷中說：『隋朝南嶽思大禪師，有弟子大善禪師，得慈悲三昧時，衡陽內史鄭僧果，素非深信，甞會出獵圍鹿數十頭，謂縣令陳正葉曰：「公常稱大善禪師，有慈悲之力，其如此鹿何？」",
        "from": "T47n1967_003:0141b21_11",
        "context_with_next_sentence": true
    },
    {
        "source_sentence": "正葉即率左右數人，齊稱曰：「南無大善禪師！」",
        "from": "T47n1967_003:0141b26_12",
        "context_with_next_sentence": true
    },
    {
        "source_sentence": "一聲，于時群鹿飛空而出。』",
        "from": "T47n1967_003:0141b27_13",
        "context_with_next_sentence": true
    },
    {
        "source_sentence": "則以觀音神力，復何異哉？",
        "from": "T47n1967_003:0141b28_14",
        "context_with_next_sentence": true
    },
    {
        "source_sentence": "大善與智者齊名於時矣。",
        "from": "T47n1967_003:0141b28_15",
        "context_with_next_sentence": true
    },
    {
        "source_sentence": "若不侮聖人之言，則念佛三昧殄魔息災，猶金之在冶矣！",
        "from": "T47n1967_003:0141b29_16",
        "context_with_next_sentence": true
    },
    {
        "source_sentence": "豈得推移曛曉而不習哉？」",
        "from": "T47n1967_003:0141c01_17",
        "context_with_next_sentence": true
    },
    {
        "source_sentence": "無心念佛理事雙修門第十五",
        "from": "T47n1967_003:0141c03_0",
        "context_with_next_sentence": true
    },
    {
        "source_sentence": "問曰：「圓念三世，或專面一方，謹聞幽義也。",
        "from": "T47n1967_003:0141c04_0",
        "context_with_next_sentence": true
    },
    {
        "source_sentence": "皆有念、有思，有生、有滅，安得與《勝天王所問經》以無所念心而修念佛之旨同焉？」",
        "from": "T47n1967_003:0141c05_0",
        "context_with_next_sentence": true
    },
    {
        "source_sentence": "對曰：「無念之說，人多泣岐，不細精研，猶恐迷徑，今以理事門辯之。",
        "from": "T47n1967_003:0141c06_1",
        "context_with_next_sentence": true
    },
    {
        "source_sentence": "言理門者，真無念也。",
        "from": "T47n1967_003:0141c08_2",
        "context_with_next_sentence": true
    },
    {
        "source_sentence": "釋曰：『有之與無，即此念而本無矣！",
        "from": "T47n1967_003:0141c08_3",
        "context_with_next_sentence": true
    },
    {
        "source_sentence": "何者？",
        "from": "T47n1967_003:0141c09_4",
        "context_with_next_sentence": true
    },
    {
        "source_sentence": "佛從念生，心即是佛，如刀不自割，指不自觸，佛不自佛，心不自心。",
        "from": "T47n1967_003:0141c09_5",
        "context_with_next_sentence": true
    },
    {
        "source_sentence": "安得佛外立心，心外立佛？",
        "from": "T47n1967_003:0141c11_6",
        "context_with_next_sentence": true
    },
    {
        "source_sentence": "佛既不有，心豈有哉？",
        "from": "T47n1967_003:0141c11_7",
        "context_with_next_sentence": true
    },
    {
        "source_sentence": "無心念佛，其義明矣！』",
        "from": "T47n1967_003:0141c12_8",
        "context_with_next_sentence": true
    },
    {
        "source_sentence": "故世人謂念佛有念也，吾則謂念佛無念也。",
        "from": "T47n1967_003:0141c12_9",
        "context_with_next_sentence": true
    },
    {
        "source_sentence": "更何惑焉？",
        "from": "T47n1967_003:0141c13_10",
        "context_with_next_sentence": true
    },
    {
        "source_sentence": "又念即是空，焉得有念？",
        "from": "T47n1967_003:0141c13_11",
        "context_with_next_sentence": true
    },
    {
        "source_sentence": "非念滅空，焉得無念？",
        "from": "T47n1967_003:0141c14_12",
        "context_with_next_sentence": true
    },
    {
        "source_sentence": "念性自空，焉得生滅？",
        "from": "T47n1967_003:0141c14_13",
        "context_with_next_sentence": true
    },
    {
        "source_sentence": "又無所念心者，以無所住也，而修念佛者，而生其心也。",
        "from": "T47n1967_003:0141c15_14",
        "context_with_next_sentence": true
    },
    {
        "source_sentence": "無所念心者，從無住本也，而修念佛者，立一切法也。",
        "from": "T47n1967_003:0141c16_15",
        "context_with_next_sentence": true
    },
    {
        "source_sentence": "無所念心者，念即是空也，而修念佛者，空即是念也。",
        "from": "T47n1967_003:0141c17_16",
        "context_with_next_sentence": true
    },
    {
        "source_sentence": "不異之有，此明中道矣！",
        "from": "T47n1967_003:0141c19_0",
        "context_with_next_sentence": true
    },
    {
        "source_sentence": "雙寂曰止也，雙照曰觀也，定慧不均，非正受也。",
        "from": "T47n1967_003:0141c19_1",
        "context_with_next_sentence": true
    },
    {
        "source_sentence": "豈得三昧之名歟？",
        "from": "T47n1967_003:0141c20_2",
        "context_with_next_sentence": true
    },
    {
        "source_sentence": "今則照而常寂，無所念心矣；寂而常照，而修念佛焉。",
        "from": "T47n1967_003:0141c21_3",
        "context_with_next_sentence": true
    },
    {
        "source_sentence": "如來證寂照三摩地，念佛三昧究竟之位也。",
        "from": "T47n1967_003:0141c22_4",
        "context_with_next_sentence": true
    },
    {
        "source_sentence": "故此三昧，能生首楞嚴王、師子吼定，明矣！",
        "from": "T47n1967_003:0141c23_5",
        "context_with_next_sentence": true
    },
    {
        "source_sentence": "如《菩薩念佛三昧經》破相偈曰：「『念佛真金色，　　安住無著心，　　觀法何名佛，　　攝心恒相續，　　金色非如來，　　四陰亦如是，　　離色非如來，　　想識應當知。",
        "from": "T47n1967_003:0141c24_6",
        "context_with_next_sentence": true
    },
    {
        "source_sentence": "　　此是佛世尊，　　最勝寂靜處，　　善能滅一切，　　外道諸邪見，　　如龍王降雨，　　澤及於一切。』",
        "from": "T47n1967_003:0141c29_0",
        "context_with_next_sentence": true
    },
    {
        "source_sentence": "「此經明六度萬行，未有一法不是念佛三昧者也。」",
        "from": "T47n1967_003:0142a03_0",
        "context_with_next_sentence": true
    },
    {
        "source_sentence": "問曰：「理門已竟，願示事門，令其學者得真無念，協般若波羅蜜，開無相大乘甚深禪定，不亦博哉？」",
        "from": "T47n1967_003:0142a04_1",
        "context_with_next_sentence": true
    },
    {
        "source_sentence": "對曰：「夫理之與事，相去若何？",
        "from": "T47n1967_003:0142a06_2",
        "context_with_next_sentence": true
    },
    {
        "source_sentence": "前明即事之理，今明即理之事。",
        "from": "T47n1967_003:0142a07_0",
        "context_with_next_sentence": true
    },
    {
        "source_sentence": "《大品經》云：『佛為鈍根人，說諸法空寂，以其動生執見也；為利根人，說諸佛相好，如其蓮不染塵也。』",
        "from": "T47n1967_003:0142a07_1",
        "context_with_next_sentence": true
    },
    {
        "source_sentence": "則須菩提，小乘解空第一，無名無相，及夫得記，當來成佛，號曰名相如來。",
        "from": "T47n1967_003:0142a09_2",
        "context_with_next_sentence": true
    },
    {
        "source_sentence": "苟非大乘，常恐聲、香、味、觸得其便耳，逃遁未暇，安敢盤遊名相之園苑歟？",
        "from": "T47n1967_003:0142a11_3",
        "context_with_next_sentence": true
    },
    {
        "source_sentence": "既達名相，故獲佛記也。",
        "from": "T47n1967_003:0142a13_4",
        "context_with_next_sentence": true
    },
    {
        "source_sentence": "言事門者，夫佛生於心，般舟無念而已，至境出於我，法華不速而自來。",
        "from": "T47n1967_003:0142a13_5",
        "context_with_next_sentence": true
    },
    {
        "source_sentence": "無所念心者，絕諸亂想也，而修念佛者，善想一佛也。",
        "from": "T47n1967_003:0142a15_6",
        "context_with_next_sentence": true
    },
    {
        "source_sentence": "則《文殊所說摩訶般若經》云：『若人學射，久習則巧，後雖無心，箭發皆中。",
        "from": "T47n1967_003:0142a16_7",
        "context_with_next_sentence": true
    },
    {
        "source_sentence": "若人欲入一行三昧，隨佛方所，專稱名字，念念相續，即於念中，見三世佛。",
        "from": "T47n1967_003:0142a18_8",
        "context_with_next_sentence": true
    },
    {
        "source_sentence": "如彼習射，既孰之後，無心皆中。』",
        "from": "T47n1967_003:0142a19_9",
        "context_with_next_sentence": true
    },
    {
        "source_sentence": "非無念也，何耶？",
        "from": "T47n1967_003:0142a20_10",
        "context_with_next_sentence": true
    },
    {
        "source_sentence": "是以《方等》曰：『矻矻念，勿休息，佛當現也。』",
        "from": "T47n1967_003:0142a20_11",
        "context_with_next_sentence": true
    },
    {
        "source_sentence": "《瓔珞經》云：『道名一心，多想非道。』",
        "from": "T47n1967_003:0142a21_12",
        "context_with_next_sentence": true
    },
    {
        "source_sentence": "《坐禪三昧經》云：『菩薩坐禪，不念一切，唯念一佛，如清冷海中金須彌山王，乃至功德法身，亦如是念。』」",
        "from": "T47n1967_003:0142a22_13",
        "context_with_next_sentence": true
    },
    {
        "source_sentence": "問曰：「若言無念是三昧者，直超無念，更何迂迴，而用於念哉？」",
        "from": "T47n1967_003:0142a24_14",
        "context_with_next_sentence": true
    },
    {
        "source_sentence": "對曰：「《楞伽經》云：『用楔出楔』；俗諺云：『使賊捉賊』。",
        "from": "T47n1967_003:0142a26_15",
        "context_with_next_sentence": true
    },
    {
        "source_sentence": "今則以念止念，有何不可？",
        "from": "T47n1967_003:0142a27_16",
        "context_with_next_sentence": true
    },
    {
        "source_sentence": "況念之熟也，不謀而自成，不用力矣！",
        "from": "T47n1967_003:0142a27_17",
        "context_with_next_sentence": true
    },
    {
        "source_sentence": "如劍容舞劍，忽揮之青雲，以鞘背承，未甞或失；庖丁解牛，投刃皆虛，音合桑林之舞。",
        "from": "T47n1967_003:0142a28_18",
        "context_with_next_sentence": true
    },
    {
        "source_sentence": "此念之熟也，不亦明焉？",
        "from": "T47n1967_003:0142b01_19",
        "context_with_next_sentence": true
    },
    {
        "source_sentence": "故《起信論》云：『若知雖說無有能說可說，雖念亦無能念可念，名為隨順；若離於念，名為得入。』",
        "from": "T47n1967_003:0142b01_20",
        "context_with_next_sentence": true
    },
    {
        "source_sentence": "得入者，真如三昧也！",
        "from": "T47n1967_003:0142b04_21",
        "context_with_next_sentence": true
    },
    {
        "source_sentence": "況乎無念之位，在於妙覺，蓋以了心初生之相也。",
        "from": "T47n1967_003:0142b04_22",
        "context_with_next_sentence": true
    },
    {
        "source_sentence": "而言知初相者，所謂無念，非菩薩十地所知。",
        "from": "T47n1967_003:0142b05_23",
        "context_with_next_sentence": true
    },
    {
        "source_sentence": "而今之人，尚未階十信，即不依馬鳴大士，從說入於無說，從念入於無念，實恐慕崇臺而輕累土，倒裳索領，其可得哉？",
        "from": "T47n1967_003:0142b06_24",
        "context_with_next_sentence": true
    },
    {
        "source_sentence": "《大佛頂諸菩薩萬行首楞嚴經》云：『大勢至法王子，與其同倫五十二菩薩，即從座起，頂禮佛足，而白佛言：「我憶往昔恒河沙劫，有佛出世，名無量光，十二如來相繼一劫，其最後佛，名超日月光，彼佛教我念佛三昧。",
        "from": "T47n1967_003:0142b09_25",
        "context_with_next_sentence": true
    },
    {
        "source_sentence": "譬如有人，一專為憶，一人專念，如是二人，若逢不逢，或見非見。",
        "from": "T47n1967_003:0142b14_26",
        "context_with_next_sentence": true
    },
    {
        "source_sentence": "二人相憶，二憶念深，如是乃至從生至生，同於形影，不相乖異。",
        "from": "T47n1967_003:0142b15_27",
        "context_with_next_sentence": true
    },
    {
        "source_sentence": "十方如來，憐念眾生，如母憶子。",
        "from": "T47n1967_003:0142b16_28",
        "context_with_next_sentence": true
    },
    {
        "source_sentence": "若子逃逝，雖憶何為？",
        "from": "T47n1967_003:0142b17_29",
        "context_with_next_sentence": true
    },
    {
        "source_sentence": "子若憶母，如母憶時，母子歷生，不相違遠。",
        "from": "T47n1967_003:0142b18_30",
        "context_with_next_sentence": true
    },
    {
        "source_sentence": "若眾生心，憶佛念佛，現前當來，必定見佛！",
        "from": "T47n1967_003:0142b19_31",
        "context_with_next_sentence": true
    },
    {
        "source_sentence": "去佛不遠，不假方便，自得心開，如染香人身有香氣，此則名曰香光莊嚴。",
        "from": "T47n1967_003:0142b20_32",
        "context_with_next_sentence": true
    },
    {
        "source_sentence": "我本因地，以念佛心，入無生忍，今於此界，攝念佛人，歸於淨土。",
        "from": "T47n1967_003:0142b21_33",
        "context_with_next_sentence": true
    },
    {
        "source_sentence": "佛問圓通，我無選擇，都攝六根，淨念相繼，得三摩提，斯為第一。」』」",
        "from": "T47n1967_003:0142b23_34",
        "context_with_next_sentence": true
    },
    {
        "source_sentence": "了心境界妄想不生門第十六",
        "from": "T47n1967_003:0142b25_0",
        "context_with_next_sentence": true
    },
    {
        "source_sentence": "問曰：「不了心及緣，即起二妄想，今存所念之佛、能念之心，豈非二妄想耶？」",
        "from": "T47n1967_003:0142b26_0",
        "context_with_next_sentence": true
    },
    {
        "source_sentence": "對曰：「《楞伽經》云：『了心及境界，妄想即不生。』",
        "from": "T47n1967_003:0142b27_1",
        "context_with_next_sentence": true
    },
    {
        "source_sentence": "不生心者，即種種遠離能相、所相。",
        "from": "T47n1967_003:0142b28_2",
        "context_with_next_sentence": true
    },
    {
        "source_sentence": "吾今念千輪、萬字、紺目、白毫種種之相，皆吾自心，無佛可得，緣既不有，心豈有哉？",
        "from": "T47n1967_003:0142b29_3",
        "context_with_next_sentence": true
    },
    {
        "source_sentence": "則能相之念，所相之佛，自遠離矣！",
        "from": "T47n1967_003:0142c02_4",
        "context_with_next_sentence": true
    },
    {
        "source_sentence": "安得住於二妄想耶？",
        "from": "T47n1967_003:0142c03_5",
        "context_with_next_sentence": true
    },
    {
        "source_sentence": "前聖所知，轉相傳授，妄想無性，於茲悟矣！",
        "from": "T47n1967_003:0142c03_6",
        "context_with_next_sentence": true
    },
    {
        "source_sentence": "又如觀佛實相，觀身亦然，遇境皆真，無心不佛，中道之理，遍於一切，豈存於所緣之佛歟？",
        "from": "T47n1967_003:0142c04_7",
        "context_with_next_sentence": true
    },
    {
        "source_sentence": "又解云：『如鼻有墨點，對之明鏡，人惡其墨，但揩于鏡，其可得耶？",
        "from": "T47n1967_003:0142c06_8",
        "context_with_next_sentence": true
    },
    {
        "source_sentence": "好惡、是非，對之前境，不了自心，但尤于境，其可得耶？』",
        "from": "T47n1967_003:0142c07_9",
        "context_with_next_sentence": true
    },
    {
        "source_sentence": "未若洗分別之鼻墨，則一鏡圓淨矣！",
        "from": "T47n1967_003:0142c09_10",
        "context_with_next_sentence": true
    },
    {
        "source_sentence": "萬境咸真矣！",
        "from": "T47n1967_003:0142c09_11",
        "context_with_next_sentence": true
    },
    {
        "source_sentence": "執石成寶矣！",
        "from": "T47n1967_003:0142c10_12",
        "context_with_next_sentence": true
    },
    {
        "source_sentence": "眾生即佛矣！",
        "from": "T47n1967_003:0142c10_13",
        "context_with_next_sentence": true
    },
    {
        "source_sentence": "故《續高僧傳》云：『齊朝有向居士，致書通好於惠可禪師曰：「影由形起，響逐聲來，弄影勞形，不知形是影本；揚聲止響，不識聲是響根。",
        "from": "T47n1967_003:0142c10_14",
        "context_with_next_sentence": true
    },
    {
        "source_sentence": "除煩惱而求涅槃者，喻避形而覓影，離眾生而求佛性者，喻默聲而尋響。",
        "from": "T47n1967_003:0142c13_15",
        "context_with_next_sentence": true
    },
    {
        "source_sentence": "故知，迷悟一塗，愚智非別，無名作名，因其名，是非生矣；無理作理，因其理，諍論起矣。",
        "from": "T47n1967_003:0142c15_16",
        "context_with_next_sentence": true
    },
    {
        "source_sentence": "幻化非真，誰是？",
        "from": "T47n1967_003:0142c17_17",
        "context_with_next_sentence": true
    },
    {
        "source_sentence": "誰非？",
        "from": "T47n1967_003:0142c17_18",
        "context_with_next_sentence": true
    },
    {
        "source_sentence": "虛妄無實，何空？",
        "from": "T47n1967_003:0142c17_19",
        "context_with_next_sentence": true
    },
    {
        "source_sentence": "何有？",
        "from": "T47n1967_003:0142c18_20",
        "context_with_next_sentence": true
    },
    {
        "source_sentence": "將知得無所得，失無所失矣。",
        "from": "T47n1967_003:0142c18_21",
        "context_with_next_sentence": true
    },
    {
        "source_sentence": "未及造談，聊申此意，想為答之。」",
        "from": "T47n1967_003:0142c18_22",
        "context_with_next_sentence": true
    },
    {
        "source_sentence": "慧可禪師，命筆迷意，答居士曰：「說此真法，皆如實契真幽理，竟不殊本，迷，摩尼謂瓦礫，豁然自覺是真殊，無明、智慧等無異。",
        "from": "T47n1967_003:0142c19_23",
        "context_with_next_sentence": true
    },
    {
        "source_sentence": "當知，萬法即皆如，破此二見之徒輩，申辭措意，作斯書，觀身與佛無差別，何須更覓彼無餘？」』",
        "from": "T47n1967_003:0142c22_24",
        "context_with_next_sentence": true
    },
    {
        "source_sentence": "此二上士，依達磨大師稱法之行，理觀用心，皆是念中道第一義諦、法身佛也。",
        "from": "T47n1967_003:0142c24_25",
        "context_with_next_sentence": true
    },
    {
        "source_sentence": "必不離念存於無念，離生立於無生。",
        "from": "T47n1967_003:0142c26_26",
        "context_with_next_sentence": true
    },
    {
        "source_sentence": "若謂離之而別立者，斯不了煩惱即涅槃，眾生即諸佛，安得悟彼瓦礫如真珠哉？",
        "from": "T47n1967_003:0142c27_27",
        "context_with_next_sentence": true
    },
    {
        "source_sentence": "既離之不可，即念佛而真無念也，即往生而真無生也。",
        "from": "T47n1967_003:0142c28_28",
        "context_with_next_sentence": true
    },
    {
        "source_sentence": "夫如是則其義煥然，若秋天澄霽，明月出雲矣。",
        "from": "T47n1967_003:0143a01_29",
        "context_with_next_sentence": true
    },
    {
        "source_sentence": "豈同愚人觀指而不觀月哉？」",
        "from": "T47n1967_003:0143a02_30",
        "context_with_next_sentence": true
    },
    {
        "source_sentence": "諸佛解脫心行中求門第十七",
        "from": "T47n1967_003:0143a03_0",
        "context_with_next_sentence": true
    },
    {
        "source_sentence": "問曰：「念佛名真無念，往生名真無生，信矣。",
        "from": "T47n1967_003:0143a04_0",
        "context_with_next_sentence": true
    },
    {
        "source_sentence": "《維摩經》云：『諸佛解脫，當於何求？",
        "from": "T47n1967_003:0143a04_1",
        "context_with_next_sentence": true
    },
    {
        "source_sentence": "當於一切眾生心行中求。』",
        "from": "T47n1967_003:0143a05_2",
        "context_with_next_sentence": true
    },
    {
        "source_sentence": "既曰『一切心行中求』，何不求於自心，而乃求於外佛耶？」",
        "from": "T47n1967_003:0143a06_3",
        "context_with_next_sentence": true
    },
    {
        "source_sentence": "對曰：「子謂念佛三昧無上妙禪，非心行中求者。",
        "from": "T47n1967_003:0143a07_4",
        "context_with_next_sentence": true
    },
    {
        "source_sentence": "不然也！",
        "from": "T47n1967_003:0143a08_5",
        "context_with_next_sentence": true
    },
    {
        "source_sentence": "為子明之。",
        "from": "T47n1967_003:0143a08_6",
        "context_with_next_sentence": true
    },
    {
        "source_sentence": "夫心之為行者，行於三境也：一、行善境，即念佛三昧，善中之善，天中之天；二、行不善境，謂貪、瞋、癡等諸惡境界；三、行無記境，謂其心不住，善、惡不緣。",
        "from": "T47n1967_003:0143a08_7",
        "context_with_next_sentence": true
    },
    {
        "source_sentence": "若論夫理性，理遍前三，語其順理，唯留善境，經云：『所謂取我是垢，不取我是淨』者，謂不了法性體無慳貪，違於法性而不行施，縱施住施，不能捨施，非垢如何？",
        "from": "T47n1967_003:0143a12_8",
        "context_with_next_sentence": true
    },
    {
        "source_sentence": "若能了知隨順法性，行檀波羅蜜，無慳施相，善順於理，非淨如何？",
        "from": "T47n1967_003:0143a15_9",
        "context_with_next_sentence": true
    },
    {
        "source_sentence": "不善、無記，乖於法性，不可與善聯鍍也。",
        "from": "T47n1967_003:0143a17_10",
        "context_with_next_sentence": true
    },
    {
        "source_sentence": "故勝天王問佛：『云何菩薩，通達禪波羅蜜？』",
        "from": "T47n1967_003:0143a18_11",
        "context_with_next_sentence": true
    },
    {
        "source_sentence": "佛告大王：『菩薩摩訶薩學般若波羅蜜，行禪波羅蜜，當觀此心行於何境，若善、不善、無記境界。",
        "from": "T47n1967_003:0143a19_12",
        "context_with_next_sentence": true
    },
    {
        "source_sentence": "若行善境則勤修習，譬如蓮華不停水滴，一不善海不得暫住。』",
        "from": "T47n1967_003:0143a21_13",
        "context_with_next_sentence": true
    },
    {
        "source_sentence": "據斯金口，豈有不善、無記而不擯之哉？",
        "from": "T47n1967_003:0143a22_14",
        "context_with_next_sentence": true
    },
    {
        "source_sentence": "是則順理，善心行於善境，熾然念佛解脫在心行中。",
        "from": "T47n1967_003:0143a23_15",
        "context_with_next_sentence": true
    },
    {
        "source_sentence": "若謂念佛心行，而非解脫者，不善、無記二種心行，豈得有哉？",
        "from": "T47n1967_003:0143a24_16",
        "context_with_next_sentence": true
    },
    {
        "source_sentence": "如斯解脫，迷之則滯於浩劫，悟之則證如反掌，習禪明鏡，允茲、在茲。",
        "from": "T47n1967_003:0143a26_17",
        "context_with_next_sentence": true
    },
    {
        "source_sentence": "如來世雄，考彼群定，以念佛三昧為禪中王；諸餘三昧，有待有對者，皆匹夫之定耳。",
        "from": "T47n1967_003:0143a27_18",
        "context_with_next_sentence": true
    },
    {
        "source_sentence": "然寶王三昧，不住尊相，不住卑相，邪相、正相，生死相、涅槃相，煩惱相、菩提相，靜相、亂相，成正覺相、度眾生相、坐道場相，無所得相，如是等相皆悉不住，猶如夢覺，廓無來去。",
        "from": "T47n1967_003:0143a29_19",
        "context_with_next_sentence": true
    },
    {
        "source_sentence": "故《大品》云：『無去、無來是佛。』",
        "from": "T47n1967_003:0143b04_20",
        "context_with_next_sentence": true
    },
    {
        "source_sentence": "夫如是則尚遣乎中道，豈住於邊徼哉？",
        "from": "T47n1967_003:0143b04_21",
        "context_with_next_sentence": true
    },
    {
        "source_sentence": "如《諸海無行經》偈云：「『譬如人，　　於夢中，　　得佛道，　　度眾生，　　此無道，　　無眾生，　　佛法性，　　亦復然。",
        "from": "T47n1967_003:0143b05_22",
        "context_with_next_sentence": true
    },
    {
        "source_sentence": "　　坐道場，　　無所得，　　若不得，　　則不有，　　明無明，　　同一相，　　知如是，　　為世尊。",
        "from": "T47n1967_003:0143b09_0",
        "context_with_next_sentence": true
    },
    {
        "source_sentence": "　　眾生性，　　即菩提，　　菩提性，　　即眾生，　　菩薩眾，　　亦不二，　　知如是，　　為世尊。』」",
        "from": "T47n1967_003:0143b11_0",
        "context_with_next_sentence": true
    },
    {
        "source_sentence": "三業供養真實表敬門第十八",
        "from": "T47n1967_003:0143b13_0",
        "context_with_next_sentence": true
    },
    {
        "source_sentence": "問曰：「三昧觀門已聞奇唱，三業供養，佛在滅後，獻福何多？」",
        "from": "T47n1967_003:0143b14_0",
        "context_with_next_sentence": true
    },
    {
        "source_sentence": "對曰：「夫論供養法界海者，萬行之中，能淨三業，皆名供養也，況浪思真境，而非供養哉？",
        "from": "T47n1967_003:0143b15_1",
        "context_with_next_sentence": true
    },
    {
        "source_sentence": "《理趣》曰：『觀一切法，若常、若無常，皆不可得。』",
        "from": "T47n1967_003:0143b17_2",
        "context_with_next_sentence": true
    },
    {
        "source_sentence": "於諸如來，廣設供養，不亦明焉？",
        "from": "T47n1967_003:0143b18_3",
        "context_with_next_sentence": true
    },
    {
        "source_sentence": "又如來在世，嚴薦表誠，皆言華雲香海，遍微塵剎，猶恨其少。",
        "from": "T47n1967_003:0143b18_4",
        "context_with_next_sentence": true
    },
    {
        "source_sentence": "大士所以入觀用想，須彌為燈炷，大海為油盞，未展殷敬，故焚金色之僻，獻淨明之塔，金身火焰洞照十方，則喜見菩薩其例矣。",
        "from": "T47n1967_003:0143b20_5",
        "context_with_next_sentence": true
    },
    {
        "source_sentence": "而今之人，但推於自心，或遙指華樹，乖奉獻之儀，何慢之深也？",
        "from": "T47n1967_003:0143b23_6",
        "context_with_next_sentence": true
    },
    {
        "source_sentence": "子問：『佛在、滅後，獻福何多？』",
        "from": "T47n1967_003:0143b24_7",
        "context_with_next_sentence": true
    },
    {
        "source_sentence": "者，試為明之。",
        "from": "T47n1967_003:0143b25_8",
        "context_with_next_sentence": true
    },
    {
        "source_sentence": "且丁蘭刻木於堂，溫清如在，名光青史，人到于今，稱之為真孝子也。",
        "from": "T47n1967_003:0143b25_9",
        "context_with_next_sentence": true
    },
    {
        "source_sentence": "若如來在世，金山晃耀，嚴相赫然，誰有覩之，不發道意？",
        "from": "T47n1967_003:0143b26_10",
        "context_with_next_sentence": true
    },
    {
        "source_sentence": "獻華伸懇，不亦易哉？",
        "from": "T47n1967_003:0143b28_11",
        "context_with_next_sentence": true
    },
    {
        "source_sentence": "洎世雄晦迹，月隱重山，不奉真儀，但傳貝葉。",
        "from": "T47n1967_003:0143b28_12",
        "context_with_next_sentence": true
    },
    {
        "source_sentence": "對之形像，發無上意，能獻一華，此志、此心，足可嘉尚！",
        "from": "T47n1967_003:0143b29_13",
        "context_with_next_sentence": true
    },
    {
        "source_sentence": "有如是者，不亦難哉？",
        "from": "T47n1967_003:0143c01_14",
        "context_with_next_sentence": true
    },
    {
        "source_sentence": "《涅槃》云：『乃至獻一華，則生不動國。』",
        "from": "T47n1967_003:0143c02_15",
        "context_with_next_sentence": true
    },
    {
        "source_sentence": "是則一香、一華、一燈、一樂，及以飲食，盡心樂得奉薦三世諸佛者，淨土妙因，成聖元始，安得輕易其事而不遵之哉？",
        "from": "T47n1967_003:0143c03_16",
        "context_with_next_sentence": true
    },
    {
        "source_sentence": "若離於此行，而聽無稽之言，獻心華、點心燈，焚心香、禮心佛，而欲求於正覺者，亦何異騁猿猴之巧、守梅林之望歟？",
        "from": "T47n1967_003:0143c05_17",
        "context_with_next_sentence": true
    },
    {
        "source_sentence": "及令彼衣心衣、飯心飯，則困拒不已，至於六度萬行，何乃排於空見之心哉？",
        "from": "T47n1967_003:0143c08_18",
        "context_with_next_sentence": true
    },
    {
        "source_sentence": "指心、指空之言，其過若此，不可不慎也！",
        "from": "T47n1967_003:0143c09_19",
        "context_with_next_sentence": true
    },
    {
        "source_sentence": "真言門中瑜伽觀行，亦約事門表相，不一向推心，常嚴薦香華六時無廢也。」",
        "from": "T47n1967_003:0143c10_20",
        "context_with_next_sentence": true
    },
    {
        "source_sentence": "無相獻華信毀交報門第十九",
        "from": "T47n1967_003:0143c13_0",
        "context_with_next_sentence": true
    },
    {
        "source_sentence": "問曰：「華者事也，理在何焉？",
        "from": "T47n1967_003:0143c14_0",
        "context_with_next_sentence": true
    },
    {
        "source_sentence": "信之與毀，交報在何？」",
        "from": "T47n1967_003:0143c14_1",
        "context_with_next_sentence": true
    },
    {
        "source_sentence": "對曰：「華即理也，色即空也。",
        "from": "T47n1967_003:0143c15_2",
        "context_with_next_sentence": true
    },
    {
        "source_sentence": "信之報者，《悲華經》云：『昔有王子，名無所畏，手持蓮華，上寶藏佛。",
        "from": "T47n1967_003:0143c15_3",
        "context_with_next_sentence": true
    },
    {
        "source_sentence": "佛言：「汝以蓮華，印於虛空，今與汝號，名虛空印，當來成佛，世界名蓮華，佛號蓮華尊，汝是也。」』",
        "from": "T47n1967_003:0143c17_4",
        "context_with_next_sentence": true
    },
    {
        "source_sentence": "國土及佛，皆約昔日所獻蓮華而為號者，欲令明識行因感果之義也。",
        "from": "T47n1967_003:0143c19_5",
        "context_with_next_sentence": true
    },
    {
        "source_sentence": "何乃沮檀度之獻華，而欲別遵之無相哉？",
        "from": "T47n1967_003:0143c20_6",
        "context_with_next_sentence": true
    },
    {
        "source_sentence": "毀之報者，《大方廣總持經》說：『昔有一比丘名淨命，住於正見，持華供養；又一比丘名法行，住於邪見，坐得四禪，常說空宗般若最勝，謗淨命法師云：「淨命所受諸華，不持供養，而自受用。」",
        "from": "T47n1967_003:0143c21_7",
        "context_with_next_sentence": true
    },
    {
        "source_sentence": "坐此一言，於六萬世，常無舌根，乃至成佛，猶居五濁。",
        "from": "T47n1967_003:0143c25_8",
        "context_with_next_sentence": true
    },
    {
        "source_sentence": "彼何人耶？",
        "from": "T47n1967_003:0143c27_9",
        "context_with_next_sentence": true
    },
    {
        "source_sentence": "即釋迦是也。",
        "from": "T47n1967_003:0143c27_10",
        "context_with_next_sentence": true
    },
    {
        "source_sentence": "佛言：「少聞之人，於我法中，作二說者，命終之後，隨於地獄，多百千劫。",
        "from": "T47n1967_003:0143c27_11",
        "context_with_next_sentence": true
    },
    {
        "source_sentence": "若以惡眼，視發菩提心人，得無眼報；以惡口，謗發菩提心人，得無舌報。」』",
        "from": "T47n1967_003:0143c29_12",
        "context_with_next_sentence": true
    },
    {
        "source_sentence": "若唯修一般若波羅蜜得菩薩者，往昔迦尸迦王行菩薩行，時捨所愛身頭、目、髓、腦。",
        "from": "T47n1967_003:0144a01_13",
        "context_with_next_sentence": true
    },
    {
        "source_sentence": "爾時此王豈無智慧哉？",
        "from": "T47n1967_003:0144a03_14",
        "context_with_next_sentence": true
    },
    {
        "source_sentence": "則知六波羅蜜應具足修，執一非餘，是為魔業。",
        "from": "T47n1967_003:0144a04_15",
        "context_with_next_sentence": true
    },
    {
        "source_sentence": "安得棄獻華之檀波羅蜜，而以惡取空，僭易於般若真無相哉？",
        "from": "T47n1967_003:0144a05_16",
        "context_with_next_sentence": true
    },
    {
        "source_sentence": "無舌之報，自貽伊咎。",
        "from": "T47n1967_003:0144a06_17",
        "context_with_next_sentence": true
    },
    {
        "source_sentence": "如來所以自引昔非，欲令眾生不覆車於前轍耳。",
        "from": "T47n1967_003:0144a07_18",
        "context_with_next_sentence": true
    },
    {
        "source_sentence": "一華若此，一切土、木形像，竹、帛諸經，剃髮僧、尼，住持三寶，戒定慧學，無論福田及非福田，悉可敬之，一切皆入真實三業供法界海中，有何不可？",
        "from": "T47n1967_003:0144a08_19",
        "context_with_next_sentence": true
    },
    {
        "source_sentence": "而欲略之哉！",
        "from": "T47n1967_003:0144a11_20",
        "context_with_next_sentence": true
    },
    {
        "source_sentence": "《法華偈》云：「『若人於塔廟，　　寶像及畫像，　　以華香幡蓋，　　敬心而供養，　　乃至一小音，　　皆已成佛道。』」",
        "from": "T47n1967_003:0144a11_21",
        "context_with_next_sentence": true
    },
    {
        "source_sentence": "萬善同歸皆成三昧門第二十",
        "from": "T47n1967_003:0144a15_0",
        "context_with_next_sentence": true
    },
    {
        "source_sentence": "問曰：「夫施燈長明，生日月宮，華香、幡蓋與燈未異，盡生天之福也。",
        "from": "T47n1967_003:0144a16_0",
        "context_with_next_sentence": true
    },
    {
        "source_sentence": "而云『皆已成佛道』者，何酬報之深哉？」",
        "from": "T47n1967_003:0144a17_1",
        "context_with_next_sentence": true
    },
    {
        "source_sentence": "對曰：「如帝王行幸，萬乘千官，步卒已來，皆帶御字，犯之天仗，死在斯須。",
        "from": "T47n1967_003:0144a18_2",
        "context_with_next_sentence": true
    },
    {
        "source_sentence": "若鑾輅還宮，步卒放散，歸乎村墅，苟稱於御字，亦死在斯須。",
        "from": "T47n1967_003:0144a20_0",
        "context_with_next_sentence": true
    },
    {
        "source_sentence": "且步卒是同，而生、死有異，蓋為緣起之殊，有茲寵辱也。",
        "from": "T47n1967_003:0144a21_1",
        "context_with_next_sentence": true
    },
    {
        "source_sentence": "向若華、蓋、香、燈，不遇《法華經》王命之天仗，實亦報在天宮。",
        "from": "T47n1967_003:0144a22_2",
        "context_with_next_sentence": true
    },
    {
        "source_sentence": "今逢三昧寶王，猶當扈從，乃至獻一華，皆已成佛道。",
        "from": "T47n1967_003:0144a23_3",
        "context_with_next_sentence": true
    },
    {
        "source_sentence": "斯則佛種從緣起，理教然耳！",
        "from": "T47n1967_003:0144a25_4",
        "context_with_next_sentence": true
    },
    {
        "source_sentence": "亦猶鳥向須彌，皆同一色；水朝巨海，無復異名。",
        "from": "T47n1967_003:0144a25_5",
        "context_with_next_sentence": true
    },
    {
        "source_sentence": "故《大寶積經．文殊普門會》，會天龍八部，地獄、畜生，色、聲、香等，一切萬法皆三昧者，亦猶毛容巨海，芥納須彌，豈毛芥之神乎？",
        "from": "T47n1967_003:0144a26_6",
        "context_with_next_sentence": true
    },
    {
        "source_sentence": "蓋神者神之耳。",
        "from": "T47n1967_003:0144a29_7",
        "context_with_next_sentence": true
    },
    {
        "source_sentence": "則知，解猶於目，行類於足，解正即行正，解邪即行邪，魔、佛淺深，俱憑於解。",
        "from": "T47n1967_003:0144a29_8",
        "context_with_next_sentence": true
    },
    {
        "source_sentence": "故《涅槃》曰：『於戒緩者，不名為緩；於乘緩者，乃名為緩。』",
        "from": "T47n1967_003:0144b02_9",
        "context_with_next_sentence": true
    },
    {
        "source_sentence": "乘者即慧解之稱也，一行既爾，萬行皆然。",
        "from": "T47n1967_003:0144b03_10",
        "context_with_next_sentence": true
    },
    {
        "source_sentence": "法華三昧者，即念佛三昧也。",
        "from": "T47n1967_003:0144b04_11",
        "context_with_next_sentence": true
    },
    {
        "source_sentence": "是以如來名此勝定，為三昧寶王、為光明藏、為除罪珠，為邪見燈、迷衢者導、王子金印、貧夫寶藏，空三昧、聖三昧，陀羅尼真思惟，最勝觀如意珠，佛性、法性、僧性，無盡藏勝方便，大慧光明，消惡觀法三昧等。",
        "from": "T47n1967_003:0144b05_12",
        "context_with_next_sentence": true
    },
    {
        "source_sentence": "故知，教、理、行、果，八萬四千波羅蜜門，皆是念佛三昧之異名也。",
        "from": "T47n1967_003:0144b09_13",
        "context_with_next_sentence": true
    },
    {
        "source_sentence": "夫如是則獻一華，遍奉於三世塵剎，念一佛體，通於未來世雄，如大地而為射的，豈有箭發而不中者哉？",
        "from": "T47n1967_003:0144b11_14",
        "context_with_next_sentence": true
    },
    {
        "source_sentence": "不然，則違《思益經》畏空、捨空，行空、索空之誚耳。」",
        "from": "T47n1967_003:0144b13_15",
        "context_with_next_sentence": true
    },
    {
        "source_sentence": "客曰：「醫去留藥，商行寄金，前賢所藏，非其人不可。",
        "from": "T47n1967_003:0144b14_16",
        "context_with_next_sentence": true
    },
    {
        "source_sentence": "弟子昧道懵學，輒窺三昧之門，尚期無生，每希一實之唱。",
        "from": "T47n1967_003:0144b15_17",
        "context_with_next_sentence": true
    },
    {
        "source_sentence": "如上奧旨，法之寶印，動寂雙照，理事圓融，舉心咸真，觸類而長，稱於南無，皆成於佛道，散華彈指，盡超於菩提，經王所在而自尊，目翳金錍而抉膜，二十門義未甞聞諸。",
        "from": "T47n1967_003:0144b17_18",
        "context_with_next_sentence": true
    },
    {
        "source_sentence": "欣澡雪輕眾生之愆，得優游寶莊嚴之土，何斯幸也！",
        "from": "T47n1967_003:0144b20_19",
        "context_with_next_sentence": true
    },
    {
        "source_sentence": "願不易此身，獲醍醐之妙記，悟當來諸佛即眾生是焉。",
        "from": "T47n1967_003:0144b22_20",
        "context_with_next_sentence": true
    },
    {
        "source_sentence": "遂稽首多寶塔，對之蓮華僧，與吾普觀十方尊，圓念三世佛。",
        "from": "T47n1967_003:0144b23_21",
        "context_with_next_sentence": true
    },
    {
        "source_sentence": "長跪叉手，而說頌曰：「『一心憶念過去佛，　　亦憶未來諸世尊，　　現在一切人中雄，　　亦學於其所說法，　　無有一佛在過去，　　亦無現在及當來，　　唯此清淨微妙禪，　　彼不可言證能說。』」",
        "from": "T47n1967_003:0144b24_22",
        "context_with_next_sentence": true
    },
    {
        "source_sentence": "念佛三昧寶王論卷下終",
        "from": "T47n1967_003:0144c01_0",
        "context_with_next_sentence": true
    },
    {
        "source_sentence": "跋寶王論後",
        "from": "T47n1967_003:0144c02_0",
        "context_with_next_sentence": true
    },
    {
        "source_sentence": "夫子曰：「立則見其參於前也，在輿則見其倚於衡也，夫然後行。」",
        "from": "T47n1967_003:0144c03_0",
        "context_with_next_sentence": true
    },
    {
        "source_sentence": "《漢書》曰：「坐則見堯於牆，食則見堯於羹，道之不可須臾離也如此。」",
        "from": "T47n1967_003:0144c04_1",
        "context_with_next_sentence": true
    },
    {
        "source_sentence": "雖然，此特域中之道爾。",
        "from": "T47n1967_003:0144c05_2",
        "context_with_next_sentence": true
    },
    {
        "source_sentence": "《首楞嚴經》云：「若諸眾生，憶佛念佛，現前當來必定見佛，不假方便自得心開。」",
        "from": "T47n1967_003:0144c06_3",
        "context_with_next_sentence": true
    },
    {
        "source_sentence": "予謂修念佛三昧，亦當如參前、倚衡，與夫見堯之義。",
        "from": "T47n1967_003:0144c08_4",
        "context_with_next_sentence": true
    },
    {
        "source_sentence": "行住坐臥皆應憶念，何患不見佛哉？",
        "from": "T47n1967_003:0144c09_5",
        "context_with_next_sentence": true
    },
    {
        "source_sentence": "此真出世成道之要津也！",
        "from": "T47n1967_003:0144c10_6",
        "context_with_next_sentence": true
    },
    {
        "source_sentence": "修是三昧者，當以安養為期。",
        "from": "T47n1967_003:0144c10_7",
        "context_with_next_sentence": true
    },
    {
        "source_sentence": "蓋彌陀願力，以接引群生為務，大光普照，攝取不捨。",
        "from": "T47n1967_003:0144c11_8",
        "context_with_next_sentence": true
    },
    {
        "source_sentence": "凡存念者，盡得往生，其利博哉！",
        "from": "T47n1967_003:0144c12_9",
        "context_with_next_sentence": true
    },
    {
        "source_sentence": "豈特見堯於牆、於羹但虛想乎？",
        "from": "T47n1967_003:0144c13_10",
        "context_with_next_sentence": true
    },
    {
        "source_sentence": "政和七年十一月三日，於符離境舟中，因觀唐釋飛錫《念佛寶王論》，遂思吾夫子與漢史之言，與佛合若符契，乃紀於此帙，冀時觀之，以自策焉。",
        "from": "T47n1967_003:0144c14_0",
        "context_with_next_sentence": true
    },
    {
        "source_sentence": "凡見聞者，其亦勉諸。",
        "from": "T47n1967_003:0144c17_1",
        "context_with_next_sentence": true
    },
    {
        "source_sentence": "黃伯思長孺父謹書。",
        "from": "T47n1967_003:0144c17_2",
        "context_with_next_sentence": false
    }
]