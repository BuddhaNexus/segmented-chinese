[
    {
        "source_sentence": "六月一日天台山僧維蠲謹獻書於",
        "from": "X56n0942_003:0682c07_0",
        "context_with_next_sentence": true
    },
    {
        "source_sentence": "郎中使君(閣下)維蠲言去歲不稔人無聊生皇帝憂勤擇賢救疾朝端選於眾得郎中以恤之伏惟郎中天仁神智澤潤台野新張千里之幬再活百靈之命風雨應祈稼穡鮮茂凡在品物罔不悅服南嶽高僧思大師生日本為王天台教法大行彼國是以內外經籍一法於唐約二十年一來朝貢貞元中僧最澄來會僧道邃為講義陸使君給判印歸國大闡玄風去年僧圓載奉　　本國命送　　太后納袈裟供養　　大師影　　聖德太子法華經疏鎮天台藏賷眾疑義五十科來問抄寫所欠經論禪林寺僧廣脩答一本已蒙　　前使李端公判印竟維蠲答一本并付經論疏義三十本伏乞郎中賜以判印光浮日宮丕冐遐裔恩流永劫道德日新煩黷　　聽覽不任悚懼。",
        "from": "X56n0942_003:0682c08_0",
        "context_with_next_sentence": true
    },
    {
        "source_sentence": "僧維蠲謹言開士維蠲弘傳天台　　智顗大師教教跡貫微妙門了最上乘旨繞諸經諸論之祕密得先佛後佛之定慧非天與玄機神授朗智雖白首枯心不能了達今維蠲上人者傳此教已十餘年決疑義如泉流導幽樞若氷釋聽者受者甚聞韶之甘利根鈍根同一雨之潤豁圓載之來叩答　　彼土之遙仰兩地空齋一朝玲瓏仁智相逢一何盛也煙波萬里掬玄珠而還雲山巋然搖風期之念又二十載何其敻耶邁佩竹符於名嶽之下聆高僧之嘉話洗浙煩慮如揖靈泉深戁[言*甹]才不稱所請。",
        "from": "X56n0942_003:0682c21_1",
        "context_with_next_sentence": true
    },
    {
        "source_sentence": "開成五年八月十三日朝議郎使持節台州刺史上柱國賜緋魚袋膝邁白圓載闍梨是東國至人洞西竺妙理梯山航海以月繫時涉百餘萬道途之勤歷三大千世界之遠經文翻於貝葉鄉路出於扶桑破後學之昏迷為空門之標表遍禮白足淹留赤城遊巡既周巾錫將返懇求印信以為公憑行業眾知須允其請。",
        "from": "X56n0942_003:0683a10_2",
        "context_with_next_sentence": true
    },
    {
        "source_sentence": "開成五年　月　日朝議郎使持節台州刺史上柱國賜緋魚袋漆邁給付日本國經論目大悲經三卷新譯般若心經一卷唐梵對書佛頂一卷仁王經疏一卷金剛經疏一卷菩薩戒疏二卷念經儀法一卷隨自意三昧一卷四十二字門一卷小止觀一卷華嚴義海二卷華嚴還源觀一卷華嚴十玄門一卷注法界觀一卷注止觀偈一卷止觀科節一卷止觀科文一卷六妙門一卷釋氏血脉譜一卷修禪法行一卷還源集三卷佛窟集一卷大師口決一卷陳宣帝書一本圓式論一本義要一卷中道因緣論一卷形神不滅論一卷法王詔一本心王賦一本答日本國問一卷問釋籤云今法華是顯露等者對非祕密故云顯露於顯露七中通奪而言之並非七也別與而言之但非前六何者七中雖有圓教以兼帶故是故不同此約部說也彼七中圓與法華圓其體不別故但簡六此約教說也(已上文也)今尋文意若約與義則法華經同八中圓若爾此經亦為頓漸化儀攝之為不攝耶又約奪義則非八攝若爾者此法華經為何化儀為化法此義如何。",
        "from": "X56n0942_003:0683a20_0",
        "context_with_next_sentence": true
    },
    {
        "source_sentence": "答玄文云餘經赴緣取益法華唯論布教之元意經云我本立誓願欲令一切眾如我等無異誓以一乘化物也眾生根鈍未堪純一順十方佛於一乘道開出三乘八教接引調熟四十餘年八教未合不得稱意也今正是其時決定說一乘化一切眾生皆令入佛道如我昔所願今者已滿足佛意暢也終從一而歸一廢諸方便唯圓實一乘故八教不攝也圓人佛眼所見眾生即圓滿法身佛也五義釋題不同諸經諸經有圓圓即是妙妙體無異將部往望彼有兼但對帶之麤法華唯圓故獨稱妙八不攝也實相為體體亦無二將部往望諸經實者自實權者自權隔歷不融未同一實今則一相一味故非八也一乘因果為宗散心小善二乘偏行悉是圓因壽量塵點本地三身方是妙果八教之所未開也斷疑生信為用燋種根敗能生華菓如聾如瘂咸得聰明必死之人更賜壽命如斯之用八教所無也名體宗用既別教相固合不同故法華經非八教攝也然離八教外無別一教復對化儀化法辯也儀者威儀布致次第也頓漸不定祕密頓漸對五時不定祕密約頓漸中義立耳化法有四藏通別圓揩定軌範不移易也儀中用法法須約儀參而不雜也若單約化儀華嚴唯頓餘經唯漸文云鹿苑至涅槃漸也又云從牛出乳五味皆漸也諸如此文且約化儀法華漸也玄文第一卷判教相云今經若法被緣名漸圓教者漸即約儀圓即約法文句云華嚴頓鹿苑至般若漸法華是會漸歸頓諸如此文頓是約法此儀法合辨也已今當說法華第一一乘圓妙迥異餘妙牛食肥膩即出醍醐圓頓機擊出無作法輪復有一行是如來行今當為汝說實最事諸如上文此唯約法明也學人細尋方免雜亂。",
        "from": "X56n0942_003:0683c02_0",
        "context_with_next_sentence": true
    },
    {
        "source_sentence": "問大毗盧遮那經一部七卷薄伽梵住如來加持廣大金剛法界宮為一切持金剛者演說之也大唐中天竺國三藏輸波迦羅唐言善無畏譯今疑如來所說始從華嚴終至涅槃無為五時四教所不該攝今以此毗盧遮那經何部何時何教攝之又為法華前說為當法華後說此義如何。",
        "from": "X56n0942_003:0684a08_0",
        "context_with_next_sentence": true
    },
    {
        "source_sentence": "答謹尋經文屬方等部行聲聞緣覺故與不空羂索大寶積大集大方等金光明維摩楞伽思益等經同味具四教四佛四土今顯毗盧遮那於法界宮說乃是法身寂光土從勝受名也前後可詳。",
        "from": "X56n0942_003:0684a14_0",
        "context_with_next_sentence": true
    },
    {
        "source_sentence": "問玄義第二云今家破光宅因果之六義一一難之具以四一四六二十四今疑若難昔因果時為破因果之實體為破因果上邪執若難今因果亦復然也為破因果之實體為破因果上邪執。",
        "from": "X56n0942_003:0684a18_0",
        "context_with_next_sentence": true
    },
    {
        "source_sentence": "答光宅判五時法華當第四時對前三稱妙對涅槃未得常住大師判法華與涅槃同味前四時只一酪味唯麤餘三味有圓圓即是妙却成十二妙光宅言法華妙妙未常住未常是麤成十二麤此破執昔麤今妙因果俱實義俱不成也。",
        "from": "X56n0942_003:0684a22_0",
        "context_with_next_sentence": true
    },
    {
        "source_sentence": "問又云正論今意為二先略用彼名顯於妙義因具三義者一法界具九法界名體廣九法界即佛法界名位高十法界即空即假即中名用長即一而論三即三而論一非各異亦非橫亦非一故稱妙也果體具三義者體遍一切處名體廣又已成佛久久遠遠名位高從本垂迹過現未來三世益物名用長是為因果六義異於餘經是故稱妙今疑此因果六義與蓮華六譬若有相對耶。",
        "from": "X56n0942_003:0684b03_0",
        "context_with_next_sentence": true
    },
    {
        "source_sentence": "答玄文第七釋蓮華處云二門六譬各有所擬如文次第取為蓮故華對此六也。",
        "from": "X56n0942_003:0684b11_0",
        "context_with_next_sentence": true
    },
    {
        "source_sentence": "問又釋籤中釋佛界十如是文云又約現生後論九論十者有現報故名為有報無生後故亦言無報始自初入變易土中受法身性既並無復隔生之義故無生後二種報也今疑無漏為因無明為緣生彼變易若無隔生者妙覺位佛損生竟時無明為緣所感之身為不棄捨為當棄捨若不捨者虗妄和合所感之身何為真身若棄捨者既有隔生何為無隔此義如何。",
        "from": "X56n0942_003:0684b13_0",
        "context_with_next_sentence": true
    },
    {
        "source_sentence": "答妙覺位佛覺一切法悉是真實虗妄和合元本清淨無可棄捨無生可隔達法性源本無生死名損生竟空中無華何必用遣但佛眼未明謂真可證謂妄可捨耳。",
        "from": "X56n0942_003:0684b21_0",
        "context_with_next_sentence": true
    },
    {
        "source_sentence": "問法華玄義判釋圓教二諦義云取意存略但點法性為真諦無明十二因緣為俗諦今疑此十二緣為是生滅為不生滅若生滅者何故明圓十二緣文云不思議不生不滅十二因緣若不生滅者何故明圓假觀文云達此空時觀冥中道能知世間生滅法相如實而見名入假觀。",
        "from": "X56n0942_003:0684c01_0",
        "context_with_next_sentence": true
    },
    {
        "source_sentence": "答圓人解生滅即不生滅不生滅即生滅生滅即俗俗即真世間相常住也能知世間生滅相真即俗也但尋大師釋法本不生今則無滅義自分明。",
        "from": "X56n0942_003:0684c07_0",
        "context_with_next_sentence": true
    },
    {
        "source_sentence": "問又玄義云別教無量四諦非前二非後一正說恒沙佛法當名然實通緣諸四諦次第為論不無傍正初心緣諸無量發心誓願初正以生滅四諦伏通見思傍修三種次正以無生破通見思謗修兩種次正以無量破內外塵沙次正用無作伏無明次正用無作破無明(已上文也)今疑此斷伏義據何經論華嚴瓔珞仁王新金光明勝天王大品涅槃等經十地攝大乘地持十住婆沙大智等論如是經論雖明地位而未有此傍正伏斷請示誠文。",
        "from": "X56n0942_003:0684c10_0",
        "context_with_next_sentence": true
    },
    {
        "source_sentence": "答別人徧學四教初以生滅伏見思此最淺故別人不以此斷用無生斷見思未能即中故用無量最後方斷無明經論四疑當人各各伏斷今偏語別人學四伏斷深淺互入不專一文所列諸經何足為證信有別人徧學四教義自明白。",
        "from": "X56n0942_003:0684c19_0",
        "context_with_next_sentence": true
    },
    {
        "source_sentence": "問今疑彼瓔珞經未有忍名然今案仁王般若經初四十心咸為伏忍今家解釋但信為伏亦無信忍又復彼經意十地初三以為信忍四五六地以為順忍而今家判取住行向名為順忍如此相違其趣如何又至明圓教位用五忍名不似誠文今疑仁王是明別圓二位若准彼經初四十心以為伏忍今此圓位取五品位名為伏忍彼經便舉四五六地以為順忍今此圓位十信為順彼經即以十地初三而為信忍次三順忍次三無生第十與佛同為寂滅今義即舉住行向地等覺為無生忍但佛獨以為寂滅忍非但別教忍名相違圓位忍號亦不相似是義如何。",
        "from": "X56n0942_003:0684c24_0",
        "context_with_next_sentence": true
    },
    {
        "source_sentence": "答四十心為伏者正是別義地前未斷無明故得伏名初三為信得四不壞信理亦別義也四五六為順順中也圓家住行向正同此三地經四十心為伏忍通初後說也圓五品為伏伏初也十信為順趣向為順也但圓教初心即具五忍且借別位分高位耳既是暫借何必全同經次第也智者依義不依語也。",
        "from": "X56n0942_003:0685a12_0",
        "context_with_next_sentence": true
    },
    {
        "source_sentence": "問又云若有為門從門證果三德具足不縱不橫因亦如是一法門具足一切法門通至佛地華嚴云從初一地具足諸地功德大品云初阿字具足四十一字功德三門亦如是是為圓四門相今疑若云一地具足諸地功德者圓人但居初發心位不應經歷二住已去若經歷者何故今云一地具足諸地功德也又釋一一字以表一一位如何。",
        "from": "X56n0942_003:0685a18_0",
        "context_with_next_sentence": true
    },
    {
        "source_sentence": "答圓人一住即攝法界盡住外更無一法可得阿之言無無即無住無生無上無為無得四十二字四十二位只是一無住法耳此即空真諦也雖一位一字具一切位具一切字此即假俗諦也真俗不二而能照二即中諦也點空證位位位皆空日行空中何廢朝夕如人受戒一受不退常寂然何妨夏臘猶存小大此准南岳四十二字門附往自看。",
        "from": "X56n0942_003:0685b01_0",
        "context_with_next_sentence": true
    },
    {
        "source_sentence": "問又第七卷明本因文云本因妙者經言我本行菩薩道時所成壽命者慧命即本時智妙我本行者行是進趣即本行妙也菩薩道時者是因人復顯位妙也一句文證成三妙三妙即本時因妙非迹因也(已上文也)今疑諸大小乘經論明釋迦迹因能化與所化名號甚分明今此本實佛從何等如來最初發大心也本行大道時其別號如何。",
        "from": "X56n0942_003:0685b08_0",
        "context_with_next_sentence": true
    },
    {
        "source_sentence": "答三世諸佛道同同開三顯一開近顯遠開竟三即一近即遠經云我於伽耶城菩提樹下坐近也教令初發心涌出初發心遠也我於道場中說壽亦如是此彌勒同釋迦也同即是同體大悲含一切無復自他遠近無差別國劫名號一切佛通名毗盧遮那國通名寂光通名實報亦無界分壽量但云無始無終毗盧遮那經云我一切本初號名世所依說法無等比本寂無有上皆同壽命同種子同依處同救世者即我今一念圓解全盡三千三千外無一毫法授記作佛悉迹中事耳。",
        "from": "X56n0942_003:0685b15_0",
        "context_with_next_sentence": true
    },
    {
        "source_sentence": "問判教相文云判教相者即為六一舉大綱乃至六增數明教一大綱三種一頓二漸三不定此三名同舊義異也今疑一家文中多用四教判一代教今至此文更立三教何為正義。",
        "from": "X56n0942_003:0685c01_0",
        "context_with_next_sentence": true
    },
    {
        "source_sentence": "答大綱即化儀也頓中廣引諸經說頓結云此教相頓非部頓也恐人濫化儀故此結也教即法教部唯華嚴此乃儀中引法比說也但三不四者祕密非文可傳存義而已今論文部故此略也。",
        "from": "X56n0942_003:0685c05_0",
        "context_with_next_sentence": true
    },
    {
        "source_sentence": "問又云法華八千聲聞無量損生菩薩即是前熟菓實於法華中收更無所作若五千自起人天被移皆是後熟涅槃中收今疑彼涅槃中未有退座五千被移人天得果之文何為涅槃中收請示其文。",
        "from": "X56n0942_003:0685c09_0",
        "context_with_next_sentence": true
    },
    {
        "source_sentence": "答此准義入涅槃是捃拾教三告大眾有疑當問眾皆默然無疑五千人天是佛弟子四眾之數聞一切眾生悉有佛性悉皆作佛而默然者義當收也。",
        "from": "X56n0942_003:0685c14_0",
        "context_with_next_sentence": true
    },
    {
        "source_sentence": "問玄義第十末文云記者私錄異同(云云)釋籤云從記者私錄異同下是章安雜錄記異聞不關於記大師說也故不依文次亦無淺深於中為二初雜記異聞次惟文下述已推師結前生後初文為四初料簡般若與法華以辨同異二明經論諸藏離合三明四教名義所憑四破古五時七階不同今疑此文既云不關於記大師說也今此異聞為從誰聞請示其人又尋籤意初從記者私錄已下至訖一無二焉是當正明異聞文紙數稍及五六枚也然就其中義門繁多為用不用為當簡用此義如何。",
        "from": "X56n0942_003:0685c17_0",
        "context_with_next_sentence": true
    },
    {
        "source_sentence": "答異聞補讚防毀極為藻鏡況章安助釋不共般若亦授記聲聞大師未出不共即圓圓人知一切法有安樂性聲聞何不作佛般若未明說耳。",
        "from": "X56n0942_003:0686a04_0",
        "context_with_next_sentence": true
    },
    {
        "source_sentence": "問今疑若依後釋者以迦葉等既名定性令在法華授菩提記何故初釋云若定性者彼土得故未來得故此義如何。",
        "from": "X56n0942_003:0686a07_0",
        "context_with_next_sentence": true
    },
    {
        "source_sentence": "答定性未來得是不預法華會不遇佛人自謂滅度更於餘國謂方便土也敗種是通彈呵非謂便是定性迦葉是最尊重弟子尚是定性何處更有不定性依疏說好。",
        "from": "X56n0942_003:0686a10_0",
        "context_with_next_sentence": true
    },
    {
        "source_sentence": "問又法華疏第二云尸棄者此翻為頂髻又外國喚火為樹提尸棄此王本修火光定破欲界惑從德立名然經標梵王復舉尸棄似兩人依釋論正以尸棄為王今經舉位顯名恐目一人耳乃至云初禪有梵眾梵輔大梵今舉主攝諸也光明者二禪也(已上文句文也)淨名疏第二云尸棄者此云火或云火首又言蠡髻似蠡故也望法華序恐是二禪王所言等者三四禪也(已上淨名疏文)今疑若依法華疏者尸棄是初禪主何故淨名疏云望法華序是二禪王此義如何。",
        "from": "X56n0942_003:0686a14_0",
        "context_with_next_sentence": true
    },
    {
        "source_sentence": "答梵王為三界主二十五有別立一名住在初禪初禪不全攝如一刕刺史不得攝為一刕人或住諸禪亦管欲界梵云尸棄唐翻火頂天竺自有二說一云火謂火灾頂如頭頂此初禪也一云頂謂頂蓋火不到處二禪也大師依天竺具此二說。",
        "from": "X56n0942_003:0686a24_0",
        "context_with_next_sentence": true
    },
    {
        "source_sentence": "問疏第五云如身子六心中退大記云六心中退者准瓔珞意身子於十住中第六心退恐是爾前見思俱斷至六心時見猶未盡六心尚退今疑若別位者初破見正入初住從二住至七住破於思假八九十住正是侵習若圓教位者初破見假正是初信從第二信至第七信是破思假八信至十信斷正習盡十住已上斷無明或分身成佛今言六心見猶未盡者是何位。",
        "from": "X56n0942_003:0686b05_0",
        "context_with_next_sentence": true
    },
    {
        "source_sentence": "答大師菩薩戒疏云身子六住退有云是六信六住義終難成既墮邪見六住無此義只應呼信為住耳別教七住斷見六未斷見墮邪義成。",
        "from": "X56n0942_003:0686b13_0",
        "context_with_next_sentence": true
    },
    {
        "source_sentence": "問摩訶止觀第一明圓頓觀文云圓頓者初緣實相造境即中無不真實繫緣法界一念法界一色一香無非中道輔行記云自山家教門所明中道唯有二義一離斷常屬前二教二者佛性屬後二教於佛性中教分權實故有即離今從即義故云色香無非中道此色香等世人咸謂以為無情然亦共許色香中道無情佛性惑耳驚心今且以十義評之使於理不惑餘則例知一者約身言佛性者應具三身不可獨云有應身性若具三身法身許遍何隔無情二者從體三身相即無暫離時既許法身遍一切處報應未甞離於法身況法身處二身常在故知三身遍於諸法何獨法身若徧尚具三身何獨法身乃至十者隨教三教云無圓說遍有具如彼記今疑如云若三身性遍諸法者何故在有情身有知覺義在非情中無知覺義又如有情發修成佛無情亦應發修成覺何故不爾復如殺害有情得罪伐無情等亦應得重故何不爾此義如何。",
        "from": "X56n0942_003:0686b16_0",
        "context_with_next_sentence": true
    },
    {
        "source_sentence": "答大師要決者一心三觀也一念心起起無起相徹應唯空三際寂然了不可得無見聞覺知相無眼耳鼻舌身意相空觀也一念心起有三千世間相國土世間一千山河大地日月星辰是也五陰世間一千染淨一切色心是也眾生世間一千六凡四聖假質是也一念心起三千性相一時起也一念心滅三千性相一時滅也念外無一毫法可得法外無一毫念可得也此心性圓明一而能多小而能大染而能淨因而能果有而能無故一一色一一香一一念介爾有心即具三千也一處見多多處見一一念即多劫多劫即一念重重互現喻天帝珠網此假觀也一念心起起而無起三際寂然無起而起起三千性相非空非假雙照空假此中觀也說即有三名字照時不作三一解只念念見自心性任運非三非一亦不用破除身心亦不要安立境觀念想斷處一切時中任運心常三觀也人無圓機自謂我是凡穢我多煩惱我智慧劣布我是生死人乃翳眼見空華空中實無華也圓人觀明觸事全同古佛非分同也何以故法性圓理三德三身只是一念不可分故此圓理亦無次位為人未能任運常觀觀有斷續我性未破破而未盡故分六即四十□位點空接引令自強不息或謂凡人但有佛法身性未有報化德用此乃別教中解非圓意也圓觀惑業苦三本自無性全是三德三德本無住處住惑業苦中三身三道悉是假名畢竟空中了不可得無惡可捨無道可證纔見有一毫理可依泊者便是妄境牽生心三觀不明也學人嫌惡貪嗔癡作意斷除殊不知此嫌惡心自是惑也若纔覺起即照此起處自無性不可取捨三觀明也若別作對治別作真如實相解別作佛菩薩想別運身心遍法界想此並非圓意前三教用心人也圓人即念無念耳若謂能覺所識別者是心苗非心性心性者三觀中所明是也三觀明時不見有情無情佛與眾生若罪若福在我觀內在我觀外在我觀中皆不可也。",
        "from": "X56n0942_003:0686c10_0",
        "context_with_next_sentence": true
    },
    {
        "source_sentence": "問又云陰入皆如無苦可捨無明塵勞即是菩提無集可斷邊邪皆中正無道可修生死即涅槃無滅可證今疑言苦集即滅道者為滅苦集名滅道耶若爾者何為即是又三乘權教亦滅苦集以為滅道與此何異又若不滅苦集二諦為滅道者迷解混亂何為四諦此義如何又撿起信論云如大海水因風波動如是眾生自性清淨心因無明風動若依此文風即非水何為無明即是菩提此義如何。",
        "from": "X56n0942_003:0687a20_0",
        "context_with_next_sentence": true
    },
    {
        "source_sentence": "答金口誠言誰敢不信須知我今一念圓解現時徹三際包十方染淨罪福悉在念中念無住處全在染淨處念即中理更何染淨而不中乎罪福若在念外念未中也若在念中有何混乱念中不見有苦集故言斷苦集本無復言不斷圓人不斷而斷也。",
        "from": "X56n0942_003:0687b05_0",
        "context_with_next_sentence": true
    },
    {
        "source_sentence": "問又約六即顯是文云若無信高推聖境非己智分若無智起增上慢謂己均佛初後俱非為此事故須知六即謂理即名字即觀行即相似即分真即究竟即(已上文也)今疑藏等三教明所歷位各有誠文今此六即義致圓滿未有經論分明誠文何等聖教的出其名請示誠文。",
        "from": "X56n0942_003:0687b10_0",
        "context_with_next_sentence": true
    },
    {
        "source_sentence": "答如大師引釋論五菩提證即義豈非證文華嚴圓聞圓信圓行圓位圓莊嚴圓建立既言圓圓乃即之異名若別有經大師應指今既義立學者何疑。",
        "from": "X56n0942_003:0687b16_0",
        "context_with_next_sentence": true
    },
    {
        "source_sentence": "問輔行決第二引占察經云觀有二種一者唯識謂一切唯心二者實觀謂觀真如唯識歷事真如觀理文今觀於十界四運義當占察一切唯心(云云)今准此等文唯識唯心其趣全同更無差別然今案大唐天台山道邃和上決云唯識與唯心其義不同唯識者未泯境故唯心心境不二故唯識者亦狹亦淺所以者何存境故唯心者亦廣亦深何以故不存境故今疑若准此決唯識唯心其義全異二師所立其趣如何。",
        "from": "X56n0942_003:0687b19_0",
        "context_with_next_sentence": true
    },
    {
        "source_sentence": "答心意識三體性是同名相有異若言積集名心思量名意了別為識此對六七八識得名也若言一切唯心造心生則種種法生此意識總名心也若言識性平等識別已來此心意總名識也若言非意所圖思量不及此心識並名意也若言稽首唯識性即佛性佛性是常心是無常此識深心淺也若言心性即法性法性即真如八識波浪此心深識淺也此心意識性並真如理相並分別事相識淺心深此四悉隨宜為說無妨。",
        "from": "X56n0942_003:0687c04_0",
        "context_with_next_sentence": true
    },
    {
        "source_sentence": "問法華三昧身開遮中分別十門至其第十證相之門約上中下各出三品三三九今疑然修證相必當須依佛菩薩說未知此等九種證相出何經論請示誠文。",
        "from": "X56n0942_003:0687c13_0",
        "context_with_next_sentence": true
    },
    {
        "source_sentence": "答大師親證豈得不信上上品即初住豈無經文下下品諸經或云聞異香精神爽利豈非誠言。",
        "from": "X56n0942_003:0687c17_0",
        "context_with_next_sentence": true
    },
    {
        "source_sentence": "問果報章云第三為明菩薩清淨大果報故說是止觀者若行違中道即有二邊果報若行順中道即有勝妙果報記云言果報者在實報土若言實報無障礙土必出方便有餘之外今疑圓頓中道正觀本破無明期寂光土何故實報以為其期彼實報土順道法愛為因無明為緣生彼土故應非中觀所期果故。",
        "from": "X56n0942_003:0687c19_0",
        "context_with_next_sentence": true
    },
    {
        "source_sentence": "答四教對四土教道說也差證法身時一切法界中事為實報土事事無礙也約理名寂光也寂光對法身實報對報身報身稱法界身土可分乎約智名報身約境名實報土約理名法身法身寂而常照名常寂光土照只照三界處四身四土豈在東西無明為緣生方便土非實報實報用三觀為緣耳。",
        "from": "X56n0942_003:0688a02_0",
        "context_with_next_sentence": true
    },
    {
        "source_sentence": "問體相章云明字義縱橫不縱橫小乘有三師大乘亦三師其所立義具如止觀今疑文中雖出大小六師所立未審其人何等經論出此立義請示所據及以其人。",
        "from": "X56n0942_003:0688a08_0",
        "context_with_next_sentence": true
    },
    {
        "source_sentence": "答諸師縱橫既言諸師固不專一經一論作此解者今人極多將此勘人看誰免過。",
        "from": "X56n0942_003:0688a12_0",
        "context_with_next_sentence": true
    },
    {
        "source_sentence": "問又云一而三故不橫即三而一故不縱不三而三故不一不一而一故不異此約字用釋也真伊字義為若此輔行記云下約字義釋者只是三點同是一伊顯是一伊而有三點是故伊字非縱非橫不同舊義故曰真伊今尋文意不縱不橫只是點字[牙*牙]牙相即只得其名若爾橫川走火亦復點字相應即得名為不縱不橫何用新伊此義如何又涅槃經哀歎品云何等名為秘密之藏猶如伊字三點若並則不成伊縱亦不成如摩醯首羅面上三目乃得成伊三點若別亦不成伊我亦如是解脫之法亦非涅槃如來法身亦非涅槃摩訶般若亦非涅槃三法各異亦非涅槃我今安住如是三法為眾生故名入涅槃如世伊字今尋經意只約三點明不並等非點與字[牙*牙]牙得為不縱橫等何故今釋與經意異此義如何。",
        "from": "X56n0942_003:0688a14_0",
        "context_with_next_sentence": true
    },
    {
        "source_sentence": "答今出梵字樣∵此梵書伊也川此橫川也灬此走火也氵此瀝水也橫川走火瀝水豈同∵也∵此並合也∵此點[牙*牙]牙也字喻既明三德可想。",
        "from": "X56n0942_003:0688b05_0",
        "context_with_next_sentence": true
    },
    {
        "source_sentence": "問方便章明乘戒四句文云二戒緩乘急者是人德薄垢重煩惱所使是諸事戒皆為羅剎毀食專守理戒觀行相續如上覺意六蔽中用心乃至云破事戒故受三惡身持理觀故見佛得道今案持相文云前來諸戒律儀防止故名不具足中道之戒無戒不備故名具足又云理觀觀心論持戒者具能持得上十戒也若准此文乘急之人無戒不備何故名為戒緩亦名為破事戒故受三惡身。",
        "from": "X56n0942_003:0688b08_0",
        "context_with_next_sentence": true
    },
    {
        "source_sentence": "答急有圓分分者對自身事戒全無且有解心故名為急若對俱急人此乘猶緩未榮修故解成種子未免三途若圓急人即成妙覺況有墮落應知緩急有千萬品不局四句。",
        "from": "X56n0942_003:0688b16_0",
        "context_with_next_sentence": true
    },
    {
        "source_sentence": "問安心章云無明癡惑本是法性以癡迷故法性變作無明起諸顛倒善不善等如寒來結水變作氷堅今疑癡迷與無明此二有何殊而云癡迷故法性作無明又元初癡為從法性起為法性外起苦法性起者法喻既不合若云外起者無明癡迷法本非法性也又元初法性由何等因緣而起癡迷也此義如何。",
        "from": "X56n0942_003:0688b20_0",
        "context_with_next_sentence": true
    },
    {
        "source_sentence": "答涅槃云無明與明愚人謂二智者了達其性無二無二之性即是佛性十界中九界愚人也佛界智者也佛界不偏果佛圓人開佛眼者也圓眼所見無明本無是法性也九界未有佛眼所見法性悉是無明也亦何定一亦何定異觀行人佛眼同古佛見也。",
        "from": "X56n0942_003:0688c03_0",
        "context_with_next_sentence": true
    },
    {
        "source_sentence": "問次位末引文云能為他人種種解說清淨持戒柔和者而共同止忍辱無嗔志念堅固常貴坐禪得諸深定精進勇猛攝諸善法利根智慧當知是人已趣道場近三菩提若爾五品之位在十信前若依普賢觀即以五品為十信五心但佛意難知赴機異說借此開解何勞苦諍今疑所引經文甚不分明如何今判五品在十信前又普賢觀何等文中以五品位為十信五心此義如何。",
        "from": "X56n0942_003:0688c08_0",
        "context_with_next_sentence": true
    },
    {
        "source_sentence": "答五品出自天台經論無的名大師既住其位附法華普賢出此名目文不分明實如來難欲存別圓出入說耳五品對四教藏對五停心通對乾慧性地別對十信十信有兩文出一云七信斷見八去斷思一云十信伏惑十住斷見思圓人初信斷見五品是假名伏位故是信前也若五品即五信或十信即一品分二信可約別教也。",
        "from": "X56n0942_003:0688c16_0",
        "context_with_next_sentence": true
    },
    {
        "source_sentence": "問又破遍文云就文字論乃當如此意則不然見思即是無明無明即是法性見思破即是無明破無明破即是見法性入實相空方名破法遍也記云若從文說見思障真無明障中若從意說見思之外無別無明無明體性既即法性當知見思亦即法性若見見思無明法性是約名等五即論徧若取見性應至五即論破何須必至分證究竟名徧(已上文也)今問若見思惑即無明者何故文云初信斷見二信已去斷思惟惑八九十信斷界內外塵沙惑也十住已去斷無明惑又見思等即無明者初信位應見中道何故待至初住方得見耶又輔行記釋意不明其趣如何。",
        "from": "X56n0942_003:0688c23_0",
        "context_with_next_sentence": true
    },
    {
        "source_sentence": "答圓人無心斷惑但作一真法界觀麤惑先去真諦先立名為十信無明後斷中道方立受十住名元只一心誰云去取煩惱尚菩提偏真豈非耶。",
        "from": "X56n0942_003:0689a11_0",
        "context_with_next_sentence": true
    },
    {
        "source_sentence": "問又釋修中位文云始自初品終至初住一生可修一生可證不待位登七地爾乃修習何暇歡喜始入雙流今疑若始自初品終至初住位一生修證者誰為其人耶若龍女者龍女是應前世種修是非一生修證之例何者此是戒緩乘急人故若無其例此義何成又起信論云是菩薩或示超地速成正覺以為怯弱眾生故或說我於無量阿僧祇劫當成佛道以為懈怠眾生故能示如是無數方便不可思議而實菩薩種性果等發心則等所證亦等無有超過之法以一切菩薩皆經三阿僧祇劫故但隨眾生世界不同所見所聞根欲性異故示所行有差別(已上文也)若爾速成是方便說何故文云一生可修一生可證。",
        "from": "X56n0942_003:0689a14_0",
        "context_with_next_sentence": true
    },
    {
        "source_sentence": "答決定三阿僧祇決定一生得皆對機破病言耳華嚴九世十世在一念中亦何長短遠近杜順是文殊化身云一念照入於多劫一一念劫收一切時處帝網現重重一切智通無礙礙華嚴相海品云地獄天子聞天皷音悉登十地何曾要待三祇若不信者縱過三祇亦恐未證一性往望誰權誰實上人能問那知不近佛來且據今身言一生耳。",
        "from": "X56n0942_003:0689b03_0",
        "context_with_next_sentence": true
    },
    {
        "source_sentence": "問氣治文云用氣治者謂吹呼[口*熙]呵噓[口*詩]皆於脣吻吐納轉側牙舌徐詳運心帶想作氣今疑此等六氣一一作氣其如何等又云口吹去冷鼻徐內溫口[口*熙]去痛除風鼻內和安噓去滿脹鼻內安銷[口*詩]去勞乏鼻內和補(已上文也)言內溫和安安銷和補者各各作氣其如何也又云息有四伴有聲曰風守之則散結滯曰氣守之則結出入不盡曰喘守之則勞不聲不滯出入俱盡曰息守之則定(已上文也)今疑守之則散則結則勞則定者其相如何又出入不盡出入俱盡者其相如何又云次別運十二息者謂上下焦滿增長滅壞冷煖衝持和補此十二息帶假想心所以者何若初念入胎即有報息隨母氣息兒漸長大風路滑成兒息出入不復隨母生在異處各各有息名報息依息者依心而起如嗔欲時氣息隆盛此名依息前六氣就報息帶想今十二息就依息帶想故不同前也(已上文也)今問何謂上息乃至補息耶又前六氣就報息帶想今十二息就依息帶想者帶何想耶。",
        "from": "X56n0942_003:0689b10_0",
        "context_with_next_sentence": true
    },
    {
        "source_sentence": "答呵等六字但依唐喚牙舌自相當彼國字同喚別故未悟耳依報息任運父母生身息也想息運想作也冷想煖補熱想冷補但學者多用者少大師十法觀具如止觀損益文處說并口決一卷附往當自審詳。",
        "from": "X56n0942_003:0689c04_0",
        "context_with_next_sentence": true
    },
    {
        "source_sentence": "承和十年五月七日從內裏賜左小將藤原良相大夫副狀送　　山家",
        "from": "X56n0942_003:0689c10_0",
        "context_with_next_sentence": false
    }
]