[
    {
        "source_sentence": " 般若心經指掌序",
        "from": "X26n0558_001:0888b03_0",
        "context_with_next_sentence": true
    },
    {
        "source_sentence": "般若無知諸法本寂根由一真之妙體影現二諦之浮名似實似虗非虗實之所能擬亦離亦合非離合之所能明所以空而非空有而非有互成不妨互奪並存亦可並亡泯立無閡隱顯自在是謂般若之玄宗也怎柰凡心易惑智火難然如舉網以張風似從波而捉月徒歷艱辛翻成障礙由是百苦交纏千殃並集都由此一念之執耳茲般若心經者文約而義寔豐詞顯而理殊奧首開空色兩門專破有無二執有無盡而實相可顯色空合而妙義方圓日用明此般若之道思過半矣嘗見諸家註釋罕臻其奧唯贒首孤山二疏果彌法壇老將但廣摭經論侈布筌[(ㄇ@(企止))/弟]非初學之所可通故茲特為指掌使其易見所以便初學也然萬里之行起於跬步觀者幸毋忽焉。",
        "from": "X26n0558_001:0888b04_0",
        "context_with_next_sentence": true
    },
    {
        "source_sentence": "歲在甲午孟秋佛歡喜日",
        "from": "X26n0558_001:0888b17_0",
        "context_with_next_sentence": true
    },
    {
        "source_sentence": "鼓山比丘元贒稽首和南序",
        "from": "X26n0558_001:0888b18_0",
        "context_with_next_sentence": true
    },
    {
        "source_sentence": "贊。",
        "from": "X26n0558_001:0888b19_0",
        "context_with_next_sentence": true
    },
    {
        "source_sentence": "　老漢行年今八十　　世間事事皆收拾　唯這影子遍諸方　　敗露重重遮不及會麼。",
        "from": "X26n0558_001:0888b20_0",
        "context_with_next_sentence": true
    },
    {
        "source_sentence": "有相身中無相身低頭方見明歷歷。",
        "from": "X26n0558_001:0888b23_0",
        "context_with_next_sentence": true
    },
    {
        "source_sentence": "永覺老人自題",
        "from": "X26n0558_001:0888b24_0",
        "context_with_next_sentence": true
    },
    {
        "source_sentence": "般若心經指掌",
        "from": "X26n0558_001:0888c05_0",
        "context_with_next_sentence": true
    },
    {
        "source_sentence": "鼓山傳法沙門　元贒　述",
        "from": "X26n0558_001:0888c07_0",
        "context_with_next_sentence": true
    },
    {
        "source_sentence": "般若波羅蜜多心經",
        "from": "X26n0558_001:0888c08_0",
        "context_with_next_sentence": true
    },
    {
        "source_sentence": "般若此云智慧即神悟玄奧妙契真源也波羅蜜多此云彼岸到即由此妙慧翻生死過盡至真空之際也般若是體波羅蜜多是用必合體用以成名者乃是簡不到彼岸之慧也心是喻喻此經乃大部六百卷之精要如人之一身雖有五官百骸而心為之主也上六字是所詮之法下經字乃能詮之教經訓正訓常亦訓徑謂此所詮之法乃聖凡同稟之正軌今古不易之常道亦即是出凡入聖之要路也。",
        "from": "X26n0558_001:0888c09_0",
        "context_with_next_sentence": true
    },
    {
        "source_sentence": "觀自在菩薩行深般若波羅蜜多時照見五蘊皆空度一切苦厄。",
        "from": "X26n0558_001:0888c18_0",
        "context_with_next_sentence": true
    },
    {
        "source_sentence": "此乃據行而略標綱要也觀自在菩薩者以此菩薩妙慧圓照空有了無罣礙所以能有能無可空可色得大自在故得此名菩薩梵語菩提薩埵華言覺眾生稱菩薩者從略也行深般若者謂所脩行之般若乃是人法雙空惟一實相非同二乘偏淺所觀也照見五蘊皆空者謂達見五蘊自性本空即二空理深慧所見也五蘊色受想行識也色即五根五塵及法塵之半分非止幻身也受謂幻身領納外塵而得受用有苦有樂及不苦不樂之殊也想者謂心緣外境而成相也行謂造作念念生滅遷流不息也識謂分別前境也識是心王受想行皆心所合之一妄心也度一切苦厄者謂證見真空苦惱斯盡當得遠離分段變易二種生死之苦也原夫凡夫之人執五蘊為我我所由是起惑造業輪迴六道甘受諸苦無有出期二乘雖不執為我我所而猶執蘊為實有所以躭空滯寂視三界為牢獄不發度生之願是謂焦芽敗種無成佛分佛深愍之故為說此般若之法使其知五蘊本空則身心如幻世界如化二執永亡三障頓消可以長御白牛廣運眾生同至彼岸而佛與眾生之名俱不可得矣。",
        "from": "X26n0558_001:0888c20_0",
        "context_with_next_sentence": true
    },
    {
        "source_sentence": "舍利子色不異空空不異色色即是空空即是色受想行識亦復如是。",
        "from": "X26n0558_001:0889a17_0",
        "context_with_next_sentence": true
    },
    {
        "source_sentence": "此下至三藐三菩提皆就機而廣陳實義也舍利子佛之弟子智慧第一權現聲聞為眾上首故佛呼其名而告之曰吾所謂照見五蘊皆空者非是離蘊之空乃即蘊之空也汝宗中但知蘊中無人而不知蘊亦非實必欲滅色方可見空是取斷滅空也當知色不異空空不異色未可差殊而觀蓋空之與色本是一體色乃空之色未嘗不空故不異空空乃色之空未嘗不色故不異色豈可於色外取空滅色見空哉佛復恐人猶存空色二見故又告之曰色即是空空即是色二諦恒存一味常顯非一非二亦一亦二涉有而不累于有觀空而不醉于空存亡無礙圓通無寄般若玄旨盡在斯矣受想行識雖非質礙之物但均屬幻有其望真空與色無殊故曰亦復如是此乃般若之要義學者宜盡心焉問舊解有水氷之喻世多相襲今何不用答以其法喻之不齊也空色雖有相成之義然非壞色以顯空亦非壞空以顯色今水結為氷則水相壞也氷融為水則氷相壞也壞一顯一是全不知空色之義故今不用也。",
        "from": "X26n0558_001:0889a19_0",
        "context_with_next_sentence": true
    },
    {
        "source_sentence": "舍利子是諸法空相不生不滅不垢不淨不增不減。",
        "from": "X26n0558_001:0889b14_0",
        "context_with_next_sentence": true
    },
    {
        "source_sentence": "是諸法指前五蘊也空相即五蘊空之相狀乃二空理顯也蓋有法則有生滅有垢淨有增減今法既亡惟一真空豈復有生滅等之可言哉古有作道前道中道後釋者非是愚意真空相顯即佛亦且不立況道前道中道後乎又諸法空相有師作真空實相釋者愚意不敢襲用以經既明言是諸法空相何得改作實相彼將謂諸妄既銷不真何待則空相便是實相也不知幻色真空俱以實相為體若悟實相非獨真空是實相即幻色亦實相也故法華云是法住法位世間相常住今但認空相為實相則其為實相不亦偏乎且空相雖是實相而實相中著不得空字不若但依經文為正。",
        "from": "X26n0558_001:0889b15_0",
        "context_with_next_sentence": true
    },
    {
        "source_sentence": "是故空中無色無受想行識無眼耳鼻舌身意無色聲香味觸法無眼界乃至無意識界。",
        "from": "X26n0558_001:0889c03_0",
        "context_with_next_sentence": true
    },
    {
        "source_sentence": "空中即前諸法空之中也真空相現萬法俱泯故皆無之非是壞法性本無故下並準此可知五蘊十二處十八界總是色心二者隨機開合故不同也。",
        "from": "X26n0558_001:0889c05_0",
        "context_with_next_sentence": true
    },
    {
        "source_sentence": "無無明亦無無明盡乃至無老死亦無老死盡。",
        "from": "X26n0558_001:0889c09_0",
        "context_with_next_sentence": true
    },
    {
        "source_sentence": "此明真空中無十二因緣也此十二本緣覺所觀之境一曰無明謂昏迷覺性也二曰行謂作業也此二支乃過去所作之因三曰識謂起妄念初託母胎也四曰名色謂母胎中漸生諸形相也五曰六入謂胎中成六根也六曰觸謂出胎後六根對六塵也七曰受謂領納世間好惡等事也此五支乃現在所受之果也八曰愛謂于世間生貪愛也九曰取謂于諸境生取著心也十曰有謂作有漏之因能招未來之果也此三支乃現在所作之因十一曰生謂受未來五蘊之身也十二曰老死謂未來之身老而死也此二支乃來世當受之果此十二支該三世因果一一相因而生名流轉門亦相因而滅名還滅門真空之中悉皆離之生滅何有亦以性本無故也。",
        "from": "X26n0558_001:0889c10_0",
        "context_with_next_sentence": true
    },
    {
        "source_sentence": "無苦集滅道。",
        "from": "X26n0558_001:0889c24_0",
        "context_with_next_sentence": true
    },
    {
        "source_sentence": "此明真空之中無四諦也四諦本聲聞所觀之境苦即世間眾苦世間果也集即造作諸業世間因也滅即涅槃出世果也道即八正道出世因也真空之中悉皆無之亦以性本無故。",
        "from": "X26n0558_001:0890a01_0",
        "context_with_next_sentence": true
    },
    {
        "source_sentence": "無智亦無得。",
        "from": "X26n0558_001:0890a05_0",
        "context_with_next_sentence": true
    },
    {
        "source_sentence": "此明真空之中非但無前諸法即知空之智亦不可得非但能空之智不可得即所知空理亦不可得至此則藥病兩亡心境俱泯唯一實相而已是為般若之極功也問前色空雙立今何一切皆無答前之所立立而未嘗不盡今之所無無而未嘗不存蓋言有者但有其相而性元無也言無者但性本無而相非壞也故存而正泯亡而恒立般若之旨本如是也。",
        "from": "X26n0558_001:0890a06_0",
        "context_with_next_sentence": true
    },
    {
        "source_sentence": "以無所得故菩提薩埵依般若波羅蜜多故心無罣礙無罣礙故無有恐怖遠離顛倒夢想究竟涅槃三世諸佛依般若波羅蜜多故得阿耨多羅三藐三菩提。",
        "from": "X26n0558_001:0890a14_0",
        "context_with_next_sentence": true
    },
    {
        "source_sentence": "此下因言無所得而顯有所得也依此無得之光即得心境皆空觸處洞然而解脫無礙矣既無礙則隨其所向無生死苦厄之障故無恐怖非獨無恐怖也即無始以來顛倒夢想亦可遠離矣顛倒夢想乃無明煩惱也既無煩惱則究竟可至涅槃之地涅槃此云圓寂德無不備謂之圓障無不盡謂之寂此言其因能竟果也非獨菩薩依此而得至涅槃即三世諸佛亦無異路惟依此而證無上正等正覺也涅槃是佛之斷果正覺是佛之智果今菩薩言涅槃佛言正覺者乃佛語互略意必俱備也問前既言無所得今又言有所得何也答此有所得正得無所得而已非別有所得也。",
        "from": "X26n0558_001:0890a18_0",
        "context_with_next_sentence": true
    },
    {
        "source_sentence": "故知般若波羅蜜多是大神呪是大明呪是無上呪是無等等呪能除一切苦真實不虗故說般若波羅蜜多呪即說呪曰羯帝羯帝波羅羯帝波羅僧羯帝菩提薩婆訶。",
        "from": "X26n0558_001:0890b06_0",
        "context_with_next_sentence": true
    },
    {
        "source_sentence": "前是顯說般若後是密說般若既顯說而又密說者何良由眾生根器不同所入有異故也又顯說能生慧滅煩惱障密說令誦持生福滅罪業障為滅二障成二嚴故兩說也今將說密呪而先嘆其功能者所以勸進行人使其樂持以取速効耳能破魔障名大神呪能破癡暗名大明呪能顯至理名無上呪能齊極果名無等等呪佛不與眾生等故稱無等然能與諸佛等故重言等也能除一切苦者三苦八苦一切苦也即說呪等者前未顯呪詞故今顯之此不可強釋以是佛之密語非因位所知但當信受持誦以求除障增福可也。",
        "from": "X26n0558_001:0890b10_0",
        "context_with_next_sentence": true
    },
    {
        "source_sentence": "般若心經指掌(終)",
        "from": "X26n0558_001:0890b22_0",
        "context_with_next_sentence": false
    }
]