[
    {
        "source_sentence": "長壽王經",
        "from": "T03n0161_001:0386a03_0",
        "context_with_next_sentence": true
    },
    {
        "source_sentence": "僧祐錄云安公失譯經人名今附西晉錄聞如是：一時，佛在舍衛國祇樹給孤獨園。",
        "from": "T03n0161_001:0386a05_0",
        "context_with_next_sentence": true
    },
    {
        "source_sentence": "是時，佛告諸比丘：「昔有菩薩為大國王，名曰長壽；王有太子，名曰長生。",
        "from": "T03n0161_001:0386a07_0",
        "context_with_next_sentence": true
    },
    {
        "source_sentence": "王治國以政，刀杖之惱不加吏民，風雨時節五穀豐熟。",
        "from": "T03n0161_001:0386a08_1",
        "context_with_next_sentence": true
    },
    {
        "source_sentence": "有隣國王治行暴虐，不修正治國民貧困，謂傍臣曰：『我聞長壽王國去是不遠，熾饒豐樂，而無兵革之備。",
        "from": "T03n0161_001:0386a10_2",
        "context_with_next_sentence": true
    },
    {
        "source_sentence": "我欲往彼攻奪其國，為可得不？』",
        "from": "T03n0161_001:0386a12_3",
        "context_with_next_sentence": true
    },
    {
        "source_sentence": "傍臣對曰：『大善！』",
        "from": "T03n0161_001:0386a13_4",
        "context_with_next_sentence": true
    },
    {
        "source_sentence": "遂興兵，而行到長壽王國界。",
        "from": "T03n0161_001:0386a13_5",
        "context_with_next_sentence": true
    },
    {
        "source_sentence": "「界上吏民走行白王曰：『彼貪王興兵而來，欲攻明王之國，唯願備豫。』",
        "from": "T03n0161_001:0386a14_6",
        "context_with_next_sentence": true
    },
    {
        "source_sentence": "長壽王召其群臣，而告之曰：『彼所以來者，但貪我國人民倉穀珍寶耳。",
        "from": "T03n0161_001:0386a16_7",
        "context_with_next_sentence": true
    },
    {
        "source_sentence": "若與其戰，必傷吾民。",
        "from": "T03n0161_001:0386a17_8",
        "context_with_next_sentence": true
    },
    {
        "source_sentence": "夫諍國殺民，吾不為也。』",
        "from": "T03n0161_001:0386a18_9",
        "context_with_next_sentence": true
    },
    {
        "source_sentence": "群臣曰：『臣等皆曉習戰法，必能勝彼，不使明王之兵為彼所侵也。』",
        "from": "T03n0161_001:0386a18_10",
        "context_with_next_sentence": true
    },
    {
        "source_sentence": "王曰：『若我勝彼，即有死傷。",
        "from": "T03n0161_001:0386a20_11",
        "context_with_next_sentence": true
    },
    {
        "source_sentence": "彼兵、我民俱惜壽命，愛我害彼，賢者不為也。』",
        "from": "T03n0161_001:0386a20_12",
        "context_with_next_sentence": true
    },
    {
        "source_sentence": "群臣不聽，留王於宮，乃自相與於外發兵，出往界上逆而距之。",
        "from": "T03n0161_001:0386a21_13",
        "context_with_next_sentence": true
    },
    {
        "source_sentence": "「長壽王乃謂其太子曰：『彼貪我國，故來攻我。",
        "from": "T03n0161_001:0386a23_14",
        "context_with_next_sentence": true
    },
    {
        "source_sentence": "今群臣以我故，欲逆而距之。",
        "from": "T03n0161_001:0386a24_15",
        "context_with_next_sentence": true
    },
    {
        "source_sentence": "夫兩敵相向，必有缺傷，今欲與汝俱委國亡去。』",
        "from": "T03n0161_001:0386a25_16",
        "context_with_next_sentence": true
    },
    {
        "source_sentence": "太子言：『諾。』",
        "from": "T03n0161_001:0386a26_17",
        "context_with_next_sentence": true
    },
    {
        "source_sentence": "即父子共踰城而出，幽隱山間。",
        "from": "T03n0161_001:0386a26_18",
        "context_with_next_sentence": true
    },
    {
        "source_sentence": "「於是貪王遂入其國，募求長壽王金千斤、錢千萬。",
        "from": "T03n0161_001:0386a28_0",
        "context_with_next_sentence": true
    },
    {
        "source_sentence": "長壽王後日，出於道邊樹下坐。",
        "from": "T03n0161_001:0386a29_1",
        "context_with_next_sentence": true
    },
    {
        "source_sentence": "有遠方婆羅門來，亦息於樹下。",
        "from": "T03n0161_001:0386a29_2",
        "context_with_next_sentence": true
    },
    {
        "source_sentence": "問長壽王曰：『卿何處人？",
        "from": "T03n0161_001:0386b01_3",
        "context_with_next_sentence": true
    },
    {
        "source_sentence": "何緣在此？』",
        "from": "T03n0161_001:0386b02_4",
        "context_with_next_sentence": true
    },
    {
        "source_sentence": "王曰：『我此國中人也，偶來到此戲耳。』",
        "from": "T03n0161_001:0386b02_5",
        "context_with_next_sentence": true
    },
    {
        "source_sentence": "長壽王問婆羅門：『賢者從何所來？",
        "from": "T03n0161_001:0386b03_6",
        "context_with_next_sentence": true
    },
    {
        "source_sentence": "將欲所之？』",
        "from": "T03n0161_001:0386b04_7",
        "context_with_next_sentence": true
    },
    {
        "source_sentence": "婆羅門言：『我遠國貧鄙之道士，遙聞此國長壽王好喜布施、周救貧羸，吾故遠來，欲從乞匃用自生活。",
        "from": "T03n0161_001:0386b04_8",
        "context_with_next_sentence": true
    },
    {
        "source_sentence": "不知王意於今云何？",
        "from": "T03n0161_001:0386b06_9",
        "context_with_next_sentence": true
    },
    {
        "source_sentence": "卿是國人，聽聞其意，於今何如？",
        "from": "T03n0161_001:0386b07_10",
        "context_with_next_sentence": true
    },
    {
        "source_sentence": "故肯布施不也？』",
        "from": "T03n0161_001:0386b08_0",
        "context_with_next_sentence": true
    },
    {
        "source_sentence": "王默自念：『子用我故，故從遠來，值我失國，到無所得而當空去。",
        "from": "T03n0161_001:0386b08_1",
        "context_with_next_sentence": true
    },
    {
        "source_sentence": "甚可哀念。』",
        "from": "T03n0161_001:0386b09_2",
        "context_with_next_sentence": true
    },
    {
        "source_sentence": "「於是，王乃垂淚，而謂婆羅門曰：『我即是長壽王也。",
        "from": "T03n0161_001:0386b10_3",
        "context_with_next_sentence": true
    },
    {
        "source_sentence": "有他國王前來攻我，我委國亡隱藏此間。",
        "from": "T03n0161_001:0386b11_4",
        "context_with_next_sentence": true
    },
    {
        "source_sentence": "今聞賢者故來相歸，值我空窮無以相副，將奈之何？』",
        "from": "T03n0161_001:0386b12_5",
        "context_with_next_sentence": true
    },
    {
        "source_sentence": "兩人相向，哽咽啼泣。",
        "from": "T03n0161_001:0386b13_6",
        "context_with_next_sentence": true
    },
    {
        "source_sentence": "王曰：『我聞新王慕我甚重，卿以我頭往，可得重賞。』",
        "from": "T03n0161_001:0386b14_7",
        "context_with_next_sentence": true
    },
    {
        "source_sentence": "婆羅門曰：『遙聞大王周救一切，故來乞匃，庶得幾微以養餘命。",
        "from": "T03n0161_001:0386b15_8",
        "context_with_next_sentence": true
    },
    {
        "source_sentence": "值王失國，自我薄福，今教斷頭不敢承命。』",
        "from": "T03n0161_001:0386b16_9",
        "context_with_next_sentence": true
    },
    {
        "source_sentence": "王曰：『卿故遠來欲有所得，遇我困乏，無以相副。",
        "from": "T03n0161_001:0386b17_10",
        "context_with_next_sentence": true
    },
    {
        "source_sentence": "且人生世皆當趣死，吾等當死，願以身相惠，何為辭讓之也？",
        "from": "T03n0161_001:0386b18_11",
        "context_with_next_sentence": true
    },
    {
        "source_sentence": "今若不取，後有來者，我猶與之，不如早取也。』",
        "from": "T03n0161_001:0386b20_12",
        "context_with_next_sentence": true
    },
    {
        "source_sentence": "婆羅門言：『我不忍殺大王。",
        "from": "T03n0161_001:0386b21_13",
        "context_with_next_sentence": true
    },
    {
        "source_sentence": "大王若有弘慈之意，必欲殞命以相惠施者，但當散手相隨去耳。』",
        "from": "T03n0161_001:0386b22_14",
        "context_with_next_sentence": true
    },
    {
        "source_sentence": "王即隨去，到城門外，而令縛之以白貪王。",
        "from": "T03n0161_001:0386b23_15",
        "context_with_next_sentence": true
    },
    {
        "source_sentence": "王即雇婆羅門金錢之賞，遣令還去。",
        "from": "T03n0161_001:0386b24_16",
        "context_with_next_sentence": true
    },
    {
        "source_sentence": "「貪王於是，乃使人於四街道頭燒殺長壽王。",
        "from": "T03n0161_001:0386b26_0",
        "context_with_next_sentence": true
    },
    {
        "source_sentence": "王故，群臣白貪王曰：『此臣等故君，今當就終歿之罪，願得為設微具以遣送之。』",
        "from": "T03n0161_001:0386b27_0",
        "context_with_next_sentence": true
    },
    {
        "source_sentence": "貪王聽之。",
        "from": "T03n0161_001:0386b28_1",
        "context_with_next_sentence": true
    },
    {
        "source_sentence": "群臣具饌，哽咽臨之，人民觀者皆言：『王枉死。』",
        "from": "T03n0161_001:0386b29_2",
        "context_with_next_sentence": true
    },
    {
        "source_sentence": "郭邑草野莫不呼天。",
        "from": "T03n0161_001:0386c01_3",
        "context_with_next_sentence": true
    },
    {
        "source_sentence": "「太子長生時出在道邊，聽聞人語，知父為貪王所得，乃佯擔樵出於市賣之，間鬧人中。",
        "from": "T03n0161_001:0386c02_0",
        "context_with_next_sentence": true
    },
    {
        "source_sentence": "當父前住，觀見父當死，心中悲痛。",
        "from": "T03n0161_001:0386c04_1",
        "context_with_next_sentence": true
    },
    {
        "source_sentence": "父見長生，恐其瞋恚為父報怨，父乃仰天太息曰：『夫為人子欲為至孝，使汝父死而不恨慎。",
        "from": "T03n0161_001:0386c04_2",
        "context_with_next_sentence": true
    },
    {
        "source_sentence": "莫為汝父報怨也，即汝父樂死而不憂；若違父言行殺他人者，即令汝父死有餘恨。』",
        "from": "T03n0161_001:0386c07_3",
        "context_with_next_sentence": true
    },
    {
        "source_sentence": "長生不忍見其父死，因還入山，長壽王遂就燒死之誅。",
        "from": "T03n0161_001:0386c09_4",
        "context_with_next_sentence": true
    },
    {
        "source_sentence": "「長生久後自念：『我父仁義深篤，至死不轉；而此貪王無狀，不別善惡，枉殺我父。",
        "from": "T03n0161_001:0386c11_0",
        "context_with_next_sentence": true
    },
    {
        "source_sentence": "雖我父有慈惻淳仁之心，死而不恚；然我不能忍也，我不出殺此貪王者，我終不苟生於世矣。』",
        "from": "T03n0161_001:0386c12_1",
        "context_with_next_sentence": true
    },
    {
        "source_sentence": "遂出傭賃。",
        "from": "T03n0161_001:0386c14_2",
        "context_with_next_sentence": true
    },
    {
        "source_sentence": "國中大臣徇園於市賃人，得長生。",
        "from": "T03n0161_001:0386c15_3",
        "context_with_next_sentence": true
    },
    {
        "source_sentence": "使種菜種，菜甚好。",
        "from": "T03n0161_001:0386c15_4",
        "context_with_next_sentence": true
    },
    {
        "source_sentence": "後日，大臣案行園田，見菜甚好，呼問園監。",
        "from": "T03n0161_001:0386c16_5",
        "context_with_next_sentence": true
    },
    {
        "source_sentence": "園監對曰：『前賃得一人使為之，故好如是。』",
        "from": "T03n0161_001:0386c17_6",
        "context_with_next_sentence": true
    },
    {
        "source_sentence": "大臣因呼長生，見之問言：『卿頗能作飲食不耶？』",
        "from": "T03n0161_001:0386c18_7",
        "context_with_next_sentence": true
    },
    {
        "source_sentence": "對曰：『能作。』",
        "from": "T03n0161_001:0386c19_8",
        "context_with_next_sentence": true
    },
    {
        "source_sentence": "使作飲食甚甘美，因以請王。",
        "from": "T03n0161_001:0386c19_9",
        "context_with_next_sentence": true
    },
    {
        "source_sentence": "王往臨食，飲食甘美，因問：『誰作此食者？』",
        "from": "T03n0161_001:0386c20_10",
        "context_with_next_sentence": true
    },
    {
        "source_sentence": "臣對曰：『臣前賃一人，能作此食。』",
        "from": "T03n0161_001:0387a01_11",
        "context_with_next_sentence": true
    },
    {
        "source_sentence": "王遂呼，將歸宮使作飲食。",
        "from": "T03n0161_001:0387a02_12",
        "context_with_next_sentence": true
    },
    {
        "source_sentence": "「後日，王問長生：『汝寧便習兵法不？』",
        "from": "T03n0161_001:0387a04_0",
        "context_with_next_sentence": true
    },
    {
        "source_sentence": "對曰：『實便習之。』",
        "from": "T03n0161_001:0387a04_1",
        "context_with_next_sentence": true
    },
    {
        "source_sentence": "王因取以置邊，而告之曰：『我有怨家，是長壽王子。",
        "from": "T03n0161_001:0387a05_2",
        "context_with_next_sentence": true
    },
    {
        "source_sentence": "恒恐行來卒與我相逢，今相恃怙，幸相助備之。』",
        "from": "T03n0161_001:0387a06_3",
        "context_with_next_sentence": true
    },
    {
        "source_sentence": "長生對曰：『唯然，當為大王展力效命。』",
        "from": "T03n0161_001:0387a07_4",
        "context_with_next_sentence": true
    },
    {
        "source_sentence": "「後日，王問長生：『汝寧好獵不？』",
        "from": "T03n0161_001:0387a08_5",
        "context_with_next_sentence": true
    },
    {
        "source_sentence": "對曰：『臣少好獵。』",
        "from": "T03n0161_001:0387a09_6",
        "context_with_next_sentence": true
    },
    {
        "source_sentence": "王便勅外嚴駕，因與長生共出行獵。",
        "from": "T03n0161_001:0387a09_7",
        "context_with_next_sentence": true
    },
    {
        "source_sentence": "適入山林便見走獸，王與長生馳而逐之，轉入深山惑失道徑，不能得出。",
        "from": "T03n0161_001:0387a10_8",
        "context_with_next_sentence": true
    },
    {
        "source_sentence": "迷惑三日，遂至飢困，王因下馬解劍以授長生曰：『我甚疲極，汝坐，我欲枕汝膝臥。』",
        "from": "T03n0161_001:0387a12_9",
        "context_with_next_sentence": true
    },
    {
        "source_sentence": "長生言：『諾。』",
        "from": "T03n0161_001:0387a14_10",
        "context_with_next_sentence": true
    },
    {
        "source_sentence": "王便得臥。",
        "from": "T03n0161_001:0387a14_11",
        "context_with_next_sentence": true
    },
    {
        "source_sentence": "長生自念：『我前後以來求索子便，今日已得我所願。』",
        "from": "T03n0161_001:0387a14_12",
        "context_with_next_sentence": true
    },
    {
        "source_sentence": "便拔劍欲殺貪王。",
        "from": "T03n0161_001:0387a15_13",
        "context_with_next_sentence": true
    },
    {
        "source_sentence": "思惟：『我父臨死時囑我懇懇，奈何快我愚意，而違慈父絕歿之教。』",
        "from": "T03n0161_001:0387a16_14",
        "context_with_next_sentence": true
    },
    {
        "source_sentence": "即內劍而止。",
        "from": "T03n0161_001:0387a17_15",
        "context_with_next_sentence": true
    },
    {
        "source_sentence": "王便驚悟，問長生曰：『我夢見長壽王子欲來殺我，我大驚怖。",
        "from": "T03n0161_001:0387a18_16",
        "context_with_next_sentence": true
    },
    {
        "source_sentence": "何以如此？』",
        "from": "T03n0161_001:0387a19_17",
        "context_with_next_sentence": true
    },
    {
        "source_sentence": "長生曰：『是山中有強鬼神，見大王在此，故來恐怖大王耳。",
        "from": "T03n0161_001:0387a19_18",
        "context_with_next_sentence": true
    },
    {
        "source_sentence": "臣自侍衛，王但安臥無所畏懼也。』",
        "from": "T03n0161_001:0387a21_19",
        "context_with_next_sentence": true
    },
    {
        "source_sentence": "「王還得臥，長生復拔劍欲殺之，重思憶父言復止。",
        "from": "T03n0161_001:0387a21_20",
        "context_with_next_sentence": true
    },
    {
        "source_sentence": "王復驚悟，告長生曰：『我故復夢見長壽王子故欲來殺我，我大畏之。",
        "from": "T03n0161_001:0387a23_21",
        "context_with_next_sentence": true
    },
    {
        "source_sentence": "何以爾也？』",
        "from": "T03n0161_001:0387a24_22",
        "context_with_next_sentence": true
    },
    {
        "source_sentence": "長生曰：『是故山神所為耳。",
        "from": "T03n0161_001:0387a25_0",
        "context_with_next_sentence": true
    },
    {
        "source_sentence": "王無所畏也。』",
        "from": "T03n0161_001:0387a25_1",
        "context_with_next_sentence": true
    },
    {
        "source_sentence": "王復還臥，長生復拔劍欲殺之，思惟父言復止，遂棄劍於地，無復殺王之意。",
        "from": "T03n0161_001:0387a26_0",
        "context_with_next_sentence": true
    },
    {
        "source_sentence": "王復驚悟，告長生言：『我復夢見長壽王子，自言：「原赦。」",
        "from": "T03n0161_001:0387a27_1",
        "context_with_next_sentence": true
    },
    {
        "source_sentence": "不復殺我。』",
        "from": "T03n0161_001:0387a29_0",
        "context_with_next_sentence": true
    },
    {
        "source_sentence": "於是長生曰：『我即是長壽王太子長生，我實故來出，欲殺大王以報父怨。",
        "from": "T03n0161_001:0387a29_1",
        "context_with_next_sentence": true
    },
    {
        "source_sentence": "念我父臨死時慇懃囑我，不欲使我報怨；而我愚癡故欲違父之言，詳思父教懇惻慇懃，不敢違之。",
        "from": "T03n0161_001:0387b02_0",
        "context_with_next_sentence": true
    },
    {
        "source_sentence": "是故今投劍於地，以順父言。",
        "from": "T03n0161_001:0387b04_1",
        "context_with_next_sentence": true
    },
    {
        "source_sentence": "雖爾，猶恐後日迷惑失計，而違亡父教也。",
        "from": "T03n0161_001:0387b05_0",
        "context_with_next_sentence": true
    },
    {
        "source_sentence": "今故自告，願大王便誅伐我身，早滅其惡意，可使終始斷絕也。』",
        "from": "T03n0161_001:0387b05_1",
        "context_with_next_sentence": true
    },
    {
        "source_sentence": "王乃自悔曰：『我為兇逆，不別善惡，賢者父子行仁淳固至死不轉，而我貪酷初不覺知。",
        "from": "T03n0161_001:0387b07_2",
        "context_with_next_sentence": true
    },
    {
        "source_sentence": "今日如是，命屬子手。",
        "from": "T03n0161_001:0387b09_3",
        "context_with_next_sentence": true
    },
    {
        "source_sentence": "子故懷仁，惟憶父言而不相害，誠感厚潤。",
        "from": "T03n0161_001:0387b09_4",
        "context_with_next_sentence": true
    },
    {
        "source_sentence": "今欲還國，當從何道也？』",
        "from": "T03n0161_001:0387b10_5",
        "context_with_next_sentence": true
    },
    {
        "source_sentence": "長生言：『我知道徑前故來者，迷惑大王欲報父怨耳。』",
        "from": "T03n0161_001:0387b11_6",
        "context_with_next_sentence": true
    },
    {
        "source_sentence": "「長生遂與王俱出林外，便見群臣散滿林際。",
        "from": "T03n0161_001:0387b12_7",
        "context_with_next_sentence": true
    },
    {
        "source_sentence": "王便止坐，施設飲食。",
        "from": "T03n0161_001:0387b13_8",
        "context_with_next_sentence": true
    },
    {
        "source_sentence": "王問群臣：『卿等寧識長壽王子長生不？』",
        "from": "T03n0161_001:0387b14_9",
        "context_with_next_sentence": true
    },
    {
        "source_sentence": "中有不識者，對曰：『不識。』",
        "from": "T03n0161_001:0387b15_0",
        "context_with_next_sentence": true
    },
    {
        "source_sentence": "中有識者，昔受長生恩，恐王殺之，亦言：『不識。』",
        "from": "T03n0161_001:0387b15_1",
        "context_with_next_sentence": true
    },
    {
        "source_sentence": "王便指示言：『是即長生也。』",
        "from": "T03n0161_001:0387b16_2",
        "context_with_next_sentence": true
    },
    {
        "source_sentence": "王曰：『從今日始，我自還我故國，願以此國還付太子；從今日始，卿為我弟，若有他國來相侵奪，當相救助。』",
        "from": "T03n0161_001:0387b17_3",
        "context_with_next_sentence": true
    },
    {
        "source_sentence": "王遂率臣兵歸其本國，國有奇物更相貢遺。」",
        "from": "T03n0161_001:0387b19_4",
        "context_with_next_sentence": true
    },
    {
        "source_sentence": "佛告諸比丘：「時長壽王者，今我身是也；太子長生者，阿難是；貪王者，調達是。",
        "from": "T03n0161_001:0387b21_0",
        "context_with_next_sentence": true
    },
    {
        "source_sentence": "調達與我世世有怨，我雖有善意向之，故欲害我。",
        "from": "T03n0161_001:0387b22_1",
        "context_with_next_sentence": true
    },
    {
        "source_sentence": "阿難與之，本無惡意，故至相見即有和解之心。",
        "from": "T03n0161_001:0387b23_2",
        "context_with_next_sentence": true
    },
    {
        "source_sentence": "菩薩求道勤苦如是，至見賊害無怨恚之心，故自致得佛，為三界尊。」",
        "from": "T03n0161_001:0387b24_3",
        "context_with_next_sentence": true
    },
    {
        "source_sentence": "諸比丘歡喜，為佛作禮。",
        "from": "T03n0161_001:0387b26_4",
        "context_with_next_sentence": true
    },
    {
        "source_sentence": "　　　佛為海船師，　　法橋度河津，　大乘道之輿，　　一切度天人，　亦謂自解結，　　度岸得昇仙。",
        "from": "T03n0161_001:0387b27_0",
        "context_with_next_sentence": true
    },
    {
        "source_sentence": "　都使諸弟子，　　縛解至泥洹，　敬謁法王來，　　心正道力安。",
        "from": "T03n0161_001:0387c01_0",
        "context_with_next_sentence": true
    },
    {
        "source_sentence": "　最勝號為佛，　　名顯若雪山，　譬華淨無疑，　　得喜如近香。",
        "from": "T03n0161_001:0387c03_0",
        "context_with_next_sentence": true
    },
    {
        "source_sentence": "　萬身觀無厭，　　光若靈曜明，　八正覺自得，　　無離無所染。",
        "from": "T03n0161_001:0387c05_0",
        "context_with_next_sentence": true
    },
    {
        "source_sentence": "　愛盡破欲網，　　自然無師受，　我行無師保，　　志獨無等侶。",
        "from": "T03n0161_001:0387c07_0",
        "context_with_next_sentence": true
    },
    {
        "source_sentence": "　積一得作佛，　　從是通聖道，　至道無往返，　　玄微清妙真。",
        "from": "T03n0161_001:0387c09_0",
        "context_with_next_sentence": true
    },
    {
        "source_sentence": "　不歿不復生，　　是處為泥洹，　此要寂無上，　　畢竟不受辛；　雖天有善處，　　皆莫如泥洹，　吾師天中天，　　三界無極尊。",
        "from": "T03n0161_001:0387c11_0",
        "context_with_next_sentence": true
    },
    {
        "source_sentence": "　相好身丈六，　　神通遊虛空，　華薰去五陰，　　拔斷十二根。",
        "from": "T03n0161_001:0387c15_0",
        "context_with_next_sentence": true
    },
    {
        "source_sentence": "　不貪天世位，　　心淨開法門，　佛為無上法，　　道御清等行。",
        "from": "T03n0161_001:0387c17_0",
        "context_with_next_sentence": true
    },
    {
        "source_sentence": "　三寶於後世，　　絕滅諸欲情，　離苦勝無為，　　常樂快安寧。",
        "from": "T03n0161_001:0387c19_0",
        "context_with_next_sentence": true
    },
    {
        "source_sentence": "　願常會佛前，　　等度諸群生，　佛所本行願，　　精進百劫勤。",
        "from": "T03n0161_001:0387c21_0",
        "context_with_next_sentence": true
    },
    {
        "source_sentence": "　四等大布施，　　十方受弘恩，　持戒淨無垢，　　慈柔護眾生。",
        "from": "T03n0161_001:0387c23_0",
        "context_with_next_sentence": true
    },
    {
        "source_sentence": "　用慧入禪定，　　大悲普讀經，　常為智所仰，　　眾聖所共宗。",
        "from": "T03n0161_001:0387c25_0",
        "context_with_next_sentence": true
    },
    {
        "source_sentence": "　釋梵以為師，　　乃知佛為尊，　難值無有比，　　最上無過者。",
        "from": "T03n0161_001:0388a02_0",
        "context_with_next_sentence": true
    },
    {
        "source_sentence": "　功德以流布，　　當為稽首禮，　聽我歌十方，　　棄蓋寂定禪。",
        "from": "T03n0161_001:0388a04_0",
        "context_with_next_sentence": true
    },
    {
        "source_sentence": "　光徹照七天，　　德香殊栴檀，　上帝神妙來，　　歎仰欲見尊。",
        "from": "T03n0161_001:0388a06_0",
        "context_with_next_sentence": true
    },
    {
        "source_sentence": "　釋梵齊敬意，　　稽首欲受問，　所以佛度世，　　福施以周匝。",
        "from": "T03n0161_001:0388a08_0",
        "context_with_next_sentence": true
    },
    {
        "source_sentence": "　所說教戒行，　　在在悉分明，　亦以法流布，　　弟子樂受行，　令天人鬼龍，　　敬受頭面禮。",
        "from": "T03n0161_001:0388a10_0",
        "context_with_next_sentence": true
    },
    {
        "source_sentence": "長壽王經",
        "from": "T03n0161_001:0388a13_0",
        "context_with_next_sentence": false
    }
]