[
    {
        "source_sentence": "持人菩薩經卷第二",
        "from": "T14n0481_002:0629b15_0",
        "context_with_next_sentence": true
    },
    {
        "source_sentence": "西晉月氏三藏竺法護譯",
        "from": "T14n0481_002:0629b16_0",
        "context_with_next_sentence": true
    },
    {
        "source_sentence": "持人菩薩經持施王品第四闕第三品",
        "from": "T14n0481_002:0629b17_0",
        "context_with_next_sentence": true
    },
    {
        "source_sentence": "佛告持人：「乃往過去無央數劫，加復越是不可計劫，爾時有佛號意普玉王如來、至真、等正覺、明行成為、善逝、世間解、無上士、道法御、天人師，為佛、世尊。",
        "from": "T14n0481_002:0629b18_0",
        "context_with_next_sentence": true
    },
    {
        "source_sentence": "其佛世時，有八十億姟沙門眾，皆阿羅漢，諸漏已盡習學不學，阿那含、斯陀含、須陀洹，亦復如是各八十億姟，諸菩薩八十四億兆載，集會佛所。」",
        "from": "T14n0481_002:0629b21_1",
        "context_with_next_sentence": true
    },
    {
        "source_sentence": "佛言：「持人！",
        "from": "T14n0481_002:0629b24_2",
        "context_with_next_sentence": true
    },
    {
        "source_sentence": "彼時如來壽八萬歲。",
        "from": "T14n0481_002:0629b24_3",
        "context_with_next_sentence": true
    },
    {
        "source_sentence": "時世有王名曰持陀，君二萬國，民人熾盛，風雨時節五穀豐饒，萬姓安隱。",
        "from": "T14n0481_002:0629b25_4",
        "context_with_next_sentence": true
    },
    {
        "source_sentence": "王所居城，廣長正方各四百八十里，其城皆以琦珍四寶成之；其牆七重，樹木深塹欄楯周匝各復七重，網縵珠珞各復七重。",
        "from": "T14n0481_002:0629b27_0",
        "context_with_next_sentence": true
    },
    {
        "source_sentence": "諸牆壁上及諸行樹，皆以四寶交露帳幔而圍繞覆。",
        "from": "T14n0481_002:0629b29_1",
        "context_with_next_sentence": true
    },
    {
        "source_sentence": "其二萬國，各有五百郡縣屬之。",
        "from": "T14n0481_002:0629c02_2",
        "context_with_next_sentence": true
    },
    {
        "source_sentence": "又其樹上皆生好衣，自然七寶諸細被服。",
        "from": "T14n0481_002:0629c02_3",
        "context_with_next_sentence": true
    },
    {
        "source_sentence": "一一池水各有五百浴池從之。",
        "from": "T14n0481_002:0629c03_4",
        "context_with_next_sentence": true
    },
    {
        "source_sentence": "又其浴池皆七寶成，生七寶蓮華，青紅黃白滿其池中，其華大如車輪，斯池中水自然八味。",
        "from": "T14n0481_002:0629c04_5",
        "context_with_next_sentence": true
    },
    {
        "source_sentence": "其土國王，有八萬四千夫人婇女，中宮正后有二太子：一名無限意、二名無限界，其太子各十六。",
        "from": "T14n0481_002:0629c06_6",
        "context_with_next_sentence": true
    },
    {
        "source_sentence": "「時二太子適臥寐，於夢中見如來形像端正姝好，紫摩金色相好莊嚴，威德巍巍不可限量，光照十方。",
        "from": "T14n0481_002:0629c08_7",
        "context_with_next_sentence": true
    },
    {
        "source_sentence": "夢中見是，心中踊悅欣然無量。",
        "from": "T14n0481_002:0629c11_0",
        "context_with_next_sentence": true
    },
    {
        "source_sentence": "其二太子，從夢覺已心中坦然，各以宿懷識道正真，而歎頌曰：「『我今夜夢見，　　天人中最勝，　　體紫摩金色，　　百福成其相。",
        "from": "T14n0481_002:0629c11_1",
        "context_with_next_sentence": true
    },
    {
        "source_sentence": "　　以在其夢中，　　觀一切功勳，　　以得覲尊顏，　　懷悅豫無量。",
        "from": "T14n0481_002:0629c16_0",
        "context_with_next_sentence": true
    },
    {
        "source_sentence": "　　觀聖神光明，　　猶日演暉曜，　　意中甚歡樂，　　超越一切眾。",
        "from": "T14n0481_002:0629c18_0",
        "context_with_next_sentence": true
    },
    {
        "source_sentence": "　　威光極高峻，　　猶如寶山王，　　若目覩其形，　　靡不抱欣喜。』」",
        "from": "T14n0481_002:0629c20_0",
        "context_with_next_sentence": true
    },
    {
        "source_sentence": "佛告持人：「其二太子見是瑞應，往見父母具說此意：『我等兄弟今日夜夢中，目見如來、至真，故啟二親欲往奉詣。",
        "from": "T14n0481_002:0629c22_0",
        "context_with_next_sentence": true
    },
    {
        "source_sentence": "如來興現在世，教化以來久矣，我等放逸沒五所欲不覺佛興，而為五陰之所縛結，諸惡羅網之所覆蔽。",
        "from": "T14n0481_002:0629c24_1",
        "context_with_next_sentence": true
    },
    {
        "source_sentence": "在於自大無恭恪心，以斯迷惑，不見如來諮受道慧。』",
        "from": "T14n0481_002:0629c26_2",
        "context_with_next_sentence": true
    },
    {
        "source_sentence": "二親然之。",
        "from": "T14n0481_002:0629c28_3",
        "context_with_next_sentence": true
    },
    {
        "source_sentence": "「時，二太子啟父母已，往詣意普玉王如來所，前稽首足，白世尊曰：『罪蓋所覆迷世榮祿，邪位所惑不時奉覲，諮受訓誨慚愧形顏。",
        "from": "T14n0481_002:0629c28_4",
        "context_with_next_sentence": true
    },
    {
        "source_sentence": "世尊大哀！",
        "from": "T14n0481_002:0630a02_5",
        "context_with_next_sentence": true
    },
    {
        "source_sentence": "威光見照，開發愚冥乃得奉覲。",
        "from": "T14n0481_002:0630a02_6",
        "context_with_next_sentence": true
    },
    {
        "source_sentence": "今欲請佛菩薩聖眾，盡斯三月供以飲食衣服床臥具病瘦醫藥一切所安。』",
        "from": "T14n0481_002:0630a03_7",
        "context_with_next_sentence": true
    },
    {
        "source_sentence": "其彼大城園觀樓閣，父王所居嚴飾莊校，懸繒幢蓋浴池蓮華，啟其二親貢上如來、諸菩薩學、諸聲聞等，供佛聖眾見盡三月一切所安。",
        "from": "T14n0481_002:0630a04_8",
        "context_with_next_sentence": true
    },
    {
        "source_sentence": "父母同心亦皆哀之，供養盡節辭其二親，在如來所信無慕家，出家學淨行作沙門。",
        "from": "T14n0481_002:0630a08_0",
        "context_with_next_sentence": true
    },
    {
        "source_sentence": "「時意普玉王如來、至真，見二太子捨國出家，察其志性，則為二人無限意無限界，班宣於斯曉了菩薩五陰衰品，二太子聞咸共啟受。",
        "from": "T14n0481_002:0630a09_1",
        "context_with_next_sentence": true
    },
    {
        "source_sentence": "八萬四千歲未曾睡寐，亦不思食復不寢臥，唯坐思義經行諷誦。",
        "from": "T14n0481_002:0630a12_2",
        "context_with_next_sentence": true
    },
    {
        "source_sentence": "八萬四千歲未曾起想有他異念，常正精思暢五盛陰了之虛無，本末慌惚悉空不實，存在顛倒。",
        "from": "T14n0481_002:0630a14_3",
        "context_with_next_sentence": true
    },
    {
        "source_sentence": "是五盛陰以解如是，不能覺者迷惑其中，當修梵行，思是法已解達深義，不見盛陰之所歸趣，志存大猷無所希冀，壽終之後生兜術天。",
        "from": "T14n0481_002:0630a16_4",
        "context_with_next_sentence": true
    },
    {
        "source_sentence": "「其時如來滅度之後，從兜術天下，還生世間閻浮利地大長者家，至年十六，夜臥夢中見如來像，在於夢中復從如來聞如是法，曉了菩薩斯五盛陰諸種入品。",
        "from": "T14n0481_002:0630a19_5",
        "context_with_next_sentence": true
    },
    {
        "source_sentence": "從夢覺起心懷悲喜，於一萬歲淨修梵行，復分別了是五盛陰諸種入品。",
        "from": "T14n0481_002:0630a23_6",
        "context_with_next_sentence": true
    },
    {
        "source_sentence": "終而復始，壽終之後生忉利天。",
        "from": "T14n0481_002:0630a24_7",
        "context_with_next_sentence": true
    },
    {
        "source_sentence": "適生尋復終沒，還生世間在梵志家，見本宿世意普玉王，最後末世餘正法訓留一千歲，以宿本德，信不慕家出家為道，博學廣聞智如大海，曉了盛陰諸種衰入，求其本末覺如真諦。",
        "from": "T14n0481_002:0630a25_8",
        "context_with_next_sentence": true
    },
    {
        "source_sentence": "時方便勸立，二萬世間人，二萬億天人，皆發無上正真道意，以是因緣，其二太子行菩薩業俱共和同，見十億姟諸佛世尊，最後末世逮得無所從生法忍，更復值供億姟兆載諸如來眾。",
        "from": "T14n0481_002:0630a29_9",
        "context_with_next_sentence": true
    },
    {
        "source_sentence": "二人俱等，於一劫中逮得無上正真道為最正覺，一號無量音，二號無量光。",
        "from": "T14n0481_002:0630b04_10",
        "context_with_next_sentence": true
    },
    {
        "source_sentence": "「是故，持人！",
        "from": "T14n0481_002:0630b06_11",
        "context_with_next_sentence": true
    },
    {
        "source_sentence": "若有菩薩疾欲得成無上正真道為最正覺，當勤修學如是像典，如來所暢諸陰入種，分別有無諸法之無。」",
        "from": "T14n0481_002:0630b06_12",
        "context_with_next_sentence": true
    },
    {
        "source_sentence": "持人菩薩經十八種品第五",
        "from": "T14n0481_002:0630b10_0",
        "context_with_next_sentence": true
    },
    {
        "source_sentence": "佛告持人：「何謂菩薩曉了諸種？",
        "from": "T14n0481_002:0630b11_0",
        "context_with_next_sentence": true
    },
    {
        "source_sentence": "若能分別十八諸種，而順思惟識別于觀。",
        "from": "T14n0481_002:0630b11_1",
        "context_with_next_sentence": true
    },
    {
        "source_sentence": "眼種本末則無眼界，悉空無我我所，入不久存，眼種虛無則曰自然。",
        "from": "T14n0481_002:0630b12_2",
        "context_with_next_sentence": true
    },
    {
        "source_sentence": "用眼自然故曰不真，因迷惑思想而合成，眼無所成不得識行為虛空形，猶如虛空悉無所成，悉無所有亦無處所。",
        "from": "T14n0481_002:0630b14_3",
        "context_with_next_sentence": true
    },
    {
        "source_sentence": "眼無內外亦無中間，欺詐之業無有真實不可護持，從因緣生無去來今，則為自然，本淨無形。",
        "from": "T14n0481_002:0630b16_4",
        "context_with_next_sentence": true
    },
    {
        "source_sentence": "罪福所成從顛倒興，為現在緣之所見轉，故曰眼空界不可見。",
        "from": "T14n0481_002:0630b18_5",
        "context_with_next_sentence": true
    },
    {
        "source_sentence": "「計於眼者則無有界，識遊其中因曰眼界，眼根清淨、其色晃燿，合于意根，因緣所縛三事合會，眼色識集眼界空，其眼界不成界無界，其明智者乃覺知，是故菩薩分別眼界解了真諦，以了色本則無所有。",
        "from": "T14n0481_002:0630b20_6",
        "context_with_next_sentence": true
    },
    {
        "source_sentence": "「何謂以了色無有界？",
        "from": "T14n0481_002:0630b24_7",
        "context_with_next_sentence": true
    },
    {
        "source_sentence": "不與色會亦不離矣，無所生長，雖說色界則無所有、色無處所。",
        "from": "T14n0481_002:0630b25_8",
        "context_with_next_sentence": true
    },
    {
        "source_sentence": "何以故云色無有界？",
        "from": "T14n0481_002:0630b26_9",
        "context_with_next_sentence": true
    },
    {
        "source_sentence": "色無有色，無內無外亦無中間，立存虛無，因其思想眼覩色光。",
        "from": "T14n0481_002:0630b27_10",
        "context_with_next_sentence": true
    },
    {
        "source_sentence": "眼種清淨以見好色，假號曰色，無得有處，猶如明鏡見其面像，無垢清淨反想有色，雖現鏡中有形色，其影乃從內出不從外入。",
        "from": "T14n0481_002:0630b28_11",
        "context_with_next_sentence": true
    },
    {
        "source_sentence": "用外形照內鏡現，眼亦如是，以用清淨雖由于色，為之見鏡覩夫面像，以見色空色之自然，無有境界而不可取悉無所成。",
        "from": "T14n0481_002:0630c02_12",
        "context_with_next_sentence": true
    },
    {
        "source_sentence": "其色想者本無所生，眾生不解。",
        "from": "T14n0481_002:0630c05_13",
        "context_with_next_sentence": true
    },
    {
        "source_sentence": "適見色已，其以解色，界無所生則無有界，以解色界了色本末，無去來今虛無自然，歎詠光斯緣合所謂也，色界如是，以眼識故。",
        "from": "T14n0481_002:0630c06_14",
        "context_with_next_sentence": true
    },
    {
        "source_sentence": "「真諦觀者知之無界。",
        "from": "T14n0481_002:0630c09_15",
        "context_with_next_sentence": true
    },
    {
        "source_sentence": "云何觀之？",
        "from": "T14n0481_002:0630c09_16",
        "context_with_next_sentence": true
    },
    {
        "source_sentence": "無眼識種，其眼色者則無處所，本淨所致眼色叵得悉無所有，眼識無法假號現耳，眼識不合無真實形，眼識之界因顛倒雜，從宿世成，現在因緣之所見縛，與因緣會號曰眼識，用眾生在顛倒。",
        "from": "T14n0481_002:0630c09_17",
        "context_with_next_sentence": true
    },
    {
        "source_sentence": "「若至聖見分別了之，眼識無界。",
        "from": "T14n0481_002:0630c14_18",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0630c14_19",
        "context_with_next_sentence": true
    },
    {
        "source_sentence": "眼無所成，十二因緣起對合生，託於所作假號眼識，慕樂識行起所習行合成于識，雖有所覩皆虛不真，託有形相因緣現耳！",
        "from": "T14n0481_002:0630c15_20",
        "context_with_next_sentence": true
    },
    {
        "source_sentence": "「宣說眼識使眾生了，如來班宣分別眾形，諸想合成故曰識無所成。",
        "from": "T14n0481_002:0630c17_21",
        "context_with_next_sentence": true
    },
    {
        "source_sentence": "眼以清淨識之本相因行所趣，故曰所見，雖習眼識故曰無界。",
        "from": "T14n0481_002:0630c19_22",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0630c20_23",
        "context_with_next_sentence": true
    },
    {
        "source_sentence": "眼不求斯我得眼識，及與不得。",
        "from": "T14n0481_002:0630c21_24",
        "context_with_next_sentence": true
    },
    {
        "source_sentence": "了之色識無獲令自然。",
        "from": "T14n0481_002:0630c21_25",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0630c22_26",
        "context_with_next_sentence": true
    },
    {
        "source_sentence": "無所成故也。",
        "from": "T14n0481_002:0630c22_27",
        "context_with_next_sentence": true
    },
    {
        "source_sentence": "假託有言而現斯義，為眾生故救攝危厄。",
        "from": "T14n0481_002:0630c22_28",
        "context_with_next_sentence": true
    },
    {
        "source_sentence": "眼本所行意念是地，識相自然眼界色界識界，三事合成諸界集會，因緣業相宣諸法會，故有託眼色識。",
        "from": "T14n0481_002:0630c23_29",
        "context_with_next_sentence": true
    },
    {
        "source_sentence": "如是計惟，是以便入眾生達彼無眼，無有色界亦無識界，如是所教斷除諸著。",
        "from": "T14n0481_002:0630c26_30",
        "context_with_next_sentence": true
    },
    {
        "source_sentence": "「若能有了如來所達覺眾方便，則能曉解一切三界則無有界。",
        "from": "T14n0481_002:0630c28_31",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0630c29_32",
        "context_with_next_sentence": true
    },
    {
        "source_sentence": "計於諸界實無有界，色不可得，耳聲識界亦復如是。",
        "from": "T14n0481_002:0630c29_33",
        "context_with_next_sentence": true
    },
    {
        "source_sentence": "鼻香識，舌味識，身觸識，意法識，計挍思惟觀無所成，意界虛無不有真實悉無所有。",
        "from": "T14n0481_002:0631a01_34",
        "context_with_next_sentence": true
    },
    {
        "source_sentence": "「又是種者則無所成，猶如有人下種在地稍稍生牙，水為因緣日光照之，其種所牙無所造行，其種不與牙共合成，因種生牙，種不離牙牙不離種，意界如是，從其意業顯現種矣！",
        "from": "T14n0481_002:0631a03_35",
        "context_with_next_sentence": true
    },
    {
        "source_sentence": "「故有意界，意不離念，念不離意，意界雖別因緣合成，其意界者無內無外意無中間，皆由宿命本行所立，悉由意業因界合會，現在因緣之所合生，故假曰意。",
        "from": "T14n0481_002:0631a07_36",
        "context_with_next_sentence": true
    },
    {
        "source_sentence": "從己所部罪福所生，十二緣起顯有所宣，故曰意界。",
        "from": "T14n0481_002:0631a11_37",
        "context_with_next_sentence": true
    },
    {
        "source_sentence": "「方便說之欲令眾生解其本末，究竟求之實無本末不可得之。",
        "from": "T14n0481_002:0631a12_38",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0631a14_39",
        "context_with_next_sentence": true
    },
    {
        "source_sentence": "心自放逸無處所故。",
        "from": "T14n0481_002:0631a14_40",
        "context_with_next_sentence": true
    },
    {
        "source_sentence": "所有至識柔軟言辭，其意界者悉無真諦，無有過去當來現在，明者曉了意界無界法界無有。",
        "from": "T14n0481_002:0631a14_41",
        "context_with_next_sentence": true
    },
    {
        "source_sentence": "「何謂觀察法界自然，悉無所有而不可得？",
        "from": "T14n0481_002:0631a17_42",
        "context_with_next_sentence": true
    },
    {
        "source_sentence": "法界無成不得形像，唯顛倒立無有人壽，從虛偽生興受識矣，故曰法界。",
        "from": "T14n0481_002:0631a18_0",
        "context_with_next_sentence": true
    },
    {
        "source_sentence": "「何謂曉了法界之無顯現其界？",
        "from": "T14n0481_002:0631a19_1",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0631a20_2",
        "context_with_next_sentence": true
    },
    {
        "source_sentence": "其法界者則無所有，從因緣生，以因緣生故曰無界。",
        "from": "T14n0481_002:0631a20_3",
        "context_with_next_sentence": true
    },
    {
        "source_sentence": "所以其界因緣合成轉成顛倒，如來、至真解眾生界，故曰法界。",
        "from": "T14n0481_002:0631a21_4",
        "context_with_next_sentence": true
    },
    {
        "source_sentence": "託集假號，法界無內亦無有外亦無中間，然住合結除善不善法，斷一切諸義，宣布道教，故曰奉行。",
        "from": "T14n0481_002:0631a23_5",
        "context_with_next_sentence": true
    },
    {
        "source_sentence": "「論無所有法界虛空，無成就形假有號耳。",
        "from": "T14n0481_002:0631a25_6",
        "context_with_next_sentence": true
    },
    {
        "source_sentence": "法亦如是無所成像，以斷法想取現要說，悉無境界故先歎之。",
        "from": "T14n0481_002:0631a26_7",
        "context_with_next_sentence": true
    },
    {
        "source_sentence": "無去來今為現在緣而見繫縛，從緣合成，眾生不解。",
        "from": "T14n0481_002:0631a27_8",
        "context_with_next_sentence": true
    },
    {
        "source_sentence": "明者曉了而證明，法界無界不多不少，則以方便因言法界。",
        "from": "T14n0481_002:0631a28_9",
        "context_with_next_sentence": true
    },
    {
        "source_sentence": "「其了法界，皆除一切三界所生，以斷諸法無說法界，因緣言相用處諸法，故曰究竟。",
        "from": "T14n0481_002:0631b01_10",
        "context_with_next_sentence": true
    },
    {
        "source_sentence": "明者宣曰無所生相。",
        "from": "T14n0481_002:0631b03_11",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0631b03_12",
        "context_with_next_sentence": true
    },
    {
        "source_sentence": "法界之相悉無所成，法界無處，無處非處，無合住處，亦無不住。",
        "from": "T14n0481_002:0631b03_13",
        "context_with_next_sentence": true
    },
    {
        "source_sentence": "察了法界永無所住，法界無生，無能者，無合會處，無合無散，法無所造亦不成就，以能如是觀法界者，則察意識而無有識，當作何觀？",
        "from": "T14n0481_002:0631b05_14",
        "context_with_next_sentence": true
    },
    {
        "source_sentence": "「無生界則曰識界。",
        "from": "T14n0481_002:0631b08_15",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0631b08_16",
        "context_with_next_sentence": true
    },
    {
        "source_sentence": "計其意識無所有故，虛偽不實合于顛倒，從意念有故曰意識，由因愚冥凡夫所行，唯賢聖達見知之耳。",
        "from": "T14n0481_002:0631b09_17",
        "context_with_next_sentence": true
    },
    {
        "source_sentence": "以二事宣意識所緣，用眾生類不能解了，明者所別從虛無，不真正想所生有意識。",
        "from": "T14n0481_002:0631b11_18",
        "context_with_next_sentence": true
    },
    {
        "source_sentence": "其意識界無有殊特，班宣究竟假託有言，借于眾生，不解意識本末無界，因緣所集輪轉無際。",
        "from": "T14n0481_002:0631b13_19",
        "context_with_next_sentence": true
    },
    {
        "source_sentence": "「諸賢聖等不求識界，無內無外無有中間，明者曉了其意識者不覩意識，皆從緣起從顛倒興，以二因緣而有眾生，不真思想受於虛偽，從心行生，隨俗相有意識耳。",
        "from": "T14n0481_002:0631b15_20",
        "context_with_next_sentence": true
    },
    {
        "source_sentence": "「眾生本心從是緣現，意識無去當來現在，意識計本亦無所著，意識所在無去無來無所存立，意無所住。",
        "from": "T14n0481_002:0631b19_21",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0631b21_22",
        "context_with_next_sentence": true
    },
    {
        "source_sentence": "意識本淨則無有二無相無二，所在立處而不可見，明者曉了意識如是。",
        "from": "T14n0481_002:0631b21_23",
        "context_with_next_sentence": true
    },
    {
        "source_sentence": "其意識者無有法說，無合會亦無離別，無所生想無言教相，獨賢聖了。",
        "from": "T14n0481_002:0631b23_24",
        "context_with_next_sentence": true
    },
    {
        "source_sentence": "「何謂識界？",
        "from": "T14n0481_002:0631b25_0",
        "context_with_next_sentence": true
    },
    {
        "source_sentence": "從所來者無所從來，無有因緣。",
        "from": "T14n0481_002:0631b25_1",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0631b25_2",
        "context_with_next_sentence": true
    },
    {
        "source_sentence": "其意識界從因緣生，察其本末無有見者，明者曉了意成如是，本無有作，眾生自造悉無所生，眾生所出相無所生。」",
        "from": "T14n0481_002:0631b26_3",
        "context_with_next_sentence": true
    },
    {
        "source_sentence": "佛言：「持人！",
        "from": "T14n0481_002:0631b28_4",
        "context_with_next_sentence": true
    },
    {
        "source_sentence": "若有菩薩當作是觀，曉了意識則無識著。」",
        "from": "T14n0481_002:0631b29_0",
        "context_with_next_sentence": true
    },
    {
        "source_sentence": "持人菩薩經曉三界品第六",
        "from": "T14n0481_002:0631c01_0",
        "context_with_next_sentence": true
    },
    {
        "source_sentence": "佛告持人：「菩薩大士以曉意識，則不著欲界色界及無色界。",
        "from": "T14n0481_002:0631c02_0",
        "context_with_next_sentence": true
    },
    {
        "source_sentence": "當作是觀，雖存三界，不見欲色無色之界。",
        "from": "T14n0481_002:0631c03_1",
        "context_with_next_sentence": true
    },
    {
        "source_sentence": "既有是界，悉暢無界，班宣光顯眾生本末，在於欲界而自示現，在色無色而自示現，在是諸界現無有界，粗示要說，曉了諸法自然無界，三界之事無形無處，從因緣生，流於三界輪轉無際。",
        "from": "T14n0481_002:0631c04_2",
        "context_with_next_sentence": true
    },
    {
        "source_sentence": "「智者分別三界所有境界悉無所有，從虛無合顛倒而有，是能覺了則解虛偽，自然永無便捨生死。",
        "from": "T14n0481_002:0631c08_3",
        "context_with_next_sentence": true
    },
    {
        "source_sentence": "眾生以除顛倒之業便棄三界，如來、至真頒宣三界，眾生所在悉無有界，無智習之迷惑作是，本淨自然而無有界，不猗三界，明者解之，此無有界。",
        "from": "T14n0481_002:0631c10_4",
        "context_with_next_sentence": true
    },
    {
        "source_sentence": "「觀是三界眾生無界，己身虛空無有若干，一切諸法從因緣生，從顛倒合假有號耳。",
        "from": "T14n0481_002:0631c14_5",
        "context_with_next_sentence": true
    },
    {
        "source_sentence": "則無所成空而無作，自然清淨等御虛空，於一切界悉無所有，猶如虛空悉無所有。",
        "from": "T14n0481_002:0631c16_6",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0631c18_7",
        "context_with_next_sentence": true
    },
    {
        "source_sentence": "究竟永寂，虛空本淨而不可獲，一切諸界亦如是矣！",
        "from": "T14n0481_002:0631c18_8",
        "context_with_next_sentence": true
    },
    {
        "source_sentence": "無內無外無有中間，界無有界，悉無所著皆無所生，諸明智者不有所生亦無所得，無住無不住、不等不邪本淨無獲。",
        "from": "T14n0481_002:0631c19_9",
        "context_with_next_sentence": true
    },
    {
        "source_sentence": "智者明了，不獲假託無念不能，由是智者不以諸界為境界也，相無所生隨俗名耳。",
        "from": "T14n0481_002:0631c22_10",
        "context_with_next_sentence": true
    },
    {
        "source_sentence": "無所分別以無生想，若滅是已無一切界，假有言耳。",
        "from": "T14n0481_002:0631c24_11",
        "context_with_next_sentence": true
    },
    {
        "source_sentence": "究暢本末悉不可知，以不可知一切亦然，明者所覩。」",
        "from": "T14n0481_002:0631c25_12",
        "context_with_next_sentence": true
    },
    {
        "source_sentence": "佛言：「持人！",
        "from": "T14n0481_002:0631c26_13",
        "context_with_next_sentence": true
    },
    {
        "source_sentence": "若有菩薩暢了如是，解十八種及與三界，眾生之界及己身界、上虛空界達之平等，以觀如是則應平等不見境界，以無所見解一切界，假託言矣！",
        "from": "T14n0481_002:0631c26_14",
        "context_with_next_sentence": true
    },
    {
        "source_sentence": "「一切諸界悉無有界，好喜入道曉了諸界，解脫眾生其相無二，以見無二並見諸界，以權方便頒宣示眾，十二因起假託有言，開化眾生入究竟義，以暢見慧一切諸界，故曰無形。",
        "from": "T14n0481_002:0632a01_0",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0632a05_0",
        "context_with_next_sentence": true
    },
    {
        "source_sentence": "持人！",
        "from": "T14n0481_002:0632a05_1",
        "context_with_next_sentence": true
    },
    {
        "source_sentence": "如來、至真不得一切諸法處所亦非無得，無所亡失平等思惟，逮得無上正真之道。",
        "from": "T14n0481_002:0632a05_2",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0632a07_3",
        "context_with_next_sentence": true
    },
    {
        "source_sentence": "一切諸法永無所有，本悉自然無成就者，諸界皆空覩實空無，以等如空無所生相，如來如是解一切界。",
        "from": "T14n0481_002:0632a07_4",
        "context_with_next_sentence": true
    },
    {
        "source_sentence": "如來不云諸界自然無界無形。",
        "from": "T14n0481_002:0632a09_5",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0632a10_6",
        "context_with_next_sentence": true
    },
    {
        "source_sentence": "其無所有不可強有，以無所有則知自然。",
        "from": "T14n0481_002:0632a10_7",
        "context_with_next_sentence": true
    },
    {
        "source_sentence": "「持人！",
        "from": "T14n0481_002:0632a11_8",
        "context_with_next_sentence": true
    },
    {
        "source_sentence": "當知如來所說，若有曉諸法所來，其菩薩大士便能分別一切眾生境界本末，以解本末分別麁細，頒宣諸界合散之義，諸界所入曉無自然，一切諸界虛空界，還自燒然無界無入，假託有辭永不可得，眾生無知故有是耳。",
        "from": "T14n0481_002:0632a11_9",
        "context_with_next_sentence": true
    },
    {
        "source_sentence": "猶如幻師工學其術，為諸眾生現若干變，以現諸化不可計形。",
        "from": "T14n0481_002:0632a16_10",
        "context_with_next_sentence": true
    },
    {
        "source_sentence": "若干種人不能知者，聞信所化謂之實有；其曉知者知幻自然。」",
        "from": "T14n0481_002:0632a18_11",
        "context_with_next_sentence": true
    },
    {
        "source_sentence": "佛言：「如是，若能曉了幻化虛無眾生欺惑，若有明智，自解己身猶如幻化，了之假託，是世若斯自然知幻。",
        "from": "T14n0481_002:0632a19_12",
        "context_with_next_sentence": true
    },
    {
        "source_sentence": "若有菩薩曉了入是，暢幻自然以解自然，世之所居亦復如幻，以權方便為眾生類，現說一切悉如幻化。",
        "from": "T14n0481_002:0632a21_13",
        "context_with_next_sentence": true
    },
    {
        "source_sentence": "「若有聞見解了幻法皆無所有乃至正真，其愚冥者不能達之，故為頒宣暢一切法。",
        "from": "T14n0481_002:0632a24_14",
        "context_with_next_sentence": true
    },
    {
        "source_sentence": "若了諸法一切如幻，欲入是義便當學者，深要之法不求得色，以不得色便不斷除，說其不斷除一切界，皆為假託。",
        "from": "T14n0481_002:0632a26_15",
        "context_with_next_sentence": true
    },
    {
        "source_sentence": "演諸合散分別諸界，宣權方便所造因緣，根元本末剖判真諦，現世度世有為無為，有順無順諸應不應，宣權方便究竟盡言，有義無義所暢因緣，而說分別處所無處，皆當達是一切如幻。」",
        "from": "T14n0481_002:0632a28_16",
        "context_with_next_sentence": true
    },
    {
        "source_sentence": "持人菩薩經諸入品第七",
        "from": "T14n0481_002:0632b04_0",
        "context_with_next_sentence": true
    },
    {
        "source_sentence": "佛告持人：「何謂菩薩曉了諸入？",
        "from": "T14n0481_002:0632b05_0",
        "context_with_next_sentence": true
    },
    {
        "source_sentence": "於斯菩薩觀十二入解其本末。",
        "from": "T14n0481_002:0632b05_1",
        "context_with_next_sentence": true
    },
    {
        "source_sentence": "云何觀之？",
        "from": "T14n0481_002:0632b06_2",
        "context_with_next_sentence": true
    },
    {
        "source_sentence": "所可觀者得不見眼之所入處，眼無成就悉無所有。",
        "from": "T14n0481_002:0632b06_3",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0632b07_4",
        "context_with_next_sentence": true
    },
    {
        "source_sentence": "眼所入者，皆從緣對、從顛倒興，色之所縛、緣起所合。",
        "from": "T14n0481_002:0632b08_5",
        "context_with_next_sentence": true
    },
    {
        "source_sentence": "「有二事因：一曰眼入；二曰從對。",
        "from": "T14n0481_002:0632b09_6",
        "context_with_next_sentence": true
    },
    {
        "source_sentence": "坐色故曰眼入，如是眼色有二猗著，眼色所入、色是眼品，自見色已以幻為門，故曰諸入。",
        "from": "T14n0481_002:0632b10_0",
        "context_with_next_sentence": true
    },
    {
        "source_sentence": "則盈生受，眼不著色、色不著眼，色不著色、目不著目，皆從緣起。",
        "from": "T14n0481_002:0632b12_1",
        "context_with_next_sentence": true
    },
    {
        "source_sentence": "以色為緣故號色入，自以見緣對，故曰有相，以入為業。",
        "from": "T14n0481_002:0632b13_2",
        "context_with_next_sentence": true
    },
    {
        "source_sentence": "「何謂入業？",
        "from": "T14n0481_002:0632b14_3",
        "context_with_next_sentence": true
    },
    {
        "source_sentence": "由以顛倒用以豐饒以如究竟，不得入眼諸色之無，其明智者不求諸入便見真諦。",
        "from": "T14n0481_002:0632b15_4",
        "context_with_next_sentence": true
    },
    {
        "source_sentence": "從顛倒合愚冥凡夫有二相矣。",
        "from": "T14n0481_002:0632b16_5",
        "context_with_next_sentence": true
    },
    {
        "source_sentence": "眼以入色便顯入諦，已解真諦色入於目，無內無外無有中間。",
        "from": "T14n0481_002:0632b17_6",
        "context_with_next_sentence": true
    },
    {
        "source_sentence": "其眼眾色無去來今，現目覩色，現目覩色則貪受取，愚冥凡夫所行不可。",
        "from": "T14n0481_002:0632b19_7",
        "context_with_next_sentence": true
    },
    {
        "source_sentence": "明智達之虛無無真，思想顛倒便成諸入，諸入自然云何有乎？",
        "from": "T14n0481_002:0632b20_8",
        "context_with_next_sentence": true
    },
    {
        "source_sentence": "其無入相皆從緣起，故曰諸入。",
        "from": "T14n0481_002:0632b22_9",
        "context_with_next_sentence": true
    },
    {
        "source_sentence": "如來曰諸入虛無，悉從顛倒託於因緣，無有諸作無使作者，眼不召色色不召眼，亦無所知各各寂然。",
        "from": "T14n0481_002:0632b22_10",
        "context_with_next_sentence": true
    },
    {
        "source_sentence": "眼色諸入俱共淡泊，無有作者從因緣起，愚冥凡夫心處顛倒，賢聖達之，然無所生無所滅矣！",
        "from": "T14n0481_002:0632b25_11",
        "context_with_next_sentence": true
    },
    {
        "source_sentence": "「無來無去，眼色諸入眼不斷眼，目不想目、色不捨色，便知自然。",
        "from": "T14n0481_002:0632b27_12",
        "context_with_next_sentence": true
    },
    {
        "source_sentence": "色不想色。",
        "from": "T14n0481_002:0632b28_13",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0632b29_14",
        "context_with_next_sentence": true
    },
    {
        "source_sentence": "各各空故，各各淡泊知自然故。",
        "from": "T14n0481_002:0632b29_15",
        "context_with_next_sentence": true
    },
    {
        "source_sentence": "眼不猗眼、色不知色，自然之故。",
        "from": "T14n0481_002:0632c01_16",
        "context_with_next_sentence": true
    },
    {
        "source_sentence": "眼色自然無成就者，眼不求眼亦不合散，各各空無，目不習目是我所眼，色不習色色是我所，幻自然相，眼色虛無則曰自然，假託言矣！",
        "from": "T14n0481_002:0632c01_17",
        "context_with_next_sentence": true
    },
    {
        "source_sentence": "「耳聲、鼻香、舌味、身更、心法而不可得，悉無所有亦無所成。",
        "from": "T14n0481_002:0632c04_18",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0632c06_19",
        "context_with_next_sentence": true
    },
    {
        "source_sentence": "從因緣起，處在顛倒，立在二因，從心法興諸品入故，故曰諸入。",
        "from": "T14n0481_002:0632c06_20",
        "context_with_next_sentence": true
    },
    {
        "source_sentence": "以法因緣假託入門，法不著心，心不著法，法不著法，心不著心，著從緣起以立法事，因心見相不得入法，明智達之。",
        "from": "T14n0481_002:0632c07_21",
        "context_with_next_sentence": true
    },
    {
        "source_sentence": "「求諸入本覩見真諦，皆顛倒合，愚冥凡夫見有二相，無內外亦無中間，心不入法法不入心，無去來今，皆從緣生，愚者不了，明智達之。",
        "from": "T14n0481_002:0632c10_22",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0632c13_23",
        "context_with_next_sentence": true
    },
    {
        "source_sentence": "悉無所有處自然故，無意入法無有真相，不得成就假託現耳。",
        "from": "T14n0481_002:0632c13_24",
        "context_with_next_sentence": true
    },
    {
        "source_sentence": "「如是，持人！",
        "from": "T14n0481_002:0632c15_25",
        "context_with_next_sentence": true
    },
    {
        "source_sentence": "菩薩以得曉了若斯諸所眾入，便了一切十二諸入，不著不縛便斷諸入，以造立證入諸分別使無所起，曉了無相猶如流水在所合矣！",
        "from": "T14n0481_002:0632c15_26",
        "context_with_next_sentence": true
    },
    {
        "source_sentence": "故曰水普無所不入。",
        "from": "T14n0481_002:0632c18_27",
        "context_with_next_sentence": true
    },
    {
        "source_sentence": "其十二入亦復如是，所云內外皆從因緣，其水流至多所成就。",
        "from": "T14n0481_002:0632c18_28",
        "context_with_next_sentence": true
    },
    {
        "source_sentence": "「雖言自然不得處所，以見縛著，其諸入者向塵勞門，愚冥凡夫不斷塵勞，故曰入門。",
        "from": "T14n0481_002:0632c20_29",
        "context_with_next_sentence": true
    },
    {
        "source_sentence": "眼著于色，耳鼻口身心亦復如是，無所歸趣。",
        "from": "T14n0481_002:0632c22_30",
        "context_with_next_sentence": true
    },
    {
        "source_sentence": "菩薩大士曉了自然分別諸入，已分別入悉除眾結。",
        "from": "T14n0481_002:0632c23_31",
        "context_with_next_sentence": true
    },
    {
        "source_sentence": "如是，持人！",
        "from": "T14n0481_002:0632c24_32",
        "context_with_next_sentence": true
    },
    {
        "source_sentence": "菩薩大士曉了諸入。」",
        "from": "T14n0481_002:0632c24_33",
        "context_with_next_sentence": true
    },
    {
        "source_sentence": "持人菩薩經十二緣品第八",
        "from": "T14n0481_002:0632c26_0",
        "context_with_next_sentence": true
    },
    {
        "source_sentence": "佛告持人：「何謂曉了班宣諸入？",
        "from": "T14n0481_002:0632c27_0",
        "context_with_next_sentence": true
    },
    {
        "source_sentence": "十二緣起觀十二。",
        "from": "T14n0481_002:0632c27_1",
        "context_with_next_sentence": true
    },
    {
        "source_sentence": "以何觀之？",
        "from": "T14n0481_002:0632c28_2",
        "context_with_next_sentence": true
    },
    {
        "source_sentence": "以用諸法悉無明業，故名曰癡；不了無處，故曰無明；不解諸法有生無明，故曰為癡。",
        "from": "T14n0481_002:0632c28_3",
        "context_with_next_sentence": true
    },
    {
        "source_sentence": "以不了是何故無明？",
        "from": "T14n0481_002:0633a01_4",
        "context_with_next_sentence": true
    },
    {
        "source_sentence": "無明緣故有行，若不達法不行是法，故曰無明緣故便有行。",
        "from": "T14n0481_002:0633a01_5",
        "context_with_next_sentence": true
    },
    {
        "source_sentence": "有行緣故生其識，故曰從行致識。",
        "from": "T14n0481_002:0633a03_6",
        "context_with_next_sentence": true
    },
    {
        "source_sentence": "有其二相致名色矣，故從識緣而生名色。",
        "from": "T14n0481_002:0633a03_7",
        "context_with_next_sentence": true
    },
    {
        "source_sentence": "從名色便生六入，故曰從名色緣得致六入。",
        "from": "T14n0481_002:0633a04_8",
        "context_with_next_sentence": true
    },
    {
        "source_sentence": "因有更痛，故曰從六入緣便生所更。",
        "from": "T14n0481_002:0633a05_9",
        "context_with_next_sentence": true
    },
    {
        "source_sentence": "因有痛痒，故曰從所更緣致有痛痒。",
        "from": "T14n0481_002:0633a06_10",
        "context_with_next_sentence": true
    },
    {
        "source_sentence": "則生恩愛，故曰從痛痒緣便生恩愛。",
        "from": "T14n0481_002:0633a07_11",
        "context_with_next_sentence": true
    },
    {
        "source_sentence": "從恩愛緣生所受，故曰從恩愛緣便生所受。",
        "from": "T14n0481_002:0633a08_12",
        "context_with_next_sentence": true
    },
    {
        "source_sentence": "從所受便生所有，故曰從所受緣便致所有。",
        "from": "T14n0481_002:0633a09_13",
        "context_with_next_sentence": true
    },
    {
        "source_sentence": "從所有便致生矣，故曰從所有緣便致所生。",
        "from": "T14n0481_002:0633a10_14",
        "context_with_next_sentence": true
    },
    {
        "source_sentence": "從所生緣便有老病死啼哭愁慼不可意法大患苦會，故曰從生致若干苦。",
        "from": "T14n0481_002:0633a11_15",
        "context_with_next_sentence": true
    },
    {
        "source_sentence": "「以何等故合是眾惱？",
        "from": "T14n0481_002:0633a13_16",
        "context_with_next_sentence": true
    },
    {
        "source_sentence": "以無明故。",
        "from": "T14n0481_002:0633a13_17",
        "context_with_next_sentence": true
    },
    {
        "source_sentence": "習諸顛倒，從恩愛行忻樂貪欲，其心在在樂慕不捨，是則世俗十二品有緣起自閉，盲冥無目無明羅網，志存疽癩入於幽闇。",
        "from": "T14n0481_002:0633a13_18",
        "context_with_next_sentence": true
    },
    {
        "source_sentence": "無明為首，十二緣以觀如是，了斯無明虛偽不真。",
        "from": "T14n0481_002:0633a16_19",
        "context_with_next_sentence": true
    },
    {
        "source_sentence": "又其本際而不可知。",
        "from": "T14n0481_002:0633a17_20",
        "context_with_next_sentence": true
    },
    {
        "source_sentence": "何以故不可知？",
        "from": "T14n0481_002:0633a18_21",
        "context_with_next_sentence": true
    },
    {
        "source_sentence": "不可知，不逮明故。",
        "from": "T14n0481_002:0633a18_22",
        "context_with_next_sentence": true
    },
    {
        "source_sentence": "用無明故，其生本際而不可知。",
        "from": "T14n0481_002:0633a19_0",
        "context_with_next_sentence": true
    },
    {
        "source_sentence": "若有明智當觀察之，曉了本際則達無際，不起思想亦不無想，便斷眾想。",
        "from": "T14n0481_002:0633a19_1",
        "context_with_next_sentence": true
    },
    {
        "source_sentence": "以斷眾想不猗無明，一切諸法不違無明。",
        "from": "T14n0481_002:0633a21_2",
        "context_with_next_sentence": true
    },
    {
        "source_sentence": "是諸法者不去無明自大之心。",
        "from": "T14n0481_002:0633a22_3",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0633a23_4",
        "context_with_next_sentence": true
    },
    {
        "source_sentence": "以捨無明，以故曰名一切諸法皆為無明矣！",
        "from": "T14n0481_002:0633a23_5",
        "context_with_next_sentence": true
    },
    {
        "source_sentence": "以能覺了一切諸法皆無明者，則達明業不更致明，以消無明則曰明業。",
        "from": "T14n0481_002:0633a24_6",
        "context_with_next_sentence": true
    },
    {
        "source_sentence": "「何謂消無明者，解一切法悉無所有，一切諸法皆虛不真，處存顛倒法無所有，假託有耳！",
        "from": "T14n0481_002:0633a26_7",
        "context_with_next_sentence": true
    },
    {
        "source_sentence": "是則名曰以斷無明，亦斷有明。",
        "from": "T14n0481_002:0633a28_8",
        "context_with_next_sentence": true
    },
    {
        "source_sentence": "明與無明悉虛不真，所曰無明，用無明故有眾行業，便致十二，愚冥凡夫所不能達自投邪冥，悉無所有反造所有，故曰為行。",
        "from": "T14n0481_002:0633a28_9",
        "context_with_next_sentence": true
    },
    {
        "source_sentence": "無處無言不言不知，明亦不冥，諸行之業悉本空無，所法無有反行所有，故曰無明之緣使成諸行。",
        "from": "T14n0481_002:0633b02_10",
        "context_with_next_sentence": true
    },
    {
        "source_sentence": "「其行無常，從是非業致眾行來。",
        "from": "T14n0481_002:0633b04_11",
        "context_with_next_sentence": true
    },
    {
        "source_sentence": "又察眾行無去來今，其無明空分別無明。",
        "from": "T14n0481_002:0633b05_12",
        "context_with_next_sentence": true
    },
    {
        "source_sentence": "諸行本空行悉自然，行無所著，因其無明故生諸行，其無明者不著諸行，明行不斷無明便消，行不除行，是行無明則發闇弊，處存顛倒無明叵得，則曰自然行不可得，亦曰自然。",
        "from": "T14n0481_002:0633b06_13",
        "context_with_next_sentence": true
    },
    {
        "source_sentence": "用幽冥塞，故曰無明，用冥無明便立行耳。",
        "from": "T14n0481_002:0633b10_14",
        "context_with_next_sentence": true
    },
    {
        "source_sentence": "「若法無無明無所有，以虛偽法便成無明，行識行無所著行，不起識行。",
        "from": "T14n0481_002:0633b11_15",
        "context_with_next_sentence": true
    },
    {
        "source_sentence": "所以者何？",
        "from": "T14n0481_002:0633b13_16",
        "context_with_next_sentence": true
    },
    {
        "source_sentence": "行不知行，行無有法所可至奏，從行識生眾顛倒。",
        "from": "T14n0481_002:0633b13_17",
        "context_with_next_sentence": true
    },
    {
        "source_sentence": "其行與識，無內無外亦無中間，無起識者，以行逸生其識耳。",
        "from": "T14n0481_002:0633b14_18",
        "context_with_next_sentence": true
    },
    {
        "source_sentence": "彼若明智求識不得，識無所生亦無所見，不別於識，名色、六入、所更、痛痒、受、有、生、老病死憂慼啼哭痛不可意大苦陰會，輪轉無際生死不斷，投于五江四瀆之間不能自濟。",
        "from": "T14n0481_002:0633b15_19",
        "context_with_next_sentence": true
    },
    {
        "source_sentence": "曉了無根悉無所著，無致無極平等之業，觀十二緣亦復如是，斯名曰明無二，故勤精進求一切諸法，以慕諸法無想不想，是柔順明入十二緣。",
        "from": "T14n0481_002:0633b19_20",
        "context_with_next_sentence": true
    },
    {
        "source_sentence": "「是為，持人！",
        "from": "T14n0481_002:0633b23_21",
        "context_with_next_sentence": true
    },
    {
        "source_sentence": "諸菩薩眾曉了頒宣十二緣起在合會緣有所生起，分別無會，是曰逮得解無所生，曉了緣起觀十二緣，不當察生不至權慧。",
        "from": "T14n0481_002:0633b23_22",
        "context_with_next_sentence": true
    },
    {
        "source_sentence": "若能達知十二緣起無所生者，乃曰曉了逮無生慧。",
        "from": "T14n0481_002:0633b26_23",
        "context_with_next_sentence": true
    },
    {
        "source_sentence": "「是故，持人！",
        "from": "T14n0481_002:0633b27_24",
        "context_with_next_sentence": true
    },
    {
        "source_sentence": "菩薩大士欲入無生慧建立證明，當分別暢十二緣起而奉行之，以餘奉行於諸緣起而無所生，以作是觀，乃謂逮得無所生慧，以能逮得無所生慧，造立證明，乃曰逮得無所從生曉了道慧。",
        "from": "T14n0481_002:0633b27_25",
        "context_with_next_sentence": true
    },
    {
        "source_sentence": "「是故，持人！",
        "from": "T14n0481_002:0633c02_26",
        "context_with_next_sentence": true
    },
    {
        "source_sentence": "菩薩大士如是行者，於所生緣而無所生，悉斷三界，因緣證明觀無所生。",
        "from": "T14n0481_002:0633c03_27",
        "context_with_next_sentence": true
    },
    {
        "source_sentence": "若有菩薩至無生相，便疾逮得無所從生法忍，輒得親近菩薩之行，己身所奉面緣諸佛而受道決，當逮無上正真之道為最正覺，得決不久以近受決。",
        "from": "T14n0481_002:0633c04_28",
        "context_with_next_sentence": true
    },
    {
        "source_sentence": "又以自己如是色像奉行佛教，是諸正士各便受決得許信樂，分別一切世間諸法以度方俗。",
        "from": "T14n0481_002:0633c08_29",
        "context_with_next_sentence": true
    },
    {
        "source_sentence": "曉了十二緣起之元以達緣起，諸佛世尊現在目前，不復恐懼諸魔波旬。",
        "from": "T14n0481_002:0633c10_30",
        "context_with_next_sentence": true
    },
    {
        "source_sentence": "若見現在陸地水中，一切諸物覩見生死，已度眾厄拔無明根，如是比像永得安隱覩見正士。」",
        "from": "T14n0481_002:0633c12_0",
        "context_with_next_sentence": true
    },
    {
        "source_sentence": "佛言：「持人！",
        "from": "T14n0481_002:0633c14_1",
        "context_with_next_sentence": true
    },
    {
        "source_sentence": "若有菩薩如是解了，吾我所有皆因緣故，若有聞是曉了十二緣起本末，信樂不疑，諸如來所成其根元，不久受決，得無所從生法忍，以受決本如來不久，諸如來便得道決，當逮無上正真之道為最正覺。」",
        "from": "T14n0481_002:0633c14_2",
        "context_with_next_sentence": true
    },
    {
        "source_sentence": "持人菩薩經卷第二",
        "from": "T14n0481_002:0633c20_0",
        "context_with_next_sentence": false
    }
]