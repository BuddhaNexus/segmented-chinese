[
    {
        "source_sentence": "大佛頂如來密因修證了義諸菩薩萬行首楞嚴經直解卷第七明古杭雲棲寺後學沙門　廣莫　直解語溪優婆塞　馬正初　校阿難汝問攝心我今先說(至)一切魔事云何發生。",
        "from": "X14n0298_007:0823a16_0",
        "context_with_next_sentence": true
    },
    {
        "source_sentence": "這一節經世尊牒承問語及前四誨以明根本無犯枝葉不生也汝問下牒前問語前阿難問中云欲攝其心等故佛牒此及答四誨為三學之基即此四誨為修學妙門戒為能通以能通為門正定與道為所通故此四根本皎潔如氷如霜則彼枝葉自不生矣枝葉喻心三口四餘輕等戒心三者貪嗔癡也口四者妄言綺語兩舌惡罵支末四語非前大妄本也阿難如是下承上以明四本不失則心不妄動六塵之境猶不妄緣餘諸魔事云何而生。",
        "from": "X14n0298_007:0823a21_0",
        "context_with_next_sentence": true
    },
    {
        "source_sentence": "若有宿習不能滅除(至)坐寶蓮華所說心呪。",
        "from": "X14n0298_007:0823b07_0",
        "context_with_next_sentence": true
    },
    {
        "source_sentence": "這一節經正明攝心除障之緣教令誦呪兼示呪之名義所自也謂末世行人雖持四戒若為宿習所障如溫陵所謂欲潔偏染好正固邪乃宿習使然以難除故或戒有所虧教令誦佛頂光神呪呪名摩訶等者梵語摩訶譯云大薩怛多般怛囉譯云白傘葢無上言最勝故無上可上也神者不可測故斯是下明呪所自出也如來釋尊自稱無見頂相者華嚴鈔云是佛三十二相之一即肉髻相也佛頂有肉高起如髻亦名無見頂相稱無見相者謂三乘人不能見其頂故應持菩薩為佛乳母欲視此相臨視漸高上窮沙界不可見故無為心佛者無為心是中道第一義心此第一義心無所為故由無為心中放光光中化佛既稱無為猶能放光化佛以表無為而為為即無為皆不離第一義心故云無為心佛從頂發輝者指本佛從頂發生百寶光輝光中所化之佛坐寶蓮華所說心呪稱心呪者從無為心中流出佛亦是心故稱心佛呪亦是心故稱心呪佛即佛寶呪即法寶依此呪契此佛是和合義即名僧寶一體三寶於此可見然以中道第一義正定之心破除宿習則何習不除故教誦此呪也。",
        "from": "X14n0298_007:0823b08_0",
        "context_with_next_sentence": true
    },
    {
        "source_sentence": "且汝宿世與摩登伽(至)揚於順風有何艱險。",
        "from": "X14n0298_007:0823c05_0",
        "context_with_next_sentence": true
    },
    {
        "source_sentence": "這一節經承上誦呪除習之意引此現事以證功之速也且汝下正指阿難極深極厚的宿習為證按摩登伽經云阿難昔五百世與登伽為夫婦故今經歷劫之言奚止五百如此深厚宿習佛一宣揚愛心永脫不唯解脫宿習而已又能得成聖果彼尚婬女逆於道者無心修行全憑呪力冥資頓斷愛根而證無學其功之速槩可驗矣云何下以彼之逆例此之順其効之速倍過於前如順風揚塵倐忽銷滅何難之有輕塵喻宿習順風喻心呪以心呪喻順風者由呪順心顯彼之逆也。",
        "from": "X14n0298_007:0823c06_0",
        "context_with_next_sentence": true
    },
    {
        "source_sentence": "若有末世欲坐道場(至)放大悲光來灌其頂。",
        "from": "X14n0298_007:0823c16_0",
        "context_with_next_sentence": true
    },
    {
        "source_sentence": "這一節經正酬阿難安立道場之問以明結壇之先意也若有下欲坐道場者道場是得道之場即誦呪處是也坐是禪坐意在壇中坐進此道故云坐道場也將坐道場以嚴持淨戒為入壇先意比丘禁戒指二百五十戒以戒禁邪故名禁戒第一沙門者教中指阿羅漢為世間第一沙門所作已辦故又或一界一國推為第一清淨者以此為師則我戒可成我欲持戒藉師勝者良以持犯開遮之際藉其法眼甄別始無謬故若其不遇真清淨僧或於清濁持犯作止開遮微細行中未達其詳如玉有瑕即非良璧故須嚴師吾道可成也真清淨者真對似說似淨非淨如鄉原之輩自心先賊我戒何成故加真字意謂擇師必嚴也按下文四棄八棄及菩薩律儀今文雖指比丘兼通大小四棄是比丘八棄是尼意影四眾俱可修也戒成下意明將建道場猶恐自力未充必藉呪功為結壇剏始上持戒者言內潔也今更衣言外潔也間居杜諸緣也百八遍者真際解云表除百八煩惱故止此也夫此先意內外潔已然後結界結界者結四方上下壇場之界也其法詳出目連五百問中恐繁不錄結壇之時求十方佛光來灌者意明感應道交表我行者之誠耳十方現住世佛即東方善德佛等祈光灌頂是梵網經意彼云或見光見華或佛來摩頂表證罪滅之相今經師資清淨百倍其嚴而又祈光灌來此必欲竭其誠感應可驗也其或佛光不至則行者之誠有所未盡尤加功力精純懺悔要見好相為我之徵也。",
        "from": "X14n0298_007:0823c17_0",
        "context_with_next_sentence": true
    },
    {
        "source_sentence": "阿難如是末世清淨比丘(至)摩頂安慰令其開悟。",
        "from": "X14n0298_007:0824a20_0",
        "context_with_next_sentence": true
    },
    {
        "source_sentence": "這一節經承前戒清淨四眾行者佛重教令發願精勤極期現身作證也阿難下如是一句承上淨戒之眾也出家二眾可知白衣一句明在家二眾以在家稱白衣者僧衣壞色壞色名緇以緇簡白故指在家為白衣也以緇白二色甄別僧俗故檀越譯如前說今文舉四眾說者正明結壇誦呪不簡出家在家能辦肯心二皆可也但要心滅貪婬持前四誨之戒於道場中更要念念發菩薩願菩薩願者如梵網經說出入澡浴者使外穢不入故六時者晝三夜三初中後也行道者運心於道也不寐者惺惺而不昏住也經三七日佛現身者明感應之速也我是釋尊自稱謂佛自現身於行者之前摩頂安慰正驗上文祈光求應之徵也。",
        "from": "X14n0298_007:0824a21_0",
        "context_with_next_sentence": true
    },
    {
        "source_sentence": "阿難白佛言世尊我蒙如來(至)合佛世尊清淨軌則。",
        "from": "X14n0298_007:0824b10_0",
        "context_with_next_sentence": true
    },
    {
        "source_sentence": "這一節經正問結壇事宜云何契佛第一義心之法式也前阿難初問結壇之法佛且先明三學為結壇修心之本至此乃結壇先意既明而正問壇中法則也阿難下因問利他先陳自悟悲誨者指前四誨及今上文皆悲誨也心已下三句阿難自述由誨而悟依此修證聖道可成故末法下正請結壇事宜軌則言清淨者謂融事理契真俗無偏黨不中住雖眾務繁興不妨一心無動此為中中流入清淨軌則也。",
        "from": "X14n0298_007:0824b11_0",
        "context_with_next_sentence": true
    },
    {
        "source_sentence": "佛告阿難若末世人(至)方圓丈六為八角壇。",
        "from": "X14n0298_007:0824b20_0",
        "context_with_next_sentence": true
    },
    {
        "source_sentence": "這一節經世尊正示軌則此先明結壇之前方便也先取雪山白牛糞和泥者欲其不裂也如人家和泥塗壁必用草觔之意然牛食草糞即草觔以牛糞和泥塗壁與地不但西竺如此方燕晉之地亦曾見之今塗壇地必用雪山白牛糞者由食香草飲清泉茹退皆香取其香而細故如麝食柘身分皆香今白牛之糞亦若此耳然此白牛非人家所畜是雪山所產山野之牛唯此山有此山多香草故他山及人家所畜者則不堪也故云若非雪山其牛臭穢不堪塗地又若他方國土去雪山遠者無白牛糞別於平原淨地穿去地皮深過五尺得土正色故稱黃土如上所說栴檀若有白牛糞秪用栴檀一味成泥以無牛糞故用十香和土成泥以塗場地使不龜而香潔也場地之中起土為壇方圓之量一丈六尺以為八角一方二尺八角為丈六之量也十種香者初栴檀必取牛頭栴檀非此方常所見者然而牛頭栴檀固是難得則常香亦可用也沉水可知蘇合按續漢書云合眾香草煎成如膏故謂蘇合廣志亦云出大秦國即波斯國也謂國人采香草笮其汁煎以成膏薰陸南州異物志云狀如桃膠西域記云南印度阿吒釐國有薰陸香樹葉似棠梨鬱金周禮春官鬱人采取以鬯酒說文云鬱金草之華遠方所貢芳物鬱人合而釀酒以降神也宗廟用之白膠即楓香青木香譜云五香一株五根一莖五枝一枝五葉一葉五節五五相對名五香木即青木香也零陵南越志云土人說是鷰草芸香甘松今藥中常見者是也鷄舌出五馬洲異物志云是草萎可合香箋胡人云眾香共一木華為鷄舌香泐潭標指云鷄舌即丁香也未知孰是如上壇場體式長水疏及溫陵要解皆用表法長水表配不及溫陵妥當今解一從溫陵但恐繁瑣不盡錄可以意得溫陵解曰法王法言即事即理法不孤起事非唐設云云山為高土表純淨上信也大力白牛表純淨大根也香草淨水表妙善淨智也茹退表充實遺餘也茹退即白牛糞栴檀為十香之首表十度總萬行之冠原為平土表中信也地皮未淨故穿去五數之中黃色之中取中中淨信也十香表十波羅蜜法香壇表寂滅坦實之體體具八正故為八角能攝八邪故方丈六云云今云場地古謂之墠起土八角者方稱為壇。",
        "from": "X14n0298_007:0824b21_0",
        "context_with_next_sentence": true
    },
    {
        "source_sentence": "壇心置一金銀銅木(至)以奉諸佛及大菩薩。",
        "from": "X14n0298_007:0825a14_0",
        "context_with_next_sentence": true
    },
    {
        "source_sentence": "這一節經承上結壇敷設法器次前之方便也上文云方圓丈六為八角壇今壇之中心置一蓮華此華或金或銀或銅木所造隨豐約之便也華中安鉢等者露為陰澤以秋八月白露既降露之盛清冷皎潔無踰此時故用此也露中安華瓣者澄瑩嚴飾之意也八鏡按方華與爐間遶壇心者香光俱備也必華與爐互為莊嚴今但爐邊說嚴言偏意圓也燒沉水不令見火者意以爐烟裊裊香氣氤氳不令猛熾見火也食乳之類必精必潔可以供享固非汎然常食也各各十六隨方環供佛及菩薩按溫陸所表謂壇心蓮華表中道妙行也鉢為應器表隨量應物也露以秋降八月秋之中水中華葉表仁覆之行隨澤所施也圓鏡表大圓鏡智也各安八方圍繞華鉢者表智行相依隨方圓應也鏡外蓮華香爐各十六而間設者華表妙行香表妙德鏡外表正智之外方便建立也純燒沉水無見火者表反德藏用滅覺觀契寂場也云云取白牛乳等者表以法喜禪悅獻供二尊也權教開許乳酪實教遮禁而復取以享奉者意在融權實同邪正故八味亦各十六圍繞華外者表融權攝邪之法喜隨行施設也。",
        "from": "X14n0298_007:0825a15_0",
        "context_with_next_sentence": true
    },
    {
        "source_sentence": "每以食時若在中夜(至)燒令烟盡享佛菩薩。",
        "from": "X14n0298_007:0825b12_0",
        "context_with_next_sentence": true
    },
    {
        "source_sentence": "這一節經示以壇中行者隨於食時獻享二尊為結壇之後方便也食時者即早食中食時也又舉中夜者意以壇中行道苦心易饑而權開也蜜半升酥三合者升可知三合即升之三合也壇前別安小爐者壇前是近壇側室別安一小風爐也兜樓婆香草名按唐陳藏器本草拾遺中云兜納香魏略又云大秦國出兜納香今兜樓婆或即兜納華梵語異耳未知孰是姑存之以此香浴炭者此香無毒能除惡穢浴炭而然之使無餘嗅也投酥蜜於炎爐必有釜也今文闕略若謂炎爐無釜酥蜜俱成灰爐將何享佛燒令烟盡者即煎令烟盡煉醇使無生氣耳按溫陵解謂佛以日中受食故每以日中致享中夜例日中也蜜成於華表和融法行也酥成於乳表和融法味也半為中數三為成數小火爐表方寸覺心也以香浴炭表發覺之法也然令猛熾投酥蜜於炎爐燒烟盡者表行法既成不可終滯當於覺心勇猛煅煉使習氣併鑠緣影俱亡豁然如所謂紅爐點雪者然後為佛所享夫居寂滅場餐采禪悅者於此宜盡心焉。",
        "from": "X14n0298_007:0825b13_0",
        "context_with_next_sentence": true
    },
    {
        "source_sentence": "令其四外徧懸旛華(至)張於門側左右安置。",
        "from": "X14n0298_007:0825c08_0",
        "context_with_next_sentence": true
    },
    {
        "source_sentence": "這一節經承前結壇敷設次懸尊像以示寂場主伴意令行者得所瞻依也四方是壇室之外四方徧懸旛華者表外行嚴飾悲華四益也室中四列等者表自性四依無適而非真主也當陽即室中央張盧舍那等者盧舍那譯云淨滿是報身佛釋迦是化身佛一佛具三身今不及毗盧遮那者遮那是法身佛法身無相表此意故不懸也此是寂場真主故處乎中彌勒是當來住此世者阿閦譯云不動是東方佛表智彌陀是略梵語具云阿彌陀譯云無量壽是西方佛表悲東西二佛亦居當陽者表行者於此壇中以智悲為主也諸變化觀音及金剛藏安左右者表行者乘大悲願上同下合以異方便度眾生故諸變化觀音者即前經三十二應等也剛藏統諸金剛護持呪心表行者護念不空故以上意明法王法臣為內主伴帝釋梵王等為外護也烏芻瑟摩譯語見前藍地迦名義集云是青面金剛軍茶利是金剛異號即十大明王數也毗俱胝者毗盧神變經云左邊毗俱胝三目持鬟髻者是也四天王可知等者等於那吒太子及天大將軍數也頻那是猪頭夜迦是象鼻二使者名也俱未詳譯語安置門側左右者上法臣等列於室中左右今是外護故置門外左右之側也。",
        "from": "X14n0298_007:0825c09_0",
        "context_with_next_sentence": true
    },
    {
        "source_sentence": "又取八鏡覆懸虗空(至)使其形影重重相涉。",
        "from": "X14n0298_007:0826a08_0",
        "context_with_next_sentence": true
    },
    {
        "source_sentence": "這一節經承前敷設取意於象即事明理交羅融攝使無礙也溫陵解謂壇中之鏡混物而有依表行人之智也空中之鏡離物而無依表諸佛之智也混物有依者方能照物未能照己必得離物無依住智交相為用然後物我互照心境雙融諸佛眾生身土相入不勞動步不待擬心法法周徧事事無礙舉目千聖齊現觸處萬象昭然一華一香遍供塵剎一行一相充擴無窮不假神通不涉情謂寂場法法本如是也密因修證妙極於此然前壇中之鏡溫陵表大圓鏡智今解混物有依是行人智淺解未融者疑為前後不[淴-心+口]此不足疑也良以行者之智與諸佛之智無二體故俱不離大圓鏡智表語無過也。",
        "from": "X14n0298_007:0826a09_0",
        "context_with_next_sentence": true
    },
    {
        "source_sentence": "於初七中至誠頂禮(至)身心明淨猶如瑠璃。",
        "from": "X14n0298_007:0826a22_0",
        "context_with_next_sentence": true
    },
    {
        "source_sentence": "這一節經正示入壇行道之儀於三七日克己心祈佛現交光為其驗也前云於道場中六時行道經三七日佛現其前摩頂令悟今文正應前驗也初七稱禮主伴嘉號六時圍壇誦呪於一時間行百八遍呪亦百八遍惟呪文甚長一時何能誦百八遍意必秪誦唵字下八句耳誦法要令心憶口持聲和步緩其行其呪皆適其宜則玄功在此耳二七日中不誦不行寂然禪坐一向發願無間也毗奈耶譯語見前願教者正指梵網所明者說第三七中上二七日但云六時今加十二時者其功至密勤懇尤甚念念專持呪者據此則知二七日中非不誦也但不數不行耳至三七最後日十方佛現於鏡光交處承摩頂者前文以鏡表智今佛智與行者智交相熏發因果通[淴-心+口]即摩頂意事理互融心境冥會即十方佛現意此合前驗不虗矣即於下佛謂末世行者果能如是三七功淳因果交感從是入三摩地身心明淨內外洞然如瑠璃也。",
        "from": "X14n0298_007:0826a23_0",
        "context_with_next_sentence": true
    },
    {
        "source_sentence": "阿難若此比丘本受戒師(至)如是道場多不成就。",
        "from": "X14n0298_007:0826b17_0",
        "context_with_next_sentence": true
    },
    {
        "source_sentence": "這一節經佛警前文所云不清淨意務令深防實踐以嚴潔其心也文可解。",
        "from": "X14n0298_007:0826b18_0",
        "context_with_next_sentence": true
    },
    {
        "source_sentence": "從三七後端坐安居(至)汝問道場建立如是。",
        "from": "X14n0298_007:0826b20_0",
        "context_with_next_sentence": true
    },
    {
        "source_sentence": "這一節經承上三七後意總結壇儀也從上三七功成別無陳設但令端身枯坐默顧本參如是經一百日有利根者從本凡身不起此座即入聖位得須陀洹句俯順淺機說若按下文云十方如來誦此呪心成無上覺坐菩提座入大涅槃奚止小果而已且登伽聞呪尚證三果況淨機者乎縱其下縱其鈍根未成於此得決定信自知成佛不謬。",
        "from": "X14n0298_007:0826b21_0",
        "context_with_next_sentence": true
    },
    {
        "source_sentence": "阿難頂禮佛足而白佛言(至)佇聞如來祕密章句。",
        "from": "X14n0298_007:0826c04_0",
        "context_with_next_sentence": true
    },
    {
        "source_sentence": "這一節經阿難既請壇儀然未親聞呪語是故重請宣說也自我下阿難自述己過以明未聞心呪章句葢前文殊持呪往護但自密誦以解婬難故稱未聞今請顯說意將傳彼當來因啟親炙聖言惟願下正請重說文可解。",
        "from": "X14n0298_007:0826c05_0",
        "context_with_next_sentence": true
    },
    {
        "source_sentence": "爾時世尊從因髻中(至)放光如來宣說神呪。",
        "from": "X14n0298_007:0826c10_0",
        "context_with_next_sentence": true
    },
    {
        "source_sentence": "這一節經世尊諾其重請宣呪而先放光化佛用表心呪之神也肉髻即無見相肉髻與無見相前後互明髻中湧百寶光者意表無相見相也光中湧千葉蓮者光表般若體華表因行華從光出者表從般若出萬行因華也光中現佛坐蓮華者表因承果果徹因也化佛頂放十道光者表化中復化十度圓收而不離般若體故光光皆具護法圓心用無盡故十恒沙者即無盡意故金剛密迹即護法心故稱金剛密迹者金剛從喻說取堅固意誓心堅固如金剛故密迹是實中現權不可思議位在上地迹現金剛故稱密迹然此理事無礙本迹常融不動而變無為而成故此十恒沙眾各現威神或擎山或持杵遍滿空界大眾仰觀見彼威神如臨我上故生畏心現光現相曾未之見故生愛心抱是懷抱言其畏愛兼於懷抱也是故各求哀祐良由藉佛哀祐故得一心不亂聽佛頂光所化如來宣說神呪也。",
        "from": "X14n0298_007:0826c11_0",
        "context_with_next_sentence": true
    },
    {
        "source_sentence": "南無薩怛他蘇伽多耶(至)印兔那麼麼寫(三十七句)誦呪者至此句稱弟子某甲受持。",
        "from": "X14n0298_007:0827a04_0",
        "context_with_next_sentence": true
    },
    {
        "source_sentence": "烏[合*牛](三十八)唎瑟揭拏(三十九)(至)印兔那麼麼寫(七十八)至此句準前稱名若俗人稱弟子某甲受持。",
        "from": "X14n0298_007:0827a06_0",
        "context_with_next_sentence": true
    },
    {
        "source_sentence": "囉闍婆夜(七十九)主囉跋夜(八十)(至)印兔那麼麼寫(七十二)至此如前稱名。",
        "from": "X14n0298_007:0827a08_0",
        "context_with_next_sentence": true
    },
    {
        "source_sentence": "婆伽梵(七十三)薩怛多般怛囉(七十四)(至)麼麼寫三十二至此如前稱弟子名。",
        "from": "X14n0298_007:0827a10_0",
        "context_with_next_sentence": true
    },
    {
        "source_sentence": "突瑟吒質多(三十三)(至)莎婆訶總前四百二十七句這一節經佛為重宣密呪昔令文殊往護者即此文也夫呪者秘密義也是為秘密首楞嚴行人誦之則能生善滅惡革凡成聖冥得其益無所解會如蜾蠃之呪螟蛉號令之麾軍士默有所會餘人不知是密說義也與前顯說力用無殊但被機有所異耳故前顯說文中云有三摩提名大佛頂首楞嚴王具足萬行十方如來一門超出妙莊嚴路後宣呪畢顯益文中云此佛頂光聚摩訶悉怛多般怛囉秘密伽陀微妙章句出生十方一切諸佛又云亦說此呪名如來頂是知顯密二說名義俱同也長水疏云此呪四百二十七句前諸句數但是歸命諸佛菩薩眾賢聖等及釵呪願加被離諸惡鬼病等諸難至四百十九云跢姪他此翻即說呪曰從四百二十唵字去方是正呪如前云六時行誦每時百八遍正誦此耳然或通誦可為盡善第恐文長不能及也自古五不翻中此即秘密不翻天台智者大師以四悉檀義會釋呪義恐繁不錄詳如文句中說。",
        "from": "X14n0298_007:0827a12_0",
        "context_with_next_sentence": true
    },
    {
        "source_sentence": "阿難是佛頂光聚(至)嚴淨戒律悉得清淨。",
        "from": "X14n0298_007:0827b07_0",
        "context_with_next_sentence": true
    },
    {
        "source_sentence": "這一節經佛宣呪畢結顯呪功圓收諸佛三覺滿義乃以十事明乎二利之勝也阿難下至出生諸佛是總顯本益十方下十義是別明自他二覺及覺行滿義總中佛頂光聚者釋尊自指己頂所放百寶光光光相然化化不絕故稱光聚悉怛多句是本呪名譯語見前指此呪義以能出生諸佛功莫大焉密不足以盡其義密之甚者故稱秘密伽陀譯云頌詩傳云頌容也美盛德之形容也葢頌與容古字通用今指呪語為伽陀者亦是美頌如來藏心具不思議之妙用也別中文分十段初云因此呪心成無上覺者即自覺也因即題中密因之因以密呪為因得成果覺故二云執呪心而伏魔外即覺行義執是執持如前文殊持呪往護即伏魔意三云乘呪心坐蓮華而往應塵剎即覺他義上說成正覺屬根本智以本智證真故今說應彼之感屬後得智成唯識云乘後得智現身土等為諸有情說正法故四云轉法輪者上但說應今則應而說法一應文分為二含是含受五中有二意一則自覺先成遍於十方摩頂記彼二則自覺未成亦蒙諸佛摩頂記我即自覺覺他二義六云依呪力加被拔濟群苦是覺行義文中俱出四趣不言天與修羅二趣者文略耳八苦中求不得者言其宿業預定貧而求富夭而求壽自非殊勝業力必不可挽諸所強求皆不得故五陰熾盛者謂色受想行識熾盛如火燒菩提芽五陰不空充塞熾盛則一切生死輪迴不息此最若故大小橫者橫枉也以非理加之曰橫大則喪命小則罹殃灌頂經云大橫有九小橫無數賊難下別明諸難難難也摧挫身心難堪忍故諸難義及上地獄等苦文皆可知不復詳解七云隨順呪心事知識者以求道故是自覺覺行二義言善知識者華嚴鈔云一切眾生不知諸善法令其知之不識諸惡法令其識之名善知識也又善對惡說崇正道而達罪福者名善知識操世柄而筭無遺策者名惡知識也餘文可解八云攝受親因等者是覺他義謂奉行心呪得成道果轉攝有緣登覺岸故親指過去眷屬因指宿生結緣以昔有緣今得遇故然彼或墮小乘乃以呪力加之令彼聞而不怖秘密藏即如來藏心也九云無上覺等初文已明今重出者要在終歸涅槃纂述八相始終事故坐菩提樹是始涅槃是終是三覺滿義十云於滅度後付佛法事者良由呪心功勝三際不衰成始成終呪功具矣法事者即指上十事三覺及戒定慧等皆法事也一切法事戒為前導故表而出之戒既清淨則諸法事悉得究竟成就故夫此十事俱乘呪心為言者葢呪心即如來藏故心即呪呪即心故如般若所謂般若波羅蜜多是大神呪是大明呪是無上呪是無等等呪即斯義也由能具足恒沙性德成始成終佛之法事大備於此讀斯文者當深悟玄旨可也。",
        "from": "X14n0298_007:0827b08_0",
        "context_with_next_sentence": true
    },
    {
        "source_sentence": "若我說是佛頂光聚(至)經恒沙劫終不能盡。",
        "from": "X14n0298_007:0828a10_0",
        "context_with_next_sentence": true
    },
    {
        "source_sentence": "這一節經重歎此呪具無盡德沙劫不能盡述也從且下四句謂非止十事而已從旦暮歷沙劫字不重音相續劫猶可盡呪功終不可盡也。",
        "from": "X14n0298_007:0828a11_0",
        "context_with_next_sentence": true
    },
    {
        "source_sentence": "亦說此呪名如來頂(至)遠諸魔事無有是處。",
        "from": "X14n0298_007:0828a14_0",
        "context_with_next_sentence": true
    },
    {
        "source_sentence": "這一節經出呪名義同前顯說因勉行者當持此而取果也前顯說名大佛頂今密說名如來頂名義俱同由是勉諸有學盡輪迴取勝果當從事於斯不持此呪而坐道場魔事方強難究竟故然指有學小果說者良以小果猶應持呪修無上菩提不持此呪安可得哉以劣顯勝極言此呪可持也。",
        "from": "X14n0298_007:0828a15_0",
        "context_with_next_sentence": true
    },
    {
        "source_sentence": "阿難若諸世界隨所國土(至)一切諸毒所不能害。",
        "from": "X14n0298_007:0828a21_0",
        "context_with_next_sentence": true
    },
    {
        "source_sentence": "這一節經世尊重以此呪隨方勸持恒順智愚書佩俱益毒無以害是其驗也樺是樹名其皮紅色不止數層薄軟可愛曾於五臺山躬為尺素寄之人間人皆喜之貝葉是貝多羅樹葉似此方苦竹籜挍軟內光外麤潤澤潔白亦甞見之出西竺截方橫書梵字中貫五色縷橫讀白氎羽毛為之亦出西竺極其工致如此方天鵞絨白淨如練故稱白氎餘文可解。",
        "from": "X14n0298_007:0828a22_0",
        "context_with_next_sentence": true
    },
    {
        "source_sentence": "阿難我今為汝更說此呪(至)皆領深恩常加守護。",
        "from": "X14n0298_007:0828b06_0",
        "context_with_next_sentence": true
    },
    {
        "source_sentence": "這一節經重顯呪益冥護世毒能成出世間智也自行教他其功一致但水火不害唯加誦者不能燒溺也此如第六經觀音圓通十四無畏意喪命為大毒致疾為小毒天龍鬼神各有惡呪如娑毗迦羅梵天呪等以此呪力惡呪不著則得正受正受即三昧譯語以三昧持身故諸呪詛不能為害厭讀上聲蟲是蟲毒如此方兩廣窮鄉下邑皆有之藥毒如砒鴆之類金銀初出礦時有毒詳如藥類本草中說草木毒即藥毒也如巴豆木鱉之類蟲蛇可知然而萬物皆有毒氣入呪人口俱化為甘露味矣一切惡星下惡星則過宮入限能作災厄如羅睺計都彗孛等也鬼如羅剎富丹起尸旱魃等神如世間五通傷瘟等磣者食中砂也約喻說惡人心中磊塊磅礴害人之惡念如食中砂也頻那夜迦解見前文此等鬼神各有眷屬皆荷佛恩非誰不害猶當加護也。",
        "from": "X14n0298_007:0828b07_0",
        "context_with_next_sentence": true
    },
    {
        "source_sentence": "阿難當知是呪常有(至)貧窮下賤不可樂處。",
        "from": "X14n0298_007:0828b23_0",
        "context_with_next_sentence": true
    },
    {
        "source_sentence": "這一節經承上正明神威擁護世毒不傷成就出世智也梵語那由他按華嚴阿僧祇品百二十大數初云百洛叉為一俱胝俱胝俱胝為一阿庾多阿庾多阿庾多為一那由他對此方百千萬億兆京姟則洛叉為億俱胝為兆阿庾多為京那由他為姟也今文八萬四千箇那由他以如是多恒河又以如是多恒河中所有沙一沙一金剛極言金剛之多多也種族言其類也如是多金剛藏王種族各各有多眷屬如此多種族皆是金剛藏王菩薩所統如是晝夜隨侍不敢須臾離也設有下明散心誦呪不入定者之益蕞爾心憶汎然口持雖此散亂而金剛眾亦常隨侍何況下以散持之劣例彼菩提得決定信者之勝其侍從之勤不待言矣菩提心得決定信者按位是十信也精心陰速發彼神識者謂藏王菩薩之眾以精誠之心在杳冥中隱然策發速其神識或行者夢寐中或禪觀中有所警悟使其進趣無滯也是人下是人指行者說此明行者由密護之功故得開發宿命能憶多劫本事本生周徧是橫徹十方沙劫是竪窮三際皆得了知豈止過去以過去影顯現未即是出世智也從初第一劫是凡身也歷於後身後身指最後隣於滿果一生補處說從是中間生生不生雜類藥叉等者即是雜類譯語見前是善男子下明諸色供養者非唯不生惡處亦復不生貧窮不可樂處無財為貧不達為窮。",
        "from": "X14n0298_007:0828b24_0",
        "context_with_next_sentence": true
    },
    {
        "source_sentence": "此諸眾生縱其自身(至)不持齋戒自成齋戒。",
        "from": "X14n0298_007:0829a01_0",
        "context_with_next_sentence": true
    },
    {
        "source_sentence": "這一節經甚讚持呪之功攝無量德以明一心具萬行意也縱其下是甚讚持呪功高謂上持呪眾生縱其不作福業而如來之德悉與此人豈有移彼福此則三昧亦可惠矣良以呪心即如來頂法而如來頂法即行者本具藏心是故能持呪者即持自己藏心藏心具足萬行何福業而不備哉是故不作福而福自備以自具故宛似如來所與然而如來即自性之如來也如來即我心我心即佛心心外無佛全佛是心是故能持呪心則永劫與佛同生也不可說是華嚴大數最後之數彼云不可思不可思劫為一不可說不可說不可說劫為一不可說轉則轉數為極也既與佛同生佛之功德我之本有三義同科如惡叉聚也惡叉聚是樹名見首卷解中我及如來兼諸功德同一熏修無分散故是故下結明本具未戒令戒未進令進無智令智不淨令淨不齋成齋則六度備矣上文福是檀度戒是尸度進是進度智是智度淨是禪度能忍齋戒是忍度言雖不次六義全矣所謂持呪一心萬行具足。",
        "from": "X14n0298_007:0829a02_0",
        "context_with_next_sentence": true
    },
    {
        "source_sentence": "阿難是善男子持此呪時(至)悉皆滅除更無毫髮。",
        "from": "X14n0298_007:0829a21_0",
        "context_with_next_sentence": true
    },
    {
        "source_sentence": "這一節經詳明呪功滌諸垢染以慧日能銷霜露之罪也前文備福今文滌罪謂未得呪前雖造眾罪既持呪後則前之破戒之罪無問輕重一時銷滅益見持呪功高如日之易銷霜露也然而持呪之心亦須盡誠空三輪達三觀般若圓心銷除眾罪實有之若其泛然常習似存似亡多見破舟越諸溟海風雖順不無沉溺之險無謂經之無驗亦見其墮也縱經下明持呪之後猶有不淨之迹諸聖不責此勉誦之深也五辛見下文若內心既淨則外衣雖獘行止皆淨良以心淨故一切同真當念即道場故五逆者一弑父母二弑阿羅漢三弑和尚阿闍黎四破和合僧五惡心出佛身血四棄八棄者四分律云波羅夷譯云棄若犯婬殺盜妄四根本罪則永棄佛法邊外不與共住如人斬首不復活也不入僧數故名為棄比丘尼八棄即於前四加第五名觸觸是觸著與男相觸起染心故第六名八有八事故謂與染心男子兩手相捉或捉衣或同入屏處或屏處共坐或共語共行相倚相期犯此八事為眾所棄故第七名覆覆是遮覆謂尼聞大僧說戒作法之時遮覆他罪不肯對眾陳首故第八名隨隨是隨眾住謂尼於大僧中未與作共住法即隨共住故如上八種為尼僧根本戒犯此如前名棄也此以誦呪功高無間輕重皆銷滅矣如風吹沙者猛風譬呪功沙聚譬輕重罪聚謂眾罪聚集如沙之多由誦呪功一時能銷如猛風吹散沙聚言其易也纖悉淨盡更無毫髮存焉。",
        "from": "X14n0298_007:0829a22_0",
        "context_with_next_sentence": true
    },
    {
        "source_sentence": "阿難若有眾生從無量無數劫來(至)皆得悟無生忍。",
        "from": "X14n0298_007:0829c01_0",
        "context_with_next_sentence": true
    },
    {
        "source_sentence": "這一節經承前呪功能銷宿業得悟無生也上以呪功銷諸現業今文又謂不但銷新愆而已又能滌諸舊染若有能持此呪并諸供養從前積劫陳垢未及懺悔者猶湯銷雪煖氣既侵剎那銷殞湯譬呪功雪譬宿業然又不但銷業而已又能以呪力持心不久得悟無生忍矣無生忍解見第一經中或問前解云持呪必空三輪達三觀然後得驗今文但說帶持安置猶能銷除積業子豈以易為難耶答呪有不思議力誠如經說然即供養帶持由藉信心前云具決定信速能符契若彼信心輕鮮未必即驗也今時呪章何處無之功力亦隱而不顯矣愚甞帶持驅瘧立應足知由信而顯也。",
        "from": "X14n0298_007:0829c02_0",
        "context_with_next_sentence": true
    },
    {
        "source_sentence": "復次阿難若有女人(至)邊地下賤何況雜形。",
        "from": "X14n0298_007:0829c14_0",
        "context_with_next_sentence": true
    },
    {
        "source_sentence": "這一節經歷明呪功得遂諸願也文中但明男女長命不及餘者文略耳然以果報句攝盡矣果報約世出世漏無漏說大率今文與觀音圓通相應故雜形如前說餘可解。",
        "from": "X14n0298_007:0829c15_0",
        "context_with_next_sentence": true
    },
    {
        "source_sentence": "阿難若諸國土州縣聚落(至)一切災厄悉皆銷滅。",
        "from": "X14n0298_007:0829c19_0",
        "context_with_next_sentence": true
    },
    {
        "source_sentence": "這一節經歷明呪功能免諸難也支提譯云可供養處脫闍長水疏云幢也泐潭標指云闍訓都脫闍即城臺也餘可解。",
        "from": "X14n0298_007:0829c20_0",
        "context_with_next_sentence": true
    },
    {
        "source_sentence": "阿難在在處處國土眾生(至)晝夜安眠常無惡夢。",
        "from": "X14n0298_007:0829c23_0",
        "context_with_next_sentence": true
    },
    {
        "source_sentence": "這一節經歷明呪功能和天時澤地利鎮惡星安兆庶也風雨順時者如藥師灌頂經云非時風雨過時不雨是眾生九難之一今云順時則由呪功而和天時也五穀豐殷是由呪功而澤地利也十億曰兆庶眾也指萬民說兆庶安樂是由呪功而安兆庶也惡星隨方變怪二十八大惡星各按方隅一切災祥由其變也呪能鎮之使其災障不入其境是由呪功而鎮惡星也由是人無橫夭之災矣杻械下二句是免王難晝夜安眠是臥安覺安晝無惡事夜無惡夢呪之功也。",
        "from": "X14n0298_007:0829c24_0",
        "context_with_next_sentence": true
    },
    {
        "source_sentence": "阿難是娑婆界有八萬(至)諸惡災祥永不能入。",
        "from": "X14n0298_007:0830a10_0",
        "context_with_next_sentence": true
    },
    {
        "source_sentence": "這一節經歷明呪功鎮諸惡星使不入界地也娑婆界指一四天下說以四洲觀之居空星象不止八萬四千今云惡星止此數耳除善星說故或亦表人八萬四千煩惱說故二十八宿為八萬上首二十八宿者謂角亢氐房心尾箕斗牛女虗危室壁奎婁胃昴畢嘴參井鬼柳星張翼軫然此諸星各按方隅每方七星各有所主之事隨人心善惡而變善則降祥惡則加禍詳如大集四十經中說又八大惡星為主者長水疏云金木水火土羅計彗也雖有善宿變即成災二十八宿亦爾有此下正顯呪功有此呪地則彼惡星隱然無變不成災故十二由旬由旬譯云限量程限之數也一由旬四十里計四百八十里之遙成結界地一切災異不入其境祥福也又吉兆也今云災祥不入者言禍福不入也然則福何以却之意以平順為福俗諺有云庭前之瑞好不如無此之謂也。",
        "from": "X14n0298_007:0830a11_0",
        "context_with_next_sentence": true
    },
    {
        "source_sentence": "是故如來宣示此呪(至)舊業陳債來相惱害。",
        "from": "X14n0298_007:0830b03_0",
        "context_with_next_sentence": true
    },
    {
        "source_sentence": "這一節經世尊結顯宣呪所由為助道之玄覆也是故下佛以末世多魔故宣此呪而保護之使諸惡緣不能加害泰然安隱坐進此道是為宣呪之由也文旨瞭然可解。",
        "from": "X14n0298_007:0830b04_0",
        "context_with_next_sentence": true
    },
    {
        "source_sentence": "及汝眾中諸有學人(至)十方如來便為妄語。",
        "from": "X14n0298_007:0830b08_0",
        "context_with_next_sentence": true
    },
    {
        "source_sentence": "這一節經重警淨緣以明佛語不虗而行者必得心通之驗也是善下佛謂行者果能如法熏修則從此凡身即得豁然貫通開悟佛覺文中反顯佛語不虗必非相賺也。",
        "from": "X14n0298_007:0830b09_0",
        "context_with_next_sentence": true
    },
    {
        "source_sentence": "說是語已會中無量(至)得成菩提永無魔事。",
        "from": "X14n0298_007:0830b13_0",
        "context_with_next_sentence": true
    },
    {
        "source_sentence": "這一節經諸神誓護行者對佛各陳誓語也上文顯呪之功今文明護持之願初是金剛次是欲色二界天主并四天王出眾禮願無色天誤列于後三是雜類諸神令菩提心速圓滿者如前云精心陰速發彼神識之意五是空居陰陽時令之主陰陽則攝風雨雲雷等各有主故時令則攝年歲春秋八王日遊夜遊等年歲即六十甲子太歲等也巡官即晝夜遊神及主記善惡者故名巡官此皆隸於四天王者六是地祇主山主海等及一切土地諸神萬物精祗者如主樹主林主稼主藥等神是也風神王者即上風師葢有王臣之屬上必是臣今乃是王故兩出之此諸上下神祗各有護法辭旨皆可解不復贅言。",
        "from": "X14n0298_007:0830b14_0",
        "context_with_next_sentence": true
    },
    {
        "source_sentence": "爾時八萬四千那由他(至)恒令此人所作如願。",
        "from": "X14n0298_007:0830c03_0",
        "context_with_next_sentence": true
    },
    {
        "source_sentence": "這一節經本護呪人乘大覺心隨眾護之後而稱名重誓以衛也前文世尊先舉藏王種族常護此呪今文藏王因眾發心護呪重列名辭以備眾數耳大約上文諸雜神等因佛宣呪功大然後發心此藏王者本心常護故前佛舉其名今乃藏王自陳本願也按華嚴十地品藏王為說法王位在上地故此自陳功業久成菩提以度生心切不取涅槃示金剛身常護此呪世尊下明自護心之切隨彼行者定亂百出而此菩薩護心恒一也縱令下驅斥外魔大自在是色界頂天以統世之心深躭固執成大慢天是魔之甚者亦不得其便餘小鬼神自當驅去十由旬外矣前云十二由旬成結界地今驅魔未出界地此云何通葢由譯場前後不照耳寶杵碎首是其誓心非如世間殺心比也折攝二門隨機應故餘可解以上行分已竟下起證分。",
        "from": "X14n0298_007:0830c04_0",
        "context_with_next_sentence": true
    },
    {
        "source_sentence": "阿難即從座起頂禮佛足(至)佇佛慈音瞪瞢瞻仰。",
        "from": "X14n0298_007:0830c20_0",
        "context_with_next_sentence": true
    },
    {
        "source_sentence": "這一節經阿難因行請證次第始終淺深名義而欲預知其相也前文阿難既諸行中詳悉然猶未知所證階差始終名義淺深證位須預知之如達王都先訪旅泊葢證者實踐親炙之義有淺深智斷不同故請先示其相也我輩下阿難因問證義且先自責多聞陳其病本為發問之端也蒙佛下慶前聞法之益世尊下正問入證名義佛三摩提者揀非世定又揀二乘定故故加佛字又五十五位定體修成佛故故稱佛三摩提也涅槃是所到究竟地故涅槃之前覺路重重故稱未到乾慧是發軔之初名義解見下文四十四心是信住行向各十及四種加行謂煖頂忍世第一也以上是為通問下又別陳故重舉漸次漸次指三漸次也詣何下二句問入聖位十地始終故葢地前三位名三賢十信為內凡乾慧為外凡故作是下集家結問之儀溫陵解云凝視曰瞪冥心曰瞢。",
        "from": "X14n0298_007:0830c21_0",
        "context_with_next_sentence": true
    },
    {
        "source_sentence": "爾時世尊讚阿難言(至)合掌刳心默然受教。",
        "from": "X14n0298_007:0831a13_0",
        "context_with_next_sentence": true
    },
    {
        "source_sentence": "這一節經佛諾其請先讚阿難具大心故代眾生問而誡聽領說也讚辭可知從於下佛述所問始終以內外凡為始故稱凡夫涅槃為終可知中間覺路未證而預明故稱懸示如未發軔先釵旅泊之情形故也汝今下誡聽為說阿難下領答刳心者刳音枯說文云空物腸也易曰刳木為舟今取意謂屏除妄慮而虗其心可受教義故稱刳心合掌是斂容默然是杜口三業具誠而待慈誨也。",
        "from": "X14n0298_007:0831a14_0",
        "context_with_next_sentence": true
    },
    {
        "source_sentence": "佛言阿難當知妙性圓明(至)及大涅槃二轉依號。",
        "from": "X14n0298_007:0831a22_0",
        "context_with_next_sentence": true
    },
    {
        "source_sentence": "這一節經世尊將酬證位先標妙性無生以示滅妄歸真二轉依號也夫妙性湛圓離諸名相安有世界眾生及五十五位之名相耶由有器界眾生名相斯立若世界之依眾生之正二俱叵得名相何存然則十界十如俱為剩語是故先標真本以顯名相皆妄也名是稱謂相是相狀一切聖凡依正差降俱為名相然此名相因妄有生有生必滅生滅是妄滅此生滅之妄方名為真轉生滅則依涅槃以涅槃無生滅可得故轉妄想則依真覺真覺即菩提也此為佛果二轉依號然以妙性觀之本無生滅安有涅槃元無妄想安有菩提菩提涅槃亦是強名若執兩端亦成名相矣達斯道者可以默會。",
        "from": "X14n0298_007:0831a23_0",
        "context_with_next_sentence": true
    },
    {
        "source_sentence": "阿難汝今欲修真三摩地(至)斯則如來真三摩地。",
        "from": "X14n0298_007:0831b12_0",
        "context_with_next_sentence": true
    },
    {
        "source_sentence": "這一節經佛示欲修正定先識倒因倒因不生即正定矣三摩地即正定故又云正心行處即諸位所修定體涅槃是到家果地之名眾生是正報身世界是所依器界此依正二法一切顛倒因之而有故稱倒因佛令識此倒因倒因不生即是正定葢正與倒是對治法故此總標下別釋。",
        "from": "X14n0298_007:0831b13_0",
        "context_with_next_sentence": true
    },
    {
        "source_sentence": "阿難云何名為眾生顛倒(至)建立世界及諸眾生。",
        "from": "X14n0298_007:0831b19_0",
        "context_with_next_sentence": true
    },
    {
        "source_sentence": "這一節經別釋倒因先明正報以顯依正一因而妄生二倒也初徵正報名次阿難下正釋倒因良以一因發生二倒故示其因也由性下二句躡前真本誤成倒因性明心者即指妙性圓明說即是如來藏性本然之明心字依藏性體上起的照用乃名為心即用之體即體之用故稱性明心也以性明之心徧圓一念誤故遂乃轉真成妄以正為倒矣此一句中真妄攸分本無能明能圓之情則心無所動良由誤認圓明則於圓明性上而有其念即成妄矣如前經云自心取自心非幻成幻法了矣故云性明圓故故字氣脉生起下句諸妄故云因明發性此所發性與上句性字不同葢所發性是妄性故性既妄了乃見有生則從畢竟無中成究竟有矣畢竟無指上妙性中一法叵得故究竟有指下因明發性之妄以妄觀之依正宛然故云究竟有也此所發性是無明體一切根身器界由此建立如第四經云性覺必明妄為明覺所既妄立生汝妄能無同異中熾然成異即此義也此有下承上究竟有明其妄立也謂彼能有所有本自非因所因能有是無明所有是根身器界等然此無明本非有因妄為所因即倒因也既非所因則能住所住之相了無根本可據也能住約眾生說所住約世界說本此下結成妄立依正二因也謂本此無性之妄建立依正二相無住即是妄住以無本故謂從妄住中建立依正二倒也。",
        "from": "X14n0298_007:0831b20_0",
        "context_with_next_sentence": true
    },
    {
        "source_sentence": "迷本圓明是生虗妄(至)非生非住非心非法。",
        "from": "X14n0298_007:0831c21_0",
        "context_with_next_sentence": true
    },
    {
        "source_sentence": "這一節經承上迷真生妄指妄復俱非以示非相也迷本下承前妙性真體說謂迷了妙性圓明之體從迷生妄妄性無體者指上依無住所建立之性妄故無體以無體故非所依也此二句正遣妄本謂妙性真體本來圓滿光明無欠無晦無修無證既云無欠何須求復將欲捨妄復真則真非真矣自惟真如本性妙湛明圓何勞更復妄見所復已非真實如體此隱然指彼二乘偏修者說也非真求復下牒上妄復示非相也生與住者即是生住異滅四相之二影略說故心與法者是二乘所修身受心法四念處之二影略同上此皆妄復之相非真真如性矣四念處義如法界次第中說二乘既非則凡外可知此指三乘順修者說下文別明眾生逆修結顯眾生顛倒之相也。",
        "from": "X14n0298_007:0831c22_0",
        "context_with_next_sentence": true
    },
    {
        "source_sentence": "展轉發生生力發明(至)由是故有眾生顛倒。",
        "from": "X14n0298_007:0832a12_0",
        "context_with_next_sentence": true
    },
    {
        "source_sentence": "這一節經承上結顯眾生顛倒由妄而生也展轉下謂既迷真性依妄生妄展轉相生從彼妄生業力上顯發諸妄以妄熏妄積生成業彼此業同則有感應因有感應彼此相生以彼此相生相滅生滅無窮末句結名顛倒。",
        "from": "X14n0298_007:0832a13_0",
        "context_with_next_sentence": true
    },
    {
        "source_sentence": "阿難云何名為世界顛倒(至)變化眾生成十二類。",
        "from": "X14n0298_007:0832a18_0",
        "context_with_next_sentence": true
    },
    {
        "source_sentence": "這一節經別釋倒因次明依報仍以無住為因轉成十二類之報土也初徵名是有下仍牒前文有所有因所因二句為世界生因是有下三句先釋界義謂此能有所有則分段妄生分段既成則界畔自立由有分段四方隨生故非因下四句次釋世義謂本非真因妄為所因葢以無住為所因故無住即無明也前文云本此無住建立世界及眾生故此無明無體實非生因也由妄建立故為所因本是無住妄為所住既依無明則念念熏彼所住所住即依正二相也以念念熏故遷流不住遂成三世三世與四方和合相涉成十二區分此十二區分為十二類生之依報世約心說以念念遷流故方約境說以界畔為境故心境交涉變化眾生亦成十二類類約眾生說十二區分約世界說於此可見十二生界由心成也。",
        "from": "X14n0298_007:0832a19_0",
        "context_with_next_sentence": true
    },
    {
        "source_sentence": "是故世界因動有聲(至)窮十二變為一旋復。",
        "from": "X14n0298_007:0832b10_0",
        "context_with_next_sentence": true
    },
    {
        "source_sentence": "這一節經結示心境涉義變成十二依正轉旋之相也動字即指上文方世相涉涉是動故約二義解一約內心初動這是境隨心變也動則有業業必有報十二類生由此輪轉文中聲等是境六亂妄想是心言不頓彰故次第相因意必同時即唯識所謂五俱意識同時起故雖云同時異在同中不無相因默會於心現量可證二約外境初動由方世相涉聲等隨生是故六亂妄想因之而有這是心隨境變也由六亂想成業性故業必有報報必有依謂乘業性輪轉十二區分也約正報說則云輪轉約依報說則云旋復旋復者即第四經云次第遷流終而復始之謂也終復始者是世界成住壞空空為終成為始空而復成循環無窮即旋復之義也末云聲等窮十二變為一旋復者謂外世界六塵窮盡十二能變之根以致空散消沉為之極矣極故旋復也又文中兩箇是故初是故下結眾生顛倒是境隨心變也次是故下結世界顛倒是心隨境變也良由上二別釋之文未曾有結今文雙結前二倒故下文詳明十二變化之相。",
        "from": "X14n0298_007:0832b11_0",
        "context_with_next_sentence": true
    },
    {
        "source_sentence": "乘此輪轉顛倒相故(至)若非有想若非無想。",
        "from": "X14n0298_007:0832c06_0",
        "context_with_next_sentence": true
    },
    {
        "source_sentence": "這一節經承上詳明十二變化之名相也此先標名下次示相乘此一句牒上十二輪轉之相是有下正標十二之名按瑜伽俱舍等論說者謂從殻而出曰卵生從胞胎出曰胎生從濕而出曰濕生離故趣新曰化生本質既無但用明耀之色曰有色空無色相曰無色唯依想心成質曰有想頑無所知曰無想自質非實託彼成故雖有若無故曰若非有色自質本無託彼呪詛成己色質故曰若非無色己本無想由彼想以成我質雖有似無故曰若非有想我有兒想彼無父母想雖彼無想現已成我兒想故曰若非無想如下指彼蒲盧等異質相成者是也下文各有成想二字證定此類名相故加成想二字。",
        "from": "X14n0298_007:0832c07_0",
        "context_with_next_sentence": true
    },
    {
        "source_sentence": "阿難由因世界虗妄輪迴(至)魚鳥龜蛇其類充塞。",
        "from": "X14n0298_007:0832c20_0",
        "context_with_next_sentence": true
    },
    {
        "source_sentence": "這一節經承上次示十二生相此先明卵生也溫陵解云卵唯想生虗妄即想也想體輕舉名動顛倒卵以氣交名和合氣成想多升沉名飛沉亂想故感魚鳥飛沉之類也然詳十二類中各具八萬四千亂想者葢一切眾生各各具有八萬四千煩惱但各隨類轉變則彼煩惱隨類偏顯如此魚鳥之類以飛沉偏顯則諸煩惱皆屬飛沉故云八萬四千飛沉亂想下文各類隨想偏顯成其本類之想然知一類互具餘類之想則有無窮亂想何止八萬四千哉文中但約偏顯者說耳故下文云各各互具十二顛倒顛倒即亂想之本因故羯邏藍譯語見前又動顛倒是惑和合下是業如是下是苦諸類皆由惑業苦三輪轉生死下皆倣此。",
        "from": "X14n0298_007:0832c21_0",
        "context_with_next_sentence": true
    },
    {
        "source_sentence": "由因世界雜染輪迴(至)人畜龍仙其類充塞。",
        "from": "X14n0298_007:0833a10_0",
        "context_with_next_sentence": true
    },
    {
        "source_sentence": "這一節經承上次示十二生相此次明胎生也胎因情有雜染即情也情生於愛名欲顛倒胎以情交名和合滋成情有偏正名橫竪亂想故感人畜橫竪之類遏蒱曇譯語見前即胎卵漸分之相虗妄雜染執著留礙等有情皆具但隨偏重者感類耳羯南等胎卵皆具而次第言者前能具後後不具前故又流轉國土等即十二區分同一器界遂成十二之異隨業感報有差故。",
        "from": "X14n0298_007:0833a11_0",
        "context_with_next_sentence": true
    },
    {
        "source_sentence": "由因世界執著輪迴(至)含蠢蝡動其類充塞。",
        "from": "X14n0298_007:0833a19_0",
        "context_with_next_sentence": true
    },
    {
        "source_sentence": "這一節經承上次示十二生相此三明濕生也濕以合感執著即合也合由愛滯觸境趨附名趣顛倒濕以陽生名和合煖成所趣無定名翻覆亂想故感含蠢蝡動翻覆之類也蔽尸譯語見前濕生初相也十二皆本於婬欲起於情想以迷情愈妄化理愈乖以至蕩為空散頑為木石妄末雖殊妄本一也蠢蝡者蠢約情言蝡約形言即愚鈍之情為蠢柔弱之形唯見其動狀不可別名蝡。",
        "from": "X14n0298_007:0833a20_0",
        "context_with_next_sentence": true
    },
    {
        "source_sentence": "由因世界變易輪迴(至)轉蛻飛行其類充塞。",
        "from": "X14n0298_007:0833b04_0",
        "context_with_next_sentence": true
    },
    {
        "source_sentence": "這一節經承上次示十二生相此四明化生也化以離應變易即離也離此托彼名假顛倒觸類而變名和合觸成轉故趣新名新故亂想故感報亦爾脫故趣新所遺之殻為蛻如水蟞變蜻蜓則轉行為飛如雀為蛤則蛻飛為潛凡以不同相變皆名轉蛻羯南譯語見前新質初成之相也自下皆稱羯南者諸類通稱止此若其第五鉢羅奢佉譯云形位則各隨相現非通稱故不及也。",
        "from": "X14n0298_007:0833b05_0",
        "context_with_next_sentence": true
    },
    {
        "source_sentence": "由因世界留礙輪迴(至)休咎精明其類充塞。",
        "from": "X14n0298_007:0833b13_0",
        "context_with_next_sentence": true
    },
    {
        "source_sentence": "這一節經承上次示十二生相此五明有色也真性融湛本非留礙亦非光耀由迷滯故成留礙輪迴障失融湛妄合明著粘湛發光以成精耀休為三光咎為彗孛一切精明神物皆精耀也其想已成精耀故但有色而已涅槃經云八十神皆因留礙想元成其精耀此雖至精至神亦未離乎乘彼輪轉顛倒想也。",
        "from": "X14n0298_007:0833b14_0",
        "context_with_next_sentence": true
    },
    {
        "source_sentence": "由因世界銷散輪迴(至)空散銷沉其類充塞。",
        "from": "X14n0298_007:0833b21_0",
        "context_with_next_sentence": true
    },
    {
        "source_sentence": "這一節經承上次示十二生相此六明無色也厭有著空滅身歸無名銷散輪迴迷漏無聞名惑顛倒厭有歸無則依晦昧空故和合暗成而名陰隱亂想即無色界外道類也此有想無色而不無業體故亦稱羯南又有惑業昏重形色消磨體合空昧識附陰隱亦空散消沈類也。",
        "from": "X14n0298_007:0833b22_0",
        "context_with_next_sentence": true
    },
    {
        "source_sentence": "由因世界罔象輪迴(至)神鬼精靈其類充塞。",
        "from": "X14n0298_007:0833c04_0",
        "context_with_next_sentence": true
    },
    {
        "source_sentence": "這一節經承上次示十二生相此七明有想也罔象失真邪著光影無所托陰從憶想生於罔象中潛結貌狀神不明而幽為鬼精不全而散為靈無有實色但有想相乍有乍無似明似晦名罔象也。",
        "from": "X14n0298_007:0833c05_0",
        "context_with_next_sentence": true
    },
    {
        "source_sentence": "由因世界愚鈍輪迴(至)土木金石其類充塞。",
        "from": "X14n0298_007:0833c09_0",
        "context_with_next_sentence": true
    },
    {
        "source_sentence": "這一節經承上次示十二生相此八明無想也不了諦理固守愚鈍之極則癡頑無知精神化為土木金石無復情想即枯槁也如黃頭化石望夫成山蚯蚓之變金燈癡僧之化木耳皆精神昏昧有情而化無情也。",
        "from": "X14n0298_007:0833c10_0",
        "context_with_next_sentence": true
    },
    {
        "source_sentence": "由因世界相待輪迴(至)以蝦為目其類充塞。",
        "from": "X14n0298_007:0833c15_0",
        "context_with_next_sentence": true
    },
    {
        "source_sentence": "這一節經承上次示十二生相此九明非有色也水母之類以水沫為體以蝦為目本非有色待物成色不能自用待物為用迷失天真綿著浮偽彼此異質染緣相合故曰因依諸比目比翼類此。",
        "from": "X14n0298_007:0833c16_0",
        "context_with_next_sentence": true
    },
    {
        "source_sentence": "由因世界相引輪迴(至)呪詛厭生其類充塞。",
        "from": "X14n0298_007:0833c20_0",
        "context_with_next_sentence": true
    },
    {
        "source_sentence": "這一節經承上次示十二生相此十明非無色也邪業相引使性情顛倒而乘呪托識不由生理妄隨呼召即世間邪術呪詛精魅厭物因而有生者不由生理則本自無色既感成質非無色也。",
        "from": "X14n0298_007:0833c21_0",
        "context_with_next_sentence": true
    },
    {
        "source_sentence": "由因世界合妄輪迴(至)異質相成其類充塞。",
        "from": "X14n0298_007:0834a01_0",
        "context_with_next_sentence": true
    },
    {
        "source_sentence": "這一節經承上次示十二生相此十一明非有想也二妄相合性情妄昧異質相成生理回互如彼蒲盧非為桑蟲非有蜂想而成蜂相葢己本無想由彼想以成我質故曰非有想相成想。",
        "from": "X14n0298_007:0834a02_0",
        "context_with_next_sentence": true
    },
    {
        "source_sentence": "由因世界冤害輪迴(至)皆遭其食其類充塞。",
        "from": "X14n0298_007:0834a06_0",
        "context_with_next_sentence": true
    },
    {
        "source_sentence": "這一節經承上次示十二生相此十二明非無想也怨害相酬殺傷相反生理怪誕棄絕倫理故感土梟之類因土塊毒果成形非無鳥想而本無想溫陵釋上二名混而未暢葢我有兒想故曰非無想相而其土塊毒果本無父母想故曰無想二意合名故也孤山曰土梟破鏡者按史記孝武本紀云祠黃帝用土梟破鏡孟康曰土梟破鏡二鳥名土梟食母破鏡食父黃帝欲絕其類使百物祠皆用之破鏡如貙而虎眼貙音樞似貍是獸非鳥今文云是鳥非獸然據眼如虎眼則江東人稱鸀鶤者近是也但未知其食父之事又本草禽部中有云訓胡其聲自呼其名兩眼如猫此鳥作笑聲當有人死即鸀鶤也疑即此類出此俟識者別焉。",
        "from": "X14n0298_007:0834a07_0",
        "context_with_next_sentence": true
    },
    {
        "source_sentence": "是名眾生十二種類。",
        "from": "X14n0298_007:0834a20_0",
        "context_with_next_sentence": true
    },
    {
        "source_sentence": "結名可知或問前文阿難所問證道名位何故世尊詳明十二顛倒耶答曰良以顛倒障正徧知則覺路不淨今佛欲明證道先除障垢障除則倒亡離倒即正具是知除障為入證之要也佛意在茲乎。",
        "from": "X14n0298_007:0834a21_0",
        "context_with_next_sentence": true
    },
    {
        "source_sentence": "大佛頂如來密因修證了義諸菩薩萬行首楞嚴經直解卷第七",
        "from": "X14n0298_007:0834b03_0",
        "context_with_next_sentence": false
    }
]