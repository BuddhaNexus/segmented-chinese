[
    {
        "source_sentence": "父子合集經卷第十九",
        "from": "T11n0320_019:0971b21_0",
        "context_with_next_sentence": true
    },
    {
        "source_sentence": "西天譯經三藏朝散大夫",
        "from": "T11n0320_019:0971b23_0",
        "context_with_next_sentence": true
    },
    {
        "source_sentence": "試鴻臚卿宣梵大師賜紫",
        "from": "T11n0320_019:0971b24_0",
        "context_with_next_sentence": true
    },
    {
        "source_sentence": "沙門臣日稱等奉　詔譯",
        "from": "T11n0320_019:0971b25_0",
        "context_with_next_sentence": true
    },
    {
        "source_sentence": "淨飯王信解品第二十七",
        "from": "T11n0320_019:0971b26_0",
        "context_with_next_sentence": true
    },
    {
        "source_sentence": "爾時世尊，告淨飯王言：「大王！",
        "from": "T11n0320_019:0971b27_0",
        "context_with_next_sentence": true
    },
    {
        "source_sentence": "如上所說解脫法門，當自繫心，正念觀察，勇猛精進，決定修作。",
        "from": "T11n0320_019:0971b27_1",
        "context_with_next_sentence": true
    },
    {
        "source_sentence": "過去未來現在諸佛，依此得證無上菩提，能招世間一切富樂，能消世間一切渴愛，能伏世間一切我慢，能破世間一切邪見，能滅有情一切罪惡。",
        "from": "T11n0320_019:0971b29_2",
        "context_with_next_sentence": true
    },
    {
        "source_sentence": "未登初地凡夫異生，皆令證得平等法性。",
        "from": "T11n0320_019:0971c03_3",
        "context_with_next_sentence": true
    },
    {
        "source_sentence": "如是法要，非諸聲聞及辟支佛所行境界，唯諸菩薩之所修作。",
        "from": "T11n0320_019:0971c04_4",
        "context_with_next_sentence": true
    },
    {
        "source_sentence": "大王！",
        "from": "T11n0320_019:0971c05_5",
        "context_with_next_sentence": true
    },
    {
        "source_sentence": "應作是念：『我當云何於人天中得為眼目？",
        "from": "T11n0320_019:0971c05_6",
        "context_with_next_sentence": true
    },
    {
        "source_sentence": "於長夜中得為照明？",
        "from": "T11n0320_019:0971c06_7",
        "context_with_next_sentence": true
    },
    {
        "source_sentence": "於愛河中得為船筏？",
        "from": "T11n0320_019:0971c07_8",
        "context_with_next_sentence": true
    },
    {
        "source_sentence": "於險難處得為導師？",
        "from": "T11n0320_019:0971c07_9",
        "context_with_next_sentence": true
    },
    {
        "source_sentence": "無依怙者為作主宰？",
        "from": "T11n0320_019:0971c08_10",
        "context_with_next_sentence": true
    },
    {
        "source_sentence": "自得度已，復能度他；自解脫已，令他解脫；自得安隱，令他安隱；自證涅槃，復令他證。』",
        "from": "T11n0320_019:0971c08_11",
        "context_with_next_sentence": true
    },
    {
        "source_sentence": "大王！",
        "from": "T11n0320_019:0971c10_12",
        "context_with_next_sentence": true
    },
    {
        "source_sentence": "不應觀彼現在世間所受富樂五欲自在，諸根如幻境界如夢，謂於色境聲香味觸心生貪著，無滿足時。",
        "from": "T11n0320_019:0971c10_13",
        "context_with_next_sentence": true
    },
    {
        "source_sentence": "「大王！",
        "from": "T11n0320_019:0971c13_0",
        "context_with_next_sentence": true
    },
    {
        "source_sentence": "乃往過去無量俱胝那由他劫，有轉輪王名無邊稱，富貴自在，有大威德，象馬車乘眾寶輦輿，最勝輪寶無能壞者，已曾親近無量諸佛，於彼佛所種多善根，隨意所念皆得成就。",
        "from": "T11n0320_019:0971c13_1",
        "context_with_next_sentence": true
    },
    {
        "source_sentence": "大王！",
        "from": "T11n0320_019:0971c17_2",
        "context_with_next_sentence": true
    },
    {
        "source_sentence": "彼無邊稱王忽於一時，作是思惟：『我當自試福德之力，以我福故，令四天下所有一切樹木花果，皆得茂盛，受用無盡。』",
        "from": "T11n0320_019:0971c17_3",
        "context_with_next_sentence": true
    },
    {
        "source_sentence": "作是念已，彼四天下所有花果而得敷榮。",
        "from": "T11n0320_019:0971c19_4",
        "context_with_next_sentence": true
    },
    {
        "source_sentence": "大王！",
        "from": "T11n0320_019:0971c20_5",
        "context_with_next_sentence": true
    },
    {
        "source_sentence": "彼無邊稱王如是思惟：『我今更試自善根力，令四天下一切人民，若有所願，隨意無違。』",
        "from": "T11n0320_019:0971c21_0",
        "context_with_next_sentence": true
    },
    {
        "source_sentence": "作是念已，彼四天下所有人民，一切希求皆得如意。",
        "from": "T11n0320_019:0971c22_1",
        "context_with_next_sentence": true
    },
    {
        "source_sentence": "大王！",
        "from": "T11n0320_019:0971c24_2",
        "context_with_next_sentence": true
    },
    {
        "source_sentence": "彼無邊稱王復更思惟：『以我所有善根之力，令四天下降注香水。』",
        "from": "T11n0320_019:0971c24_3",
        "context_with_next_sentence": true
    },
    {
        "source_sentence": "作是念已，於四天下普雨香水。",
        "from": "T11n0320_019:0971c25_4",
        "context_with_next_sentence": true
    },
    {
        "source_sentence": "大王！",
        "from": "T11n0320_019:0971c26_5",
        "context_with_next_sentence": true
    },
    {
        "source_sentence": "彼無邊稱王復更思惟：『以我所有善根力故，令四天下普雨妙花。』",
        "from": "T11n0320_019:0971c26_6",
        "context_with_next_sentence": true
    },
    {
        "source_sentence": "作是念已，於四天下降雨種種上妙天花。",
        "from": "T11n0320_019:0971c28_0",
        "context_with_next_sentence": true
    },
    {
        "source_sentence": "大王！",
        "from": "T11n0320_019:0971c28_1",
        "context_with_next_sentence": true
    },
    {
        "source_sentence": "彼無邊稱王復更思惟：『以我所有善根力故，令四天下雨妙寶衣。』",
        "from": "T11n0320_019:0971c29_2",
        "context_with_next_sentence": true
    },
    {
        "source_sentence": "作是念已，於四天下悉雨寶衣。",
        "from": "T11n0320_019:0972a01_3",
        "context_with_next_sentence": true
    },
    {
        "source_sentence": "大王！",
        "from": "T11n0320_019:0972a02_4",
        "context_with_next_sentence": true
    },
    {
        "source_sentence": "彼無邊稱王復更思惟：『以我所有善根力故，令四天下悉皆雨銀。』",
        "from": "T11n0320_019:0972a02_5",
        "context_with_next_sentence": true
    },
    {
        "source_sentence": "作是念已，於四天下皆得雨銀。",
        "from": "T11n0320_019:0972a03_6",
        "context_with_next_sentence": true
    },
    {
        "source_sentence": "大王！",
        "from": "T11n0320_019:0972a04_7",
        "context_with_next_sentence": true
    },
    {
        "source_sentence": "彼無邊稱王復更思惟：『以我所有善根力故，令四天下降雨黃金。』",
        "from": "T11n0320_019:0972a04_8",
        "context_with_next_sentence": true
    },
    {
        "source_sentence": "作是念已，於四天下皆雨黃金。",
        "from": "T11n0320_019:0972a06_9",
        "context_with_next_sentence": true
    },
    {
        "source_sentence": "所以者何？",
        "from": "T11n0320_019:0972a06_10",
        "context_with_next_sentence": true
    },
    {
        "source_sentence": "皆由無邊稱王於往昔時與諸眾生共修善業之所獲得。",
        "from": "T11n0320_019:0972a07_11",
        "context_with_next_sentence": true
    },
    {
        "source_sentence": "「大王！",
        "from": "T11n0320_019:0972a08_12",
        "context_with_next_sentence": true
    },
    {
        "source_sentence": "此閻浮提大地縱廣一萬八千踰繕那量，復有六十俱胝諸大城郭，中有一城名寶莊嚴，縱廣正等十二踰繕那，四面平正妙巧成就，於其城外有多羅樹，七重行列四寶所成，金銀琉璃玻胝迦寶，裝校嚴飾甚可愛樂。",
        "from": "T11n0320_019:0972a08_13",
        "context_with_next_sentence": true
    },
    {
        "source_sentence": "彼金樹者，其葉花果悉皆是銀；彼銀樹者，其葉花果皆是黃金；吠琉璃樹，其葉花果皆玻胝迦；彼玻[王*梨]樹，其葉花果悉是琉璃。",
        "from": "T11n0320_019:0972a13_14",
        "context_with_next_sentence": true
    },
    {
        "source_sentence": "其城七重，寶網寶鈴諸妙珍琦彌覆其上，城外復有七重寶塹，皆以七寶所共合成。",
        "from": "T11n0320_019:0972a16_15",
        "context_with_next_sentence": true
    },
    {
        "source_sentence": "一一寶塹，深半由旬，廣一由旬。",
        "from": "T11n0320_019:0972a18_16",
        "context_with_next_sentence": true
    },
    {
        "source_sentence": "金沙布底，八功德水，澄湛盈滿。",
        "from": "T11n0320_019:0972a18_17",
        "context_with_next_sentence": true
    },
    {
        "source_sentence": "諸妙音鳥翔集其中，優鉢羅花、拘沒那花、鉢訥摩花、分陀利花，普遍開發。",
        "from": "T11n0320_019:0972a19_18",
        "context_with_next_sentence": true
    },
    {
        "source_sentence": "周匝階陛四寶合成，黃金為階，白銀成陛；白銀為階，黃金成陛；琉璃為階，玻[王*梨]成陛；玻[王*梨]為階，琉璃成陛。",
        "from": "T11n0320_019:0972a21_19",
        "context_with_next_sentence": true
    },
    {
        "source_sentence": "一一階道七寶所成，其傍皆植金色芭蕉。",
        "from": "T11n0320_019:0972a23_20",
        "context_with_next_sentence": true
    },
    {
        "source_sentence": "復於道首置諸寶座，巧妙裝校，甚可愛樂。",
        "from": "T11n0320_019:0972a24_21",
        "context_with_next_sentence": true
    },
    {
        "source_sentence": "如是富樂種種嚴飾，皆是無邊稱王積集廣大善根福力之所獲得。",
        "from": "T11n0320_019:0972a25_22",
        "context_with_next_sentence": true
    },
    {
        "source_sentence": "又彼寶莊嚴城，周匝復有八萬四千清淨園林，一一園中有八大池，其池各廣半踰繕那，一一池岸有四階陛，四寶所成巧妙嚴飾，八功德水充滿其中，眾色蓮華開敷彌布。",
        "from": "T11n0320_019:0972a26_23",
        "context_with_next_sentence": true
    },
    {
        "source_sentence": "於其池岸復有諸花：阿提目葛多花、詹博迦花、嚩始計花、蘇曼那花、阿輸迦花、婆師迦花，如是種種諸妙香花。",
        "from": "T11n0320_019:0972b01_24",
        "context_with_next_sentence": true
    },
    {
        "source_sentence": "無邊稱王與諸臣民，止住園中共為遊樂。",
        "from": "T11n0320_019:0972b04_25",
        "context_with_next_sentence": true
    },
    {
        "source_sentence": "大王！",
        "from": "T11n0320_019:0972b05_26",
        "context_with_next_sentence": true
    },
    {
        "source_sentence": "彼王宮城高廣嚴好，寶多羅樹行植於上，寶網周遍，寶鈴和鳴，出妙音響，如五樂聲。",
        "from": "T11n0320_019:0972b05_27",
        "context_with_next_sentence": true
    },
    {
        "source_sentence": "時彼人民賴王德化，富樂自在安隱而住。",
        "from": "T11n0320_019:0972b07_28",
        "context_with_next_sentence": true
    },
    {
        "source_sentence": "「大王！",
        "from": "T11n0320_019:0972b08_29",
        "context_with_next_sentence": true
    },
    {
        "source_sentence": "彼無邊稱王復於異時，如是思惟：『我今應往東勝身洲。』",
        "from": "T11n0320_019:0972b08_30",
        "context_with_next_sentence": true
    },
    {
        "source_sentence": "作是念已，王領四兵俱乘虛空，即至其處。",
        "from": "T11n0320_019:0972b09_31",
        "context_with_next_sentence": true
    },
    {
        "source_sentence": "彼諸小王皆來奉迎，各以國土虔誠致獻，王於彼住百千萬歲。",
        "from": "T11n0320_019:0972b10_32",
        "context_with_next_sentence": true
    },
    {
        "source_sentence": "大王！",
        "from": "T11n0320_019:0972b11_33",
        "context_with_next_sentence": true
    },
    {
        "source_sentence": "彼無邊稱王復自思惟：『我今當往西牛貨洲。』",
        "from": "T11n0320_019:0972b11_34",
        "context_with_next_sentence": true
    },
    {
        "source_sentence": "作是念已，領四兵眾俱乘虛空，即至其所。",
        "from": "T11n0320_019:0972b12_35",
        "context_with_next_sentence": true
    },
    {
        "source_sentence": "彼諸小王皆來奉迎，各以國土虔誠致獻，王於彼住百千萬歲。",
        "from": "T11n0320_019:0972b13_36",
        "context_with_next_sentence": true
    },
    {
        "source_sentence": "大王！",
        "from": "T11n0320_019:0972b15_37",
        "context_with_next_sentence": true
    },
    {
        "source_sentence": "彼無邊稱王復自思惟：『我今當往北俱盧洲。』",
        "from": "T11n0320_019:0972b15_38",
        "context_with_next_sentence": true
    },
    {
        "source_sentence": "作是念已，領四兵眾俱乘虛空，即至其所。",
        "from": "T11n0320_019:0972b16_39",
        "context_with_next_sentence": true
    },
    {
        "source_sentence": "彼諸人民歡喜歸化，王於彼住百千萬歲。",
        "from": "T11n0320_019:0972b17_40",
        "context_with_next_sentence": true
    },
    {
        "source_sentence": "大王！",
        "from": "T11n0320_019:0972b18_41",
        "context_with_next_sentence": true
    },
    {
        "source_sentence": "彼無邊稱王復自思惟：『我昔聞有三十三天住須彌頂，我今當往。』",
        "from": "T11n0320_019:0972b18_42",
        "context_with_next_sentence": true
    },
    {
        "source_sentence": "作是念已，即乘龍象與四兵眾，飛騰空中上須彌頂。",
        "from": "T11n0320_019:0972b19_43",
        "context_with_next_sentence": true
    },
    {
        "source_sentence": "時無邊稱王問御臣曰：『汝見須彌及以大海并四天下，其事云何？』",
        "from": "T11n0320_019:0972b21_44",
        "context_with_next_sentence": true
    },
    {
        "source_sentence": "御臣答言：『我見其相旋轉不定，如陶家輪。』",
        "from": "T11n0320_019:0972b22_45",
        "context_with_next_sentence": true
    },
    {
        "source_sentence": "王語御臣：『汝所見者，此龍象王大行未止。』",
        "from": "T11n0320_019:0972b23_46",
        "context_with_next_sentence": true
    },
    {
        "source_sentence": "王復前進，問御臣曰：『見須彌等，其相云何？』",
        "from": "T11n0320_019:0972b24_47",
        "context_with_next_sentence": true
    },
    {
        "source_sentence": "御臣答言：『我今見彼須彌大海皆悉震動。』",
        "from": "T11n0320_019:0972b25_48",
        "context_with_next_sentence": true
    },
    {
        "source_sentence": "王語臣曰：『今將至于須彌山頂，此龍象王小行未止。』",
        "from": "T11n0320_019:0972b26_49",
        "context_with_next_sentence": true
    },
    {
        "source_sentence": "王復前進，問御臣曰：『見須彌等，其相云何？』",
        "from": "T11n0320_019:0972b27_50",
        "context_with_next_sentence": true
    },
    {
        "source_sentence": "御臣答言：『我今見彼須彌大海不動不轉。』",
        "from": "T11n0320_019:0972b28_51",
        "context_with_next_sentence": true
    },
    {
        "source_sentence": "王語臣曰：『此龍象王，今已到彼須彌山頂。』",
        "from": "T11n0320_019:0972b29_52",
        "context_with_next_sentence": true
    },
    {
        "source_sentence": "時無邊稱王及四兵眾到須彌已，彼帝釋天主即時遙見無邊稱王，歡喜來迎，而作是言：『善來！",
        "from": "T11n0320_019:0972c01_53",
        "context_with_next_sentence": true
    },
    {
        "source_sentence": "大王！』",
        "from": "T11n0320_019:0972c03_54",
        "context_with_next_sentence": true
    },
    {
        "source_sentence": "即分半座，命王而坐。",
        "from": "T11n0320_019:0972c03_55",
        "context_with_next_sentence": true
    },
    {
        "source_sentence": "時無邊稱王即就其座，住於天上經無量歲，與彼天主分半同治。",
        "from": "T11n0320_019:0972c04_0",
        "context_with_next_sentence": true
    },
    {
        "source_sentence": "在彼時久，作是思惟：『可退彼天，我獨為主。』",
        "from": "T11n0320_019:0972c05_1",
        "context_with_next_sentence": true
    },
    {
        "source_sentence": "作是念已，王及兵眾即時退墮寶莊嚴城寶篋園中。",
        "from": "T11n0320_019:0972c06_2",
        "context_with_next_sentence": true
    },
    {
        "source_sentence": "「時守園者見是事已，告城中人，作是唱言：『今有天人退沒於此。』",
        "from": "T11n0320_019:0972c07_3",
        "context_with_next_sentence": true
    },
    {
        "source_sentence": "時彼國王名曰作愛，聞是說已，速嚴駕馭詣彼園中，見如上事，怪未曾有。",
        "from": "T11n0320_019:0972c09_0",
        "context_with_next_sentence": true
    },
    {
        "source_sentence": "即勅排備種種香花、末香、塗香，詣彼王所，偏袒右肩，右膝著地，長跪合掌，安慰問訊，白彼王言：『聖天至此，為當是誰？』",
        "from": "T11n0320_019:0972c10_1",
        "context_with_next_sentence": true
    },
    {
        "source_sentence": "彼即答曰：『汝昔曾聞有轉輪王名無邊稱不？』",
        "from": "T11n0320_019:0972c13_2",
        "context_with_next_sentence": true
    },
    {
        "source_sentence": "作愛王言：『我聞耆舊說：「昔有王名無邊稱，威德自在，領四天下，與四兵眾乘空而上三十三天。」』",
        "from": "T11n0320_019:0972c14_3",
        "context_with_next_sentence": true
    },
    {
        "source_sentence": "『汝所聞者，豈異人乎？",
        "from": "T11n0320_019:0972c16_4",
        "context_with_next_sentence": true
    },
    {
        "source_sentence": "則我身是。』",
        "from": "T11n0320_019:0972c16_5",
        "context_with_next_sentence": true
    },
    {
        "source_sentence": "「時無邊稱王從天退已，初聞人間飲食氣味不能堪任，猶如酥油，沃熱沙中。",
        "from": "T11n0320_019:0972c17_6",
        "context_with_next_sentence": true
    },
    {
        "source_sentence": "時作愛王見其頓弊，不能止住：『有何善說？",
        "from": "T11n0320_019:0972c18_7",
        "context_with_next_sentence": true
    },
    {
        "source_sentence": "我於來世作何宣傳？』",
        "from": "T11n0320_019:0972c19_8",
        "context_with_next_sentence": true
    },
    {
        "source_sentence": "時無邊稱王語作愛王曰：『我從昔來富貴自在王四天下，一切所須皆得如意。",
        "from": "T11n0320_019:0972c20_9",
        "context_with_next_sentence": true
    },
    {
        "source_sentence": "陞忉利天帝釋分座，貪無厭故從天退下，如上眾事當如是說。』",
        "from": "T11n0320_019:0972c21_10",
        "context_with_next_sentence": true
    },
    {
        "source_sentence": "作是語已，即便命終。」",
        "from": "T11n0320_019:0972c23_11",
        "context_with_next_sentence": true
    },
    {
        "source_sentence": "佛言：「大王！",
        "from": "T11n0320_019:0972c23_12",
        "context_with_next_sentence": true
    },
    {
        "source_sentence": "往昔無邊稱王者，豈異人乎？",
        "from": "T11n0320_019:0972c24_13",
        "context_with_next_sentence": true
    },
    {
        "source_sentence": "今我身是。",
        "from": "T11n0320_019:0972c24_14",
        "context_with_next_sentence": true
    },
    {
        "source_sentence": "是故當知，諸根如幻境界如夢，繫心正觀，勿生疑惑。」",
        "from": "T11n0320_019:0972c24_15",
        "context_with_next_sentence": true
    },
    {
        "source_sentence": "爾時世尊而說偈言：「樂求正法財，　　淨心常質直，　五欲不堅牢，　　智者當遠離。",
        "from": "T11n0320_019:0972c26_16",
        "context_with_next_sentence": true
    },
    {
        "source_sentence": "　若於法明了，　　則厭五欲樂，　彼善降其心，　　能破諸煩惱。",
        "from": "T11n0320_019:0972c29_0",
        "context_with_next_sentence": true
    },
    {
        "source_sentence": "　由斷煩惱故，　　不受諸惡道，　離彼業道者，　　為世所恭敬。",
        "from": "T11n0320_019:0973a02_0",
        "context_with_next_sentence": true
    },
    {
        "source_sentence": "　離貪欲染污，　　開示欲過失，　心樂利群生，　　稱世間最勝。",
        "from": "T11n0320_019:0973a04_0",
        "context_with_next_sentence": true
    },
    {
        "source_sentence": "　聞五欲過患，　　速能生厭離，　以智淨其心，　　處世無過上。",
        "from": "T11n0320_019:0973a06_0",
        "context_with_next_sentence": true
    },
    {
        "source_sentence": "　最勝大丈夫，　　能滅眾生惡，　令離彼貪行，　　處世無過上。",
        "from": "T11n0320_019:0973a08_0",
        "context_with_next_sentence": true
    },
    {
        "source_sentence": "　最勝大丈夫，　　能滅眾生惡，　令離彼嗔行，　　處世無過上。",
        "from": "T11n0320_019:0973a10_0",
        "context_with_next_sentence": true
    },
    {
        "source_sentence": "　最勝大丈夫，　　能滅眾生惡，　令離彼癡慢，　　為清淨智者。」",
        "from": "T11n0320_019:0973a12_0",
        "context_with_next_sentence": true
    },
    {
        "source_sentence": "爾時世尊說是偈已，為淨飯王復說法要。",
        "from": "T11n0320_019:0973a14_0",
        "context_with_next_sentence": true
    },
    {
        "source_sentence": "佛言：「大王！",
        "from": "T11n0320_019:0973a14_1",
        "context_with_next_sentence": true
    },
    {
        "source_sentence": "乃往過去無量世時，有轉輪王名曰地生，善法治世，七寶具足，所謂輪寶、象寶、馬寶、珠寶、兵寶、女寶、主藏臣寶。",
        "from": "T11n0320_019:0973a15_2",
        "context_with_next_sentence": true
    },
    {
        "source_sentence": "王有太子，名曰地天，紹繼父王轉輪王位，輔相大臣與王灌頂，為剎帝利灌頂聖王。",
        "from": "T11n0320_019:0973a17_3",
        "context_with_next_sentence": true
    },
    {
        "source_sentence": "於十五日月盛滿時，澡沐首髮洗浴身垢，著新淨衣。",
        "from": "T11n0320_019:0973a19_4",
        "context_with_next_sentence": true
    },
    {
        "source_sentence": "以諸花鬘摩尼天冠、種種瓔珞莊嚴其身，陞高樓上采女圍繞。",
        "from": "T11n0320_019:0973a20_5",
        "context_with_next_sentence": true
    },
    {
        "source_sentence": "即於東方有金輪寶，千輻具足轂輞圓滿，光明照曜縱廣七肘。",
        "from": "T11n0320_019:0973a22_6",
        "context_with_next_sentence": true
    },
    {
        "source_sentence": "「時地天王覩是事已：『我昔曾聞耆舊所說：「若剎帝利受灌頂時有金輪現，如前所說，當知定作轉輪聖王。」",
        "from": "T11n0320_019:0973a23_7",
        "context_with_next_sentence": true
    },
    {
        "source_sentence": "我今應當自試驗之。』",
        "from": "T11n0320_019:0973a25_8",
        "context_with_next_sentence": true
    },
    {
        "source_sentence": "時地天王即從座起，偏袒右肩，右膝著地，向輪合掌，作如是言：『此金輪寶當降于地。』",
        "from": "T11n0320_019:0973a26_9",
        "context_with_next_sentence": true
    },
    {
        "source_sentence": "如是禱已，依王前住。",
        "from": "T11n0320_019:0973a28_10",
        "context_with_next_sentence": true
    },
    {
        "source_sentence": "王以妙香上妙衣服，用拭輪寶置右掌中，而語輪曰：『我今欲往東勝身洲。』",
        "from": "T11n0320_019:0973a28_11",
        "context_with_next_sentence": true
    },
    {
        "source_sentence": "金輪乘空，即至彼所。",
        "from": "T11n0320_019:0973b01_12",
        "context_with_next_sentence": true
    },
    {
        "source_sentence": "地天聖王出現之處，其地平正布諸寶花，以王威力，地皆震動，井泉河池枯涸之處，八功德水悉皆盈滿，所謂輕清甘滑，不濁不臭，飲者無厭，令腹無痛。",
        "from": "T11n0320_019:0973b01_13",
        "context_with_next_sentence": true
    },
    {
        "source_sentence": "一切林木華果敷榮，諸枯槁者復得滋茂。",
        "from": "T11n0320_019:0973b05_14",
        "context_with_next_sentence": true
    },
    {
        "source_sentence": "王所遊處輪導其前，所至國土大小諸王，各以金槃盛滿銀粟，或以銀槃盛滿金粟，咸來奉迎安慰問訊：『善來！",
        "from": "T11n0320_019:0973b06_15",
        "context_with_next_sentence": true
    },
    {
        "source_sentence": "聖王！",
        "from": "T11n0320_019:0973b08_16",
        "context_with_next_sentence": true
    },
    {
        "source_sentence": "此土安隱，唯願居此治化人民，我等皆當給侍左右。』",
        "from": "T11n0320_019:0973b08_17",
        "context_with_next_sentence": true
    },
    {
        "source_sentence": "王即語曰：『我今不須國土珍寶，汝等應當隨順教誨，遠離殺生及不與取，遠離邪婬亦莫妄語，乃至邪見十不善業；汝等應當自住十善，亦教他人令住十善。",
        "from": "T11n0320_019:0973b09_18",
        "context_with_next_sentence": true
    },
    {
        "source_sentence": "孝養父母，承事師長，莫作非法，修行善行，亦勸他人勤行眾善。』",
        "from": "T11n0320_019:0973b13_19",
        "context_with_next_sentence": true
    },
    {
        "source_sentence": "時地天王與四兵眾，從勝身洲，過盡人境，漸度大海，至牛貨洲及俱盧洲，宣王德化。",
        "from": "T11n0320_019:0973b14_20",
        "context_with_next_sentence": true
    },
    {
        "source_sentence": "悉降伏已，王及輪寶還閻浮提，於王宮門依空而住。",
        "from": "T11n0320_019:0973b16_21",
        "context_with_next_sentence": true
    },
    {
        "source_sentence": "「時四天下變成七寶，所有一切三惡道苦，及八難處不善之聲，悉皆消滅，況復有彼造惡業者。",
        "from": "T11n0320_019:0973b17_22",
        "context_with_next_sentence": true
    },
    {
        "source_sentence": "所以者何？",
        "from": "T11n0320_019:0973b20_23",
        "context_with_next_sentence": true
    },
    {
        "source_sentence": "皆由地天轉輪聖王本願力故。",
        "from": "T11n0320_019:0973b20_24",
        "context_with_next_sentence": true
    },
    {
        "source_sentence": "又彼輪寶於虛空中，往來旋轉四天下時，處處皆生自然香稻，不假種植，淨無糠糩。",
        "from": "T11n0320_019:0973b21_0",
        "context_with_next_sentence": true
    },
    {
        "source_sentence": "又彼輪寶旋天下時，諸劫波樹出天寶衣，一切有情受用如意。",
        "from": "T11n0320_019:0973b22_1",
        "context_with_next_sentence": true
    },
    {
        "source_sentence": "又彼輪寶旋天下時，諸有重病皆得痊愈，唯有三病：一者、意樂；二者、叚食；三者、衰老。",
        "from": "T11n0320_019:0973b24_2",
        "context_with_next_sentence": true
    },
    {
        "source_sentence": "彼諸眾生壽命千歲，設有微苦，自然消殄。",
        "from": "T11n0320_019:0973b26_3",
        "context_with_next_sentence": true
    },
    {
        "source_sentence": "有如是等無量無邊希有之事，俱時出現。",
        "from": "T11n0320_019:0973b27_4",
        "context_with_next_sentence": true
    },
    {
        "source_sentence": "「時地天王，忽作是念：『我今於此富貴自在，頗有餘處，而勝此耶？』",
        "from": "T11n0320_019:0973b28_5",
        "context_with_next_sentence": true
    },
    {
        "source_sentence": "復自思惟：『我昔曾聞須彌山頂有三十三天快樂無比，今可詣彼。』",
        "from": "T11n0320_019:0973b29_6",
        "context_with_next_sentence": true
    },
    {
        "source_sentence": "與四兵眾即至彼所。",
        "from": "T11n0320_019:0973c01_7",
        "context_with_next_sentence": true
    },
    {
        "source_sentence": "時帝釋天主，見地天王自遠而來，即起奉迎，善言問訊，分座令坐，命王同治。",
        "from": "T11n0320_019:0973c02_8",
        "context_with_next_sentence": true
    },
    {
        "source_sentence": "時地天王經彼時久，欲退帝釋獨為天主。",
        "from": "T11n0320_019:0973c04_9",
        "context_with_next_sentence": true
    },
    {
        "source_sentence": "作是念已，王與兵眾墮閻浮提末土羅城。",
        "from": "T11n0320_019:0973c05_10",
        "context_with_next_sentence": true
    },
    {
        "source_sentence": "彼地天王久居天宮受上妙樂，忽墮人世，不能暫安。",
        "from": "T11n0320_019:0973c06_0",
        "context_with_next_sentence": true
    },
    {
        "source_sentence": "猶如酥油，置熱砂上，身心頓弊，無所堪任。",
        "from": "T11n0320_019:0973c07_1",
        "context_with_next_sentence": true
    },
    {
        "source_sentence": "「時地天王，而說偈言：「『王者稱自在，　　不能斷貪欲，　　如火益乾薪，　　是故應遠離。",
        "from": "T11n0320_019:0973c08_2",
        "context_with_next_sentence": true
    },
    {
        "source_sentence": "　　如渴飲鹹水，　　轉增其渴心，　　當知著欲者，　　無厭亦如是。",
        "from": "T11n0320_019:0973c11_0",
        "context_with_next_sentence": true
    },
    {
        "source_sentence": "　　如眾流入海，　　曾無滿足時，　　當知著欲者，　　無厭亦如是。",
        "from": "T11n0320_019:0973c13_0",
        "context_with_next_sentence": true
    },
    {
        "source_sentence": "　　如鏡照形容，　　顯現何曾定，　　當知著色者，　　無厭亦如是。",
        "from": "T11n0320_019:0973c15_0",
        "context_with_next_sentence": true
    },
    {
        "source_sentence": "　　如聞空谷響，　　應答無休息，　　當知著聲者，　　無厭亦如是。",
        "from": "T11n0320_019:0973c17_0",
        "context_with_next_sentence": true
    },
    {
        "source_sentence": "　　猶如盛香匲，　　受薰未甞足，　　當知著香者，　　無厭亦如是。",
        "from": "T11n0320_019:0973c19_0",
        "context_with_next_sentence": true
    },
    {
        "source_sentence": "　　如杓和美饌，　　均布用無時，　　當知著味者，　　無厭亦如是。",
        "from": "T11n0320_019:0973c21_0",
        "context_with_next_sentence": true
    },
    {
        "source_sentence": "　　如風行虛空，　　轉動曾無定，　　當知著觸者，　　無厭亦如是。",
        "from": "T11n0320_019:0973c23_0",
        "context_with_next_sentence": true
    },
    {
        "source_sentence": "　　如夢中飲水，　　不能蠲渴想，　　意著諸法者，　　無厭亦如是。",
        "from": "T11n0320_019:0973c25_0",
        "context_with_next_sentence": true
    },
    {
        "source_sentence": "　　若樂著諸欲，　　貪火轉熾然，　　當以淨智水，　　滅之無有餘。』",
        "from": "T11n0320_019:0973c27_0",
        "context_with_next_sentence": true
    },
    {
        "source_sentence": "「爾時地天轉輪聖王說是偈已，尋即遷謝。」",
        "from": "T11n0320_019:0973c29_0",
        "context_with_next_sentence": true
    },
    {
        "source_sentence": "佛言：「大王！",
        "from": "T11n0320_019:0973c29_1",
        "context_with_next_sentence": true
    },
    {
        "source_sentence": "地天王者豈異人乎？",
        "from": "T11n0320_019:0974a01_2",
        "context_with_next_sentence": true
    },
    {
        "source_sentence": "我身是也。」",
        "from": "T11n0320_019:0974a01_3",
        "context_with_next_sentence": true
    },
    {
        "source_sentence": "父子合集經卷第十九",
        "from": "T11n0320_019:0974a02_0",
        "context_with_next_sentence": false
    }
]