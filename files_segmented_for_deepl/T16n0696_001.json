[
    {
        "source_sentence": "佛說摩訶剎頭經(亦名灌佛形像經)西秦沙門釋聖堅譯「摩訶剎頭、諸天、人民、長老，皆明聽。",
        "from": "T16n0696_001:0797c03_0",
        "context_with_next_sentence": true
    },
    {
        "source_sentence": "「夫得為人難，無上道亦然；人命難得，佛世難值。",
        "from": "T16n0696_001:0797c06_1",
        "context_with_next_sentence": true
    },
    {
        "source_sentence": "釋迦文佛本出阿僧祇劫時，佛身作白衣時，累功積德，每生自剋；展轉五道，不貪財寶出身施與。",
        "from": "T16n0696_001:0797c07_2",
        "context_with_next_sentence": true
    },
    {
        "source_sentence": "自致為王太子，以四月八日，夜半明星出時生。",
        "from": "T16n0696_001:0797c10_3",
        "context_with_next_sentence": true
    },
    {
        "source_sentence": "墮地行七步，舉右手而言：『天上天下，我當為人民作師。』",
        "from": "T16n0696_001:0797c11_4",
        "context_with_next_sentence": true
    },
    {
        "source_sentence": "「太子生時，天地皆為大動。",
        "from": "T16n0696_001:0797c12_5",
        "context_with_next_sentence": true
    },
    {
        "source_sentence": "第七梵天、第二忉利天王釋，及第一四天王，皆來下，持十二種香湯、雜華，用浴太子身。",
        "from": "T16n0696_001:0797c13_0",
        "context_with_next_sentence": true
    },
    {
        "source_sentence": "太子立身作佛，開視道法，以示天下人。」",
        "from": "T16n0696_001:0797c14_1",
        "context_with_next_sentence": true
    },
    {
        "source_sentence": "佛告天下人民：「十方諸佛，皆用四月八日夜半時生；十方諸佛，皆用四月八日夜半時，去家入山行學道；十方諸佛，皆用四月八日夜半時得佛道；十方諸佛，皆用四月八日夜半時般泥洹。」",
        "from": "T16n0696_001:0797c16_0",
        "context_with_next_sentence": true
    },
    {
        "source_sentence": "佛言：「所以用四月八日者何？",
        "from": "T16n0696_001:0797c20_1",
        "context_with_next_sentence": true
    },
    {
        "source_sentence": "春夏之際殃罪悉畢，萬物普生毒氣未行，不寒不熱時氣和適。",
        "from": "T16n0696_001:0797c20_2",
        "context_with_next_sentence": true
    },
    {
        "source_sentence": "今是佛生日故，諸天下人民共念佛功德，浴佛形像如佛在時，是故以示天下人。」",
        "from": "T16n0696_001:0797c22_3",
        "context_with_next_sentence": true
    },
    {
        "source_sentence": "佛言：「我為菩薩在世時，三十六反為天王釋、三十六反作金輪王、三十六反作飛行皇帝。",
        "from": "T16n0696_001:0797c25_0",
        "context_with_next_sentence": true
    },
    {
        "source_sentence": "今日諸賢者，誰有好心善意，念釋迦文佛恩德者，以香華浴佛形像求第一福者，諸天鬼神所證明知。」",
        "from": "T16n0696_001:0797c27_0",
        "context_with_next_sentence": true
    },
    {
        "source_sentence": "佛言：「人身難得，佛經難得聞。",
        "from": "T16n0696_001:0797c29_1",
        "context_with_next_sentence": true
    },
    {
        "source_sentence": "能自減省，持五家財物，用浴佛形像，自在所願。",
        "from": "T16n0696_001:0798a01_2",
        "context_with_next_sentence": true
    },
    {
        "source_sentence": "欲求度世無為道，長不欲與生死會者，可得；欲求精進勇猛，立身如釋迦文佛者，可得；欲求文殊師利、阿惟越致菩薩飛行教授，人民具相，可得；欲求辟支佛、阿羅漢，可得；欲求閉絕三惡，根本生天上、人間，可得；欲求作第七梵天及第二忉利天王釋，可得；欲作飛行皇帝，可得；欲在世間豪貴，可得；欲求財富巨億萬家生，可得；欲求百子千孫，可得；欲求長壽無病，可得。",
        "from": "T16n0696_001:0798a02_3",
        "context_with_next_sentence": true
    },
    {
        "source_sentence": "世間人寧亡身上一臠肉，不欲亡一錢，人生不持一錢來，死亦不持一錢去，財物故留世間，死當受苦惱；持用浴佛，生死與俱，無有斷絕。」",
        "from": "T16n0696_001:0798a10_4",
        "context_with_next_sentence": true
    },
    {
        "source_sentence": "佛言：「閻浮利內外諸天梵釋、鬼神、龍，皆當擁護浴佛形像者，從是因緣，得佛泥洹道。」",
        "from": "T16n0696_001:0798a13_5",
        "context_with_next_sentence": true
    },
    {
        "source_sentence": "佛言：「諸持好香、湯，浴佛形像者，自得其福，所在清淨名聞；持好花上佛者，自得其福，端正好色無比；持繒幡上佛者，自得其福，在所從生常得自然，好衣無極。」",
        "from": "T16n0696_001:0798a15_6",
        "context_with_next_sentence": true
    },
    {
        "source_sentence": "佛言：「我累功積德行善至誠，持戒、忍辱、精進、一心、智慧，乃自致得作佛耳。",
        "from": "T16n0696_001:0798a19_7",
        "context_with_next_sentence": true
    },
    {
        "source_sentence": "「灌佛形像所得多少，當作三分分之：一者為佛錢、二者為法錢、三者為比丘僧錢。",
        "from": "T16n0696_001:0798a21_0",
        "context_with_next_sentence": true
    },
    {
        "source_sentence": "佛錢繕作佛形像，若金、若銅、若木、若泥、若塐、若畫，以佛錢修治之；法錢者，架立樓塔、精舍、籬落、牆壁、內外屋，是為法錢；比丘僧有萬錢，千比丘當共分之。",
        "from": "T16n0696_001:0798a22_1",
        "context_with_next_sentence": true
    },
    {
        "source_sentence": "若無眾比丘，但一分作，有以一分給與法錢。",
        "from": "T16n0696_001:0798a26_2",
        "context_with_next_sentence": true
    },
    {
        "source_sentence": "數人亦三分分之，出以一分。",
        "from": "T16n0696_001:0798a27_3",
        "context_with_next_sentence": true
    },
    {
        "source_sentence": "持後法錢、僧錢，一文以上不可妄用，私取一錢自私用，以為施惠，見世貧極，後長受苦。",
        "from": "T16n0696_001:0798a28_4",
        "context_with_next_sentence": true
    },
    {
        "source_sentence": "寧以利刀割肉，以施惠人，不以灌佛一錢，私作恩惠；寧吞洋銅，不以灌佛一錢以作恩分；寧自投大火中，不以灌佛一錢與妻子，若共持治，生飯食也，今現世當受恐怖，後世魂神，當受是痛。",
        "from": "T16n0696_001:0798b01_5",
        "context_with_next_sentence": true
    },
    {
        "source_sentence": "世人多有發意求所願者，布施之日，不計少多，趣使充饒事業，必敬者疲極。",
        "from": "T16n0696_001:0798b05_6",
        "context_with_next_sentence": true
    },
    {
        "source_sentence": "眾家殘肴饌，噉食不盡，當持那置。」",
        "from": "T16n0696_001:0798b07_0",
        "context_with_next_sentence": true
    },
    {
        "source_sentence": "佛言：「少多皆當，送以給與，守嵩寺中，持法沙門。",
        "from": "T16n0696_001:0798b07_1",
        "context_with_next_sentence": true
    },
    {
        "source_sentence": "眾僧自共分，以出物當望生。",
        "from": "T16n0696_001:0798b08_2",
        "context_with_next_sentence": true
    },
    {
        "source_sentence": "云何春種食之，福那得生耶？",
        "from": "T16n0696_001:0798b09_3",
        "context_with_next_sentence": true
    },
    {
        "source_sentence": "不應各各竟分、分歸與妻子。",
        "from": "T16n0696_001:0798b10_4",
        "context_with_next_sentence": true
    },
    {
        "source_sentence": "是為種於石上，根株焦盡終無生時。",
        "from": "T16n0696_001:0798b10_5",
        "context_with_next_sentence": true
    },
    {
        "source_sentence": "今以布施者餘福，重以施眾僧，是為施一得萬倍。",
        "from": "T16n0696_001:0798b11_6",
        "context_with_next_sentence": true
    },
    {
        "source_sentence": "「四月八日浴佛法，都梁、藿香、艾納，合三種草香，挼而漬之，此則青色水；若香少，可以紺黛、秦皮，權代之矣。",
        "from": "T16n0696_001:0798b13_0",
        "context_with_next_sentence": true
    },
    {
        "source_sentence": "欝金香手挼而漬之於水中，挼之以作赤水；若香少若乏無者，可以面色權代之。",
        "from": "T16n0696_001:0798b15_1",
        "context_with_next_sentence": true
    },
    {
        "source_sentence": "丘隆香擣而後漬之，以作白色水；香少可以胡粉足之，若乏無者，可以白粉權代之。",
        "from": "T16n0696_001:0798b17_2",
        "context_with_next_sentence": true
    },
    {
        "source_sentence": "白附子擣而後漬之，以作黃色水；若乏無白附子者，可以梔子權代之。",
        "from": "T16n0696_001:0798b19_3",
        "context_with_next_sentence": true
    },
    {
        "source_sentence": "玄水為黑色，最後為清淨，今見井華水名玄水耳。",
        "from": "T16n0696_001:0798b21_0",
        "context_with_next_sentence": true
    },
    {
        "source_sentence": "「右五色水灌，如上疏。",
        "from": "T16n0696_001:0798b23_0",
        "context_with_next_sentence": true
    },
    {
        "source_sentence": "「以水清淨灌像訖，以白練若白綿拭之矣，斷後自占更灌，名曰清淨灌。",
        "from": "T16n0696_001:0798b24_0",
        "context_with_next_sentence": true
    },
    {
        "source_sentence": "其福與第一福無異也。」",
        "from": "T16n0696_001:0798b25_1",
        "context_with_next_sentence": true
    },
    {
        "source_sentence": "佛說摩訶剎頭經",
        "from": "T16n0696_001:0798b27_0",
        "context_with_next_sentence": false
    }
]