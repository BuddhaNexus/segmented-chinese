[
    {
        "source_sentence": "佛說月燈三昧經一卷(一名文殊師利菩薩十事行經)宋沙門先公譯聞如是：一時，佛在舍衛國，遊於祇樹給孤獨園，與大比丘眾五百人、六萬菩薩俱，及持央數諸天人。",
        "from": "T15n0640_001:0620a06_0",
        "context_with_next_sentence": true
    },
    {
        "source_sentence": "爾時，文殊師利菩薩在其眾會中坐。",
        "from": "T15n0640_001:0620a11_1",
        "context_with_next_sentence": true
    },
    {
        "source_sentence": "時，佛告文殊師利言：「童子！",
        "from": "T15n0640_001:0620a12_2",
        "context_with_next_sentence": true
    },
    {
        "source_sentence": "菩薩行布施有十事。",
        "from": "T15n0640_001:0620a12_3",
        "context_with_next_sentence": true
    },
    {
        "source_sentence": "何等為十？",
        "from": "T15n0640_001:0620a13_4",
        "context_with_next_sentence": true
    },
    {
        "source_sentence": "一者諦除嫉妬意；二者常清淨意布施；三者無數百千人不能奪其財；四者無上妙而終亡；五者生大豪貴家；六者所生處好布施；七者為四部眾所愛念；八者無所畏，入眾會亦無礙，十方皆聞其名聲；九者年少手足柔軟；十者常樂善知識，乃至坐佛樹下。",
        "from": "T15n0640_001:0620a13_5",
        "context_with_next_sentence": true
    },
    {
        "source_sentence": "童子！",
        "from": "T15n0640_001:0620a19_6",
        "context_with_next_sentence": true
    },
    {
        "source_sentence": "是為菩薩行布施十事。」",
        "from": "T15n0640_001:0620a19_7",
        "context_with_next_sentence": true
    },
    {
        "source_sentence": "佛於是說偈言：「已遠除於嫉妬，　　意常好布施者；　持上妙而終亡，　　生即於豪富家。",
        "from": "T15n0640_001:0620a19_8",
        "context_with_next_sentence": true
    },
    {
        "source_sentence": "　所生處意常樂，　　而好喜於布施；　為眾生所愛念，　　居家者及出學。",
        "from": "T15n0640_001:0620a23_0",
        "context_with_next_sentence": true
    },
    {
        "source_sentence": "　於眾會無所畏，　　所至處無疑難；　其名聲遠而聞，　　於郡國及縣邑。",
        "from": "T15n0640_001:0620a25_0",
        "context_with_next_sentence": true
    },
    {
        "source_sentence": "　其手足常柔軟，　　所欲得不復難；　即為得善知識，　　諸佛及其弟子。",
        "from": "T15n0640_001:0620a27_0",
        "context_with_next_sentence": true
    },
    {
        "source_sentence": "　終不復生嫉妬意，　　意常好樂欲布施；　以持上妙而終亡，　　於是行事無嫉妬。",
        "from": "T15n0640_001:0620a29_0",
        "context_with_next_sentence": true
    },
    {
        "source_sentence": "　即生於大豪富家，　　意常喜樂而布施；　為若干億人所愛，　　好布施者有是行。",
        "from": "T15n0640_001:0620b02_0",
        "context_with_next_sentence": true
    },
    {
        "source_sentence": "　得善知識不復難，　　常見諸佛及弟子；　見已即樂供養之，　　其布施者有是行。」",
        "from": "T15n0640_001:0620b04_0",
        "context_with_next_sentence": true
    },
    {
        "source_sentence": "佛語童子：「菩薩持戒清淨有十事。",
        "from": "T15n0640_001:0620b06_0",
        "context_with_next_sentence": true
    },
    {
        "source_sentence": "何等為十？",
        "from": "T15n0640_001:0620b06_1",
        "context_with_next_sentence": true
    },
    {
        "source_sentence": "一者具足其願，二者學佛道，三者常尊樂於黠慧，四者死不妄語，五者見世不轉意，六者棄生死，七者求泥洹，八者寂寞行，九者得三昧，十者無貧窮行。",
        "from": "T15n0640_001:0620b07_0",
        "context_with_next_sentence": true
    },
    {
        "source_sentence": "童子！",
        "from": "T15n0640_001:0620b10_1",
        "context_with_next_sentence": true
    },
    {
        "source_sentence": "是為菩薩十事清淨持戒。」",
        "from": "T15n0640_001:0620b10_2",
        "context_with_next_sentence": true
    },
    {
        "source_sentence": "佛於是說偈言：「即具足其所願，　　學諸佛之道行；　常樂於尊智慧，　　亦無有恐懼時。",
        "from": "T15n0640_001:0620b11_3",
        "context_with_next_sentence": true
    },
    {
        "source_sentence": "　不復轉其所願，　　亦不轉慎諸行；　常棄遠於生死，　　則求索泥洹道。",
        "from": "T15n0640_001:0620b14_0",
        "context_with_next_sentence": true
    },
    {
        "source_sentence": "　常在寂寞處行，　　即便得於三昧；　而無有貧窮時，　　即立於持戒品。",
        "from": "T15n0640_001:0620b16_0",
        "context_with_next_sentence": true
    },
    {
        "source_sentence": "　其人即具所可願，　　是菩薩學諸佛道；　慧者於人不自稱，　　其人如是戒清淨。",
        "from": "T15n0640_001:0620b18_0",
        "context_with_next_sentence": true
    },
    {
        "source_sentence": "　持願甚堅不復難，　　終不復動所采建；　以見生死無數惡，　　便棄捐求泥洹道。",
        "from": "T15n0640_001:0620b20_0",
        "context_with_next_sentence": true
    },
    {
        "source_sentence": "　其意不復著所念，　　其人如是立戒彊；　得正剎土無不可，　　清淨戒者有是行。」",
        "from": "T15n0640_001:0620b22_0",
        "context_with_next_sentence": true
    },
    {
        "source_sentence": "佛語童子：「菩薩立忍辱有十事。",
        "from": "T15n0640_001:0620b24_0",
        "context_with_next_sentence": true
    },
    {
        "source_sentence": "何等為十？",
        "from": "T15n0640_001:0620b24_1",
        "context_with_next_sentence": true
    },
    {
        "source_sentence": "一者火不能燒，二者刀不能害，三者毒不能行，四者水不能沒，五者非人護之，六者得莊嚴其身相，七者閉塞諸惡道，八者得生梵天不難，九者晝夜得安隱，十者安樂不移。",
        "from": "T15n0640_001:0620b24_2",
        "context_with_next_sentence": true
    },
    {
        "source_sentence": "童子！",
        "from": "T15n0640_001:0620b28_3",
        "context_with_next_sentence": true
    },
    {
        "source_sentence": "是為菩薩十事住忍辱。」",
        "from": "T15n0640_001:0620b28_4",
        "context_with_next_sentence": true
    },
    {
        "source_sentence": "佛於是說偈言：「火不能燒其人，　　刀亦不能傷害；　其毒不能得行，　　水亦不能漂沒。",
        "from": "T15n0640_001:0620b29_5",
        "context_with_next_sentence": true
    },
    {
        "source_sentence": "　諸非人悉護之，　　即得三十二相；　便閉塞諸惡道，　　忍辱者德如是。",
        "from": "T15n0640_001:0620c03_0",
        "context_with_next_sentence": true
    },
    {
        "source_sentence": "　求索諸梵及釋，　　彼亦不而難致；　常得安隱之行，　　悉覺於非常事。",
        "from": "T15n0640_001:0620c05_0",
        "context_with_next_sentence": true
    },
    {
        "source_sentence": "　刀及火亦不能傷，　　行於毒中不能害；　諸天及人鬼神護，　　其忍辱者有是行。",
        "from": "T15n0640_001:0620c07_0",
        "context_with_next_sentence": true
    },
    {
        "source_sentence": "　即身得三十二相，　　其人不復畏惡道；　於是死即生梵天，　　行慈心者有是道。",
        "from": "T15n0640_001:0620c09_0",
        "context_with_next_sentence": true
    },
    {
        "source_sentence": "　晝夜即得安隱行，　　常好喜身得安定；　於一切有清淨意，　　終無有瞋恚志行。」",
        "from": "T15n0640_001:0620c11_0",
        "context_with_next_sentence": true
    },
    {
        "source_sentence": "佛告童子：「菩薩精進有十事。",
        "from": "T15n0640_001:0620c13_0",
        "context_with_next_sentence": true
    },
    {
        "source_sentence": "何等為十？",
        "from": "T15n0640_001:0620c13_1",
        "context_with_next_sentence": true
    },
    {
        "source_sentence": "一者有威神，二者為諸佛所護，三者非人悉亦護之，四者聞法終不轉忘，五者所未聞法而得聞，六者得高明智慧，七者得種種三昧，八者終無病時，九者飯食得安隱，十者得柔軟如優鉢不剛。",
        "from": "T15n0640_001:0620c13_2",
        "context_with_next_sentence": true
    },
    {
        "source_sentence": "童子！",
        "from": "T15n0640_001:0620c18_3",
        "context_with_next_sentence": true
    },
    {
        "source_sentence": "是為精進行菩薩十事。」",
        "from": "T15n0640_001:0620c18_4",
        "context_with_next_sentence": true
    },
    {
        "source_sentence": "佛於是說偈曰：「常為得有威神，　　終不轉犯諸惡；　諸非人悉護之，　　即疾得成佛道。",
        "from": "T15n0640_001:0620c18_5",
        "context_with_next_sentence": true
    },
    {
        "source_sentence": "　聞經法亦不忘，　　未聞者求得了；　其人即得高明，　　精進者有是德。",
        "from": "T15n0640_001:0620c22_0",
        "context_with_next_sentence": true
    },
    {
        "source_sentence": "　得同諸三昧行，　　終無有疾病時；　精進者智慧俱，　　其人得佛道行。",
        "from": "T15n0640_001:0620c24_0",
        "context_with_next_sentence": true
    },
    {
        "source_sentence": "　所飯食得安隱，　　即得為精進行；　譬如優鉢在水，　　稍稍長而大成。",
        "from": "T15n0640_001:0620c26_0",
        "context_with_next_sentence": true
    },
    {
        "source_sentence": "　清白法亦如是，　　令菩薩稍稍成；　終無有能當者，　　得在天安樂處。",
        "from": "T15n0640_001:0620c28_0",
        "context_with_next_sentence": true
    },
    {
        "source_sentence": "　多陀竭精進行，　　以進越無數劫；　諸菩薩勤力行，　　所修奉悉說之。",
        "from": "T15n0640_001:0621a01_0",
        "context_with_next_sentence": true
    },
    {
        "source_sentence": "　其精進者有威神，　　常為諸佛所擁護；　而皆奉受是道行，　　其人得佛道不久。",
        "from": "T15n0640_001:0621a03_0",
        "context_with_next_sentence": true
    },
    {
        "source_sentence": "　所聞者終不復忘，　　及復得餘眾法行；　其人智慧稍增益，　　精進行者有是事。",
        "from": "T15n0640_001:0621a05_0",
        "context_with_next_sentence": true
    },
    {
        "source_sentence": "　種種三昧常自增，　　彼終無有疾病時；　諸所可飯食之者，　　一切得則為安隱。",
        "from": "T15n0640_001:0621a07_0",
        "context_with_next_sentence": true
    },
    {
        "source_sentence": "　晝夜成就清白行，　　精進之者無有休；　其人不久疾得佛，　　行精進者尊如是。」",
        "from": "T15n0640_001:0621a09_0",
        "context_with_next_sentence": true
    },
    {
        "source_sentence": "佛語童子：「坐禪菩薩有十事行。",
        "from": "T15n0640_001:0621a11_0",
        "context_with_next_sentence": true
    },
    {
        "source_sentence": "何等為十？",
        "from": "T15n0640_001:0621a11_1",
        "context_with_next_sentence": true
    },
    {
        "source_sentence": "一者專行住，二者行道事，三者無有恐難，四者諦正諸根，五者為人所愛，六者遠離欲，七者不轉一心，八者脫於魔界，九者住佛界，十者得解脫。",
        "from": "T15n0640_001:0621a11_2",
        "context_with_next_sentence": true
    },
    {
        "source_sentence": "童子！",
        "from": "T15n0640_001:0621a15_3",
        "context_with_next_sentence": true
    },
    {
        "source_sentence": "是為坐禪菩薩十事行。」",
        "from": "T15n0640_001:0621a15_4",
        "context_with_next_sentence": true
    },
    {
        "source_sentence": "佛於是說偈言：「其人不轉所行，　　即為住諦之行；　專行諸道之事，　　其人捨不正行。",
        "from": "T15n0640_001:0621a15_5",
        "context_with_next_sentence": true
    },
    {
        "source_sentence": "　所修無所復著，　　諸根已為寂定；　即為得安隱喜，　　坐思惟道行事。",
        "from": "T15n0640_001:0621a19_0",
        "context_with_next_sentence": true
    },
    {
        "source_sentence": "　其人已離愛欲，　　安隱坐於一心；　以遠離魔境界，　　即住於佛境界。",
        "from": "T15n0640_001:0621a21_0",
        "context_with_next_sentence": true
    },
    {
        "source_sentence": "　專行者有是持，　　其獨樂樹間者；　即便解脫之行，　　便成得十事句。",
        "from": "T15n0640_001:0621a23_0",
        "context_with_next_sentence": true
    },
    {
        "source_sentence": "　其菩薩住轉不行，　　皆棄捐於不當行；　棄不正行樂正行，　　念三昧者有是事。",
        "from": "T15n0640_001:0621a25_0",
        "context_with_next_sentence": true
    },
    {
        "source_sentence": "　其人終無貪著時，　　行安隱者賢不貪；　身意善覺而持戒，　　行三昧者有是事。",
        "from": "T15n0640_001:0621a27_0",
        "context_with_next_sentence": true
    },
    {
        "source_sentence": "　行空樹間無所畏，　　其人終無著貪時；　諸非人皆愛念之，　　如是遠離欲獨行。",
        "from": "T15n0640_001:0621a29_0",
        "context_with_next_sentence": true
    },
    {
        "source_sentence": "　終不著欲亦不貪，　　如是即脫魔境界；　便住於如來境界，　　其人解脫邪事竟。」",
        "from": "T15n0640_001:0621b02_0",
        "context_with_next_sentence": true
    },
    {
        "source_sentence": "佛語童子：「菩薩行般若波羅蜜有十事。",
        "from": "T15n0640_001:0621b04_0",
        "context_with_next_sentence": true
    },
    {
        "source_sentence": "何等為十？",
        "from": "T15n0640_001:0621b04_1",
        "context_with_next_sentence": true
    },
    {
        "source_sentence": "一者一切所有悉布施，無所希望；二者不復犯戒，不以戒自綺；三者住忍辱力無人想住；四者行精進不貪身命；五者行禪不住禪；六者降伏弊魔；七者九十六種外道不能動之；八者自得知生死；九者於眾生有悲意；十者不求弟子、緣一覺地。",
        "from": "T15n0640_001:0621b05_2",
        "context_with_next_sentence": true
    },
    {
        "source_sentence": "童子！",
        "from": "T15n0640_001:0621b10_3",
        "context_with_next_sentence": true
    },
    {
        "source_sentence": "是為菩薩行般若波羅蜜十事。」",
        "from": "T15n0640_001:0621b10_4",
        "context_with_next_sentence": true
    },
    {
        "source_sentence": "佛於是說偈言：「其人所施皆等，　　亦不念望其報；　護經戒不敢犯，　　亦不有想著求。",
        "from": "T15n0640_001:0621b11_5",
        "context_with_next_sentence": true
    },
    {
        "source_sentence": "　行忍辱及智慧，　　終無有人之想；　見人即有精進，　　身志意無所著。",
        "from": "T15n0640_001:0621b14_0",
        "context_with_next_sentence": true
    },
    {
        "source_sentence": "　行一心及智慧，　　無所住無有想；　以降伏於眾魔，　　智慧者有是德。",
        "from": "T15n0640_001:0621b16_0",
        "context_with_next_sentence": true
    },
    {
        "source_sentence": "　九十六種之道，　　皆無能動搖者；　得知了生死事，　　智慧者有是事。",
        "from": "T15n0640_001:0621b18_0",
        "context_with_next_sentence": true
    },
    {
        "source_sentence": "　於一切眾生所，　　有大悲哀之行；　於弟子緣一覺，　　皆不念所求行。",
        "from": "T15n0640_001:0621b20_0",
        "context_with_next_sentence": true
    },
    {
        "source_sentence": "　所有皆施無希望，　　為不犯戒不念惡；　行忍辱者無人想，　　奉智慧者有是事。",
        "from": "T15n0640_001:0621b22_0",
        "context_with_next_sentence": true
    },
    {
        "source_sentence": "　精進為在空閑處，　　禪無有想亦無住；　其人智慧降伏魔，　　行智慧者有是事。",
        "from": "T15n0640_001:0621b24_0",
        "context_with_next_sentence": true
    },
    {
        "source_sentence": "　諸外道者不能動，　　其人即為知生死；　於眾人民有哀傷，　　行智慧者有是事。",
        "from": "T15n0640_001:0621b26_0",
        "context_with_next_sentence": true
    },
    {
        "source_sentence": "　諸弟子及緣一覺，　　於彼終無念求索；　其人住佛道如是，　　行智慧者有是事。」",
        "from": "T15n0640_001:0621b28_0",
        "context_with_next_sentence": true
    },
    {
        "source_sentence": "佛語童子：「多智菩薩有十事行。",
        "from": "T15n0640_001:0621c01_0",
        "context_with_next_sentence": true
    },
    {
        "source_sentence": "何等為十？",
        "from": "T15n0640_001:0621c01_1",
        "context_with_next_sentence": true
    },
    {
        "source_sentence": "一者知惡道，二者知善道，三者解疑事，四者為現直道，五者棄捐惡道，六者住正道，七者在甘露門，八者得坐佛樹下，九者為人民現明道，十者不畏惡道。",
        "from": "T15n0640_001:0621c01_2",
        "context_with_next_sentence": true
    },
    {
        "source_sentence": "童子！",
        "from": "T15n0640_001:0621c05_3",
        "context_with_next_sentence": true
    },
    {
        "source_sentence": "是為多智菩薩十事行。」",
        "from": "T15n0640_001:0621c05_4",
        "context_with_next_sentence": true
    },
    {
        "source_sentence": "佛於是說偈言：「為知了諸塵勞，　　悉曉了是兩事；　其人便棄塵勞，　　即隨佛道之行。",
        "from": "T15n0640_001:0621c06_5",
        "context_with_next_sentence": true
    },
    {
        "source_sentence": "　慧而解諸狐疑，　　便為現直見事；　則棄捐惡道行，　　即得在於正道。",
        "from": "T15n0640_001:0621c09_0",
        "context_with_next_sentence": true
    },
    {
        "source_sentence": "　見在於甘露門，　　則得坐佛樹下；　為人民解現正，　　令不畏諸惡道。",
        "from": "T15n0640_001:0621c11_0",
        "context_with_next_sentence": true
    },
    {
        "source_sentence": "　曉了無數塵勞法，　　知解兩事為如是；　其人便棄捐塵勞，　　便於彼學上善法。",
        "from": "T15n0640_001:0621c13_0",
        "context_with_next_sentence": true
    },
    {
        "source_sentence": "　為一切人解其疑，　　便為得見善正直；　即棄捐去惡道事，　　其多智常在道住。",
        "from": "T15n0640_001:0621c15_0",
        "context_with_next_sentence": true
    },
    {
        "source_sentence": "　常為住在甘露門，　　得坐在無量佛樹；　為無量億人現明，　　其人終不畏惡道。」",
        "from": "T15n0640_001:0621c17_0",
        "context_with_next_sentence": true
    },
    {
        "source_sentence": "佛語童子：「菩薩尊法施持法與他人者有十事。",
        "from": "T15n0640_001:0621c19_0",
        "context_with_next_sentence": true
    },
    {
        "source_sentence": "何等為十？",
        "from": "T15n0640_001:0621c20_1",
        "context_with_next_sentence": true
    },
    {
        "source_sentence": "一者棄捐惡，二者奉行善，三者修正士，四者淨其佛剎，五者坐佛樹下，六者布施眾用，七者降伏諸塵勞，八者與一切人智，九者行慈心，十者現在得安隱意。",
        "from": "T15n0640_001:0621c20_2",
        "context_with_next_sentence": true
    },
    {
        "source_sentence": "童子！",
        "from": "T15n0640_001:0621c23_3",
        "context_with_next_sentence": true
    },
    {
        "source_sentence": "是為菩薩持尊法施十事以法施與他人者。」",
        "from": "T15n0640_001:0621c24_0",
        "context_with_next_sentence": true
    },
    {
        "source_sentence": "佛於是說偈言：「諸不善皆捐之，　　諸善事悉奉行；　得在住法智慧，　　意常好喜布施。",
        "from": "T15n0640_001:0621c25_0",
        "context_with_next_sentence": true
    },
    {
        "source_sentence": "　便淨其佛國土，　　即得無上之國；　便則坐佛樹下，　　興法施譬如寶。",
        "from": "T15n0640_001:0621c28_0",
        "context_with_next_sentence": true
    },
    {
        "source_sentence": "　布施一切所有，　　便學於諸法王；　則遠除諸塵勞，　　其人得佛不難。",
        "from": "T15n0640_001:0622a01_0",
        "context_with_next_sentence": true
    },
    {
        "source_sentence": "　布施於一切人，　　常有慈心之行；　其無有嫉妬行，　　為安隱諸非人。",
        "from": "T15n0640_001:0622a03_0",
        "context_with_next_sentence": true
    },
    {
        "source_sentence": "　多智便棄諸不善，　　其人常為在善住；　於尊法堅不可動，　　其多智者常與法。",
        "from": "T15n0640_001:0622a05_0",
        "context_with_next_sentence": true
    },
    {
        "source_sentence": "　即常得清淨之國，　　常奉行佛道之事；　為常得在佛樹下，　　興法施者有是事。",
        "from": "T15n0640_001:0622a07_0",
        "context_with_next_sentence": true
    },
    {
        "source_sentence": "　無有塵勞布施眾，　　便即知了己身事；　皆解脫諸世之事，　　其人終無所罣礙。",
        "from": "T15n0640_001:0622a09_0",
        "context_with_next_sentence": true
    },
    {
        "source_sentence": "　其人自知而發意，　　為一切人如是施；　有慈心者無嫉妬，　　見諸法安無有我。」",
        "from": "T15n0640_001:0622a11_0",
        "context_with_next_sentence": true
    },
    {
        "source_sentence": "佛語童子：「菩薩行空有十事。",
        "from": "T15n0640_001:0622a13_0",
        "context_with_next_sentence": true
    },
    {
        "source_sentence": "何等為十？",
        "from": "T15n0640_001:0622a13_1",
        "context_with_next_sentence": true
    },
    {
        "source_sentence": "一者行佛道，二者無所著行，三者不願所生，四者不犯戒法，五者不誹謗賢者，六者不為諍行，七者無所得，八者獨行道，九者不諍佛，十者受法行。",
        "from": "T15n0640_001:0622a13_2",
        "context_with_next_sentence": true
    },
    {
        "source_sentence": "童子！",
        "from": "T15n0640_001:0622a17_3",
        "context_with_next_sentence": true
    },
    {
        "source_sentence": "是為菩薩行十空事。」",
        "from": "T15n0640_001:0622a17_4",
        "context_with_next_sentence": true
    },
    {
        "source_sentence": "佛於是說偈言：「其諸上人所行，　　得上尊之世界；　勇猛者於彼行，　　諸所不可得命。",
        "from": "T15n0640_001:0622a17_5",
        "context_with_next_sentence": true
    },
    {
        "source_sentence": "　皆不著諸世界，　　於禪思安隱坐；　亦不願諸所生，　　便曉知諸空法。",
        "from": "T15n0640_001:0622a21_0",
        "context_with_next_sentence": true
    },
    {
        "source_sentence": "　終不復犯戒法，　　持於戒無有呵；　其盡壽不說惡，　　不誹謗餘賢者。",
        "from": "T15n0640_001:0622a23_0",
        "context_with_next_sentence": true
    },
    {
        "source_sentence": "　其行道無所諍，　　終無有諸諍訟；　其便知諸所事，　　彼如法而習行。",
        "from": "T15n0640_001:0622a25_0",
        "context_with_next_sentence": true
    },
    {
        "source_sentence": "　乃至亡失其命，　　終不謗於世尊；　積累於一切法，　　自保意無所畏。",
        "from": "T15n0640_001:0622a27_0",
        "context_with_next_sentence": true
    },
    {
        "source_sentence": "　於一切諸世界，　　佛道不可思議；　即奉持諸佛法，　　不復疑於空法。",
        "from": "T15n0640_001:0622a29_0",
        "context_with_next_sentence": true
    },
    {
        "source_sentence": "　其人之行而上妙，　　住不在於諸外道；　行禪安隱無所著，　　諸所無命亦無人。",
        "from": "T15n0640_001:0622b02_0",
        "context_with_next_sentence": true
    },
    {
        "source_sentence": "　其人終無有貪著，　　行一心者無所想；　以知無人無我法，　　終復無有於所願。",
        "from": "T15n0640_001:0622b04_0",
        "context_with_next_sentence": true
    },
    {
        "source_sentence": "　悉曉諸空之法事，　　於眾所用終不著；　其人終無貪著念，　　於佛常有淨信意。",
        "from": "T15n0640_001:0622b06_0",
        "context_with_next_sentence": true
    },
    {
        "source_sentence": "　其人終無諍訟事，　　獨處行者空眾用；　其人為住於佛道，　　便持如來諸所法。」",
        "from": "T15n0640_001:0622b08_0",
        "context_with_next_sentence": true
    },
    {
        "source_sentence": "佛語童子：「菩薩在獨處行有十事。",
        "from": "T15n0640_001:0622b10_0",
        "context_with_next_sentence": true
    },
    {
        "source_sentence": "何等為十？",
        "from": "T15n0640_001:0622b10_1",
        "context_with_next_sentence": true
    },
    {
        "source_sentence": "一者有清淨意，二者無有欲，三者念諸佛，四者信行，五者不疑慧，六者有反復於諸佛，七者不誹謗法，八者寂寞行，九者得調住，十者智四解事。",
        "from": "T15n0640_001:0622b11_0",
        "context_with_next_sentence": true
    },
    {
        "source_sentence": "童子！",
        "from": "T15n0640_001:0622b14_1",
        "context_with_next_sentence": true
    },
    {
        "source_sentence": "是為菩薩獨處行十事。」",
        "from": "T15n0640_001:0622b14_2",
        "context_with_next_sentence": true
    },
    {
        "source_sentence": "佛於是說偈言：「終無有愛欲行，　　常有清淨之意；　便奉無所欲事，　　於獨處一心行。",
        "from": "T15n0640_001:0622b14_3",
        "context_with_next_sentence": true
    },
    {
        "source_sentence": "　思念普世間明，　　其人轉而成信；　於智慧一無疑，　　佛慧不可思議。",
        "from": "T15n0640_001:0622b18_0",
        "context_with_next_sentence": true
    },
    {
        "source_sentence": "　於諸佛有反復，　　佛終不棄捐法；　即而作寂定行，　　便為住於寂法。",
        "from": "T15n0640_001:0622b20_0",
        "context_with_next_sentence": true
    },
    {
        "source_sentence": "　其人即得解事，　　獨自樂於樹間；　便棄捐於財利，　　在一處而行道。",
        "from": "T15n0640_001:0622b22_0",
        "context_with_next_sentence": true
    },
    {
        "source_sentence": "　其人即為有清意，　　常皆棄捐諸惡事；　其人行寂無有上，　　終不復疑諸佛慧。",
        "from": "T15n0640_001:0622b24_0",
        "context_with_next_sentence": true
    },
    {
        "source_sentence": "　其人思念佛無上，　　信於諸天中天行；　亦不復疑諸佛慧，　　寂寞行者有是事。",
        "from": "T15n0640_001:0622b26_0",
        "context_with_next_sentence": true
    },
    {
        "source_sentence": "　於諸上人有反復，　　終不復棄諸法行；　獨處行者而寂寞，　　閑處行者有是事。",
        "from": "T15n0640_001:0622b28_0",
        "context_with_next_sentence": true
    },
    {
        "source_sentence": "　便得善諦寂寞地，　　即疾解了諸證事；　常解說無央數經，　　其人無有罣礙時。」",
        "from": "T15n0640_001:0622c01_0",
        "context_with_next_sentence": true
    },
    {
        "source_sentence": "佛語童子：「菩薩在閑處行有十事。",
        "from": "T15n0640_001:0622c03_0",
        "context_with_next_sentence": true
    },
    {
        "source_sentence": "何等為十？",
        "from": "T15n0640_001:0622c03_1",
        "context_with_next_sentence": true
    },
    {
        "source_sentence": "一者寂行，二者遠離眾人，三者無諍訟，四者無瞋恚，五者不入諸行，六者不入人罪，七者念解脫事，八者安隱一心行，九者疾作證解脫，十者以無所著故得三昧。",
        "from": "T15n0640_001:0622c04_0",
        "context_with_next_sentence": true
    },
    {
        "source_sentence": "童子！",
        "from": "T15n0640_001:0622c07_1",
        "context_with_next_sentence": true
    },
    {
        "source_sentence": "是為菩薩閑處尊行十事。」",
        "from": "T15n0640_001:0622c07_2",
        "context_with_next_sentence": true
    },
    {
        "source_sentence": "佛於是說偈言：「常有寂寞之事，　　便遠離眾會人；　終無有諍訟時，　　而獨自作於行。",
        "from": "T15n0640_001:0622c08_3",
        "context_with_next_sentence": true
    },
    {
        "source_sentence": "　常無有瞋恚意，　　終不轉著諸界；　亦不復作諍訟，　　在閑處是有德。",
        "from": "T15n0640_001:0622c11_0",
        "context_with_next_sentence": true
    },
    {
        "source_sentence": "　便為寂寞之行，　　常在於獨處行；　即有解脫之事，　　便疾得過度去。",
        "from": "T15n0640_001:0622c13_0",
        "context_with_next_sentence": true
    },
    {
        "source_sentence": "　獨自在上閑處坐，　　常棄捐惡眾會人；　其人終不入人罪，　　樹間坐者有是事。",
        "from": "T15n0640_001:0622c15_0",
        "context_with_next_sentence": true
    },
    {
        "source_sentence": "　便厭於一切生死，　　其人無有貪眾用；　亦不有眾畏之事，　　在樹下坐有是事。",
        "from": "T15n0640_001:0622c17_0",
        "context_with_next_sentence": true
    },
    {
        "source_sentence": "　終不與人共諍訟，　　常獨行者樂寂寞；　常護守於身口意，　　其在閑處德無數。",
        "from": "T15n0640_001:0622c19_0",
        "context_with_next_sentence": true
    },
    {
        "source_sentence": "　便得上妙解脫事，　　即好坐在寂三昧；　其於樹間習寂行，　　在閑處者有是德。」",
        "from": "T15n0640_001:0622c21_0",
        "context_with_next_sentence": true
    },
    {
        "source_sentence": "佛語童子：「菩薩行分衛有十事。",
        "from": "T15n0640_001:0622c23_0",
        "context_with_next_sentence": true
    },
    {
        "source_sentence": "何等為十？",
        "from": "T15n0640_001:0622c23_1",
        "context_with_next_sentence": true
    },
    {
        "source_sentence": "一者不欲令知其行；二者不令人知其功德；三者不欲有財利；四者不有自稱亦無諛諂；五者在賢聖道住；六者不自說功德；七者不從他人取足；八者至他家舍亦不喜亦不憂；九者離衣食施，持法施與人；十者住令德無諛諂，皆取於其法施。",
        "from": "T15n0640_001:0622c23_2",
        "context_with_next_sentence": true
    },
    {
        "source_sentence": "童子！",
        "from": "T15n0640_001:0622c29_3",
        "context_with_next_sentence": true
    },
    {
        "source_sentence": "是為菩薩行分衛住十事，令德無諛諂。」",
        "from": "T15n0640_001:0622c29_4",
        "context_with_next_sentence": true
    },
    {
        "source_sentence": "佛於是說偈言：「彼不欲令知行，　　亦不著所為事；　利無利而等意，　　其人住於教令。",
        "from": "T15n0640_001:0623a01_5",
        "context_with_next_sentence": true
    },
    {
        "source_sentence": "　亦不犯賢聖事，　　不有稱諛諂行；　亦不自說其善，　　復不說他人惡。",
        "from": "T15n0640_001:0623a04_0",
        "context_with_next_sentence": true
    },
    {
        "source_sentence": "　亦不愁不歡喜，　　說法離於衣食；　所說皆令歡喜，　　分衛者有是德。",
        "from": "T15n0640_001:0623a06_0",
        "context_with_next_sentence": true
    },
    {
        "source_sentence": "　不欲令稱不求名，　　常住在四賢聖行；　亦無諛諂求財利，　　受教令者有是事。",
        "from": "T15n0640_001:0623a08_0",
        "context_with_next_sentence": true
    },
    {
        "source_sentence": "　不自稱譽不說惡，　　初不說惡惡舌者；　聞人功德常歡喜，　　其分衛者知止足。",
        "from": "T15n0640_001:0623a10_0",
        "context_with_next_sentence": true
    },
    {
        "source_sentence": "　離衣食善與法施，　　亦不求索於財利；　所說善人皆歡喜，　　受尊教者有是事。」",
        "from": "T15n0640_001:0623a12_0",
        "context_with_next_sentence": true
    },
    {
        "source_sentence": "佛說是經時，七萬二千人發無上正真道，萬菩薩得無所從生法忍。",
        "from": "T15n0640_001:0623a14_0",
        "context_with_next_sentence": true
    },
    {
        "source_sentence": "佛說如是，文殊師利童子，及一切眾會天龍世間人皆歡喜，前為佛作禮而去。",
        "from": "T15n0640_001:0623a15_1",
        "context_with_next_sentence": true
    },
    {
        "source_sentence": "佛說月燈三昧經一卷",
        "from": "T15n0640_001:0623a18_0",
        "context_with_next_sentence": true
    },
    {
        "source_sentence": "此是丹藏《月燈三昧經》先公譯者，而與彼鄉宋二藏之經，文義逈異，未知孰是？",
        "from": "T15n0640_001:0623a19_0",
        "context_with_next_sentence": true
    },
    {
        "source_sentence": "按《開元錄》，此經有二別譯：一於有譯無本中，有後漢安世高譯一卷；二於有譯有本中，有宋沙門先公譯一卷。",
        "from": "T15n0640_001:0623a20_1",
        "context_with_next_sentence": true
    },
    {
        "source_sentence": "皆云：「出《大月燈經》第七卷」。",
        "from": "T15n0640_001:0623a23_2",
        "context_with_next_sentence": true
    },
    {
        "source_sentence": "其先公譯目下，注云：「一名文殊師利菩薩十事行經」；又指多小，云：「一十紙」。",
        "from": "T15n0640_001:0623a24_3",
        "context_with_next_sentence": true
    },
    {
        "source_sentence": "今撿此丹本經，始從六度乃至分衛，凡歷十二法，皆以十事說之；又其多小，是古之十紙有十二行，則知真是先公所譯《月燈經》矣！",
        "from": "T15n0640_001:0623a25_4",
        "context_with_next_sentence": true
    },
    {
        "source_sentence": "但錄云：「出大經第七卷」，而今撿之，出自第六卷之前半，斯為未叶。",
        "from": "T15n0640_001:0623a29_0",
        "context_with_next_sentence": true
    },
    {
        "source_sentence": "疑古今分卷有異？",
        "from": "T15n0640_001:0623b01_1",
        "context_with_next_sentence": true
    },
    {
        "source_sentence": "或書寫錯六為七耳！",
        "from": "T15n0640_001:0623b02_0",
        "context_with_next_sentence": false
    }
]