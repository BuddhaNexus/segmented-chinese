[
    {
        "source_sentence": "佛說眾許摩訶帝經卷第三",
        "from": "T03n0191_003:0939a02_0",
        "context_with_next_sentence": true
    },
    {
        "source_sentence": "西天譯經三藏朝散大夫試鴻臚少",
        "from": "T03n0191_003:0939a04_0",
        "context_with_next_sentence": true
    },
    {
        "source_sentence": "卿明教大師臣法賢奉　詔譯",
        "from": "T03n0191_003:0939a05_0",
        "context_with_next_sentence": true
    },
    {
        "source_sentence": "爾時摩賀摩耶，作四種夢：一、夢白象口有六牙；二、夢白象從天來下入於腹中；三、夢自身上大高山；四、夢眾多豪貴大人俱來拜跪。",
        "from": "T03n0191_003:0939a06_0",
        "context_with_next_sentence": true
    },
    {
        "source_sentence": "作是夢已，即以上事告淨飯王。",
        "from": "T03n0191_003:0939a08_1",
        "context_with_next_sentence": true
    },
    {
        "source_sentence": "王以此夢問其相師，相師告王：「今此夫人必生太子，具諸相好，若在王宮作轉輪王；若是出家修諸梵行，成正等覺號天人師。」",
        "from": "T03n0191_003:0939a09_2",
        "context_with_next_sentence": true
    },
    {
        "source_sentence": "爾時菩薩降生之時，大地振動，放大光明，眾生覩之歎未曾有，帝釋天主，護世四王，各持刀劍、羂索及弓箭等守護菩薩，所有一切魔及非魔諸鬼神等而不能害。",
        "from": "T03n0191_003:0939a12_3",
        "context_with_next_sentence": true
    },
    {
        "source_sentence": "如摩尼珠及迦葉迦寶，所有一切穢惡塵垢而不能染，菩薩之身亦復如是。",
        "from": "T03n0191_003:0939a16_4",
        "context_with_next_sentence": true
    },
    {
        "source_sentence": "又令母身內外瑩淨由如瑠璃，能見菩薩色相諸根，如彼水精貫五色線分明顯露。",
        "from": "T03n0191_003:0939a17_5",
        "context_with_next_sentence": true
    },
    {
        "source_sentence": "又令母身氣力增盛，無諸疾苦，志意堅固，受持五戒，精進無犯離諸過失。",
        "from": "T03n0191_003:0939a19_6",
        "context_with_next_sentence": true
    },
    {
        "source_sentence": "爾時摩賀摩耶告淨飯王：「我於今日忽自思飲四大海水。」",
        "from": "T03n0191_003:0939a22_0",
        "context_with_next_sentence": true
    },
    {
        "source_sentence": "王以是語，問諸相師。",
        "from": "T03n0191_003:0939a23_1",
        "context_with_next_sentence": true
    },
    {
        "source_sentence": "相師答言：「摩賀摩耶必生太子具諸相好，修無上道，成等正覺；若不飲海水，太子身相而不圓滿。」",
        "from": "T03n0191_003:0939a23_2",
        "context_with_next_sentence": true
    },
    {
        "source_sentence": "時迦毘羅國有一人，名囉羯多芻，善解幻術。",
        "from": "T03n0191_003:0939a25_3",
        "context_with_next_sentence": true
    },
    {
        "source_sentence": "王即召至，於正殿內化四大海水，取此海水與夫人飲。",
        "from": "T03n0191_003:0939a26_4",
        "context_with_next_sentence": true
    },
    {
        "source_sentence": "飲此水已告於王曰：「所有一切牢獄禁繫苦惱眾生，請王放免；所有一切衣食貧乏寒餧眾生，願王布施。",
        "from": "T03n0191_003:0939a28_5",
        "context_with_next_sentence": true
    },
    {
        "source_sentence": "如是種種作諸福業。」",
        "from": "T03n0191_003:0939b01_6",
        "context_with_next_sentence": true
    },
    {
        "source_sentence": "爾時摩賀摩耶告淨飯王：「我今思於園苑住止。」",
        "from": "T03n0191_003:0939b02_0",
        "context_with_next_sentence": true
    },
    {
        "source_sentence": "王即告彼酥鉢囉沒駄王：「汝女摩賀摩耶樂住園苑。」",
        "from": "T03n0191_003:0939b03_1",
        "context_with_next_sentence": true
    },
    {
        "source_sentence": "酥鉢囉沒駄王即遣工人大興營繕，地位寬博，樓觀華煥，名龍弭禰園。",
        "from": "T03n0191_003:0939b04_2",
        "context_with_next_sentence": true
    },
    {
        "source_sentence": "時摩賀摩耶與諸宮嬪同往園內，見無憂樹芬芳茂盛布葉開花，即以右手攀彼樹枝欲生太子，覩諸人眾四邊圍繞示有慙色。",
        "from": "T03n0191_003:0939b05_3",
        "context_with_next_sentence": true
    },
    {
        "source_sentence": "天主知已乃作風雨，令彼人眾四散馳走。",
        "from": "T03n0191_003:0939b08_4",
        "context_with_next_sentence": true
    },
    {
        "source_sentence": "爾時天主復自化身為一老母，在夫人前欲收太子。",
        "from": "T03n0191_003:0939b09_5",
        "context_with_next_sentence": true
    },
    {
        "source_sentence": "是時太子初出母胎，身如金山如真金色，令其老母收捧不及。",
        "from": "T03n0191_003:0939b10_6",
        "context_with_next_sentence": true
    },
    {
        "source_sentence": "太子告言：「放，放，憍尸迦！",
        "from": "T03n0191_003:0939b12_7",
        "context_with_next_sentence": true
    },
    {
        "source_sentence": "我自出生。」",
        "from": "T03n0191_003:0939b12_8",
        "context_with_next_sentence": true
    },
    {
        "source_sentence": "是時大地即大振動，放大光明普照世間，眾生見之歎未曾有。",
        "from": "T03n0191_003:0939b13_0",
        "context_with_next_sentence": true
    },
    {
        "source_sentence": "時淨飯王見斯祥瑞，於太子前旋繞三匝，禮太子足，歎言：「善哉，善哉！",
        "from": "T03n0191_003:0939b14_1",
        "context_with_next_sentence": true
    },
    {
        "source_sentence": "我於今日生大丈夫福德之子，令我長夜快得善利。」",
        "from": "T03n0191_003:0939b15_2",
        "context_with_next_sentence": true
    },
    {
        "source_sentence": "爾時太子身相圓滿，內外瑩淨猶如瑠璃，塵垢雜穢一切不著；於其四方各行七步，東方，表涅盤最上；南方，表利樂群生；西方，表解脫生死；北方，表永斷輪迴。",
        "from": "T03n0191_003:0939b17_3",
        "context_with_next_sentence": true
    },
    {
        "source_sentence": "時諸天人於虛空中，持白傘蓋覆菩薩頂；又復諸天降二種雨：或冷、或溫灌頂沐浴；又復空中諸天及龍作天伎樂，雨曼多羅花、優鉢羅花、俱母那花、奔拏里迦花，及雨沈香、檀香、末香、多摩羅香、上妙衣服等。",
        "from": "T03n0191_003:0939b20_4",
        "context_with_next_sentence": true
    },
    {
        "source_sentence": "爾時諸天於虛空中，而說偈言：「善生大牟尼，　　百福莊嚴相；　斷盡煩惱塵，　　而證無上覺。",
        "from": "T03n0191_003:0939b25_5",
        "context_with_next_sentence": true
    },
    {
        "source_sentence": "　能於圓滿身，　　放大光明色；　遍照於世間，　　一切愚癡暗。」",
        "from": "T03n0191_003:0939b29_0",
        "context_with_next_sentence": true
    },
    {
        "source_sentence": "爾時天子說此偈已，有四國王各生一子，舍衛國阿羅拏王生一太子，王思惟曰：「我子生時，世界清淨，湛然安隱，立名鉢囉洗曩喻那。」",
        "from": "T03n0191_003:0939c02_0",
        "context_with_next_sentence": true
    },
    {
        "source_sentence": "王舍城摩訶鉢那王生一太子，王思惟曰：「我子生時，有大光明，能照世間，立名尾弭娑囉。」",
        "from": "T03n0191_003:0939c05_0",
        "context_with_next_sentence": true
    },
    {
        "source_sentence": "俱尸那城設多儞迦王生一太子，王思惟曰：「我子生時，世界光明，天地朗然，立名烏那野曩。」",
        "from": "T03n0191_003:0939c07_0",
        "context_with_next_sentence": true
    },
    {
        "source_sentence": "烏惹儞國阿難多儞弭努王生一太子，王思惟曰：「我子生時，有大光明無諸幽暗，立名鉢囉愈多。」",
        "from": "T03n0191_003:0939c09_1",
        "context_with_next_sentence": true
    },
    {
        "source_sentence": "如是王子皆是菩薩聖感來生。",
        "from": "T03n0191_003:0939c11_2",
        "context_with_next_sentence": true
    },
    {
        "source_sentence": "復次，去城不遠有一大山，名緊使吉陀。",
        "from": "T03n0191_003:0939c12_0",
        "context_with_next_sentence": true
    },
    {
        "source_sentence": "山中有一仙人，名阿私陀，恒處其山修持梵行。",
        "from": "T03n0191_003:0939c12_1",
        "context_with_next_sentence": true
    },
    {
        "source_sentence": "爾時仙人有一外甥，名曩羅那，承事仙人求聞法要，仙人即為說善惡法，因此出家。",
        "from": "T03n0191_003:0939c14_0",
        "context_with_next_sentence": true
    },
    {
        "source_sentence": "菩薩生時有大光明照耀世間，曩羅那見之，驚疑不測，即入菴中問其師曰：「今此光明照耀世間，猶如聚日。",
        "from": "T03n0191_003:0939c15_1",
        "context_with_next_sentence": true
    },
    {
        "source_sentence": "云何而來？」",
        "from": "T03n0191_003:0939c18_2",
        "context_with_next_sentence": true
    },
    {
        "source_sentence": "師曰：「今此光明如真金色，清涼寂靜照於三界，此是佛生之瑞。」",
        "from": "T03n0191_003:0939c18_3",
        "context_with_next_sentence": true
    },
    {
        "source_sentence": "曩羅那告於師曰：「我今往彼禮拜菩薩仙人。」",
        "from": "T03n0191_003:0939c19_4",
        "context_with_next_sentence": true
    },
    {
        "source_sentence": "告言：「彼有大威德，諸天龍神圍繞守護無能得見，候佛世尊入迦毘羅國聞名之時，汝可詣彼大得勝利。」",
        "from": "T03n0191_003:0939c20_5",
        "context_with_next_sentence": true
    },
    {
        "source_sentence": "復次，菩薩生時，有五百白象，有五百從人，同時而生，地中寶藏自然出現，天降甘露，諸小國王並來慶賀。",
        "from": "T03n0191_003:0939c24_0",
        "context_with_next_sentence": true
    },
    {
        "source_sentence": "爾時淨飯王見此祥瑞種種殊勝，而自言曰：「我子降生具大吉祥，能圓滿一切福德，能成就一切善事，應為立號名一切義成。」",
        "from": "T03n0191_003:0939c27_0",
        "context_with_next_sentence": true
    },
    {
        "source_sentence": "復次，迦毘羅城有夜叉神，名舍迦嚩馱曩，若諸眾生所有男女初生之後，將詣神廟令拜夜叉求其守護。",
        "from": "T03n0191_003:0940a01_0",
        "context_with_next_sentence": true
    },
    {
        "source_sentence": "時淨飯王亦令太子乘四寶車詣彼神祠，將至廟庭夜叉出迎拜於車前。",
        "from": "T03n0191_003:0940a03_1",
        "context_with_next_sentence": true
    },
    {
        "source_sentence": "淨飯王曰：「天神至尊禮重菩薩，應為立號名為天子。",
        "from": "T03n0191_003:0940a05_0",
        "context_with_next_sentence": true
    },
    {
        "source_sentence": "又釋眾等輩，氣志剛強難以調伏，見此菩薩身相端嚴威容和雅，人天仰重，即自迴心捨其憍慢，情性柔順默然瞻仰，因斯立名名為寂默。」",
        "from": "T03n0191_003:0940a06_1",
        "context_with_next_sentence": true
    },
    {
        "source_sentence": "爾時淨飯王告諭宮人：「與我勤力養育太子，依時乳哺洗浴裝嚴，用心保愛不令失所。",
        "from": "T03n0191_003:0940a10_0",
        "context_with_next_sentence": true
    },
    {
        "source_sentence": "我子生時天降甘露，相師視之有三十二大丈夫相，若復在家作轉輪王，乃有金輪寶、象寶、馬寶、摩尼寶、玉女寶、主藏寶、主兵寶，如是七寶悉皆具足，千子圍遶，甚為希有，勇猛無畏，能破他冤。」",
        "from": "T03n0191_003:0940a12_0",
        "context_with_next_sentence": true
    },
    {
        "source_sentence": "爾時相師而說偈言：「千輻金輪寶，　　轂輻相周圓；　飛空行四方，　　須臾復本處。",
        "from": "T03n0191_003:0940a16_1",
        "context_with_next_sentence": true
    },
    {
        "source_sentence": "　象寶最殊勝，　　白類於珂雪；　巡遊贍部洲，　　隨處而無礙。",
        "from": "T03n0191_003:0940a19_0",
        "context_with_next_sentence": true
    },
    {
        "source_sentence": "　馬寶足威勢，　　青頸世希有；　常往虛空行，　　往來如風轉。",
        "from": "T03n0191_003:0940a21_0",
        "context_with_next_sentence": true
    },
    {
        "source_sentence": "　最上摩尼寶，　　光照一由旬；　如夜黑暗中，　　當天出明月。",
        "from": "T03n0191_003:0940a23_0",
        "context_with_next_sentence": true
    },
    {
        "source_sentence": "　女寶世希有，　　微妙甚端嚴；　親侍於輪王，　　能知所思事。",
        "from": "T03n0191_003:0940a25_0",
        "context_with_next_sentence": true
    },
    {
        "source_sentence": "　藏寶大威德，　　能主世間寶；　海中地下珍，　　王須即令現。",
        "from": "T03n0191_003:0940a27_0",
        "context_with_next_sentence": true
    },
    {
        "source_sentence": "　主兵臣巨力，　　能使於四兵；　象馬步兼車，　　所到無違背。」",
        "from": "T03n0191_003:0940a29_0",
        "context_with_next_sentence": true
    },
    {
        "source_sentence": "爾時淨飯王復問相師：「云何我子三十二相？」",
        "from": "T03n0191_003:0940b02_0",
        "context_with_next_sentence": true
    },
    {
        "source_sentence": "相師答言：「三十二相者：一、太子足下有千輻輪紋，轂輻輞三，悉皆圓滿；二、太子手足皆悉柔軟，如兜羅綿；三、太子手足猶如鵝王，而有網鞔，如真金色；四、太子手足諸指纖長；五、太子足跟與趺相稱；六、太子足下平滿如香奩底；七、太子雙腨漸次纖圓如金色鹿王腨；八、太子雙臂修直，如象王鼻垂手過膝；九、太子陰相藏密不見，亦如龍馬及其象王；十、太子身諸毛孔各一毛生紺青旋轉；十一、太子髮毛端直上靡，嚴金色身眾所愛樂；十二、太子身皮薄潤塵垢不著；十三、太子身皮金色光曜，如妙金臺眾寶裝嚴，人天愛樂；十四、太子手、足、掌中、頸及兩肩七處充滿；十五、太子肩頸殊妙一一圓滿；十六、太子雙腋之下一一充實；十七、太子容儀廣大圓滿端嚴；十八、太子身相修廣端正出過人天；十九、太子體相周匝圓滿量等諾瞿陀樹；二十、太子頷臆身之上半威容廣大如師子王；二十一、太子常有光明，面各一尋；二十二、太子齒具四十齊平如雪，淨密根深堅固不動；二十三、太子口有四牙鮮白鋒利；二十四、太子口中一切所食常得上味，能正吞咽，津液通流，永離眾病身心適悅；二十五、太子舌相廣淨，能覆面輪至髮際等；二十六、太子梵音洪雅，其聲振響猶如天鼓，言詞婉約如頻伽音；二十七、太子眼睫作青紺色，猶如牛王，不相雜亂；二十八、太子眼睛紺青，鮮白紅環相間，青白分明；二十九、太子面輪如天滿月；三十、太子眉相彎長如天帝弓；三十一、太子兩眉中間有白毫相，右旋柔軟如兜羅綿，鮮白光淨逾於珂雪；三十二、太子頂上有烏瑟膩沙，金頂之骨高顯周圓，亦如天蓋。",
        "from": "T03n0191_003:0940b03_0",
        "context_with_next_sentence": true
    },
    {
        "source_sentence": "如是三十二大丈夫相，於過去世無量百千萬億劫，長時精進無間修習一切戒行及諸善法而無遺餘，今得成就相好功德。",
        "from": "T03n0191_003:0940c05_1",
        "context_with_next_sentence": true
    },
    {
        "source_sentence": "是故菩薩生淨飯宮，飲食、衣服、臥具、象、馬、一切珍寶無不具足；眷屬熾盛王族不斷，於人天中而無等等；若不出家，年三十二作金輪王。」",
        "from": "T03n0191_003:0940c08_2",
        "context_with_next_sentence": true
    },
    {
        "source_sentence": "爾時摩賀摩耶生太子已，七日命終，生忉利天，受五欲樂。",
        "from": "T03n0191_003:0940c12_0",
        "context_with_next_sentence": true
    },
    {
        "source_sentence": "爾時太子顏容端正，人天目覩敬愛不足，假使世間巧妙金師，以金造像亦復不及。",
        "from": "T03n0191_003:0940c13_1",
        "context_with_next_sentence": true
    },
    {
        "source_sentence": "譬如諸天半努迦石，有大光明照耀一切；菩薩之身光明寂靜，亦復如是。",
        "from": "T03n0191_003:0940c15_2",
        "context_with_next_sentence": true
    },
    {
        "source_sentence": "又如蓮華開敷出水，菡萏馨香，一切有情見者愛樂；菩薩之身見者恭敬，亦復如是。",
        "from": "T03n0191_003:0940c16_3",
        "context_with_next_sentence": true
    },
    {
        "source_sentence": "又此菩薩兩目清淨，明朗遠視，見一由旬，微細塵色，過於天眼，晝夜無異。",
        "from": "T03n0191_003:0940c18_4",
        "context_with_next_sentence": true
    },
    {
        "source_sentence": "又此菩薩語言、音聲，美妙清響如頻伽音，亦如雪山有其飛禽食於花水，食已而醉，發聲相呼，其音和雅，亦復如是。",
        "from": "T03n0191_003:0940c20_5",
        "context_with_next_sentence": true
    },
    {
        "source_sentence": "爾時曩羅那仙告白本師阿私陀仙人：「我今往彼迦毘羅城禮拜菩薩。」",
        "from": "T03n0191_003:0940c23_0",
        "context_with_next_sentence": true
    },
    {
        "source_sentence": "師言：「可往。」",
        "from": "T03n0191_003:0940c24_1",
        "context_with_next_sentence": true
    },
    {
        "source_sentence": "即與本師運神通力，往迦毘羅城。",
        "from": "T03n0191_003:0940c24_2",
        "context_with_next_sentence": true
    },
    {
        "source_sentence": "去城不遠，菩薩威制，令彼失通，步行至城，詣淨飯宮。",
        "from": "T03n0191_003:0940c25_3",
        "context_with_next_sentence": true
    },
    {
        "source_sentence": "時守門人即以白王，乃勅門人引令入內。",
        "from": "T03n0191_003:0940c26_4",
        "context_with_next_sentence": true
    },
    {
        "source_sentence": "王相見已歡喜無量，請就床座，獻閼伽水，作樂設食，種種供養。",
        "from": "T03n0191_003:0940c27_5",
        "context_with_next_sentence": true
    },
    {
        "source_sentence": "王即問言：「仙人！",
        "from": "T03n0191_003:0940c29_6",
        "context_with_next_sentence": true
    },
    {
        "source_sentence": "云何因緣至此？」",
        "from": "T03n0191_003:0940c29_7",
        "context_with_next_sentence": true
    },
    {
        "source_sentence": "時阿私陀白王：「我今欲見一切義成大牟尼師。」",
        "from": "T03n0191_003:0940c29_8",
        "context_with_next_sentence": true
    },
    {
        "source_sentence": "王言：「今此太子正當睡眠，且候須臾即得相見。」",
        "from": "T03n0191_003:0941a01_9",
        "context_with_next_sentence": true
    },
    {
        "source_sentence": "時阿私陀請就床帷臨視太子。",
        "from": "T03n0191_003:0941a02_10",
        "context_with_next_sentence": true
    },
    {
        "source_sentence": "爾時太子雖處睡眠，兩眼俱開，目不眴動。",
        "from": "T03n0191_003:0941a03_11",
        "context_with_next_sentence": true
    },
    {
        "source_sentence": "時阿私陀，即說偈言：「諸天觀境時，　　覩物眼不眴；　菩薩雖睡眠，　　觀境亦如是。」",
        "from": "T03n0191_003:0941a04_12",
        "context_with_next_sentence": true
    },
    {
        "source_sentence": "爾時仙人說此偈已，宮人乳母捧持太子奉上仙人。",
        "from": "T03n0191_003:0941a08_0",
        "context_with_next_sentence": true
    },
    {
        "source_sentence": "時阿私陀，詳觀太子容貌非常，即問王言：「曾有相師，來占相否？」",
        "from": "T03n0191_003:0941a09_1",
        "context_with_next_sentence": true
    },
    {
        "source_sentence": "大王白言：「有婆羅門相此太子，若不出家必得轉輪王位，若能出家定成正覺。」",
        "from": "T03n0191_003:0941a10_2",
        "context_with_next_sentence": true
    },
    {
        "source_sentence": "仙人聞已，即說偈言：「昔墮邪見外道身，　　今逢福德輪王子；　能除煩惱證菩提，　　善說甚深法海藏。",
        "from": "T03n0191_003:0941a12_3",
        "context_with_next_sentence": true
    },
    {
        "source_sentence": "　雖圓相好棄輪王，　　成大牟尼救群品；　是故我今歸命禮，　　願得親近滅塵勞。」",
        "from": "T03n0191_003:0941a16_0",
        "context_with_next_sentence": true
    },
    {
        "source_sentence": "爾時仙人說此偈已，審觀自身壽命長短，得見太子成佛事否？",
        "from": "T03n0191_003:0941a18_0",
        "context_with_next_sentence": true
    },
    {
        "source_sentence": "如是觀已，得見太子，出彼王城，入於山野，年二十九，於其山中六年苦行，證甘露滅成無上道。",
        "from": "T03n0191_003:0941a19_1",
        "context_with_next_sentence": true
    },
    {
        "source_sentence": "爾時仙人復觀自身，值佛出世，年命短促而不久遇，甚懷感傷，不覺失聲而自啼哭。",
        "from": "T03n0191_003:0941a21_2",
        "context_with_next_sentence": true
    },
    {
        "source_sentence": "時淨飯王見仙人哭，驚怪異常，即說偈言：「若人有男女，　　愛憐心不足；　如是福相殊，　　覩之恒適悅。",
        "from": "T03n0191_003:0941a23_3",
        "context_with_next_sentence": true
    },
    {
        "source_sentence": "　仙人見太子，　　云何而啼哭？",
        "from": "T03n0191_003:0941a27_0",
        "context_with_next_sentence": true
    },
    {
        "source_sentence": "　我子若驚怖，　　忽然生病惱，　未委意云何？",
        "from": "T03n0191_003:0941a28_0",
        "context_with_next_sentence": true
    },
    {
        "source_sentence": "　　速為我宣說。」",
        "from": "T03n0191_003:0941a29_1",
        "context_with_next_sentence": true
    },
    {
        "source_sentence": "爾時阿私陀仙人聞是偈已，即白王言：「太子不久即成正覺，云何於身而有怖畏？",
        "from": "T03n0191_003:0941b01_0",
        "context_with_next_sentence": true
    },
    {
        "source_sentence": "假使空中降大金剛，如彼真珠滿空而下，不能侵彼菩薩身之一毫。",
        "from": "T03n0191_003:0941b02_1",
        "context_with_next_sentence": true
    },
    {
        "source_sentence": "世間所有一切大火而不能燒，一切大風而不能吹，一切毒藥而不能損，刀、劍、弓箭而不能傷，毒龍、猛獸而不能害。",
        "from": "T03n0191_003:0941b04_2",
        "context_with_next_sentence": true
    },
    {
        "source_sentence": "又此菩薩於過去世行大慈悲，於諸眾生未曾捨離，令彼有情常獲安隱。",
        "from": "T03n0191_003:0941b06_3",
        "context_with_next_sentence": true
    },
    {
        "source_sentence": "云何菩薩有斯怖畏？",
        "from": "T03n0191_003:0941b08_4",
        "context_with_next_sentence": true
    },
    {
        "source_sentence": "於虛空中恒有帝釋、梵天王等而共守護。",
        "from": "T03n0191_003:0941b09_5",
        "context_with_next_sentence": true
    },
    {
        "source_sentence": "我今啼哭，自觀己身年命中夭，於其佛世不得聽聞甚深法藏，於其善財而無有分，是故感傷而自啼泣，請王無憂。」",
        "from": "T03n0191_003:0941b10_0",
        "context_with_next_sentence": true
    },
    {
        "source_sentence": "爾時阿私陀又復思惟：「我有神通，菩薩威制令不顯現，是故步行入於王宮；今若出城，而復屣步，彼諸有情即起慢心：『大神通仙步出王城。』」",
        "from": "T03n0191_003:0941b12_1",
        "context_with_next_sentence": true
    },
    {
        "source_sentence": "作是念已，告淨飯王：「我今辭王出迦毘羅城，與我修治四衢道路。」",
        "from": "T03n0191_003:0941b15_2",
        "context_with_next_sentence": true
    },
    {
        "source_sentence": "時淨飯王即勅有司，修治道路去除砂礫穢惡之物，以白檀香水灑地清淨，處處竪立幢幡瓔珞，燒眾妙香，王并諸臣、長者、居士恭敬圍繞，出迦毘羅城送彼仙人。",
        "from": "T03n0191_003:0941b17_3",
        "context_with_next_sentence": true
    },
    {
        "source_sentence": "時阿私陀辭國王已，隨意前行往枳瑟計駄山，即住山中修習禪定，歲月不久復得神通。",
        "from": "T03n0191_003:0941b20_4",
        "context_with_next_sentence": true
    },
    {
        "source_sentence": "於其後時身少有病，服食良藥及花果等乃得除愈。",
        "from": "T03n0191_003:0941b22_5",
        "context_with_next_sentence": true
    },
    {
        "source_sentence": "弟子告曰：「我今出家，為求出世解脫甘露；師有所得願賜告諭。」",
        "from": "T03n0191_003:0941b24_0",
        "context_with_next_sentence": true
    },
    {
        "source_sentence": "師曰：「我自修行歲月彌久，於斯甘露猶尚未得，云何令我復為於汝？",
        "from": "T03n0191_003:0941b25_1",
        "context_with_next_sentence": true
    },
    {
        "source_sentence": "今有淨飯王子名悉達多，成等正覺得真甘露。",
        "from": "T03n0191_003:0941b26_2",
        "context_with_next_sentence": true
    },
    {
        "source_sentence": "於彼出家，一心梵行而求出離，莫作族姓之相及我人相，即得成就無為之法。」",
        "from": "T03n0191_003:0941b28_0",
        "context_with_next_sentence": true
    },
    {
        "source_sentence": "爾時阿私陀仙人即說偈言：「我住如是山，　　久修於梵行；　雖復得神通，　　而未飲甘露。",
        "from": "T03n0191_003:0941b29_1",
        "context_with_next_sentence": true
    },
    {
        "source_sentence": "　自知身無常，　　恒處於生滅；　聚集假和合，　　即是無常法。」",
        "from": "T03n0191_003:0941c04_0",
        "context_with_next_sentence": true
    },
    {
        "source_sentence": "爾時仙人說此偈已，曩羅那感師誨示禮拜供養，即往波羅柰國，見五百摩拏嚩迦婆羅門念圍陀經，知非究竟而不親近，即往佛所希聞法要。",
        "from": "T03n0191_003:0941c06_0",
        "context_with_next_sentence": true
    },
    {
        "source_sentence": "爾時曩羅那，姓迦底(丁也切)，以姓為名，佛為開示法要得寂滅樂，乃名大迦底(丁也切)。",
        "from": "T03n0191_003:0941c09_1",
        "context_with_next_sentence": true
    },
    {
        "source_sentence": "復次，太子在乳母懷，執金器而食，須臾食已，乳母即收金器，器重如山舉之不起，即以上事具告於王。",
        "from": "T03n0191_003:0941c11_2",
        "context_with_next_sentence": true
    },
    {
        "source_sentence": "王與宮人同往取器，亦不能舉，即集國人同舉金器，其器愈重。",
        "from": "T03n0191_003:0941c13_3",
        "context_with_next_sentence": true
    },
    {
        "source_sentence": "復駕大象五百頭拽彼金器，不能搖動金器少分。",
        "from": "T03n0191_003:0941c14_4",
        "context_with_next_sentence": true
    },
    {
        "source_sentence": "何以故？",
        "from": "T03n0191_003:0941c15_5",
        "context_with_next_sentence": true
    },
    {
        "source_sentence": "由菩薩神力，舉其左手一指鉤住金器，令象盡力而不能動。",
        "from": "T03n0191_003:0941c16_6",
        "context_with_next_sentence": true
    },
    {
        "source_sentence": "爾時淨飯王乃自思惟：「若菩薩舉其兩指鉤彼金器，假使百千大象亦不能動，由是菩薩有千象之力；若諸童子欲與菩薩鬪戲，如小飛鵝比於大鶴其力不等。」",
        "from": "T03n0191_003:0941c17_7",
        "context_with_next_sentence": true
    },
    {
        "source_sentence": "復次，菩薩在王宮時，與五百眷屬入學讀書。",
        "from": "T03n0191_003:0941c21_8",
        "context_with_next_sentence": true
    },
    {
        "source_sentence": "爾時本師將第一書令太子讀，太子告言：「此書我解。」",
        "from": "T03n0191_003:0941c22_9",
        "context_with_next_sentence": true
    },
    {
        "source_sentence": "其師乃令讀第二書。",
        "from": "T03n0191_003:0941c23_10",
        "context_with_next_sentence": true
    },
    {
        "source_sentence": "太子見之，復白師云：「此書亦解。」",
        "from": "T03n0191_003:0941c23_11",
        "context_with_next_sentence": true
    },
    {
        "source_sentence": "於是本師即以五百種書授與太子，太子白言：「此五百種書我一一俱解，如有他書即當與我。」",
        "from": "T03n0191_003:0941c24_12",
        "context_with_next_sentence": true
    },
    {
        "source_sentence": "師乃白言：「於其世間只有此等五百種書，此外無有。」",
        "from": "T03n0191_003:0941c26_13",
        "context_with_next_sentence": true
    },
    {
        "source_sentence": "爾時太子即自寫書令師讀之。",
        "from": "T03n0191_003:0941c27_14",
        "context_with_next_sentence": true
    },
    {
        "source_sentence": "師乃歎言：「我自昔來目未曾覩。」",
        "from": "T03n0191_003:0941c28_15",
        "context_with_next_sentence": true
    },
    {
        "source_sentence": "太子告曰：「此是梵書，時彼梵王知我當紹輪王之位，傳授於我。」",
        "from": "T03n0191_003:0941c29_16",
        "context_with_next_sentence": true
    },
    {
        "source_sentence": "即以微妙梵音而自讀誦。",
        "from": "T03n0191_003:0942a01_17",
        "context_with_next_sentence": true
    },
    {
        "source_sentence": "時大梵天王於虛空中，高聲讚言：「此是梵天之書。」",
        "from": "T03n0191_003:0942a02_18",
        "context_with_next_sentence": true
    },
    {
        "source_sentence": "師聞天證深生信解。",
        "from": "T03n0191_003:0942a03_19",
        "context_with_next_sentence": true
    },
    {
        "source_sentence": "爾時太子舅氏娑捺梨，復有一人名娑賀儞嚩，此二人者善解弓射，有五百人親學其藝。",
        "from": "T03n0191_003:0942a04_0",
        "context_with_next_sentence": true
    },
    {
        "source_sentence": "又此二師互相言曰：「彼提婆達多其性麤惡心多嫉妬，所有射法不宜告之，若或教授必將害物。",
        "from": "T03n0191_003:0942a06_0",
        "context_with_next_sentence": true
    },
    {
        "source_sentence": "彼悉達多慈悲聰敏利濟有情，堪當傳習如是弓射。」",
        "from": "T03n0191_003:0942a08_1",
        "context_with_next_sentence": true
    },
    {
        "source_sentence": "有其五種：一曰遠射，所發之箭能極遼遠；二曰聞聲射，聞其聲音即可射之；三曰中射，所發之箭隨意而中；四曰親的射，所發之箭而無踈闊；五斷物射，所射之物無不透斷。",
        "from": "T03n0191_003:0942a09_2",
        "context_with_next_sentence": true
    },
    {
        "source_sentence": "如是菩薩善解五射。",
        "from": "T03n0191_003:0942a13_3",
        "context_with_next_sentence": true
    },
    {
        "source_sentence": "爾時毘舍離城有一大象，形相端正具大勢力，彼國人眾咸共商議：「迦毘羅城淨飯大王，有一太子名悉達多，相師視之有轉輪王位，即馳此象而充貢獻。」",
        "from": "T03n0191_003:0942a14_0",
        "context_with_next_sentence": true
    },
    {
        "source_sentence": "乃以珠瓔珍寶種種嚴飾，將往迦毘羅城至王宮門。",
        "from": "T03n0191_003:0942a17_1",
        "context_with_next_sentence": true
    },
    {
        "source_sentence": "時提婆達多出門見象，詰問門人曰：「此象從何所來？」",
        "from": "T03n0191_003:0942a18_2",
        "context_with_next_sentence": true
    },
    {
        "source_sentence": "門人答言：「毘舍離城聚落人眾，為悉達多有轉輪王分，馳獻此象。」",
        "from": "T03n0191_003:0942a19_3",
        "context_with_next_sentence": true
    },
    {
        "source_sentence": "時提婆達多聞是事已，心生嫉妬，告門人曰：「彼悉達多何有王位？」",
        "from": "T03n0191_003:0942a21_4",
        "context_with_next_sentence": true
    },
    {
        "source_sentence": "即持器仗殺象命終。",
        "from": "T03n0191_003:0942a22_5",
        "context_with_next_sentence": true
    },
    {
        "source_sentence": "爾時難陀見此死象，知為提婆嗔怒所殺，難陀欲與鬪其勇力，即執象尾以手擲之，象離本處七步之外。",
        "from": "T03n0191_003:0942a23_6",
        "context_with_next_sentence": true
    },
    {
        "source_sentence": "時悉達多見其死象離於本處，知是難陀示威力故，手執象尾擲彼處故。",
        "from": "T03n0191_003:0942a25_7",
        "context_with_next_sentence": true
    },
    {
        "source_sentence": "爾時悉達多太子顯自威神，以其一手執持象尾，向空而擲，過七重城，如投土塊。",
        "from": "T03n0191_003:0942a27_8",
        "context_with_next_sentence": true
    },
    {
        "source_sentence": "時毘舍離城獻象之者，見悉達多有大威力，即說偈言：「我等遠馳象，　　為獻於輪王；　遇斯凶惡人，　　即時行殺害。",
        "from": "T03n0191_003:0942a29_9",
        "context_with_next_sentence": true
    },
    {
        "source_sentence": "　難陀手執尾，　　擲象七步外；　菩薩大威神，　　擲象如拋塊。」",
        "from": "T03n0191_003:0942b04_0",
        "context_with_next_sentence": true
    },
    {
        "source_sentence": "佛說眾許摩訶帝經卷第三",
        "from": "T03n0191_003:0942b06_0",
        "context_with_next_sentence": false
    }
]