[
    {
        "source_sentence": "觀普賢菩薩行法經義疏卷下",
        "from": "X35n0650_002:0204a01_0",
        "context_with_next_sentence": true
    },
    {
        "source_sentence": "天台沙門　處咸　續解",
        "from": "X35n0650_002:0204a02_0",
        "context_with_next_sentence": true
    },
    {
        "source_sentence": "△從汝今應當下示六根悔罪也然精明寶覺名自在王常住無虧本無生滅葢由靈知強覺成六情根流蕩不還成因感果汩沒苦海如旋火輪若欲復性歸源應修悔法成佛菩提起用利物功由於此矣故楞嚴經云阿難汝欲識知俱生無明使汝輪轉生死結根唯汝六根更無佗物汝復欲知無上菩提令汝速證安樂解脫最靜玅常亦汝六根更非佗物是也懺悔之法所行三昧即半行半坐也勸發品云若行若坐思惟是經懺有三種此經文備一作法即三七日二取相見普賢等三無生我心自空等是雖有三種而以理為主苟以無生為主千年闇室一燈能破為無難也文為二初正敘二結歎初又二初總標二別示。",
        "from": "X35n0650_002:0204a03_0",
        "context_with_next_sentence": true
    },
    {
        "source_sentence": "汝今應當於諸佛前發露先罪至誠懺悔。",
        "from": "X35n0650_002:0204a16_0",
        "context_with_next_sentence": true
    },
    {
        "source_sentence": "初文言志誠者心之精實也極乎實相自性而明直云先罪者先則總舉往劫罪則都標六根故知斯文是總明矣。",
        "from": "X35n0650_002:0204a17_0",
        "context_with_next_sentence": true
    },
    {
        "source_sentence": "△次別示為二初總釋五段各為四意初正釋經文二助成三設觀進行四果成起教四意生起者為令生解行與經合了生死源觀道彌明遠慕極果果滿起教下化群生一經之玅用橫廣豎深為若此也二別釋為五初眼根二耳根三鼻根四舌根五身意初眼根為二初懺悔覩相二助成示旨初又二初正懺眼根二進觀覩相初又四初罪相二方法三功能四境觀。",
        "from": "X35n0650_002:0204a20_0",
        "context_with_next_sentence": true
    },
    {
        "source_sentence": "於無量世眼根因緣貪著諸色以著色故貪愛諸塵以愛塵故受女人身世世生處惑著諸色色壞汝眼為恩愛奴故色使汝經歷三界為此弊使盲無所見。",
        "from": "X35n0650_002:0204b04_0",
        "context_with_next_sentence": true
    },
    {
        "source_sentence": "初文云於無量下初罪相也根就能生立稱塵從染污彰名根塵涉入即因緣也又無間滅意為因根塵空等為緣又不了一法界為因起見愛為緣因緣和合眾罪得起貪著諸色者凡夫依正青黃赤白長短方圓等色也眾生不了染著生愛愛河洄澓沒不知出女人以貪愛為本縱得人身無丈夫報即等流果也又未見佛性者皆名女人大經云設是女人若見佛性名為男子世世生處等者例述三世因果也真淨慧眼與佛眼而為惡色所盲八百功德因而盪盡故云壞也恩愛即主驅役不息遂使寶覺全身漏落諸有嗚呼迷色迷根造業招報碌碌愚夫識之者寡。",
        "from": "X35n0650_002:0204b08_0",
        "context_with_next_sentence": true
    },
    {
        "source_sentence": "△二方法。",
        "from": "X35n0650_002:0204b20_0",
        "context_with_next_sentence": true
    },
    {
        "source_sentence": "今誦大乘方等經典此經中說十方諸佛色身不滅汝今得見審實爾不眼根不善傷害汝多隨順我語歸向諸佛釋迦牟尼佛說汝眼根所有罪咎諸佛菩薩慧眼法水願與洗除令得清淨作是語已徧禮十方佛向釋迦牟尼佛大乘經典復作是言我今所懺眼根重罪障蔽穢濁盲無所見願佛大慈哀愍覆護普賢菩薩乘大法船普度一切十方無量諸菩薩伴唯願慈哀聽我悔過眼根不善惡業障法如是三說五體投地正念大乘心不忘捨是名懺悔眼根罪法稱諸佛名燒香散華發大乘意懸繒旛葢。",
        "from": "X35n0650_002:0204b21_0",
        "context_with_next_sentence": true
    },
    {
        "source_sentence": "文為二初正行又二初示罪又二初方法者令誦大乘也此經者即法華中常在靈鷲山分身多寶有感即現今幸得見罪滅非虗故問之以審實又云不善者重舉罪深勸禮求淨也釋迦佛說者如經所明六習因也慧眼即佛眼第一也第一義空能盪相著義之如水耳若行人能知色塵本性空寂雖是肉眼即是佛菩薩之慧眼也二例今此文中舉慧眼法水若例下文諸根合云慧耳法水等次請救言障蔽穢濁者實理被覆曰障蔽色塵染污曰穢濁三聖之懷以慈為本我今在苦冀哀憫之我今孤露願覆護之普賢是三昧中之主願以智舟度生死海以我沒溺其亦久矣十方菩薩是我良伴同賜慈哀忍愛悔過次三業結成三說即口業五體即身業正念即意業三業精至轉障成德懺悔之道備矣二示助成稱佛名者召出本覺也破無明闇用觀智火燒法性香散萬行華嚴三覺地旛即翻迷生解葢乃慈覆羣生大乘之意稍明眼根之罪即滅。",
        "from": "X35n0650_002:0204c07_0",
        "context_with_next_sentence": true
    },
    {
        "source_sentence": "△三顯功能。",
        "from": "X35n0650_002:0205a01_0",
        "context_with_next_sentence": true
    },
    {
        "source_sentence": "說眼過患懺悔罪者此人現世見釋迦牟尼佛及見分身無量諸佛阿僧祇劫不墮惡道大乘力故大乘願故恒與一切陀羅尼菩薩共為眷屬。",
        "from": "X35n0650_002:0205a02_0",
        "context_with_next_sentence": true
    },
    {
        "source_sentence": "現世見佛論於生善未來不墮論於破惡大乘願力遂獲總持火就燥水流溼生善滅惡乃得與菩薩為眷屬矣故經云勸人坐聽經轉身得與陀羅尼菩薩共生一處是也。",
        "from": "X35n0650_002:0205a05_0",
        "context_with_next_sentence": true
    },
    {
        "source_sentence": "△四結成境觀。",
        "from": "X35n0650_002:0205a09_0",
        "context_with_next_sentence": true
    },
    {
        "source_sentence": "作是念者是為正念若佗念者名為邪念是名眼根初境界相。",
        "from": "X35n0650_002:0205a10_0",
        "context_with_next_sentence": true
    },
    {
        "source_sentence": "作是念者智冥於境也正念者境即是觀也境智對敵是名為邪境智冥亡此亡亦亡始名為正然眼根若淨則諸根亦淨經云一處若調伏六用皆不成今先眼淨而然後又悔餘根者大聖人具示悔法使行人知諸根過德次第應爾。",
        "from": "X35n0650_002:0205a12_0",
        "context_with_next_sentence": true
    },
    {
        "source_sentence": "△淨眼根下第二進觀復二初心請二佛讚。",
        "from": "X35n0650_002:0205a17_0",
        "context_with_next_sentence": true
    },
    {
        "source_sentence": "淨眼根已復更誦讀大乘經典晝夜六時胡跪懺悔而作是言我今云何但見釋迦牟尼佛分身諸佛不見多寶佛塔全身舍利多寶佛塔恒在不滅我濁惡眼是故不見作是語已復更懺悔過七日已多寶佛塔從地湧出釋迦牟尼佛即以右手開其塔戶見多寶佛入普現色身三昧一一毛孔流出恒河沙微塵數光明有百千萬億化佛此相現時行者歡喜偈讚繞塔七帀已。",
        "from": "X35n0650_002:0205a18_0",
        "context_with_next_sentence": true
    },
    {
        "source_sentence": "初又二初釋請見多寶者以聽經誓重弘護願深故也實相尊貴如寶寶具眾德曰多故名也全身者簡非碎身也及以法報恒在不滅即事顯玅見三身之體同也問玅經先現塔次集分身今經先集後現何耶答彼經證前起後塔為集經今乃通貫前後集為塔緣以表二修顯法身常住濁惡眼者為惡色所染不覩聖相若旨兒處寶藏一無所見二見相者上空聲令見今獲覩全身聖人乘時化儀如是從地湧出表不來而來本覺開明也手開塔戶表玅智資禪見如來藏也普現色身者一普現內色二普現外色皆如影響周徧法界又光化諸佛示今古道同聖相既現行人繞塔感應道交不可思議。",
        "from": "X35n0650_002:0205b02_0",
        "context_with_next_sentence": true
    },
    {
        "source_sentence": "△二佛讚。",
        "from": "X35n0650_002:0205b15_0",
        "context_with_next_sentence": true
    },
    {
        "source_sentence": "多寶如來出大音聲讚言法子汝今真實能行大乘隨順普賢眼根懺悔以是因緣我至汝所為汝證明說是語已讚言善哉善哉釋迦牟尼佛能說大法雨大法雨成就濁惡諸眾生等。",
        "from": "X35n0650_002:0205b16_0",
        "context_with_next_sentence": true
    },
    {
        "source_sentence": "文二初多寶興讚者圓音美進行人也述所修非邪合一道無外故曰真實次讚釋迦淨土談圓收機尚易穢邦演玅化物尤難所以讚也大法者開顯圓乘也說之者使法界眾生性覺地中三因種子根莖發茂故諭之如雨法華雨大法雨即其意也。",
        "from": "X35n0650_002:0205b20_0",
        "context_with_next_sentence": true
    },
    {
        "source_sentence": "二結示經旨又二初指玅二結歎初又三初示理然眼自在王即如來藏本無生滅二示過初通者如何於此玅湛覺中明闇相形趣外奔逸二別者以奔逸故所以見不超色成所知根根紆昏塵果招苦惱故命終時先見猛火滿十方界二者神識飛墜乘流入無間獄發明二相一者明見徧見惡物生無量畏二者闇見寂然不見生無量恐罪畢為人迷盲愈甚對十力前不識諸佛二乘之人真諦之目為瞙所翳金剛寶藏變為鬼虎違失如來真實知見權教菩薩自此以前名邪見人愛見大悲經歷三界一指二指俱云不見闇中人杭空中鵝鴈結者如是皆由背失見精起業招報其相如是二若欲脫除當勤事理了眼法界體見無生理即知前塵非明闇來非從根出不從空有見無見相唯一靈明加修五悔誦念大乘正助合行內外兼運故得眼根重罪豁然氷釋三果成又二初果成者於眼根中乘一大車不動而運塵銷覺朗父母肉眼即能徹視釋迦多寶常獲利瞻眼根入定餘根出說寶車高廣遊於四方次起教五眼具足成佛菩提施作佛事起菩薩根普令一切開正法眼今懺眼根其功若此有智若聞敢不信受苟能行之保不虗淵哉玄哉不可思議。",
        "from": "X35n0650_002:0205c02_0",
        "context_with_next_sentence": true
    },
    {
        "source_sentence": "△是時行者下第二懺耳根為二初釋經二助成釋經為四初請法二教懺三陳罪四覩相。",
        "from": "X35n0650_002:0205c24_0",
        "context_with_next_sentence": true
    },
    {
        "source_sentence": "是時行者見多寶佛塔已復至普賢菩薩所合掌敬禮白言大師教我懺悔。",
        "from": "X35n0650_002:0206a02_0",
        "context_with_next_sentence": true
    },
    {
        "source_sentence": "初行者請法已覩寶塔將懺耳根懺必依師故先敬請言大師者軌範名師尊上名大普賢首行使人悔過良軌範也。",
        "from": "X35n0650_002:0206a04_0",
        "context_with_next_sentence": true
    },
    {
        "source_sentence": "△次教懺又二初普賢下示意二汝於下正懺。",
        "from": "X35n0650_002:0206a07_0",
        "context_with_next_sentence": true
    },
    {
        "source_sentence": "普賢復言汝於多劫耳根因緣隨逐外聲聞玅音時心生惑著聞惡聲時起百八種煩惱賊害如此惡耳報得惡事恒聞惡聲生諸攀緣顛倒聽故當墮惡道邊地邪見不聞法處。",
        "from": "X35n0650_002:0206a08_0",
        "context_with_next_sentence": true
    },
    {
        "source_sentence": "初文二初法懺不知罪相則心無懇迫次譬者譬如醫師示人有必死之病則懇服名藥且不以苦口為厭也示罪又二正示言因緣者根塵和合也又無明惑為因不了生法二空為緣外聲者金石絲竹淫哇等聲又浪褒虗美令人熈怡生愛雖是毒箭而惑之以為美此名玅聲怪禽惡獸音響獝狘又面許背毀令人生瞋雖如響答其體非實而而疾之不為美此名惡聲若不了諸法性空孰不於此玅惡二聲而妄生煩惱百八種者六根各生三受三受之中各有陰有集陰集通三世合論百八六根通辨如是惑著傷法身損慧命故義同賊害由煩惱為因招有漏果故曰報得縱曰玅音無生善義彌生屢劫驅人墮苦名為惡聲惡道則三塗四趣邊地則島夷荒服邪見則撥無因果耳根招報實無量無數且略指此耳。",
        "from": "X35n0650_002:0206a12_0",
        "context_with_next_sentence": true
    },
    {
        "source_sentence": "△二教懺行者受教既知病已令服名藥。",
        "from": "X35n0650_002:0206b03_0",
        "context_with_next_sentence": true
    },
    {
        "source_sentence": "汝於今日誦持大乘功德海藏以是因緣見十方佛多寶佛塔現為汝證汝應自當說己過惡懺悔諸罪。",
        "from": "X35n0650_002:0206b04_0",
        "context_with_next_sentence": true
    },
    {
        "source_sentence": "功德者無上佛乘有生善功具滅惡德所詮三諦橫無邊表豎無底際具足一切清淨法門名為海藏。",
        "from": "X35n0650_002:0206b06_0",
        "context_with_next_sentence": true
    },
    {
        "source_sentence": "△三陳罪病。",
        "from": "X35n0650_002:0206b09_0",
        "context_with_next_sentence": true
    },
    {
        "source_sentence": "是時行者聞是語已復更合掌五體投地而作是言正徧知世尊現為我證方等經典為慈悲主唯願觀我聽我所說我從多劫乃至今身耳根因緣聞聲惑著如膠草聞惡聲時起煩惱毒處處惑著無暫停時坐此竅聲勞我神識墜墮三塗今始覺知向諸世尊發露懺悔。",
        "from": "X35n0650_002:0206b10_0",
        "context_with_next_sentence": true
    },
    {
        "source_sentence": "文為二初叩應者正服藥也正徧知者知三際無生滅十號中一對此極果無上醫王求為證明則罪惑之病可滅也方等典即是法身有冥熏之功則耳根之德可生也人尊法勝醫玅藥靈患者有仗托也二陳罪為二初懺中敘昔起過辭略同前文中言坐者被罪也由內溺故執於聲塵竅穴不明若膠之黏草非唯聲塵被黏當知三惡道亦為所黏也嗚呼根塵之坑陷人也如此次既知此已約悟求懺了本性常名曰覺知不敢隱覆無始濁惡故須發露例上當云慧耳法水願與洗除。",
        "from": "X35n0650_002:0206b16_0",
        "context_with_next_sentence": true
    },
    {
        "source_sentence": "△四覩相。",
        "from": "X35n0650_002:0206c02_0",
        "context_with_next_sentence": true
    },
    {
        "source_sentence": "既懺悔已見多寶佛放大光明其光金色徧照東方及十方界無量諸佛身真金色東方空中作是唱言此佛世尊號曰善德亦有無數分身諸佛坐寶樹下師子座上結加趺坐是諸世尊一切皆入普現色身三昧皆作是言善哉善哉善男子汝今讀誦大乘經典汝所誦者是佛境界。",
        "from": "X35n0650_002:0206c03_0",
        "context_with_next_sentence": true
    },
    {
        "source_sentence": "文為三初光照十方者光有三一色光二智光三第一義光光所照處十方洞朗次東方空聲告者結上功成而起後境也諸佛道同例有分身佛名善德者常樂究竟故也三諸世尊皆入三昧者示行同也定名普現則微塵剎土無所不徧也亦讚誦經是佛境界無離文字見解脫也。",
        "from": "X35n0650_002:0206c09_0",
        "context_with_next_sentence": true
    },
    {
        "source_sentence": "二助成有三初示理明過二設觀進行三果成起教今初示理者耳根精明性本覺湛不同木石非生非滅過者因背本聞循聲流轉如鳥之在網啄一捨一凡夫業習為聲轉故則臨終時先見波濤沒溺天地亡者神識降注乘流入無間獄發明二相一者開聽聽種種閙精神愗亂二者閉聽寂無所聞幽魄沈沒報畢為人生在邊地及墮邪見不聞正法二乘滅聞愛習尚在故聞琴起舞身心迷亂了不自安墮空邊地不聞俗諦法處所以在座物若聵人權教菩薩不聞而聞分別諸法墮俗諦邊地不聞中道法處於圓中大涅槃教尚或未聞非邪見而何如是等人皆由迷於聞性或膠於生死或膠偏真或膠但假或膠但中處處貪著墮落生死二進行若欲脫者當了耳聲識三無非實相無有作者亦無受者與法界性無有差別外加苦到正助合行故耳根罪累可以銷蕩三果成中二初果成然後即於耳根乘一大車不動而運塵銷真明不壞耳根而能徧聽入定出說見色覺觸皆得自在次起教即以根塵施作佛事普令一切從聞思修入三摩地耳根法門該羅一切豎深橫廣不可思議。",
        "from": "X35n0650_002:0206c15_0",
        "context_with_next_sentence": true
    },
    {
        "source_sentence": "△三說是語已下鼻根亦四初釋經文二助成初文二初普賢教懺二奉教陳罪。",
        "from": "X35n0650_002:0207a12_0",
        "context_with_next_sentence": true
    },
    {
        "source_sentence": "說是語已普賢菩薩復更為說懺悔之法汝於前世無量劫中以貪香故分別諸識處處貪著墮落生死汝今應當觀大乘因大乘因者諸法實相。",
        "from": "X35n0650_002:0207a14_0",
        "context_with_next_sentence": true
    },
    {
        "source_sentence": "初又二初結前生後二明罪示宗又二初略明罪相二玅示圓宗示相言分別諸識者以聞香故動餘五識或男女身香則牽動眼識餚膳之香則牽動舌識動皆此例無量劫來迷惑不了八百功德從而隱沒如來身香及功德香一切不聞失佛鼻故墮落諸趣欲滅鼻罪顯鼻功德應當觀大乘因大乘者在今經中有相安樂行也以無相心修有相行正道助道咸指實相以為圓因百界三諦咸空假中薝蔔林中不齅餘香圓因既然圓果亦爾釋論云若燈之前後而照物是同。",
        "from": "X35n0650_002:0207a17_0",
        "context_with_next_sentence": true
    },
    {
        "source_sentence": "△二奉教陳罪。",
        "from": "X35n0650_002:0207b03_0",
        "context_with_next_sentence": true
    },
    {
        "source_sentence": "聞是語已五體投地復更懺悔既懺悔已當作是語南無釋迦牟尼佛南無多寶佛塔南無十方釋迦牟尼分身諸佛作是語已徧禮十方佛南無東方善德佛及分身諸佛如眼所見一一心禮香華供養供養畢已胡跪合掌以種種偈讚歎諸佛既讚歎已說十惡業懺悔諸罪既懺悔已而作是言我於先世無量劫時貪香味觸造作眾惡以是因緣無量世來恒受地獄餓鬼畜生邊地邪見諸不善身如此惡業今日發露歸向諸佛正法之王說罪懺悔。",
        "from": "X35n0650_002:0207b04_0",
        "context_with_next_sentence": true
    },
    {
        "source_sentence": "文為四初陳罪中歸命諸佛者乞加被也如文次一一心禮身心俱也能禮所禮二俱空寂十方剎土一切諸佛無有不禮者諸佛不來來我道場我亦不去去至剎土如是身業離身業性前後際斷入法界海是則名為修法供養香離臭而成斷德華悅性而成智慧種種偈讚如安禪合掌以千萬偈讚諸法王三業精至難思之願王也三通陳眾罪上云分別諸識今則通悔十惡四既懺已又別結又二初示昔迷文舉三惡別論報者若於香味觸起瞋瞋者受地獄不善身起貪者受餓鬼身起癡者受畜生身通論報者瞋墮三惡貪癡亦然香雖小事而人不以為然貪著招報識之者寡次如此下結今知發露鼻根一切眾罪中道為法藏中王諸佛契此統王自在故名佛為王歸則反還向則不背滅罪之要也。",
        "from": "X35n0650_002:0207b13_0",
        "context_with_next_sentence": true
    },
    {
        "source_sentence": "二助成中初示理者原夫鼻根理性周徧具佛五鼻本來融通過者因循前塵染著不了如刀上蜜嗜者傷舌故諸凡夫鼻根之罪招引惡果則臨終時先見毒氣充塞遠近亡者神識從地踊出入無間獄發明二相一者通聞被諸惡氣熏極心擾二者塞聞氣掩不通悶絕於地二乘之人貪於戒定五分身香墮三無為而不得聞諸佛解脫功德之香權教菩薩分別諸法功德香氣昧為俗諦圓頓之香若燒一丸具足眾氣或未甞齅如是等人皆違齅精失本知見顛倒輪轉不得解脫若欲脫眾惱者當體鼻根離通塞緣寂香臭性不住內外中間自然無破無壞無住無著一如實際離分別性依此懺悔禮讚供養鼻根闇室一燈能破三果成中二初果成即於鼻根運一寶車行大直道八百功德即獲現前起教者乃至果成即以香飯施作佛事普令一切悉證香嚴德藏三昧。",
        "from": "X35n0650_002:0207c04_0",
        "context_with_next_sentence": true
    },
    {
        "source_sentence": "△既懺悔已下第四舌根例四初釋經文二助成初文二初令懺舌根二作是下隨懺覩相。",
        "from": "X35n0650_002:0207c20_0",
        "context_with_next_sentence": true
    },
    {
        "source_sentence": "既懺悔已身心不解復更讀誦大乘經典大乘力故空中有聲告言法子汝今應當向十方佛讚說大乘於諸佛前自說己過諸佛如來是汝慈父汝當自說舌根所作不善惡業此舌根者動惡業相妄言綺語惡口兩舌誹謗妄語讚歎邪見說無益語如是眾多諸雜惡業鬬遘壞亂法說非法如是眾罪今悉懺悔諸世雄前作是語已五體投地徧禮十方佛合掌長跪當作是語此舌過患無量無邊諸惡業刺從舌根出斷正法輪從此舌起如此惡舌斷功德種於非義中多端強說讚歎邪見如火益薪猶如猛火傷害眾生如飲毒者無瘡疣死如此罪報惡邪不善當墮惡道百劫千劫以妄語故墮大地獄我今歸向南無諸佛發露黑惡。",
        "from": "X35n0650_002:0207c22_0",
        "context_with_next_sentence": true
    },
    {
        "source_sentence": "初又三初空聲教悔二教述口過三重結舌根初文者身心不懈即事理兼運也以久劫已來誹謗正教今讚大乘令別治舌罪佛是慈父者由眾生有三因種義在可發得以為子佛三在果轉名三德因果名異天性是同子急告父罪根可拔述過中先述口中四過次云妄語者直言曰言對答曰語言語兩別是故云也讚邪見令人失正念謂撥無因果及斷常等鬪遘者讒侫君父離間骨肉陷君子進小人若蕭瑀衛元嵩之流毀滅佛教此乃鬪遘之雄者也若其美喉舌殺眾生飲酒啗辛破齋毀戒文雖不出例亦懺之今但云眾罪耳是佛法而說為非法非佛法而說為法顛倒惑網難以具述也世雄下重結舌根惡舌傷人痛入骨髓故喻之如刺謗法破僧名斷法輪然斷正法輪但在佛在如障佛說法及請入涅槃之類若佛滅後障人說法并奪僧和合緣竝名相似破轉法輪相似五逆具如俱舍(云云)不順正理名為非義攻乎異端妄生穿鑿如大集經中云講者異說如一斛水解一升酪看似酪色食則無味天神瞋故三災俱起等又律云比丘說法不觀時反名綺語此皆名非義也邪說如火燒壞善種讚之如益薪令邪見彌盛業火蔓延損害眾生戒定慧三不遵佛教自謂教外別傳者率皆邪耳惡因無形如飲毒在內無瘡而死故口招惡果百劫千劫墮大地獄飲銅汁茹焦丸鐵犁耕舌苦報萬狀不可抑忍此皆舌根之虗妄以自咎也。",
        "from": "X35n0650_002:0208a11_0",
        "context_with_next_sentence": true
    },
    {
        "source_sentence": "△二作是下覩相二初覩相奉教初又四初空聲告示。",
        "from": "X35n0650_002:0208b13_0",
        "context_with_next_sentence": true
    },
    {
        "source_sentence": "作是念時空中有聲南方有佛名栴檀德彼佛亦有無量分身一切諸佛皆說大乘除滅罪惡。",
        "from": "X35n0650_002:0208b15_0",
        "context_with_next_sentence": true
    },
    {
        "source_sentence": "佛名栴檀德者四德果成如香普熏令諸眾生離三惑臭例有分身如文。",
        "from": "X35n0650_002:0208b17_0",
        "context_with_next_sentence": true
    },
    {
        "source_sentence": "△次懺已再禮。",
        "from": "X35n0650_002:0208b19_0",
        "context_with_next_sentence": true
    },
    {
        "source_sentence": "如此眾罪今向十方無量諸佛大悲世尊發露黑惡誠心懺悔說是語已五體投地復禮諸佛。",
        "from": "X35n0650_002:0208b20_0",
        "context_with_next_sentence": true
    },
    {
        "source_sentence": "以生死陰軀詣實相理地成五分法身是以禮也應了色心叵得徧禮剎海一切如來感應難思如帝珠互映不然吾恐擲空缾以救火以缾中無水火必難滅矣。",
        "from": "X35n0650_002:0208b22_0",
        "context_with_next_sentence": true
    },
    {
        "source_sentence": "△三光加。",
        "from": "X35n0650_002:0208c02_0",
        "context_with_next_sentence": true
    },
    {
        "source_sentence": "是時諸佛復放光明照行者身令其身心自然歡喜發大慈悲普念一切。",
        "from": "X35n0650_002:0208c03_0",
        "context_with_next_sentence": true
    },
    {
        "source_sentence": "聖人慈光垂照行者稱性發心以離計故名為自然慈悲二法皆是無緣拔性德之苦無苦可拔與性德之樂無樂可與如是與拔徧十法界故名一切。",
        "from": "X35n0650_002:0208c05_0",
        "context_with_next_sentence": true
    },
    {
        "source_sentence": "△四說法。",
        "from": "X35n0650_002:0208c09_0",
        "context_with_next_sentence": true
    },
    {
        "source_sentence": "爾時諸佛廣為行者說大慈悲及喜捨法亦教愛語修六和敬。",
        "from": "X35n0650_002:0208c10_0",
        "context_with_next_sentence": true
    },
    {
        "source_sentence": "慈悲喜捨名四無量心此四通名無量者從境得名以所緣眾生無量故能緣之名亦隨境無量慈悲如向所云喜者慶佗得樂生歡悅心無瞋無恨無怨無惱如是喜心徧滿十方捨者緣佗眾生無憎無愛如證涅槃寂然清淨名之為捨如是四心本是禪定想佗眾生與之拔苦及與與樂是諸眾生實離苦實得樂廣如大論(云云)教愛語者四攝中之一菩薩以善輭之言隨順眾生安慰開喻令其聞者生親愛心可以受道六和者菩薩若善用六和者則與一切冥同善始令終則能安立眾生於菩提道和敬者外同佗善內自卑謙故名也一同戒和敬二同見和敬三同行和敬四身慈和敬五口慈和敬六意慈和敬。",
        "from": "X35n0650_002:0208c12_0",
        "context_with_next_sentence": true
    },
    {
        "source_sentence": "△二奉教歡喜。",
        "from": "X35n0650_002:0209a01_0",
        "context_with_next_sentence": true
    },
    {
        "source_sentence": "爾時行者聞此教敕心大歡喜復更誦習終不懈息。",
        "from": "X35n0650_002:0209a02_0",
        "context_with_next_sentence": true
    },
    {
        "source_sentence": "領教不違故勤誦習不懈息者如救頭火然也。",
        "from": "X35n0650_002:0209a03_0",
        "context_with_next_sentence": true
    },
    {
        "source_sentence": "二助成中三初示理者舌性覺常本無生滅三際俱空與佛平等過者葢由背於真覺玅湛明性甘苦相傾妄生諸惡諸佛法味彌滿法界不能別了著生死有故失真諦舌不了法常失俗諦舌不知中道失於佛舌以失功德舌故但貪著世間滋味廣造諸惡舌根惡業招引苦報則臨終時先見鐵網猛燄熾烈周覆世界亡者神識下透掛網倒懸其頭入無間獄發明二相一者吸氣結成寒氷凍裂身肉二者吸氣飛為猛火焦爛骨髓報畢為人謇吃喑啞言無信者佛法理味不能宣說猶如啞羊二乘味空猶若氷魚棄甘露味愛著無常等鹹苦酸味未得滅度而言已得起於口過飲無明毒愛變易死權教菩薩徧能分別世出世間種種藥味令人服嘗又復以數數於無數猶是多端強說讚歎偏假離邊取中名為邪見而為淨名所呵者是此也唯佛一人是真語者是實語者餘皆妄語二設觀若欲脫者當體舌根本真玅常塵無所入根無所出根塵圓明不可思議以玅三觀而於味塵觀不思議境以橫豎八句破諸性計類一念三千觀之不入勤修五悔舌根罪垢銷落無遺即於舌根駕白牛車徑至寶所然後其有所食噉皆悉成甘露三果成能以一玅音徧滿三千界乃至成佛菩提即以味甞施作佛事出廣長舌開導眾生次起教令諸眾生凡食啗時知食集知食苦知食道知食滅知食無明乃至知食老死亦知食無明滅乃至老死滅又知食六蔽知食六度無量法門於舌具足當知舌之根塵是法寶藏舌根懺悔真實良導凡聖事理權實體用自行化佗豎深橫廣為若此也若非吾宗孰能識之。",
        "from": "X35n0650_002:0209a04_0",
        "context_with_next_sentence": true
    },
    {
        "source_sentence": "△空中復有下第五懺身意亦應有四若示過明理等三例前可知不復再說今但釋文耳文為二初空聲教懺二行者問處初又二初示相二結相。",
        "from": "X35n0650_002:0209b09_0",
        "context_with_next_sentence": true
    },
    {
        "source_sentence": "空中復有微玅音聲作如是言汝今應當身心懺悔身者殺盜婬心者念諸不善事造十惡業及五無間猶如猨猴亦如黐膠處處貪著徧至一切六情根中。",
        "from": "X35n0650_002:0209b12_0",
        "context_with_next_sentence": true
    },
    {
        "source_sentence": "初又二初勸懺二述罪勸懺言身心懺悔者身為業具心是業主一往合論也殺盜婬者述罪也殺有人畜情及非情盜有三寶有主無主婬有邪正道及非道廣如律中若欲懺淨須識罪相(云云)心念不善即意根貪瞋癡也十惡決定能牽來報者曰業受形無間壽無間苦無間等報猨猴等者總喻意根也取一捨一五塵林中跳躍不息根為塵黏殃及屢世。",
        "from": "X35n0650_002:0209b15_0",
        "context_with_next_sentence": true
    },
    {
        "source_sentence": "△此六根者第二相結。",
        "from": "X35n0650_002:0209b23_0",
        "context_with_next_sentence": true
    },
    {
        "source_sentence": "此六根業枝條華葉悉滿三界二十五有一切生處亦得增長無明老死十二苦事八邪八難無不經歷汝今應當懺悔如是惡不善業。",
        "from": "X35n0650_002:0209b24_0",
        "context_with_next_sentence": true
    },
    {
        "source_sentence": "以一念心起得繩前牽故喻之以枝條等也無明為根愛水溉灌遂得增長惡業為枝條華葉惡陰為苦果一一根中皆茂枝條及蘩華果扶疎布濩周覆大千若使懺得其空則罪根可拔枝條華葉不得不枯也十二苦事即十二因緣也因緣即三道合上煩惱為根惡業為枝條苦道為果此荊棘樹傷刺行人亦久矣故名苦事八邪八難者再舉二十五有中之別報也報非八正故名為邪婆娑問云八邪支幾欲繫幾色界繫幾無色界繫答邪見邪精進邪念邪定通三界繫邪思惟邪語邪業邪命唯欲色界繫有說色界亦無邪命彼不為活命起身語業見所斷者謂邪見三修所斷者謂邪語邪業邪命餘四通見修所斷又八正道經所出八邪與此有異一不諦見謂不信布施孝父母得福二不諦念謂不棄三毒三不諦語謂口多四過四不諦治謂不以精進治生死五不諦求謂不求正法乃至四事皆非法而求六不諦行謂多殺盜七不諦意謂生死事與意合八不諦定謂不止惡念八難者謂三惡道及北洲長壽天聾盲喑啞世智辯聰佛前佛後如是邪難靡不備歷者皆由六根之所招引耳生死根本眾苦之源在此而已。",
        "from": "X35n0650_002:0209c03_0",
        "context_with_next_sentence": true
    },
    {
        "source_sentence": "△爾時行者下次問處。",
        "from": "X35n0650_002:0209c24_0",
        "context_with_next_sentence": true
    },
    {
        "source_sentence": "爾時行者聞此語已問空中聲我今何處行懺悔法時空中聲即語是語釋迦牟尼名毗盧遮那徧一切處其佛住處名常寂光常波羅蜜所攝成處我波羅蜜所安立處樂波羅蜜滅受想處淨波羅蜜不住身心相處不見有無諸法相處如寂解脫乃至般若波羅蜜是色常住法故如是應當觀十方佛。",
        "from": "X35n0650_002:0210a01_0",
        "context_with_next_sentence": true
    },
    {
        "source_sentence": "文為二初明意二釋經初文三初問處所以者立行趣果要先立本故大師云懺不得空罪不得滅是故懺罪必須求處也二根有利鈍中初問前文懺訖或佛光照或佛稱讚且如最初境界位在初信是因知罪性空而位躋至此何故六根懺訖纔始問處抑亦顯前但懺而無處也答根有利鈍若利根者或於法華座席已知或今經佛加令知或佛密說故下重頌中於一一根竝皆示處以後顯前驗非無處也今為鈍根及未來世是故問耳況復大士起問多被末代亦如金光明經先明懺悔至末方示空法乃云為鈍根故初問中言何處者依正二報陰入界三歷緣對境心及心所不知何者是行懺悔處如弱喪人今欲旋歸苟不識還鄉之路岐又慮裹糧之徒費是故問也二答中意者俾令行者了諸佛住處在眾生心中常住不滅性亦周徧脫或知之則無量劫於平等性中起分別清淨心中生染著罪則滅矣正答中有二初以身土不二答次體德本一答初言釋迦遮那等者元由法應體一身土無殊寂光若徧法身若徧寂光法身一體異名修德依性故名住處一切處者十法界陰入界因果迷悟凡聖事理悉是寂光名佛住處眾生狂勞迷以為物為物所轉當知佛住即眾生性。",
        "from": "X35n0650_002:0210a07_0",
        "context_with_next_sentence": true
    },
    {
        "source_sentence": "次助成又二初引證二類結初又三初大方廣圓覺云一切如來光嚴住持是諸眾生清淨覺地平等本際圓滿十方次楞嚴云陰入界皆如來藏本無生滅三大品云色前後際斷受想行識乃至一切種智亦前後際斷以前後際斷故一切法亦斷又云諸佛離佛性菩提離菩提性二類結又二初類同若爾亦是眾生離眾生性佛能住空佛所住空眾生雖迷心及心所一切皆空罪依心住心既空已罪無住處當知清淨覺地如來藏三際斷處皆名佛住悉常寂光也二常波羅蜜下以德體本一答又二初泛示四德言常波羅蜜等者泛釋四德也法身般若解脫一一皆具常樂我淨今先示法身四德次別解者法身無二死故常諸法皆常名攝成處法身具八自在為我為諸法所依止名安立處不受二邊之苦為樂滅受想乃至苦故身無身相心無心相身心寂滅無別所住名不住身心相處一一皆是性德涅槃名波羅蜜到彼岸也涅槃經云我無我而不二真常義也以眾生顛倒心無常故見諸法無常喻如醉人見日月轉若依四德之常名得處也次釋寂義不見有無者有即生死無即涅槃稱性本無名為不見智冥此理惑不能繫名寂解脫般若者釋光義也三智一心自體寂照餘二德不委示以存略故故云乃至色常者色即智故色常般若亦常如是者結勸也即指玅處名為如是寂光體空泯身心相名如徧一切處名是佛住如是若觀寂光猶如太虗無所不徧則見十方一切諸佛亦徧。",
        "from": "X35n0650_002:0210b06_0",
        "context_with_next_sentence": true
    },
    {
        "source_sentence": "△三時十方下諸佛應現文為二初勸修觀法二功成入位。",
        "from": "X35n0650_002:0210c09_0",
        "context_with_next_sentence": true
    },
    {
        "source_sentence": "時十方佛各伸右手摩行者頭作如是言善哉善哉。",
        "from": "X35n0650_002:0210c11_0",
        "context_with_next_sentence": true
    },
    {
        "source_sentence": "善男子汝今讀誦大乘經故十方諸佛說懺悔法菩薩所行不斷結使不住使海觀心無心從顛倒想起如是想心從妄想起如空中風無依止處如是法相不生不沒何者是罪何者是福我心自空罪福無主一切諸法皆亦如是無住無壞如是懺悔觀心無心法不住法中諸法解脫滅諦寂靜如是想者名大懺悔名莊嚴懺悔名無罪相懺悔名破壞心識懺悔。",
        "from": "X35n0650_002:0210c12_0",
        "context_with_next_sentence": true
    },
    {
        "source_sentence": "初又二初別修觀法次別結觀法初又二初觀王次觀所初又三初云不斷者菩提即煩惱無二無別若斷煩惱是斷菩提以體即故故云不斷又煩惱非菩提猶如鵝王歐水中乳以體離故故云不住次別明三觀者諸法實性即畢竟空離四絕百故云無心即理觀也從顛倒起者以法性本空無明故有即事觀也如是者事理俱中非事故不生即理故不沒即非事非理觀也何者下檢心離著罪福者六凡罪四聖福九界罪佛界福佛界罪福不逾一念念體本空有罪福者如空中華華無實體猶眼病故空結為華若眼病除空華即滅心主若亡空華罪福一切清淨故云深達罪福相徧照於十方又師子菩薩曰罪福為二若達罪性則與福性無異以金剛慧決了此相無縛無解是為入不二法門如是檢者外人單複具足及無言見闇證禪人四教四門不得方便多墮癡空撥無因果倚空起見生死浩然如來說為可憐愍者一切諸法者即心所法也向以性空撿王無主今以心所例王亦然根死枝枯法體如是心所是煩惱故無住是菩提故無壞亦同不斷不住之義也觀心無心者觀心王而王泯也次文云法不住法中者觀心所而所亡也心王心所是生死根本元因境生今內外推求境不可得故王所泯也所言法者禪波羅蜜云心數為法心王為心受想行為法識陰為心所緣為法能緣為心能生為法所生為心所觀之境為法能觀之智為心心既不自住當知心數及受想行亦不自住諸法者指上諸種法也以性空故無有可住稱本離念是故寂靜而所亦滅也如是想者以三諦總結也大即中道莊嚴即假無罪相即空破壞心識者是三俱破著故。",
        "from": "X35n0650_002:0210c19_0",
        "context_with_next_sentence": true
    },
    {
        "source_sentence": "△第二行此下功成入位文有二初正釋二助成初又二初通示。",
        "from": "X35n0650_002:0211b01_0",
        "context_with_next_sentence": true
    },
    {
        "source_sentence": "行此懺悔者身心清淨不住法中猶如流水念念之中得見普賢菩薩及十方佛。",
        "from": "X35n0650_002:0211b03_0",
        "context_with_next_sentence": true
    },
    {
        "source_sentence": "言身心者身兼五根五根精明故云清淨不住法者不住境法不住智法非不住境智法乃至一切法以性空故實無所住而住般若中故得念念之中疾入薩婆若海如駛流水心純是法而與佛菩薩氣類交接故云見也。",
        "from": "X35n0650_002:0211b05_0",
        "context_with_next_sentence": true
    },
    {
        "source_sentence": "△次別示真空。",
        "from": "X35n0650_002:0211b10_0",
        "context_with_next_sentence": true
    },
    {
        "source_sentence": "時諸世尊以大悲光明為於行者說無相法行者聞說第一義空行者聞已心不驚怖應時即入菩薩正位。",
        "from": "X35n0650_002:0211b11_0",
        "context_with_next_sentence": true
    },
    {
        "source_sentence": "夫入空者前心為難內冥真空外假佛力乃可入位第一義者實相之所以也諸義之中實相第一名第一義經云有業有報不見作者名第一義空心不驚怖徹三諦底故聞之不驚亘法界際故聽之不怖又聞思已著故不驚修慧功圓故不怖能所頓亡修性泯合玅證無生登薩雲地也。",
        "from": "X35n0650_002:0211b14_0",
        "context_with_next_sentence": true
    },
    {
        "source_sentence": "助成中入位者經云觀無相法如是相應不生二解初發心時便成正覺釋論云住前凡修四法方可入位所謂發心修行大悲方便今經燒香散華發大乘意即發心也讀誦懺悔正定獲持義當修行也自然歡喜發大慈悲即大悲也諸佛摩頂為說圓空即真方便也經具四法故入正位法華疏云普賢觀五品在十信中明意稍難見遂開每品為二以對十信又止觀云普賢觀以五品為十信大師雖有難見之語而記主不釋出之又不為點出無生忍前十種證相今之義疏故不敢輒指五品對十信之文留俟後賢也。",
        "from": "X35n0650_002:0211b20_0",
        "context_with_next_sentence": true
    },
    {
        "source_sentence": "△佛告下以懺悔之道結顯玅用。",
        "from": "X35n0650_002:0211c07_0",
        "context_with_next_sentence": true
    },
    {
        "source_sentence": "佛告阿難如是行者名為懺悔此懺悔者十方諸佛諸大菩薩所行悔法。",
        "from": "X35n0650_002:0211c08_0",
        "context_with_next_sentence": true
    },
    {
        "source_sentence": "如文。",
        "from": "X35n0650_002:0211c10_0",
        "context_with_next_sentence": true
    },
    {
        "source_sentence": "△又佛告下一經將畢如來又勸又讚詳上文已來亦多番矣儒書尚云至于再至于三况佛道微玅又勸又讚者欲使行者起殷重心也。",
        "from": "X35n0650_002:0211c11_0",
        "context_with_next_sentence": true
    },
    {
        "source_sentence": "佛告阿難佛滅度後佛諸弟子若有懺悔惡不善業但當讀誦大乘經典此方等經是諸佛眼諸佛因是得具五眼佛三種身從方等生是大法印般涅槃海如此海中能生三種佛清淨身此三種身人天福田應供中最其有讀誦大方等典當知此人具佛功德諸惡永滅從佛慧生。",
        "from": "X35n0650_002:0211c14_0",
        "context_with_next_sentence": true
    },
    {
        "source_sentence": "文為三初舉行勸修二歎經功德三結讚持者初文云但當誦者前文標釋此中結要有相安樂行必也無惑矣誦經之法如大師觀心誦經(云云)次歎者一乘至要萬行根本諸佛因此而成正覺其功極深是以歎也是諸佛眼者無離文字說為佛眼也文字性離即是佛眼五眼者世俗文字是因緣所生法即肉天二眼即空慧眼即假法眼即中佛眼廣辨五眼如淨名疏(云云)豈獨五眼從方等生法報應三亦從此生從佛口生斯之謂歟法印者印有四今云大者以揀小乘三印若從開顯四印即一無非實相廣辨印如地持大論等文(云云)一乘三德號般涅槃既深且廣故云海也如此海中者此指理性為能生三皆修滿故云能生三種亦可教談實相名教為印印具諸法又名教為印以今文是歎教故也此三種身下一切凡聖依之以為植福境更無過者故云最也餘經聞之尚同供諸佛之福勝三恒沙況此經三止而方談十番而稱讚耶結中諸惡永滅即斷德也從佛慧生即智德也得佛法分成真佛子。",
        "from": "X35n0650_002:0211c20_0",
        "context_with_next_sentence": true
    },
    {
        "source_sentence": "△爾時下第二偈文為二初十二行半各頌六根以示處次兩行總頌六根而起妄次半行結勸初文重頌六節一一頌中皆各有示處初一行半頌眼根。",
        "from": "X35n0650_002:0212a15_0",
        "context_with_next_sentence": true
    },
    {
        "source_sentence": "爾時世尊而說偈言。",
        "from": "X35n0650_002:0212a19_0",
        "context_with_next_sentence": true
    },
    {
        "source_sentence": "若有眼根惡業障眼不淨但當誦大乘思念第一義是名懺悔眼盡諸不善業。",
        "from": "X35n0650_002:0212a20_0",
        "context_with_next_sentence": true
    },
    {
        "source_sentence": "初二句舉過障通於三根惡是報業兼煩惱次二句示處誦屬有相念屬無相相無相一滅罪之要次二句結。",
        "from": "X35n0650_002:0212a22_0",
        "context_with_next_sentence": true
    },
    {
        "source_sentence": "△二二行頌耳根。",
        "from": "X35n0650_002:0212b01_0",
        "context_with_next_sentence": true
    },
    {
        "source_sentence": "耳根聞亂聲壞亂和合義由是起狂亂猶如癡猨猴但當誦大乘觀法空無相永盡一切惡天耳聞十方。",
        "from": "X35n0650_002:0212b02_0",
        "context_with_next_sentence": true
    },
    {
        "source_sentence": "初一行舉過聞亂聲者五聲惑耳識也始螺髻仙人聽歌終飲光聞琴起舞雖淺深不同皆為聲亂也和合義者亦該於深若事和合則眾同水乳忽聞兩舌則鬬諍斯起理和則三諦體即若聞但空偏假則異計生但當下二句示處永盡下二句結益天耳者理應具五且約天為言又是佛天耳耳。",
        "from": "X35n0650_002:0212b04_0",
        "context_with_next_sentence": true
    },
    {
        "source_sentence": "△三二行頌鼻。",
        "from": "X35n0650_002:0212b10_0",
        "context_with_next_sentence": true
    },
    {
        "source_sentence": "鼻根著諸香隨染起諸觸如此狂惑鼻隨染生諸塵若誦大乘經觀法如實際永離諸惡業後世不復生。",
        "from": "X35n0650_002:0212b11_0",
        "context_with_next_sentence": true
    },
    {
        "source_sentence": "初一行舉過以聞香故牽動餘根故云諸觸前文云臥者皆起即隨眠煩惱起也若誦下二句示處如實際者觀於根塵一一皆入如實之際即中道也永離下結益佛鼻顯已無業牽報故不復生。",
        "from": "X35n0650_002:0212b13_0",
        "context_with_next_sentence": true
    },
    {
        "source_sentence": "△四一行半頌舌根。",
        "from": "X35n0650_002:0212b17_0",
        "context_with_next_sentence": true
    },
    {
        "source_sentence": "舌根起五種惡口不善業若欲自調順應勤修慈心思法真寂義無諸分別相。",
        "from": "X35n0650_002:0212b18_0",
        "context_with_next_sentence": true
    },
    {
        "source_sentence": "初二句舉過五種者口四之外加誹謗正法舌過無量此五皆攝若欲下一行示處自調順者順於本性背塵合覺也佛無一切心唯有慈心慈是菩提之本故又勸修也但文略結益耳。",
        "from": "X35n0650_002:0212b20_0",
        "context_with_next_sentence": true
    },
    {
        "source_sentence": "△五一行半頌意根。",
        "from": "X35n0650_002:0212b24_0",
        "context_with_next_sentence": true
    },
    {
        "source_sentence": "心想如猨猴無有暫停時若欲折伏者當勤誦大乘念佛大覺身力無畏所成。",
        "from": "X35n0650_002:0212c01_0",
        "context_with_next_sentence": true
    },
    {
        "source_sentence": "初半行舉過次一行示處大覺身者應具三身禪門云惡覺思惟者應念報佛佛從無量功德生今舉十力四無畏耳。",
        "from": "X35n0650_002:0212c03_0",
        "context_with_next_sentence": true
    },
    {
        "source_sentence": "△六三行頌身根。",
        "from": "X35n0650_002:0212c06_0",
        "context_with_next_sentence": true
    },
    {
        "source_sentence": "身為機關主如塵隨風轉六賊遊戲中自在無罣礙若欲滅此惡永離諸塵勞常處涅槃城安樂心憺怕當誦大乘經念諸菩薩母無量勝方便從思實相得。",
        "from": "X35n0650_002:0212c07_0",
        "context_with_next_sentence": true
    },
    {
        "source_sentence": "初一行舉過機關主者光明疏指業為主根識猶如看人今文似直以身為主塵隨風轉如果因業牽果者木偶耳六賊於根恣造業惑無法可制名無罣礙次一行示修因諸塵勞者八萬四千不一之謂也涅槃城者觀身實相寂理高固可以防非故喻之以城也次一行結勸初二句勸一切菩薩皆從權實二智而生故經云智度菩薩母善權方便父故舉此以勸也次二句結方便者聖人化物之善權也而有法用能通秘玅之別此三方便關五時攝八教故云無量以實相一法具足諸法不得則已若或得之則一中解無量實中解權故舉此以結懺六根罪示處之文眼曰第一義耳曰空無相鼻曰如實際身曰真寂義意曰大覺身身曰涅槃城雖六名不同皆實相耳學者無以名惑體。",
        "from": "X35n0650_002:0212c10_0",
        "context_with_next_sentence": true
    },
    {
        "source_sentence": "△次總頌起妄。",
        "from": "X35n0650_002:0212c24_0",
        "context_with_next_sentence": true
    },
    {
        "source_sentence": "如此等六法名為六情根一切業障海皆從妄想生若欲懺悔者端坐念實相眾罪如霜露慧日能消除是故應至心懺悔六情根。",
        "from": "X35n0650_002:0213a01_0",
        "context_with_next_sentence": true
    },
    {
        "source_sentence": "初一行指起妄之源六情根者能生妄也業障海者所生妄也六凡九界有河洄復沒眾生浩然無涯如空中華從空而有此想不真故有流轉次一行示滅妄之法初二句示能除之方端坐者通舉身儀念實相二句直示理觀以難思三觀照微玅三諦事理包并十乘兼備念之一字眾玅之門大論云欲斷諸有苦應當觀實相又楞嚴云二者無始菩提之清淨體則今識精緣所遺者次二句所除之惑染惡迷情名霜露罪即實相名慧日杲日銷於霜露玅慧照於眾罪霜不可不銷罪不可不滅後半行結勸如文。",
        "from": "X35n0650_002:0213a04_0",
        "context_with_next_sentence": true
    },
    {
        "source_sentence": "△第三流通文為二初如來付囑二經家結益初又二初總明付囑二別示方法初又三初囑阿難三明勸修三示邪正。",
        "from": "X35n0650_002:0213a15_0",
        "context_with_next_sentence": true
    },
    {
        "source_sentence": "說是偈已佛告阿難汝今持是懺悔六根觀普賢菩薩法普為十方諸天世人廣分別說。",
        "from": "X35n0650_002:0213a18_0",
        "context_with_next_sentence": true
    },
    {
        "source_sentence": "初阿難是持法者信順力深正法之水可以注當煩汝宣傳至未來世持是懺悔者付大用也觀普賢法者付宗體也法華神力結要流通皆其例也。",
        "from": "X35n0650_002:0213a20_0",
        "context_with_next_sentence": true
    },
    {
        "source_sentence": "△次結勸有四初捨喧閙勸。",
        "from": "X35n0650_002:0213a23_0",
        "context_with_next_sentence": true
    },
    {
        "source_sentence": "佛滅度後佛諸弟子若有受持讀誦解說方等經典應於靜處若在塚間若林樹下若阿練若處。",
        "from": "X35n0650_002:0213a24_0",
        "context_with_next_sentence": true
    },
    {
        "source_sentence": "夫入道者處須靜城市闤闠非其宜也頭陀有十二今舉其處有三阿練若此云閑靜處即空逈地或一放牧聲一鼓聲皆可修禪有十利益委如餘文約觀解處如上觀(云云)。",
        "from": "X35n0650_002:0213b02_0",
        "context_with_next_sentence": true
    },
    {
        "source_sentence": "△念力等者次舉見佛勸。",
        "from": "X35n0650_002:0213b06_0",
        "context_with_next_sentence": true
    },
    {
        "source_sentence": "讀誦方等思大乘義念力強故得見我身及多寶佛塔十方分身無量諸佛。",
        "from": "X35n0650_002:0213b07_0",
        "context_with_next_sentence": true
    },
    {
        "source_sentence": "強者揀非輭夫也有非常之功必見非常之人所見之相廣如上說。",
        "from": "X35n0650_002:0213b09_0",
        "context_with_next_sentence": true
    },
    {
        "source_sentence": "△三受供勸。",
        "from": "X35n0650_002:0213b11_0",
        "context_with_next_sentence": true
    },
    {
        "source_sentence": "普賢菩薩文殊師利菩薩藥王菩薩藥上菩薩恭敬法故持諸玅華住立空中讚歎恭敬行持法者但誦大乘方等經故諸佛菩薩晝夜供養是持法者。",
        "from": "X35n0650_002:0213b12_0",
        "context_with_next_sentence": true
    },
    {
        "source_sentence": "文殊此云玅德覺性分明常樂昭著故名也藥王以燒身得忍弘通玅教今正是時皆持一實之華住寂光空中雖讚敬行人引進末學正為荷法恩深故也反受供養者以行人所持之法是佛師故大覺世尊雖曰應供亦乃供應。",
        "from": "X35n0650_002:0213b15_0",
        "context_with_next_sentence": true
    },
    {
        "source_sentence": "△四滅罪勸者。",
        "from": "X35n0650_002:0213b20_0",
        "context_with_next_sentence": true
    },
    {
        "source_sentence": "佛告阿難我與賢劫諸菩薩等及十方諸佛因思大乘真實義故除却百萬億劫阿僧祇數生死之罪因此勝玅懺悔法故今於十方各得為佛若欲疾成阿耨多羅三藐三菩提者若欲現身見十方佛及普賢菩薩當淨澡浴著淨潔衣燒眾名香在空閑處應當讀誦大乘經典思大乘義。",
        "from": "X35n0650_002:0213b21_0",
        "context_with_next_sentence": true
    },
    {
        "source_sentence": "三種懺法勢力雄猛同居變易罪若空華故使百萬億劫之罪一懺即滅十方為佛推功在茲末後結勸若欲疾成者結上引行勸若欲現身等者結上示處勸洗浴者示方法也能洗表般若所洗表法身燒香表解脫軌儀既備玅果當剋。",
        "from": "X35n0650_002:0213c03_0",
        "context_with_next_sentence": true
    },
    {
        "source_sentence": "△三示邪正。",
        "from": "X35n0650_002:0213c08_0",
        "context_with_next_sentence": true
    },
    {
        "source_sentence": "佛告阿難若有眾生欲觀普賢菩薩者當作是觀作是觀者是名正觀若佗觀者名為邪觀。",
        "from": "X35n0650_002:0213c09_0",
        "context_with_next_sentence": true
    },
    {
        "source_sentence": "正觀者中道名正空假皆正用觀普賢非心外法是心是普賢是心作普賢能所泯絕名正觀也若空假非中心外有法皆名為邪又行人用觀之時見聖像者或慮是魔當用三種法驗之委如禪門(云云)問佛果最何故捨果而觀因人因人又多何故偏觀普賢答略有四意一專觀極因一人令心無異緣故二根機宜此得四悉益故三釋迦一化是行門主故四此經與法華勸發連接彼此談行誓願重故問經云得見普賢不知經流此國甞有人見之不答菩薩具冥顯兩應顯應者如智論中有比丘名摩訶羅甞在一窟中讀法華經見有一金色光明人騎白象合掌而為供養自謂是普賢又南嶽禪師誦經之時得普賢摩頂而涌生肉髻又僧傳道潛禪師於錢唐梵天塔前修懺時普賢乘象鼻垂至地其實應現徧十方界且引此三耳若其冥應如普賢自云是人罪障設不見我我於闇中為其摩頂是知是人覆護羣生功德利益不可思議。",
        "from": "X35n0650_002:0213c11_0",
        "context_with_next_sentence": true
    },
    {
        "source_sentence": "△二從佛滅度後下示佛後修行方法有二初總明勝利有滅惡生善之功二若聲聞人下別示懺法有出家在家之異初又二初滅惡二生善。",
        "from": "X35n0650_002:0214a05_0",
        "context_with_next_sentence": true
    },
    {
        "source_sentence": "佛滅度後佛諸弟子隨順佛語行懺悔者當知是人行普賢行行普賢行者不見惡相及惡業報其有眾生晝夜六時禮十方佛誦大乘經思第一義甚深空法一彈指頃除却百萬億阿僧祇劫生死之罪。",
        "from": "X35n0650_002:0214a08_0",
        "context_with_next_sentence": true
    },
    {
        "source_sentence": "初文有二初滅因惡次滅果惡初滅因云相者表墮不如意處業能牽報惡因既轉則不受苦報也業相如止觀業相境(云云)次滅惡果者以空慧甚深徹實相底了修惡即性達染體本虗彈指之喻為不誣也一燈破千年之闇豆火焚千丈之薪借近喻遠孰不信之。",
        "from": "X35n0650_002:0214a12_0",
        "context_with_next_sentence": true
    },
    {
        "source_sentence": "△次若欲疾成下別明生善善者謂戒也戒有二初發得次誓得。",
        "from": "X35n0650_002:0214a18_0",
        "context_with_next_sentence": true
    },
    {
        "source_sentence": "行此行者真是佛子從諸佛生十方諸佛及諸菩薩為其和尚是名具足菩薩戒者不須羯磨自然成就應受一切人天供養。",
        "from": "X35n0650_002:0214a20_0",
        "context_with_next_sentence": true
    },
    {
        "source_sentence": "發者緣因開發佛子義成慧從佛生非子何謂菩薩戒者十重四十八輕八萬威儀等也不須羯磨者不藉緣也受供養者以持戒之人福德厚重供之者福過供佛故梵網有日食三兩金之勸苟戒根不淨佛有明訶不得受施利如葶藶子大又寶梁經謂破戒比丘大地無咳唾處學者讀之可以自省。",
        "from": "X35n0650_002:0214a23_0",
        "context_with_next_sentence": true
    },
    {
        "source_sentence": "△二自誓中三初依聖力二正自發誓三誓已回向。",
        "from": "X35n0650_002:0214b06_0",
        "context_with_next_sentence": true
    },
    {
        "source_sentence": "爾時行者若欲具足菩薩戒者應當合掌在空閑處徧禮十方佛懺悔諸罪自說己過然後靜處白十方佛而作是言諸佛世尊常住在世我業障故雖信方等見佛不了今歸依佛唯願釋迦牟尼正徧知世尊為我和尚文殊師利具大慧者願以智慧授我清淨諸菩薩法彌勒菩薩勝大慈日憐愍我故亦應聽我受菩薩法十方諸佛現為我證諸大菩薩各稱其名是勝大士覆護眾生助護我等。",
        "from": "X35n0650_002:0214b08_0",
        "context_with_next_sentence": true
    },
    {
        "source_sentence": "初又二初方便次求師初禮佛者方便懺障戒罪也雖不若梵網有求見相之文於義非無也次求師者將服戒纓須賴聖師唯佛菩薩是具三聚淨戒者今起持心賴師覆護則無作可發若就凡師納戒梵網具二師地持但一師今從聖求師至于五。",
        "from": "X35n0650_002:0214b16_0",
        "context_with_next_sentence": true
    },
    {
        "source_sentence": "△次自誓中二初要制乞戒次三歸納法。",
        "from": "X35n0650_002:0214b22_0",
        "context_with_next_sentence": true
    },
    {
        "source_sentence": "今日受持方等經典乃至失命設墮地獄受無量苦終不毀謗諸佛正法以是因緣功德力故今釋迦牟尼佛為我和尚文殊師利為我阿闍棃當來彌勒願授我法十方諸佛願證知我大德諸菩薩願為我伴。",
        "from": "X35n0650_002:0214b23_0",
        "context_with_next_sentence": true
    },
    {
        "source_sentence": "要制者戒法尊重非輕心可發論云若輕浮心體是無記不發無作又不作持戒心者亦不得戒若作來世具戒遠緣則無不可也比見為傳戒師者戒品不具況復希利之心在前羯磨之辭懵然不識重輕條制略不知之戒有明訶一一法不知而為佗人作師受戒者犯罪設有得戒犯已再受者必須懺悔見好相已聽增益受去聖漸遠師徒合雜事同兒戲嗚呼戒法崩壞以至於此寄語後學當尊重正法是故今文有設墮地獄不謗佛之辭葢以戒慧尊勝故爾。",
        "from": "X35n0650_002:0214c03_0",
        "context_with_next_sentence": true
    },
    {
        "source_sentence": "△次三歸納法。",
        "from": "X35n0650_002:0214c13_0",
        "context_with_next_sentence": true
    },
    {
        "source_sentence": "我今依大乘經甚深玅義歸依佛歸依法歸依僧如是三說歸依三寶已次當自誓受六重法受六重法已次當勤修無礙梵行發曠濟心受八重法。",
        "from": "X35n0650_002:0214c14_0",
        "context_with_next_sentence": true
    },
    {
        "source_sentence": "文為三初文者大小二乘皆三自歸然三歸之理體是法性識之者寡大經云阿羅漢不知三寶常住者所有禁戒亦不具足又勝鬘經云若不知常住所有三歸皆不成就是故今經稱為玅義旨在於此三寶雖是一體體名甚深歸須從果果名玅義因果不二我今歸依歸名還源依名仗托無作玅戒自茲而起次六重法者是優婆塞戒也謂不殺不盜不謂得上人法不婬不說眾過不沽酒善戒經云菩薩有二種一在家二出家在家六重出家八重然善戒經中八重戒中但出家四而前四不出但云四重如前恐只是殺盜婬妄耳後四者文云菩薩若為貪利養故自讚其身得菩薩戒住菩薩地是第五重法若有貧窮及病人來乞索不施錢物求法者不施一偈是第六重法若瞋不應加惡若以手打或杖或石心懷瞋恨等者是第七重法若有同師同學誹謗菩薩方等法藏受學頂戴相似非法者不應共住若定知已不得向人讚歎其德是菩薩第八重法經文廣明菩薩戒法(云云)。",
        "from": "X35n0650_002:0214c17_0",
        "context_with_next_sentence": true
    },
    {
        "source_sentence": "△三誓已回向。",
        "from": "X35n0650_002:0215a12_0",
        "context_with_next_sentence": true
    },
    {
        "source_sentence": "立此誓已於空閑處燒眾名香散華供養一切諸佛及諸菩薩大乘方等而作是言我於今日發菩提心以此功德普度一切作是語已復更頂禮一切諸佛及諸菩薩思方等義一日乃至三七日若出家在家不須和尚不用諸師不白羯磨受持讀誦大乘經典力故普賢菩薩勸發行故是十方諸佛正法眼目因由是法自然成就五分法身戒定慧解脫解脫知見諸佛如來從此法生於大乘經得受記莂。",
        "from": "X35n0650_002:0215a13_0",
        "context_with_next_sentence": true
    },
    {
        "source_sentence": "文有四初供佛荷恩二發心度生三徧禮增進四五分結成初文可解次以戒善普資法界菩提心者正覺心也理應依無作四諦以陳四弘虗空可盡度生之心不可盡三禮敬思義至三七者且依今經所制邊期見普賢也四但受持者推功有在五分法身義通大小今身在大前三在因戒則中道一切定則本性健相慧則一切種智後二在果解脫則惑累進斷知見則分別無錯三雖在因今從果說故皆法身也。",
        "from": "X35n0650_002:0215a21_0",
        "context_with_next_sentence": true
    },
    {
        "source_sentence": "△若聲聞人下次示出家在家懺文為二初約人勸修二結示利益初為三初出家五眾二在家二眾三王臣豪族初又三初牒犯戒人二勸令懺悔三結益。",
        "from": "X35n0650_002:0215b06_0",
        "context_with_next_sentence": true
    },
    {
        "source_sentence": "是故智者若聲聞人毀破三歸五戒及八戒比丘戒比丘尼戒沙彌戒沙彌尼戒式叉摩尼戒及諸威儀愚癡不善惡邪心故多犯諸戒及威儀法。",
        "from": "X35n0650_002:0215b10_0",
        "context_with_next_sentence": true
    },
    {
        "source_sentence": "初聲聞人者此牒初心人也若至煖頂自發定共初果已去發道共必無毀具足戒至摩尼戒也毀三歸者發邪見也五戒可解八戒者五加不著華鬘不歌舞伎樂不坐高勝牀沙彌戒八加不捉金銀生像及不過中食式叉摩尼此翻學法女佛制受沙彌尼戒已更用六法調心慮在家時腹中懷姙故六法滿已方受尼大戒及諸威儀者八萬等威儀也愛見二心名為不善惡邪羅剎毀乞浮囊設或從乞當自沈溺。",
        "from": "X35n0650_002:0215b13_0",
        "context_with_next_sentence": true
    },
    {
        "source_sentence": "△次勸令悔過。",
        "from": "X35n0650_002:0215b22_0",
        "context_with_next_sentence": true
    },
    {
        "source_sentence": "若欲除滅令無過患還為比丘具沙門法者當勤修讀方等經典思第一義甚深空法令此空慧與心相應。",
        "from": "X35n0650_002:0215b23_0",
        "context_with_next_sentence": true
    },
    {
        "source_sentence": "具沙門法者戒根完足也小懺六聚各有法式今依大乘修習空法心境俱空罪不罪不可得如此了達者翻大地則艸木俱死。",
        "from": "X35n0650_002:0215c02_0",
        "context_with_next_sentence": true
    },
    {
        "source_sentence": "△三結益。",
        "from": "X35n0650_002:0215c05_0",
        "context_with_next_sentence": true
    },
    {
        "source_sentence": "當知此人於一念頃一切罪垢永盡無餘是名具足沙門法式具諸威儀應受人天一切供養。",
        "from": "X35n0650_002:0215c06_0",
        "context_with_next_sentence": true
    },
    {
        "source_sentence": "一切罪垢是五眾遮性也具沙門法是三聚還生也受人供養者功推大教也。",
        "from": "X35n0650_002:0215c08_0",
        "context_with_next_sentence": true
    },
    {
        "source_sentence": "△次在家二眾。",
        "from": "X35n0650_002:0215c10_0",
        "context_with_next_sentence": true
    },
    {
        "source_sentence": "若優婆塞犯諸威儀作不善事不善事者所謂論說佛法過惡論說四眾所犯惡事偷盜婬泆無有慚愧若欲懺悔滅諸罪者當勤讀誦方等經典思第一義。",
        "from": "X35n0650_002:0215c11_0",
        "context_with_next_sentence": true
    },
    {
        "source_sentence": "優婆塞此云近事男不列優婆夷者略之耳不善事即犯五戒與六重也論說過惡六中最重之過也。",
        "from": "X35n0650_002:0215c14_0",
        "context_with_next_sentence": true
    },
    {
        "source_sentence": "△三王臣之貪又二初示罪二正懺。",
        "from": "X35n0650_002:0215c17_0",
        "context_with_next_sentence": true
    },
    {
        "source_sentence": "若王者大臣婆羅門居士長者宰官是諸人等貪求無厭作五逆罪謗方等經具十惡業是大惡報應墮惡道過於暴雨必定當墮阿鼻地獄若欲除滅此業障者應生慚愧懺悔諸罪。",
        "from": "X35n0650_002:0215c18_0",
        "context_with_next_sentence": true
    },
    {
        "source_sentence": "初示罪者若春秋時殺君三十六洎始皇吞併六國煬帝造逆等臣之貪若石季倫等乃此土也闍王殺文調達造逆乃彼土也逆加謗法報在泥黎楞嚴云因地不直果招紆曲。",
        "from": "X35n0650_002:0215c22_0",
        "context_with_next_sentence": true
    },
    {
        "source_sentence": "△二云何下正示懺法。",
        "from": "X35n0650_002:0216a02_0",
        "context_with_next_sentence": true
    },
    {
        "source_sentence": "云何名為剎利居士懺悔罪法懺悔者但當正心不謗三寶不障出家不為梵行人作惡留難應當繫念修六念法亦當供給供養持大乘者不必禮拜應當憶念甚深經法第一義空思是法者是名剎利居士修第一懺悔第二懺悔者孝養父母恭敬師長是名修第二懺悔第三懺悔者正法治國不邪枉人民是名修第三懺悔第四懺悔者於六齋日勅諸境內力所及處令行不殺修如此法是名修第四懺悔第五懺悔者但當深信因果信一實道知佛不滅是名修第五懺悔。",
        "from": "X35n0650_002:0216a03_0",
        "context_with_next_sentence": true
    },
    {
        "source_sentence": "經云剎利王有五種重罪墮於惡道一強奪三寶物二誹謗正法三惱害佛之弟子四作五逆罪五教行十惡今初不謗三寶等即止善修六念法等即行善不必禮者以姓貴故多慢佛且聽之既云供給此似懺第一奪三寶物罪第二孝父母承顏無違有隱而無犯若大舜事瞽叟號泣於旻天也敬師長左右就養服勤至死若晉帝事王祥於太學也此似懺第四作五逆罪第三正治者法天行道賞罰必當宥過無大刑故無小不枉民者恢解網之仁有納隍之慮此似懺第三害佛弟子之罪第四制令不殺天子以好生惡殺為德仁及飛走澤及禽魚亦止行二善之最也六齋日如大論(云云)此似懺第五教十惡罪第五信因果者善因果譬聲清響順惡因果喻形曲影凹信一實則諸法實相佛不滅則三身常住事理明白知之不疑故曰深信此似懺第二誹謗正法罪。",
        "from": "X35n0650_002:0216a13_0",
        "context_with_next_sentence": true
    },
    {
        "source_sentence": "△佛告下結勸顯益。",
        "from": "X35n0650_002:0216b05_0",
        "context_with_next_sentence": true
    },
    {
        "source_sentence": "佛告阿難於未來世若有修習如此懺悔法當知此人著慚愧服諸佛護助不久當成阿耨多羅三藐三菩提。",
        "from": "X35n0650_002:0216b06_0",
        "context_with_next_sentence": true
    },
    {
        "source_sentence": "慚愧者慚四十位之聖天愧十信之賢人又慚第一義天愧聖賢之人若無慚愧乃裸露人也今既入位是披慚愧服也法身冥資成佛在即故曰不久。",
        "from": "X35n0650_002:0216b09_0",
        "context_with_next_sentence": true
    },
    {
        "source_sentence": "△二經家結。",
        "from": "X35n0650_002:0216b13_0",
        "context_with_next_sentence": true
    },
    {
        "source_sentence": "說是語時十千天子得法眼淨彌勒菩薩等諸大菩薩及以阿難聞佛所說歡喜奉行。",
        "from": "X35n0650_002:0216b14_0",
        "context_with_next_sentence": true
    },
    {
        "source_sentence": "法眼淨者小則初果大乘五眼判之法眼在八九等信今是入住以佛眼名法耳喜亦通深乃至十地得法喜也奉行自行化陀同歸密藏。",
        "from": "X35n0650_002:0216b16_0",
        "context_with_next_sentence": true
    },
    {
        "source_sentence": "佛說觀普賢菩薩行法經",
        "from": "X35n0650_002:0216b19_0",
        "context_with_next_sentence": true
    },
    {
        "source_sentence": "觀普賢菩薩行法經義疏卷下(終)",
        "from": "X35n0650_002:0216b21_0",
        "context_with_next_sentence": true
    },
    {
        "source_sentence": "天台山沙門亮潤分會",
        "from": "X35n0650_002:0216b22_0",
        "context_with_next_sentence": false
    }
]