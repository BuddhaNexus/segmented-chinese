[
    {
        "source_sentence": "金光明最勝王經卷第二",
        "from": "T16n0665_002:0408b02_0",
        "context_with_next_sentence": true
    },
    {
        "source_sentence": "大唐三藏沙門義淨奉　制譯",
        "from": "T16n0665_002:0408b04_0",
        "context_with_next_sentence": true
    },
    {
        "source_sentence": "分別三身品第三",
        "from": "T16n0665_002:0408b05_0",
        "context_with_next_sentence": true
    },
    {
        "source_sentence": "爾時，虛空藏菩薩摩訶薩，在大眾中從座而起，偏袒右肩，右膝著地，合掌恭敬，頂禮佛足，以上微妙金寶之花寶幢幡蓋而為供養，白佛言：「世尊！",
        "from": "T16n0665_002:0408b06_0",
        "context_with_next_sentence": true
    },
    {
        "source_sentence": "云何菩薩摩訶薩於諸如來甚深祕密，如法修行？」",
        "from": "T16n0665_002:0408b09_1",
        "context_with_next_sentence": true
    },
    {
        "source_sentence": "佛言：「善男子！",
        "from": "T16n0665_002:0408b10_2",
        "context_with_next_sentence": true
    },
    {
        "source_sentence": "諦聽！",
        "from": "T16n0665_002:0408b10_3",
        "context_with_next_sentence": true
    },
    {
        "source_sentence": "諦聽！",
        "from": "T16n0665_002:0408b10_4",
        "context_with_next_sentence": true
    },
    {
        "source_sentence": "善思念之，吾當為汝分別解說。",
        "from": "T16n0665_002:0408b11_5",
        "context_with_next_sentence": true
    },
    {
        "source_sentence": "「善男子！",
        "from": "T16n0665_002:0408b12_0",
        "context_with_next_sentence": true
    },
    {
        "source_sentence": "一切如來有三種身。",
        "from": "T16n0665_002:0408b12_1",
        "context_with_next_sentence": true
    },
    {
        "source_sentence": "云何為三？",
        "from": "T16n0665_002:0408b12_2",
        "context_with_next_sentence": true
    },
    {
        "source_sentence": "一者、化身，二者、應身，三者、法身。",
        "from": "T16n0665_002:0408b12_3",
        "context_with_next_sentence": true
    },
    {
        "source_sentence": "如是三身具足，攝受阿耨多羅三藐三菩提，若正了知，速出生死。",
        "from": "T16n0665_002:0408b13_4",
        "context_with_next_sentence": true
    },
    {
        "source_sentence": "云何菩薩了知化身？",
        "from": "T16n0665_002:0408b15_5",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0408b15_6",
        "context_with_next_sentence": true
    },
    {
        "source_sentence": "如來昔在修行地中，為一切眾生修種種法，如是修習至修行滿，修行力故，得大自在；自在力故，隨眾生意，隨眾生行，隨眾生界，悉皆了別，不待時，不過時，處相應，時相應，行相應，說法相應，現種種身，是名化身。",
        "from": "T16n0665_002:0408b15_7",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0408b21_0",
        "context_with_next_sentence": true
    },
    {
        "source_sentence": "云何菩薩了知應身？",
        "from": "T16n0665_002:0408b21_1",
        "context_with_next_sentence": true
    },
    {
        "source_sentence": "謂諸如來為諸菩薩得通達故，說於真諦，為令解了生死涅槃是一味故，為除身見眾生怖畏歡喜故，為無邊佛法而作本故，如實相應如如、如如智本願力故，是身得現具三十二相、八十種好、項背圓光，是名應身。",
        "from": "T16n0665_002:0408b21_2",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0408b26_3",
        "context_with_next_sentence": true
    },
    {
        "source_sentence": "云何菩薩摩訶薩了知法身？",
        "from": "T16n0665_002:0408b26_4",
        "context_with_next_sentence": true
    },
    {
        "source_sentence": "為除諸煩惱等障，為具諸善法故，唯有如如、如如智，是名法身。",
        "from": "T16n0665_002:0408b27_5",
        "context_with_next_sentence": true
    },
    {
        "source_sentence": "前二種身，是假名有，此第三身，是真實有，為前二身而作根本。",
        "from": "T16n0665_002:0408b29_6",
        "context_with_next_sentence": true
    },
    {
        "source_sentence": "何以故？",
        "from": "T16n0665_002:0408c01_7",
        "context_with_next_sentence": true
    },
    {
        "source_sentence": "離法如如，離無分別智，一切諸佛無有別法，一切諸佛智慧具足，一切煩惱究竟滅盡，得清淨佛地，是故法如如、如如智攝一切佛法。",
        "from": "T16n0665_002:0408c01_8",
        "context_with_next_sentence": true
    },
    {
        "source_sentence": "「復次，善男子！",
        "from": "T16n0665_002:0408c05_0",
        "context_with_next_sentence": true
    },
    {
        "source_sentence": "一切諸佛利益自他，至於究竟。",
        "from": "T16n0665_002:0408c05_1",
        "context_with_next_sentence": true
    },
    {
        "source_sentence": "自利益者，是法如如，利益他者，是如如智。",
        "from": "T16n0665_002:0408c06_2",
        "context_with_next_sentence": true
    },
    {
        "source_sentence": "能於自他利益之事，而得自在，成就種種無邊用故，是故分別一切佛法，有無量無邊種種差別。",
        "from": "T16n0665_002:0408c07_3",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0408c09_4",
        "context_with_next_sentence": true
    },
    {
        "source_sentence": "譬如依止妄想思惟，說種種煩惱，說種種業用，說種種果報。",
        "from": "T16n0665_002:0408c09_5",
        "context_with_next_sentence": true
    },
    {
        "source_sentence": "如是依法如如，依如如智，說種種佛法，說種種獨覺法，說種種聲聞法。",
        "from": "T16n0665_002:0408c11_0",
        "context_with_next_sentence": true
    },
    {
        "source_sentence": "依法如如，依如如智，一切佛法自在成就，是為第一不可思議。",
        "from": "T16n0665_002:0408c12_1",
        "context_with_next_sentence": true
    },
    {
        "source_sentence": "譬如畫空作莊嚴具，是難思議；如是依法如如，依如如智，成就佛法亦難思議。",
        "from": "T16n0665_002:0408c14_2",
        "context_with_next_sentence": true
    },
    {
        "source_sentence": "「善男子！",
        "from": "T16n0665_002:0408c16_3",
        "context_with_next_sentence": true
    },
    {
        "source_sentence": "云何法如如、如如智二無分別，而得自在事業成就？",
        "from": "T16n0665_002:0408c16_4",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0408c17_5",
        "context_with_next_sentence": true
    },
    {
        "source_sentence": "譬如如來入於涅槃，願自在故，種種事業皆得成就；法如如、如如智自在事成，亦復如是。",
        "from": "T16n0665_002:0408c17_6",
        "context_with_next_sentence": true
    },
    {
        "source_sentence": "「復次，菩薩摩訶薩入無心定，依前願力，從禪定起，作眾事業，如是二法無有分別，自在事成。",
        "from": "T16n0665_002:0408c20_0",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0408c22_1",
        "context_with_next_sentence": true
    },
    {
        "source_sentence": "譬如日月無有分別，亦如水鏡無有分別，光明亦無分別，三種和合得有影生。",
        "from": "T16n0665_002:0408c22_2",
        "context_with_next_sentence": true
    },
    {
        "source_sentence": "如是法如如、如如智亦無分別，以願自在故，眾生有感，現應化身，如日月影和合出現。",
        "from": "T16n0665_002:0408c24_3",
        "context_with_next_sentence": true
    },
    {
        "source_sentence": "「復次，善男子！",
        "from": "T16n0665_002:0408c27_0",
        "context_with_next_sentence": true
    },
    {
        "source_sentence": "譬如無量無邊水鏡，依於光故，空影得現種種異相，空者即是無相。",
        "from": "T16n0665_002:0408c27_1",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0408c28_2",
        "context_with_next_sentence": true
    },
    {
        "source_sentence": "如是受化諸弟子等，是法身影，以願力故，於二種身現種種相，於法身地無有異相。",
        "from": "T16n0665_002:0408c29_3",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0409a02_4",
        "context_with_next_sentence": true
    },
    {
        "source_sentence": "依此二身，一切諸佛說有餘涅槃；依此法身，說無餘涅槃。",
        "from": "T16n0665_002:0409a02_5",
        "context_with_next_sentence": true
    },
    {
        "source_sentence": "何以故？",
        "from": "T16n0665_002:0409a03_6",
        "context_with_next_sentence": true
    },
    {
        "source_sentence": "一切餘法究竟盡故；依此三身，一切諸佛說無住處涅槃。",
        "from": "T16n0665_002:0409a03_7",
        "context_with_next_sentence": true
    },
    {
        "source_sentence": "為二身故，不住涅槃，離於法身，無有別佛。",
        "from": "T16n0665_002:0409a05_8",
        "context_with_next_sentence": true
    },
    {
        "source_sentence": "何故二身不住涅槃？",
        "from": "T16n0665_002:0409a06_9",
        "context_with_next_sentence": true
    },
    {
        "source_sentence": "二身假名不實，念念生滅，不定住故，數數出現，以不定故；法身不爾，是故二身不住涅槃，法身不二，是故不住涅槃，故依三身說無住涅槃。",
        "from": "T16n0665_002:0409a06_10",
        "context_with_next_sentence": true
    },
    {
        "source_sentence": "「善男子！",
        "from": "T16n0665_002:0409a11_0",
        "context_with_next_sentence": true
    },
    {
        "source_sentence": "一切凡夫為三相故，有縛有障，遠離三身，不至三身。",
        "from": "T16n0665_002:0409a11_1",
        "context_with_next_sentence": true
    },
    {
        "source_sentence": "何者為三？",
        "from": "T16n0665_002:0409a12_2",
        "context_with_next_sentence": true
    },
    {
        "source_sentence": "一者、遍計所執相，二者、依他起相，三者、成就相。",
        "from": "T16n0665_002:0409a12_3",
        "context_with_next_sentence": true
    },
    {
        "source_sentence": "如是諸相，不能解故，不能滅故，不能淨故，是故不得至於三身。",
        "from": "T16n0665_002:0409a13_4",
        "context_with_next_sentence": true
    },
    {
        "source_sentence": "如是三相，能解、能滅、能淨故，是故諸佛具足三身。",
        "from": "T16n0665_002:0409a15_5",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0409a16_6",
        "context_with_next_sentence": true
    },
    {
        "source_sentence": "諸凡夫人未能除遣此三心故，遠離三身，不能得至。",
        "from": "T16n0665_002:0409a16_7",
        "context_with_next_sentence": true
    },
    {
        "source_sentence": "何者為三？",
        "from": "T16n0665_002:0409a17_8",
        "context_with_next_sentence": true
    },
    {
        "source_sentence": "一者、起事心，二者、依根本心，三者、根本心。",
        "from": "T16n0665_002:0409a18_9",
        "context_with_next_sentence": true
    },
    {
        "source_sentence": "依諸伏道，起事心盡；依法斷道，依根本心盡；依最勝道，根本心盡。",
        "from": "T16n0665_002:0409a19_10",
        "context_with_next_sentence": true
    },
    {
        "source_sentence": "起事心滅故，得現化身；依根本心滅故，得顯應身；根本心滅故，得至法身。",
        "from": "T16n0665_002:0409a20_11",
        "context_with_next_sentence": true
    },
    {
        "source_sentence": "是故一切如來具足三身。",
        "from": "T16n0665_002:0409a22_12",
        "context_with_next_sentence": true
    },
    {
        "source_sentence": "「善男子！",
        "from": "T16n0665_002:0409a24_0",
        "context_with_next_sentence": true
    },
    {
        "source_sentence": "一切諸佛於第一身，與諸佛同事；於第二身，與諸佛同意；於第三身，與諸佛同體。",
        "from": "T16n0665_002:0409a24_1",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0409a26_2",
        "context_with_next_sentence": true
    },
    {
        "source_sentence": "是初佛身，隨眾生意有多種故，現種種相，是故說多。",
        "from": "T16n0665_002:0409a26_3",
        "context_with_next_sentence": true
    },
    {
        "source_sentence": "第二佛身，弟子一意，故現一相，是故說一。",
        "from": "T16n0665_002:0409a27_4",
        "context_with_next_sentence": true
    },
    {
        "source_sentence": "第三佛身，過一切種相，非執相境界，是故說名不一不二。",
        "from": "T16n0665_002:0409a28_5",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0409b01_6",
        "context_with_next_sentence": true
    },
    {
        "source_sentence": "是第一身，依於應身得顯現故；是第二身，依於法身得顯現故；是法身者，是真實有，無依處故。",
        "from": "T16n0665_002:0409b01_7",
        "context_with_next_sentence": true
    },
    {
        "source_sentence": "「善男子！",
        "from": "T16n0665_002:0409b03_8",
        "context_with_next_sentence": true
    },
    {
        "source_sentence": "如是三身，以有義故而說於常，以有義故說於無常。",
        "from": "T16n0665_002:0409b03_9",
        "context_with_next_sentence": true
    },
    {
        "source_sentence": "化身者，恒轉法輪，處處隨緣，方便相續，不斷絕故，是故說常；非是本故，具足大用不顯現故，說為無常。",
        "from": "T16n0665_002:0409b05_10",
        "context_with_next_sentence": true
    },
    {
        "source_sentence": "應身者，從無始來，相續不斷，一切諸佛不共之法能攝持故，眾生無盡，用亦無盡，是故說常；非是本故，以具足用不顯現故，說為無常。",
        "from": "T16n0665_002:0409b07_11",
        "context_with_next_sentence": true
    },
    {
        "source_sentence": "法身者，非是行法，無有異相，是根本故，猶如虛空，是故說常。",
        "from": "T16n0665_002:0409b10_12",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0409b12_13",
        "context_with_next_sentence": true
    },
    {
        "source_sentence": "離無分別智，更無勝智，離法如如，無勝境界；是法如如，是慧如如，是二種如如，如如不一不異，是故法身慧清淨故，滅清淨故，是二清淨，是故法身具足清淨。",
        "from": "T16n0665_002:0409b12_14",
        "context_with_next_sentence": true
    },
    {
        "source_sentence": "「復次，善男子！",
        "from": "T16n0665_002:0409b17_0",
        "context_with_next_sentence": true
    },
    {
        "source_sentence": "分別三身，有四種異：有化身非應身，有應身非化身，有化身亦應身，有非化身亦非應身。",
        "from": "T16n0665_002:0409b17_1",
        "context_with_next_sentence": true
    },
    {
        "source_sentence": "何者化身非應身？",
        "from": "T16n0665_002:0409b19_2",
        "context_with_next_sentence": true
    },
    {
        "source_sentence": "謂諸如來般涅槃後，以願自在故，隨緣利益，是名化身。",
        "from": "T16n0665_002:0409b19_3",
        "context_with_next_sentence": true
    },
    {
        "source_sentence": "何者應身非化身？",
        "from": "T16n0665_002:0409b21_4",
        "context_with_next_sentence": true
    },
    {
        "source_sentence": "是地前身。",
        "from": "T16n0665_002:0409b21_5",
        "context_with_next_sentence": true
    },
    {
        "source_sentence": "何者化身亦應身？",
        "from": "T16n0665_002:0409b21_6",
        "context_with_next_sentence": true
    },
    {
        "source_sentence": "謂住有餘涅槃之身。",
        "from": "T16n0665_002:0409b22_7",
        "context_with_next_sentence": true
    },
    {
        "source_sentence": "何者非化身非應身？",
        "from": "T16n0665_002:0409b22_8",
        "context_with_next_sentence": true
    },
    {
        "source_sentence": "謂是法身。",
        "from": "T16n0665_002:0409b23_9",
        "context_with_next_sentence": true
    },
    {
        "source_sentence": "「善男子！",
        "from": "T16n0665_002:0409b23_10",
        "context_with_next_sentence": true
    },
    {
        "source_sentence": "是法身者，二無所有所顯現故。",
        "from": "T16n0665_002:0409b23_11",
        "context_with_next_sentence": true
    },
    {
        "source_sentence": "何者名為二無所有？",
        "from": "T16n0665_002:0409b24_12",
        "context_with_next_sentence": true
    },
    {
        "source_sentence": "於此法身相及相處，二皆是無，非有非無，非一非異，非數非非數，非明非闇。",
        "from": "T16n0665_002:0409b24_13",
        "context_with_next_sentence": true
    },
    {
        "source_sentence": "如是如如智，不見相及相處，不見非有非無，不見非一非異，不見非數非非數，不見非明非闇。",
        "from": "T16n0665_002:0409b26_14",
        "context_with_next_sentence": true
    },
    {
        "source_sentence": "是故當知境界清淨，智慧清淨，不可分別，無有中間，為滅道本故，於此法身能顯如來種種事業。",
        "from": "T16n0665_002:0409b29_0",
        "context_with_next_sentence": true
    },
    {
        "source_sentence": "「善男子！",
        "from": "T16n0665_002:0409c03_0",
        "context_with_next_sentence": true
    },
    {
        "source_sentence": "是身因緣境界處所，果依於本，難思議故，若了此義，是身即是大乘，是如來性，是如來藏。",
        "from": "T16n0665_002:0409c03_1",
        "context_with_next_sentence": true
    },
    {
        "source_sentence": "依於此身得發初心，修行地心而得顯現，不退地心亦皆得現，一生補處心、金剛之心、如來之心而悉顯現，無量無邊如來妙法，皆悉顯現。",
        "from": "T16n0665_002:0409c05_2",
        "context_with_next_sentence": true
    },
    {
        "source_sentence": "依此法身，不可思議摩訶三昧而得顯現；依此法身，得現一切大智。",
        "from": "T16n0665_002:0409c08_3",
        "context_with_next_sentence": true
    },
    {
        "source_sentence": "是故二身依於三昧，依於智慧，而得顯現。",
        "from": "T16n0665_002:0409c10_4",
        "context_with_next_sentence": true
    },
    {
        "source_sentence": "如此法身，依於自體說常、說我，依大三昧故說於樂，依於大智故說清淨，是故如來常住自在安樂清淨。",
        "from": "T16n0665_002:0409c11_5",
        "context_with_next_sentence": true
    },
    {
        "source_sentence": "依大三昧，一切禪定首楞嚴等，一切念處、大法念等，大慈大悲一切陀羅尼、一切神通、一切自在、一切法平等攝受，如是佛法，悉皆出現。",
        "from": "T16n0665_002:0409c13_6",
        "context_with_next_sentence": true
    },
    {
        "source_sentence": "依此大智，十力、四無所畏、四無礙辯、一百八十不共之法，一切希有不可思議法，悉皆顯現。",
        "from": "T16n0665_002:0409c16_7",
        "context_with_next_sentence": true
    },
    {
        "source_sentence": "譬如依如意寶珠，無量無邊種種珍寶，悉皆得現。",
        "from": "T16n0665_002:0409c19_0",
        "context_with_next_sentence": true
    },
    {
        "source_sentence": "如是依大三昧寶，依大智慧寶，能出種種無量無邊諸佛妙法。",
        "from": "T16n0665_002:0409c20_1",
        "context_with_next_sentence": true
    },
    {
        "source_sentence": "「善男子！",
        "from": "T16n0665_002:0409c21_2",
        "context_with_next_sentence": true
    },
    {
        "source_sentence": "如是法身三昧智慧，過一切相，不著於相，不可分別，非常非斷，是名中道。",
        "from": "T16n0665_002:0409c21_3",
        "context_with_next_sentence": true
    },
    {
        "source_sentence": "雖有分別，體無分別。",
        "from": "T16n0665_002:0409c23_4",
        "context_with_next_sentence": true
    },
    {
        "source_sentence": "雖有三數而無三體，不增不減，猶如夢幻，亦無所執，亦無能執，法體如如是解脫處，過死王境，越生死闇，一切眾生不能修行、所不能至，一切諸佛菩薩之所住處。",
        "from": "T16n0665_002:0409c24_5",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0409c28_6",
        "context_with_next_sentence": true
    },
    {
        "source_sentence": "譬如有人願欲得金，處處求覓，遂得金礦，既得礦已，即便碎之，擇取精者，爐中銷鍊，得清淨金，隨意迴轉，作諸鐶釧種種嚴具，雖有諸用，金性不改。",
        "from": "T16n0665_002:0409c28_7",
        "context_with_next_sentence": true
    },
    {
        "source_sentence": "「復次，善男子！",
        "from": "T16n0665_002:0410a02_8",
        "context_with_next_sentence": true
    },
    {
        "source_sentence": "若善男子、善女人求勝解脫修行世善，得見如來及弟子眾。",
        "from": "T16n0665_002:0410a03_9",
        "context_with_next_sentence": true
    },
    {
        "source_sentence": "得親近已，白佛言：『世尊！",
        "from": "T16n0665_002:0410a04_10",
        "context_with_next_sentence": true
    },
    {
        "source_sentence": "何者為善？",
        "from": "T16n0665_002:0410a05_11",
        "context_with_next_sentence": true
    },
    {
        "source_sentence": "何者不善？",
        "from": "T16n0665_002:0410a05_12",
        "context_with_next_sentence": true
    },
    {
        "source_sentence": "何者正修，得清淨行？』",
        "from": "T16n0665_002:0410a05_13",
        "context_with_next_sentence": true
    },
    {
        "source_sentence": "諸佛如來及弟子眾，見彼問時，如是思惟：『是善男子、善女人欲求清淨，欲聽正法。』",
        "from": "T16n0665_002:0410a06_14",
        "context_with_next_sentence": true
    },
    {
        "source_sentence": "即便為說，令其開悟。",
        "from": "T16n0665_002:0410a08_15",
        "context_with_next_sentence": true
    },
    {
        "source_sentence": "彼既聞已，正念憶持，發心修行，得精進力，除嬾惰障，滅一切罪，於諸學處，離不尊重，息掉悔心，入於初地；依初地心，除利有情障，得入二地；於此地中，除不逼惱障，入於三地；於此地中，除心軟淨障，入於四地；於此地中，除善方便障，入於五地；於此地中，除見真俗障，入於六地；於此地中，除見行相障，入於七地；於此地中，除不見滅相障，入於八地；於此地中，除不見生相障，入於九地；於此地中，除六通障，入於十地；於此地中，除所知障，除根本心，入如來地。",
        "from": "T16n0665_002:0410a08_16",
        "context_with_next_sentence": true
    },
    {
        "source_sentence": "如來地者，由三淨故，名極清淨。",
        "from": "T16n0665_002:0410a19_17",
        "context_with_next_sentence": true
    },
    {
        "source_sentence": "云何為三？",
        "from": "T16n0665_002:0410a20_18",
        "context_with_next_sentence": true
    },
    {
        "source_sentence": "一者、煩惱淨，二者、苦淨，三者、相淨。",
        "from": "T16n0665_002:0410a20_19",
        "context_with_next_sentence": true
    },
    {
        "source_sentence": "譬如真金鎔銷治鍊，既燒打已，無復塵垢，為顯金性本清淨故，金體清淨，非謂無金。",
        "from": "T16n0665_002:0410a21_20",
        "context_with_next_sentence": true
    },
    {
        "source_sentence": "譬如濁水，澄渟清淨，無復滓穢，為顯水性本清淨故，非謂無水。",
        "from": "T16n0665_002:0410a23_21",
        "context_with_next_sentence": true
    },
    {
        "source_sentence": "如是法身，與煩惱離，苦集除已，無復餘習，為顯佛性本清淨故，非謂無體。",
        "from": "T16n0665_002:0410a25_22",
        "context_with_next_sentence": true
    },
    {
        "source_sentence": "譬如虛空，煙雲塵霧之所障蔽，若除屏已，是空界淨，非謂無空。",
        "from": "T16n0665_002:0410a27_23",
        "context_with_next_sentence": true
    },
    {
        "source_sentence": "如是法身一切眾苦悉皆盡故，說為清淨，非謂無體。",
        "from": "T16n0665_002:0410a28_24",
        "context_with_next_sentence": true
    },
    {
        "source_sentence": "譬如有人於睡夢中，見大河水漂泛其身，運手動足，截流而渡，得至彼岸，由彼身心不懈退故，從夢覺已，不見有水彼此岸別，非謂無心。",
        "from": "T16n0665_002:0410a29_25",
        "context_with_next_sentence": true
    },
    {
        "source_sentence": "生死妄想既滅盡已，是覺清淨，非謂無覺。",
        "from": "T16n0665_002:0410b04_26",
        "context_with_next_sentence": true
    },
    {
        "source_sentence": "如是法界一切妄想不復生故，說為清淨，非是諸佛無其實體。",
        "from": "T16n0665_002:0410b05_27",
        "context_with_next_sentence": true
    },
    {
        "source_sentence": "「復次，善男子！",
        "from": "T16n0665_002:0410b07_0",
        "context_with_next_sentence": true
    },
    {
        "source_sentence": "是法身者，惑障清淨能現應身，業障清淨能現化身，智障清淨能現法身。",
        "from": "T16n0665_002:0410b07_1",
        "context_with_next_sentence": true
    },
    {
        "source_sentence": "譬如依空出電，依電出光，如是依法身故，能現應身，依應身故，能現化身。",
        "from": "T16n0665_002:0410b09_0",
        "context_with_next_sentence": true
    },
    {
        "source_sentence": "由性淨故能現法身，智慧清淨能現應身，三昧清淨能現化身。",
        "from": "T16n0665_002:0410b10_1",
        "context_with_next_sentence": true
    },
    {
        "source_sentence": "此三清淨，是法如如，不異如如，一味如如，解脫如如，究竟如如，是故諸佛，體無有異。",
        "from": "T16n0665_002:0410b12_2",
        "context_with_next_sentence": true
    },
    {
        "source_sentence": "「善男子！",
        "from": "T16n0665_002:0410b14_3",
        "context_with_next_sentence": true
    },
    {
        "source_sentence": "若有善男子、善女人說於如來是我大師。",
        "from": "T16n0665_002:0410b14_4",
        "context_with_next_sentence": true
    },
    {
        "source_sentence": "若作如是決定信者，此人即應深心解了如來之身無有別異。",
        "from": "T16n0665_002:0410b15_5",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0410b16_6",
        "context_with_next_sentence": true
    },
    {
        "source_sentence": "以是義故，於諸境界不正思惟悉皆除斷，即知彼法無有二相，亦無分別，聖所修行，如如於彼，無有二相。",
        "from": "T16n0665_002:0410b17_7",
        "context_with_next_sentence": true
    },
    {
        "source_sentence": "正修行故，如是如是一切諸障悉皆除滅，如如一切障滅。",
        "from": "T16n0665_002:0410b19_8",
        "context_with_next_sentence": true
    },
    {
        "source_sentence": "如是如是法如如、如如智得最清淨，如如法界正智清淨。",
        "from": "T16n0665_002:0410b20_9",
        "context_with_next_sentence": true
    },
    {
        "source_sentence": "如是如是一切自在，具足攝受皆得成就，一切諸障悉皆除滅。",
        "from": "T16n0665_002:0410b22_10",
        "context_with_next_sentence": true
    },
    {
        "source_sentence": "一切諸障得清淨故，是名真如正智真實之相，如是見者，是名聖見，是則名為真實見佛。",
        "from": "T16n0665_002:0410b23_11",
        "context_with_next_sentence": true
    },
    {
        "source_sentence": "何以故？",
        "from": "T16n0665_002:0410b25_12",
        "context_with_next_sentence": true
    },
    {
        "source_sentence": "如實得見法真如故，是故諸佛悉能普見一切如來。",
        "from": "T16n0665_002:0410b25_13",
        "context_with_next_sentence": true
    },
    {
        "source_sentence": "何以故？",
        "from": "T16n0665_002:0410b27_14",
        "context_with_next_sentence": true
    },
    {
        "source_sentence": "聲聞、獨覺已出三界，求真實境，不能知見，如是聖人所不知見，一切凡夫皆生疑惑，顛倒分別，不能得度，如兔浮海，必不能過。",
        "from": "T16n0665_002:0410b27_15",
        "context_with_next_sentence": true
    },
    {
        "source_sentence": "所以者何？",
        "from": "T16n0665_002:0410c01_16",
        "context_with_next_sentence": true
    },
    {
        "source_sentence": "力微劣故。",
        "from": "T16n0665_002:0410c01_17",
        "context_with_next_sentence": true
    },
    {
        "source_sentence": "凡夫之人亦復如是，不能通達法如如故。",
        "from": "T16n0665_002:0410c01_18",
        "context_with_next_sentence": true
    },
    {
        "source_sentence": "然諸如來無分別心，於一切法得大自在，具足清淨深智慧故，是自境界，不共他故。",
        "from": "T16n0665_002:0410c03_0",
        "context_with_next_sentence": true
    },
    {
        "source_sentence": "是故諸佛如來於無量無邊阿僧祇劫，不惜身命，難行苦行，方得此身，最上無比，不可思議，過言說境，是妙寂靜，離諸怖畏。",
        "from": "T16n0665_002:0410c05_0",
        "context_with_next_sentence": true
    },
    {
        "source_sentence": "「善男子！",
        "from": "T16n0665_002:0410c08_0",
        "context_with_next_sentence": true
    },
    {
        "source_sentence": "如是知見法真如者，無生老死，壽命無限，無有睡眠，亦無飢渴，心常在定，無有散動。",
        "from": "T16n0665_002:0410c08_1",
        "context_with_next_sentence": true
    },
    {
        "source_sentence": "若於如來起諍論心，是則不能見於如來。",
        "from": "T16n0665_002:0410c10_2",
        "context_with_next_sentence": true
    },
    {
        "source_sentence": "諸佛所說，皆能利益，有聽聞者，無不解脫，諸惡禽獸、惡人、惡鬼不相逢值，由聞法故，果報無盡。",
        "from": "T16n0665_002:0410c11_3",
        "context_with_next_sentence": true
    },
    {
        "source_sentence": "然諸如來無無記事，一切境界無欲知心，生死涅槃無有異想，如來所記，無不決定。",
        "from": "T16n0665_002:0410c13_4",
        "context_with_next_sentence": true
    },
    {
        "source_sentence": "諸佛如來四威儀中，無非智攝，一切諸法無有不為慈悲所攝，無有不為利益安樂諸眾生者。",
        "from": "T16n0665_002:0410c15_5",
        "context_with_next_sentence": true
    },
    {
        "source_sentence": "「善男子！",
        "from": "T16n0665_002:0410c17_6",
        "context_with_next_sentence": true
    },
    {
        "source_sentence": "若有善男子、善女人於此《金光明經》聽聞信解，不墮地獄、餓鬼、傍生、阿蘇羅道，常處人天，不生下賤，恒得親近諸佛如來，聽受正法，常生諸佛清淨國土。",
        "from": "T16n0665_002:0410c18_7",
        "context_with_next_sentence": true
    },
    {
        "source_sentence": "所以者何？",
        "from": "T16n0665_002:0410c21_8",
        "context_with_next_sentence": true
    },
    {
        "source_sentence": "由得聞此甚深法故，是善男子、善女人則為如來已知已記，當得不退阿耨多羅三藐三菩提。",
        "from": "T16n0665_002:0410c22_0",
        "context_with_next_sentence": true
    },
    {
        "source_sentence": "若善男子、善女人於此甚深微妙之法，一經耳者，當知是人不謗如來，不毀正法，不輕聖眾，一切眾生未種善根，令得種故，已種善根，令增長成熟故，一切世界所有眾生皆勸修行六波羅蜜多。」",
        "from": "T16n0665_002:0410c24_1",
        "context_with_next_sentence": true
    },
    {
        "source_sentence": "爾時虛空藏菩薩、梵釋四王諸天眾等，即從座起，偏袒右肩，合掌恭敬，頂禮佛足，白佛言：「世尊！",
        "from": "T16n0665_002:0411a01_0",
        "context_with_next_sentence": true
    },
    {
        "source_sentence": "若所在處，講說如是《金光明王》微妙經典，於其國土有四種利益。",
        "from": "T16n0665_002:0411a03_1",
        "context_with_next_sentence": true
    },
    {
        "source_sentence": "何者為四？",
        "from": "T16n0665_002:0411a04_2",
        "context_with_next_sentence": true
    },
    {
        "source_sentence": "一者、國王軍眾強盛，無諸怨敵，離於疾病，壽命延長，吉祥安樂，正法興顯。",
        "from": "T16n0665_002:0411a05_0",
        "context_with_next_sentence": true
    },
    {
        "source_sentence": "二者、中宮妃后、王子諸臣和悅無諍，離於諂佞，王所愛重。",
        "from": "T16n0665_002:0411a06_1",
        "context_with_next_sentence": true
    },
    {
        "source_sentence": "三者、沙門、婆羅門及諸國人修行正法，無病安樂，無抂死者，於諸福田悉皆修立。",
        "from": "T16n0665_002:0411a08_2",
        "context_with_next_sentence": true
    },
    {
        "source_sentence": "四者、於三時中，四大調適，常為諸天增加守護，慈悲平等，無傷害心，令諸眾生歸敬三寶，皆願修習菩提之行。",
        "from": "T16n0665_002:0411a10_3",
        "context_with_next_sentence": true
    },
    {
        "source_sentence": "是為四種利益之事。",
        "from": "T16n0665_002:0411a12_4",
        "context_with_next_sentence": true
    },
    {
        "source_sentence": "世尊！",
        "from": "T16n0665_002:0411a13_5",
        "context_with_next_sentence": true
    },
    {
        "source_sentence": "我等亦常為弘經故，隨逐如是持經之人，所在住處，為作利益。」",
        "from": "T16n0665_002:0411a13_6",
        "context_with_next_sentence": true
    },
    {
        "source_sentence": "佛言：「善哉！",
        "from": "T16n0665_002:0411a14_7",
        "context_with_next_sentence": true
    },
    {
        "source_sentence": "善哉！",
        "from": "T16n0665_002:0411a14_8",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0411a15_9",
        "context_with_next_sentence": true
    },
    {
        "source_sentence": "如是！",
        "from": "T16n0665_002:0411a15_10",
        "context_with_next_sentence": true
    },
    {
        "source_sentence": "如是！",
        "from": "T16n0665_002:0411a15_11",
        "context_with_next_sentence": true
    },
    {
        "source_sentence": "汝等應當勤心流布此妙經王，則令正法久住於世。」",
        "from": "T16n0665_002:0411a15_12",
        "context_with_next_sentence": true
    },
    {
        "source_sentence": "金光明最勝王經夢見金鼓懺悔品第四爾時，妙幢菩薩親於佛前聞妙法已，歡喜踊躍，一心思惟，還至本處。",
        "from": "T16n0665_002:0411a17_0",
        "context_with_next_sentence": true
    },
    {
        "source_sentence": "於夜夢中見大金鼓，光明晃耀猶如日輪，於此光中得見十方無量諸佛，於寶樹下坐琉璃座，無量百千大眾圍遶而為說法。",
        "from": "T16n0665_002:0411a19_1",
        "context_with_next_sentence": true
    },
    {
        "source_sentence": "見一婆羅門桴擊金鼓，出大音聲，聲中演說微妙伽他明懺悔法。",
        "from": "T16n0665_002:0411a22_2",
        "context_with_next_sentence": true
    },
    {
        "source_sentence": "妙幢聞已，皆悉憶持，繫念而住。",
        "from": "T16n0665_002:0411a24_3",
        "context_with_next_sentence": true
    },
    {
        "source_sentence": "至天曉已與無量百千大眾圍遶，將諸供具出王舍城，詣鷲峯山，至世尊所，禮佛足已布設香花，右遶三匝，退坐一面，合掌恭敬，瞻仰尊顏，白佛言：「世尊！",
        "from": "T16n0665_002:0411a24_4",
        "context_with_next_sentence": true
    },
    {
        "source_sentence": "我於夢中見婆羅門以手執桴，擊妙金鼓，出大音聲，聲中演說微妙伽他明懺悔法，我皆憶持。",
        "from": "T16n0665_002:0411a28_5",
        "context_with_next_sentence": true
    },
    {
        "source_sentence": "惟願世尊降大慈悲，聽我所說。」",
        "from": "T16n0665_002:0411b01_6",
        "context_with_next_sentence": true
    },
    {
        "source_sentence": "即於佛前，而說頌曰：「我於昨夜中，　　夢見大金鼓；　其形極姝妙，　　周遍有金光。",
        "from": "T16n0665_002:0411b02_7",
        "context_with_next_sentence": true
    },
    {
        "source_sentence": "　猶如盛日輪，　　光明皆普耀，　充滿十方界，　　咸見於諸佛。",
        "from": "T16n0665_002:0411b06_0",
        "context_with_next_sentence": true
    },
    {
        "source_sentence": "　在於寶樹下，　　各處琉璃座；　無量百千眾，　　恭敬而圍遶。",
        "from": "T16n0665_002:0411b08_0",
        "context_with_next_sentence": true
    },
    {
        "source_sentence": "　有一婆羅門，　　以桴擊金鼓；　於其鼓聲內，　　說此妙伽他。",
        "from": "T16n0665_002:0411b10_0",
        "context_with_next_sentence": true
    },
    {
        "source_sentence": "　金光明鼓出妙聲，　　遍至三千大千界；　能滅三塗極重罪，　　及以人中諸苦厄。",
        "from": "T16n0665_002:0411b12_0",
        "context_with_next_sentence": true
    },
    {
        "source_sentence": "　由此金鼓聲威力，　　永滅一切煩惱障，　斷除怖畏令安隱，　　譬如自在牟尼尊。",
        "from": "T16n0665_002:0411b14_0",
        "context_with_next_sentence": true
    },
    {
        "source_sentence": "　佛於生死大海中，　　積行修成一切智；　能令眾生覺品具，　　究竟咸歸功德海。",
        "from": "T16n0665_002:0411b16_0",
        "context_with_next_sentence": true
    },
    {
        "source_sentence": "　由此金鼓出妙聲，　　普令聞者獲梵響，　證得無上菩提果，　　常轉清淨妙法輪。",
        "from": "T16n0665_002:0411b18_0",
        "context_with_next_sentence": true
    },
    {
        "source_sentence": "　住壽不可思議劫，　　隨機說法利群生；　能斷煩惱眾苦流，　　貪瞋癡等皆除滅。",
        "from": "T16n0665_002:0411b20_0",
        "context_with_next_sentence": true
    },
    {
        "source_sentence": "　若有眾生處惡趣，　　大火猛焰周遍身；　若得聞是妙鼓音，　　即能離苦歸依佛。",
        "from": "T16n0665_002:0411b22_0",
        "context_with_next_sentence": true
    },
    {
        "source_sentence": "　皆得成就宿命智，　　能憶過去百千生；　悉皆正念牟尼尊，　　得聞如來甚深教。",
        "from": "T16n0665_002:0411b24_0",
        "context_with_next_sentence": true
    },
    {
        "source_sentence": "　由聞金鼓勝妙音，　　常得親近於諸佛；　悉能捨離諸惡業，　　純修清淨諸善品。",
        "from": "T16n0665_002:0411b26_0",
        "context_with_next_sentence": true
    },
    {
        "source_sentence": "　一切天人有情類，　　殷重至誠祈願者；　得聞金鼓妙音聲，　　能令所求皆滿足。",
        "from": "T16n0665_002:0411b28_0",
        "context_with_next_sentence": true
    },
    {
        "source_sentence": "　眾生墮在無間獄，　　猛火炎熾苦焚身；　無有救護處輪迴，　　聞者能令苦除滅。",
        "from": "T16n0665_002:0411c01_0",
        "context_with_next_sentence": true
    },
    {
        "source_sentence": "　人天餓鬼傍生中，　　所有現受諸苦難；　得聞金鼓發妙響，　　皆蒙離苦得解脫。",
        "from": "T16n0665_002:0411c03_0",
        "context_with_next_sentence": true
    },
    {
        "source_sentence": "　現在十方界，　　常住兩足尊；　願以大悲心，　　哀愍憶念我。",
        "from": "T16n0665_002:0411c05_0",
        "context_with_next_sentence": true
    },
    {
        "source_sentence": "　眾生無歸依，　　亦無有救護；　為如是等類，　　能作大歸依。",
        "from": "T16n0665_002:0411c07_0",
        "context_with_next_sentence": true
    },
    {
        "source_sentence": "　我先所作罪，　　極重諸惡業；　今對十力前，　　至心皆懺悔。",
        "from": "T16n0665_002:0411c09_0",
        "context_with_next_sentence": true
    },
    {
        "source_sentence": "　我不信諸佛，　　亦不敬尊親，　不務修眾善，　　常造諸惡業。",
        "from": "T16n0665_002:0411c11_0",
        "context_with_next_sentence": true
    },
    {
        "source_sentence": "　或自恃尊高，　　種姓及財位，　盛年行放逸，　　常造諸惡業。",
        "from": "T16n0665_002:0411c13_0",
        "context_with_next_sentence": true
    },
    {
        "source_sentence": "　心恒起邪念，　　口陳於惡言，　不見於過罪，　　常造諸惡業。",
        "from": "T16n0665_002:0411c15_0",
        "context_with_next_sentence": true
    },
    {
        "source_sentence": "　恒作愚夫行，　　無明闇覆心，　隨順不善友，　　常造諸惡業。",
        "from": "T16n0665_002:0411c17_0",
        "context_with_next_sentence": true
    },
    {
        "source_sentence": "　或因諸戲樂，　　或復懷憂惱，　為貪瞋所纏，　　故我造諸惡。",
        "from": "T16n0665_002:0411c19_0",
        "context_with_next_sentence": true
    },
    {
        "source_sentence": "　親近不善人，　　及由慳嫉意，　貧窮行諂誑，　　故我造諸惡。",
        "from": "T16n0665_002:0411c21_0",
        "context_with_next_sentence": true
    },
    {
        "source_sentence": "　雖不樂眾過，　　由有怖畏故，　及不得自在，　　故我造諸惡。",
        "from": "T16n0665_002:0411c23_0",
        "context_with_next_sentence": true
    },
    {
        "source_sentence": "　或為躁動心，　　或因瞋恚恨，　及以飢渴惱，　　故我造諸惡。",
        "from": "T16n0665_002:0411c25_0",
        "context_with_next_sentence": true
    },
    {
        "source_sentence": "　由飲食衣服，　　及貪愛女人，　煩惱火所燒，　　故我造諸惡。",
        "from": "T16n0665_002:0411c27_0",
        "context_with_next_sentence": true
    },
    {
        "source_sentence": "　於佛法僧眾，　　不生恭敬心，　作如是眾罪，　　我今悉懺悔。",
        "from": "T16n0665_002:0411c29_0",
        "context_with_next_sentence": true
    },
    {
        "source_sentence": "　於獨覺菩薩，　　亦無恭敬心，　作如是眾罪，　　我今悉懺悔。",
        "from": "T16n0665_002:0412a02_0",
        "context_with_next_sentence": true
    },
    {
        "source_sentence": "　無知謗正法，　　不孝於父母，　作如是眾罪，　　我今悉懺悔。",
        "from": "T16n0665_002:0412a04_0",
        "context_with_next_sentence": true
    },
    {
        "source_sentence": "　由愚癡憍慢，　　及以貪瞋力，　作如是眾罪，　　我今悉懺悔。",
        "from": "T16n0665_002:0412a06_0",
        "context_with_next_sentence": true
    },
    {
        "source_sentence": "　我於十方界，　　供養無數佛；　當願拔眾生，　　令離諸苦難。",
        "from": "T16n0665_002:0412a08_0",
        "context_with_next_sentence": true
    },
    {
        "source_sentence": "　願一切有情，　　皆令住十地；　福智圓滿已，　　成佛導群迷。",
        "from": "T16n0665_002:0412a10_0",
        "context_with_next_sentence": true
    },
    {
        "source_sentence": "　我為諸眾生，　　苦行百千劫；　以大智慧力，　　皆令出苦海。",
        "from": "T16n0665_002:0412a12_0",
        "context_with_next_sentence": true
    },
    {
        "source_sentence": "　我為諸含識，　　演說甚深經，　最勝金光明，　　能除諸惡業。",
        "from": "T16n0665_002:0412a14_0",
        "context_with_next_sentence": true
    },
    {
        "source_sentence": "　若人百千劫，　　造諸極重罪；　暫時能發露，　　眾惡盡消除。",
        "from": "T16n0665_002:0412a16_0",
        "context_with_next_sentence": true
    },
    {
        "source_sentence": "　依此金光明，　　作如是懺悔；　由斯能速盡，　　一切諸苦業。",
        "from": "T16n0665_002:0412a18_0",
        "context_with_next_sentence": true
    },
    {
        "source_sentence": "　勝定百千種，　　不思議總持，　根力覺道支，　　修習常無倦。",
        "from": "T16n0665_002:0412a20_0",
        "context_with_next_sentence": true
    },
    {
        "source_sentence": "　我當至十地，　　具足珍寶處，　圓滿佛功德，　　濟渡生死流。",
        "from": "T16n0665_002:0412a22_0",
        "context_with_next_sentence": true
    },
    {
        "source_sentence": "　我於諸佛海，　　甚深功德藏，　妙智難思議，　　皆令得具足。",
        "from": "T16n0665_002:0412a24_0",
        "context_with_next_sentence": true
    },
    {
        "source_sentence": "　唯願十方佛，　　觀察護念我；　皆以大悲心，　　哀受我懺悔。",
        "from": "T16n0665_002:0412a26_0",
        "context_with_next_sentence": true
    },
    {
        "source_sentence": "　我於多劫中，　　所造諸惡業；　由斯生苦惱，　　哀愍願消除。",
        "from": "T16n0665_002:0412a28_0",
        "context_with_next_sentence": true
    },
    {
        "source_sentence": "　我造諸惡業，　　常生憂怖心；　於四威儀中，　　曾無歡樂想。",
        "from": "T16n0665_002:0412b01_0",
        "context_with_next_sentence": true
    },
    {
        "source_sentence": "　諸佛具大悲，　　能除眾生怖；　願受我懺悔，　　令得離憂苦。",
        "from": "T16n0665_002:0412b03_0",
        "context_with_next_sentence": true
    },
    {
        "source_sentence": "　我有煩惱障，　　及以諸報業；　願以大悲水，　　洗濯令清淨。",
        "from": "T16n0665_002:0412b05_0",
        "context_with_next_sentence": true
    },
    {
        "source_sentence": "　我先作諸罪，　　及現造惡業；　至心皆發露，　　咸願得蠲除。",
        "from": "T16n0665_002:0412b07_0",
        "context_with_next_sentence": true
    },
    {
        "source_sentence": "　未來諸惡業，　　防護令不起；　設令有違者，　　終不敢覆藏。",
        "from": "T16n0665_002:0412b09_0",
        "context_with_next_sentence": true
    },
    {
        "source_sentence": "　身三語四種，　　意業復有三；　繫縛諸有情，　　無始恒相續。",
        "from": "T16n0665_002:0412b11_0",
        "context_with_next_sentence": true
    },
    {
        "source_sentence": "　由斯三種行，　　造作十惡業，　如是眾多罪，　　我今皆懺悔。",
        "from": "T16n0665_002:0412b13_0",
        "context_with_next_sentence": true
    },
    {
        "source_sentence": "　我造諸惡業，　　苦報當自受；　今於諸佛前，　　至誠皆懺悔。",
        "from": "T16n0665_002:0412b15_0",
        "context_with_next_sentence": true
    },
    {
        "source_sentence": "　於此贍部洲，　　及他方世界；　所有諸善業，　　今我皆隨喜。",
        "from": "T16n0665_002:0412b17_0",
        "context_with_next_sentence": true
    },
    {
        "source_sentence": "　願離十惡業，　　修行十善道；　安住十地中，　　常見十方佛。",
        "from": "T16n0665_002:0412b19_0",
        "context_with_next_sentence": true
    },
    {
        "source_sentence": "　我以身語意，　　所修福智業；　願以此善根，　　速成無上慧。",
        "from": "T16n0665_002:0412b21_0",
        "context_with_next_sentence": true
    },
    {
        "source_sentence": "　我今親對十力前，　　發露眾多苦難事；　凡愚迷惑三有難，　　恒造極重惡業難，　我所積集欲邪難，　　常起貪愛流轉難，　於此世間耽著難，　　一切愚夫煩惱難，　狂心散動顛倒難，　　及以親近惡友難，　於生死中貪染難，　　瞋癡闇鈍造罪難，　生八無暇惡處難，　　未曾積集功德難，　我今皆於最勝前，　　懺悔無邊罪惡業。",
        "from": "T16n0665_002:0412b23_0",
        "context_with_next_sentence": true
    },
    {
        "source_sentence": "　我今歸依諸善逝，　　我禮德海無上尊；　如大金山照十方，　　唯願慈悲哀攝受。",
        "from": "T16n0665_002:0412c02_0",
        "context_with_next_sentence": true
    },
    {
        "source_sentence": "　身色金光淨無垢，　　目如清淨紺琉璃；　吉祥威德名稱尊，　　大悲慧日除眾闇。",
        "from": "T16n0665_002:0412c04_0",
        "context_with_next_sentence": true
    },
    {
        "source_sentence": "　佛日光明常普遍，　　善淨無垢離諸塵；　牟尼月照極清涼，　　能除眾生煩惱熱。",
        "from": "T16n0665_002:0412c06_0",
        "context_with_next_sentence": true
    },
    {
        "source_sentence": "　三十二相遍莊嚴，　　八十隨好皆圓滿；　福德難思無與等，　　如日流光照世間。",
        "from": "T16n0665_002:0412c08_0",
        "context_with_next_sentence": true
    },
    {
        "source_sentence": "　色如琉璃淨無垢，　　猶如滿月處虛空；　妙頗梨網映金軀，　　種種光明以嚴飾。",
        "from": "T16n0665_002:0412c10_0",
        "context_with_next_sentence": true
    },
    {
        "source_sentence": "　於生死苦瀑流內，　　老病憂愁水所漂；　如是苦海難堪忍，　　佛日舒光令永竭。",
        "from": "T16n0665_002:0412c12_0",
        "context_with_next_sentence": true
    },
    {
        "source_sentence": "　我今稽首一切智，　　三千世界希有尊，　光明晃耀紫金身，　　種種妙好皆嚴飾。",
        "from": "T16n0665_002:0412c14_0",
        "context_with_next_sentence": true
    },
    {
        "source_sentence": "　如大海水量難知，　　大地微塵不可數，　如妙高山叵稱量，　　亦如虛空無有際。",
        "from": "T16n0665_002:0412c16_0",
        "context_with_next_sentence": true
    },
    {
        "source_sentence": "　諸佛功德亦如是，　　一切有情不能知，　於無量劫諦思惟，　　無有能知德海岸。",
        "from": "T16n0665_002:0412c18_0",
        "context_with_next_sentence": true
    },
    {
        "source_sentence": "　盡此大地諸山岳，　　析如微塵能算知，　毛端渧海尚可量，　　佛之功德無能數。",
        "from": "T16n0665_002:0412c20_0",
        "context_with_next_sentence": true
    },
    {
        "source_sentence": "　一切有情皆共讚，　　世尊名稱諸功德，　清淨相好妙莊嚴，　　不可稱量知分齊。",
        "from": "T16n0665_002:0412c22_0",
        "context_with_next_sentence": true
    },
    {
        "source_sentence": "　我之所有眾善業，　　願得速成無上尊，　廣說正法利群生，　　悉令解脫於眾苦。",
        "from": "T16n0665_002:0412c24_0",
        "context_with_next_sentence": true
    },
    {
        "source_sentence": "　降伏大力魔軍眾，　　當轉無上正法輪；　久住劫數難思議，　　充足眾生甘露味。",
        "from": "T16n0665_002:0412c26_0",
        "context_with_next_sentence": true
    },
    {
        "source_sentence": "　猶如過去諸最勝，　　六波羅蜜皆圓滿；　滅諸貪欲及瞋癡，　　降伏煩惱除眾苦。",
        "from": "T16n0665_002:0412c28_0",
        "context_with_next_sentence": true
    },
    {
        "source_sentence": "　願我常得宿命智，　　能憶過去百千生；　亦常憶念牟尼尊，　　得聞諸佛甚深法。",
        "from": "T16n0665_002:0413a01_0",
        "context_with_next_sentence": true
    },
    {
        "source_sentence": "　願我以斯諸善業，　　奉事無邊最勝尊；　遠離一切不善因，　　恒得修行真妙法。",
        "from": "T16n0665_002:0413a03_0",
        "context_with_next_sentence": true
    },
    {
        "source_sentence": "　一切世界諸眾生，　　悉皆離苦得安樂；　所有諸根不具足，　　令彼身相皆圓滿。",
        "from": "T16n0665_002:0413a05_0",
        "context_with_next_sentence": true
    },
    {
        "source_sentence": "　若有眾生遭病苦，　　身形羸瘦無所依；　咸令病苦得消除，　　諸根色力皆充滿。",
        "from": "T16n0665_002:0413a07_0",
        "context_with_next_sentence": true
    },
    {
        "source_sentence": "　若犯王法當刑戮，　　眾苦逼迫生憂惱；　彼受如斯極苦時，　　無有歸依能救護。",
        "from": "T16n0665_002:0413a09_0",
        "context_with_next_sentence": true
    },
    {
        "source_sentence": "　若受鞭杖枷鎖繫，　　種種苦具切其身；　無量百千憂惱時，　　逼迫身心無暫樂。",
        "from": "T16n0665_002:0413a11_0",
        "context_with_next_sentence": true
    },
    {
        "source_sentence": "　皆令得免於繫縛，　　及以鞭杖苦楚事；　將臨刑者得命全，　　眾苦皆令永除盡。",
        "from": "T16n0665_002:0413a13_0",
        "context_with_next_sentence": true
    },
    {
        "source_sentence": "　若有眾生飢渴逼，　　令得種種殊勝味；　盲者得視聾者聞，　　跛者能行瘂能語。",
        "from": "T16n0665_002:0413a15_0",
        "context_with_next_sentence": true
    },
    {
        "source_sentence": "　貧窮眾生獲寶藏，　　倉庫盈溢無所乏；　皆令得受上妙樂，　　無一眾生受苦惱。",
        "from": "T16n0665_002:0413a17_0",
        "context_with_next_sentence": true
    },
    {
        "source_sentence": "　一切人天皆樂見，　　容儀溫雅甚端嚴；　悉皆現受無量樂，　　受用豐饒福德具。",
        "from": "T16n0665_002:0413a19_0",
        "context_with_next_sentence": true
    },
    {
        "source_sentence": "　隨彼眾生念伎樂，　　眾妙音聲皆現前；　念水即現清涼池，　　金色蓮花汎其上。",
        "from": "T16n0665_002:0413a21_0",
        "context_with_next_sentence": true
    },
    {
        "source_sentence": "　隨彼眾生心所念，　　飲食衣服及床敷；　金銀珍寶妙琉璃，　　瓔珞莊嚴皆具足。",
        "from": "T16n0665_002:0413a23_0",
        "context_with_next_sentence": true
    },
    {
        "source_sentence": "　勿令眾生聞惡響，　　亦復不見有相違；　所受容貌悉端嚴，　　各各慈心相愛樂。",
        "from": "T16n0665_002:0413a25_0",
        "context_with_next_sentence": true
    },
    {
        "source_sentence": "　世間資生諸樂具，　　隨心念時皆滿足；　所得珍財無悋惜，　　分布施與諸眾生。",
        "from": "T16n0665_002:0413a27_0",
        "context_with_next_sentence": true
    },
    {
        "source_sentence": "　燒香末香及塗香，　　眾妙雜花非一色；　每日三時從樹墮，　　隨心受用生歡喜。",
        "from": "T16n0665_002:0413a29_0",
        "context_with_next_sentence": true
    },
    {
        "source_sentence": "　普願眾生咸供養，　　十方一切最勝尊；　三乘清淨妙法門，　　菩薩獨覺聲聞眾。",
        "from": "T16n0665_002:0413b02_0",
        "context_with_next_sentence": true
    },
    {
        "source_sentence": "　常願勿處於卑賤，　　不墮無暇八難中；　生在有暇人中尊，　　恒得親承十方佛。",
        "from": "T16n0665_002:0413b04_0",
        "context_with_next_sentence": true
    },
    {
        "source_sentence": "　願得常生富貴家，　　財寶倉庫皆盈滿；　顏貌名稱無與等，　　壽命延長經劫數。",
        "from": "T16n0665_002:0413b06_0",
        "context_with_next_sentence": true
    },
    {
        "source_sentence": "　悉願女人變為男，　　勇健聰明多智慧；　一切常行菩薩道，　　勤修六度到彼岸。",
        "from": "T16n0665_002:0413b08_0",
        "context_with_next_sentence": true
    },
    {
        "source_sentence": "　常見十方無量佛，　　寶王樹下而安處；　處妙琉璃師子座，　　恒得親承轉法輪。",
        "from": "T16n0665_002:0413b10_0",
        "context_with_next_sentence": true
    },
    {
        "source_sentence": "　若於過去及現在，　　輪迴三有造諸業；　能招可厭不善趣，　　願得消滅永無餘。",
        "from": "T16n0665_002:0413b12_0",
        "context_with_next_sentence": true
    },
    {
        "source_sentence": "　一切眾生於有海，　　生死羂網堅牢縛；　願以智劍為斷除，　　離苦速證菩提處。",
        "from": "T16n0665_002:0413b14_0",
        "context_with_next_sentence": true
    },
    {
        "source_sentence": "　眾生於此贍部內，　　或於他方世界中；　所作種種勝福因，　　我今皆悉生隨喜。",
        "from": "T16n0665_002:0413b16_0",
        "context_with_next_sentence": true
    },
    {
        "source_sentence": "　以此隨喜福德事，　　及身語意造眾善；　願此勝業常增長，　　速證無上大菩提。",
        "from": "T16n0665_002:0413b18_0",
        "context_with_next_sentence": true
    },
    {
        "source_sentence": "　所有禮讚佛功德，　　深心清淨無瑕穢；　迴向發願福無邊，　　當超惡趣六十劫。",
        "from": "T16n0665_002:0413b20_0",
        "context_with_next_sentence": true
    },
    {
        "source_sentence": "　若有男子及女人，　　婆羅門等諸勝族；　合掌一心讚歎佛，　　生生常憶宿世事。",
        "from": "T16n0665_002:0413b22_0",
        "context_with_next_sentence": true
    },
    {
        "source_sentence": "　諸根清淨身圓滿，　　殊勝功德皆成就；　願於未來所生處，　　常得人天共瞻仰。",
        "from": "T16n0665_002:0413b24_0",
        "context_with_next_sentence": true
    },
    {
        "source_sentence": "　非於一佛十佛所，　　修諸善根今得聞；　百千佛所種善根，　　方得聞斯懺悔法。」",
        "from": "T16n0665_002:0413b26_0",
        "context_with_next_sentence": true
    },
    {
        "source_sentence": "爾時世尊聞此說已，讚妙幢菩薩言：「善哉！",
        "from": "T16n0665_002:0413b28_0",
        "context_with_next_sentence": true
    },
    {
        "source_sentence": "善哉！",
        "from": "T16n0665_002:0413b29_0",
        "context_with_next_sentence": true
    },
    {
        "source_sentence": "善男子！",
        "from": "T16n0665_002:0413b29_1",
        "context_with_next_sentence": true
    },
    {
        "source_sentence": "如汝所夢，金鼓出聲讚歎如來真實功德，并懺悔法；若有聞者，獲福甚多，廣利有情，滅除罪障。",
        "from": "T16n0665_002:0413b29_2",
        "context_with_next_sentence": true
    },
    {
        "source_sentence": "汝今應知此之勝業，皆是過去讚歎發願，宿習因緣，及由諸佛威力加護，此之因緣，當為汝說。」",
        "from": "T16n0665_002:0413c02_3",
        "context_with_next_sentence": true
    },
    {
        "source_sentence": "時諸大眾聞是法已，咸皆歡喜，信受奉行。",
        "from": "T16n0665_002:0413c04_4",
        "context_with_next_sentence": true
    },
    {
        "source_sentence": "金光明最勝王經卷第二",
        "from": "T16n0665_002:0413c06_0",
        "context_with_next_sentence": false
    }
]