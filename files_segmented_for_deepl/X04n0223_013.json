[
    {
        "source_sentence": "大方廣佛新華嚴經合論卷第十三",
        "from": "X04n0223_013:0091b19_0",
        "context_with_next_sentence": true
    },
    {
        "source_sentence": "唐于闐國三藏沙門實叉難陀譯經",
        "from": "X04n0223_013:0091b20_0",
        "context_with_next_sentence": true
    },
    {
        "source_sentence": "唐太原方山長者李通玄造論",
        "from": "X04n0223_013:0091b21_0",
        "context_with_next_sentence": true
    },
    {
        "source_sentence": "唐福州開元寺沙門志寧釐經合論",
        "from": "X04n0223_013:0091b22_0",
        "context_with_next_sentence": true
    },
    {
        "source_sentence": "世主妙嚴品第一之六",
        "from": "X04n0223_013:0091b23_0",
        "context_with_next_sentence": true
    },
    {
        "source_sentence": "【經】復有無量緊那羅王所謂善慧光明天緊那羅王妙華幢緊那羅王種種莊嚴緊那羅王悅意吼聲緊那羅王寶樹光明緊那羅王見者欣樂緊那羅王最勝光莊嚴緊那羅王微妙華幢緊那羅王動地力緊那羅王攝伏惡眾緊那羅王如是等而為上首其數無量皆勤精進觀一切法心恒快樂自在遊戲。",
        "from": "X04n0223_013:0091b24_0",
        "context_with_next_sentence": true
    },
    {
        "source_sentence": "【論】第三緊那羅王(有七行經一百一十七言)明等一切諸佛迴向以一切諸佛處於生死以法忍門以為萬行之主令一切眾生皆得菩提無上法樂故寄表緊那羅王此云疑神亦為行主似人而頂上有角口似牛口人見皆疑人耶非人耶故曰疑神明此位菩薩以十迴向成大慈心以法忍力生於六道同行益生人見皆疑為凡為聖若是凡夫有智如佛若是賢聖行同凡事故以疑神寄表其行也此神能作行主與天作戲主忍波羅蜜門以忍為萬行主若無忍者萬行不成是故忍為行主於中四義如上准之十箇疑神以忍波羅蜜中十波羅蜜以名下義配之可見此類畜生道攝。",
        "from": "X04n0223_013:0091c06_0",
        "context_with_next_sentence": true
    },
    {
        "source_sentence": "【經】復有無量摩睺羅伽王所謂善慧摩睺羅伽王清淨威音摩睺羅伽王勝慧莊嚴髻摩睺羅伽王妙目主摩睺羅伽王如燈幢為眾所歸摩睺羅伽王最勝光明幢摩睺羅伽王師子臆摩睺羅伽王眾妙莊嚴音摩睺羅伽王須彌堅固摩睺羅伽王可愛樂光明摩睺羅伽王如是等而為上首其數無量皆勤修習廣大方便令諸眾生永割癡網。",
        "from": "X04n0223_013:0091c18_0",
        "context_with_next_sentence": true
    },
    {
        "source_sentence": "【論】第四摩睺羅伽王(有八行經一百三十一言)此云大蟒也亦云大腹羅伽云胷腹行也主精進波羅蜜胷腹行者明趣求樂法利人匍匐離慢謙敬也是精進義也明至一切處迴向也六道四生無處不入此是守護伽藍神能護法故如法界品云見佛歡喜曲躬恭敬摩睺羅伽王此中十王明精進波羅蜜中十波羅蜜一一以名下義配之可見此眾亦明方便同於眾生愛著所為明菩薩處生死同行令除愛網如下歎德中習廣大方便令諸眾生永割癡網故。",
        "from": "X04n0223_013:0092a01_0",
        "context_with_next_sentence": true
    },
    {
        "source_sentence": "【經】復有無量夜叉王所謂毗沙門夜叉王自在音夜叉王嚴持器仗夜叉王大智慧夜叉王燄眼主夜叉王金剛眼夜叉王勇健臂夜叉王勇敵大軍夜叉王富資財夜叉王力壞高山夜叉王如是等而為上首其數無量皆勤守護一切眾生。",
        "from": "X04n0223_013:0092a11_0",
        "context_with_next_sentence": true
    },
    {
        "source_sentence": "【論】第五夜叉王(有五行半經九十一言)明無盡功德藏迴向主禪波羅蜜以禪定夜叉守護一切眾生心令心不妄得大功德藏故夜叉者此云苦活或名伺察明以禪門守護伺察一切眾生苦活心令心不妄如法界品云常勤守護眾生諸夜叉王餘十王是禪波羅蜜中十波羅蜜以名下義隨位配之可見又毗沙門夜叉因主所管得名毗沙門天王領夜叉眾在須彌山北面。",
        "from": "X04n0223_013:0092a16_0",
        "context_with_next_sentence": true
    },
    {
        "source_sentence": "【經】復有無量諸大龍王所謂毗樓博叉龍王娑竭羅龍王雲音妙幢龍王燄口海光龍王普高雲幢龍王德叉迦龍王無邊步龍王清淨色龍王普運大聲龍王無熱惱龍王如是等而為上首其數無量莫不勤力興雲布雨令諸眾生熱惱銷滅。",
        "from": "X04n0223_013:0092a24_0",
        "context_with_next_sentence": true
    },
    {
        "source_sentence": "【論】第六(有五行半經九十二言)毗樓博叉龍王亦依所管得名毗樓博叉天王主領龍眾在須彌山西并富多那此主熱病鬼此之龍王主隨順堅固迴向明般若波羅蜜門如龍遊空能隱顯降雨潤眾生故以般若空慧自在有無雨諸法雨益眾生故以龍表之也毗樓博叉者具云毗路波呵迄叉亦云雜語主舊云醜目新名毗者種種也路者色也波呵迄叉者根也以種種色莊嚴眼根明以種種慧莊嚴諸見令見無著龍有五種龍一象形二蛇形三馬形四魚形五蝦蟇形一善住龍王為一切象形龍主二難陀龍王此云歡喜為一切蛇形龍主三那婆達多龍王此云無熱惱亦名清涼為一切馬形龍主此一箇龍王遠離諸龍三種過患一熱沙不墮其頭二不以蛇形行欲三無金翅鳥畏又更有一苦以風吹寶衣露身生苦唯此龍王得免斯惱故曰清涼依智度論此龍王是七住菩薩四婆樓那龍王此云水天為一切魚形龍主五摩那蘇婆帝龍王亦名摩那斯此云慈心慈心風不鳴條雨不破塊亦名得意又云摩那此云意高以此龍有威德故名為意高為一切蝦蟇形龍主如四分律文中說諸龍初生時睡時瞋時行欲時此四時中不能變形餘時皆能變形此約三乘中龍王其事如是如此一乘中龍王其德竝是入不思議乘佛果位中大菩薩等為化眾生故徧於諸道普現其身今於此會賀佛出興酬其本緣寄位表法即如此經毗樓博叉龍王得銷滅一切諸龍趣熾然解脫門為明此位般若智慧之龍常遊法空以種種語言設諸教網故此是十迴向中檀波羅蜜娑竭羅龍王此云海也得一念中轉自龍形示現無量眾生身解脫門明此是入生死海成大悲戒報得願力神通故此十迴向大體成慈悲願行得願力神通雲音幢龍王得一切諸有趣中以清淨音說佛無邊名號海解脫門此明忍招名譽如是獲益分中廣明德叉迦龍王者此云能害於所害為德叉是所害聲迦是能害聲言此龍瞋時噓視人畜皆致命終故舊云多舌龍者由多言故故云多舌非是口中有多舌故表進修中此是第六般若波羅蜜門善說多法故故云多舌託此龍位寄顯法故已下准上以名義配之可知已上十龍王以十迴向中般若波羅蜜為體表智慧遊空雨法自在。",
        "from": "X04n0223_013:0092b05_0",
        "context_with_next_sentence": true
    },
    {
        "source_sentence": "【經】復有無量鳩槃茶王所謂增長鳩槃茶王龍主鳩槃茶王善莊嚴幢鳩槃茶王普饒益行鳩槃茶王甚可怖畏鳩槃茶王美目端嚴鳩槃茶王高峯慧鳩槃茶王勇健臂鳩槃茶王無邊淨華眼鳩槃茶王廣大天面阿脩羅眼鳩槃茶王如是等而為上首其數無量皆勤修學無礙法門放大光明。",
        "from": "X04n0223_013:0092c21_0",
        "context_with_next_sentence": true
    },
    {
        "source_sentence": "【論】第七(有六行半經一百十二言)等隨順一切眾生迴向以鳩槃茶王主之明此位菩薩成大悲徧入諸道垂慈利生此是魘魅鬼神噉食精氣亦名冬瓜鬼依正法念經說其名字如是惡眾生菩薩亦皆隨順是故名等隨順一切眾生迴向乃至地獄悉皆徧入此神是南方天王領二部眾一名鳩槃茶二名薜茘鬼此鳩槃茶陰囊大如冬瓜若行乃擎置肩上坐時即踞之而坐法界品云常勤除滅諸餓鬼趣鳩槃茶王明愛染貪求猶如餓鬼大悲菩薩盡興隨行斷一切貪求故。",
        "from": "X04n0223_013:0093a03_0",
        "context_with_next_sentence": true
    },
    {
        "source_sentence": "【經】復有無量乾闥婆王所謂持國乾闥婆王樹光乾闥婆王淨目乾闥婆王華冠乾闥婆王普音乾闥婆王樂搖動妙目乾闥婆王妙音師子幢乾闥婆王普放寶光明乾闥婆王金剛樹華幢乾闥婆王樂普現莊嚴乾闥婆王如是等而為上首其數無量皆於大法深生信解歡喜愛重勤修不倦。",
        "from": "X04n0223_013:0093a13_0",
        "context_with_next_sentence": true
    },
    {
        "source_sentence": "【論】第八(有六行半經一百十二言)真如相迴向寄乾闥婆王以表法此云尋香有香氣處以作娛樂而求其食託事表真如相位菩薩常以真如法界戒定慧解脫解脫知見五分法身無染之香娛樂眾生令其愛樂故下文云皆於大法深生信解歡喜愛重勤修不倦入法界品云常令眾生增長歡喜乾闥婆王以法悅眾生義故於中十王明願波羅蜜中十波羅蜜此位智增隨根設教悅眾生故令歡喜也。",
        "from": "X04n0223_013:0093a19_0",
        "context_with_next_sentence": true
    },
    {
        "source_sentence": "【經】復有無量月天子所謂月天子華王髻光明天子眾妙淨光明天子安樂世間心天子樹王眼光明天子示現清淨光天子普遊不動光天子星宿王自在天子淨覺月天子大威德光明天子如是等而為上首其數無量皆勤顯發眾生心寶。",
        "from": "X04n0223_013:0093b03_0",
        "context_with_next_sentence": true
    },
    {
        "source_sentence": "【論】第九(有五行半經九十二言)無縛無著解脫迴向託事於月天子表力波羅蜜以無縛無著法性虗空智慧照燭眾生淨煩惱熱得法清涼故於中十箇月天子明力波羅蜜中十波羅蜜隨名下義配之可見。",
        "from": "X04n0223_013:0093b08_0",
        "context_with_next_sentence": true
    },
    {
        "source_sentence": "【經】復有無量日天子所謂日天子光燄眼天子須彌光可畏敬幢天子離垢寶莊嚴天子勇猛不退轉天子妙華纓光明天子最勝幢光明天子寶髻普光明天子光明眼天子持勝德天子普光明天子如是等而為上首其數無量皆勤修習利益眾生增其善根。",
        "from": "X04n0223_013:0093b12_0",
        "context_with_next_sentence": true
    },
    {
        "source_sentence": "【論】第十(有六行經九十九言)入法界無量迴向以日天子託事表之明十迴向中智波羅蜜如日處空下臨照萬有其位於上其功益下像此位菩薩其智甚高其行彌下徹至人天神鬼外道邪行畜生地獄盡同其行猶如日月其形在上其功在下善惡俱照故於中十日天子明智波羅蜜中十波羅蜜一一隨名義配之常以智波羅蜜為體已上十王配十迴向中十波羅蜜竟如十住十行十迴向乃至十地一一位中波羅蜜各隨當位取意即得一例取之即不知其趣如日月二位其形狀及高下者如俱舍論月去地四萬由旬廣四十由旬以水精白銀合為兩面迴轉相映故有虧盈此論如是說未可為定依但依經說者為指南依長阿含經其月上有城其城正方一千九百六十里高下亦爾二分天金作一分瑠璃作以遙看似圓天子五百歲子孫相襲一劫日月相近光影相映即有虧盈此可為定日廣五十由旬其城正方二千四十里高下亦爾其城純金七寶鎣飾王坐二十里壽命子孫同月天子以風持故遶須彌山日月天子總是四天王所攝此已上多依長阿含經說如是日月天子皆表十迴向成大悲願行之門明悲智無依常以法空為體隨根普照無有所為任無功之智日稱萬有而成益。",
        "from": "X04n0223_013:0093b17_0",
        "context_with_next_sentence": true
    },
    {
        "source_sentence": "第五從三十三天王已下至大自在天王於中有十大天王明十地利生因果者。",
        "from": "X04n0223_013:0093c16_0",
        "context_with_next_sentence": true
    },
    {
        "source_sentence": "【經】復有無量三十三天王所謂釋迦因陀羅天王普稱滿音天王慈目寶髻天王寶光幢名稱天王發生喜樂髻天王可愛樂正念天王須彌勝音天王成就念天王可愛樂淨華光天王智日眼天王自在光明能覺悟天王如是等而為上首其數無量皆勤發起一切世間廣大之業。",
        "from": "X04n0223_013:0093c18_0",
        "context_with_next_sentence": true
    },
    {
        "source_sentence": "【論】從初第一三十三天十大天王(有六行經一百七言)託事表初歡喜地義分為四一舉天王名號二寄位表法三釋名配行四結數歎德一舉天王名號者如經云所謂釋迦因陀羅天王等十大天王名號是二寄位表法者寄託此天表歡喜地菩薩得歡喜地時得法悅心無有世間五欲等諸繫著故樂唯是法樂以此義故多歡喜多適悅猶如世人創得生於忉利天上受天妙樂又如昇山頂至無相際身與空合明此位菩薩從十住十行十迴向習氣之有為而昇此初地之位法空之際一分習氣盡故以須彌之頂忉利之天寄表其位令易解故十住十行寄表如神十迴向位寄表如王於此十地寄表如天明其進修漸漸慣習殊勝以總別同異成壞門三對六字義該之亦以十玄門該之如是進修差別總是一剎那中同異皆不得如情所知如理思之可見又如仁王經云習種銅輪二天下銀輪三天性種性道種堅德轉輪王七寶金輪四天下初地菩薩忉利王二地菩薩夜摩王以次寄位配當明福智殊勝不可以世間之樂為比也以實而言如菩薩悲智所攝周徧六道所生不棄微流一切惡生之類但以饒益故法性自在故寄表如天如王自在之義不忻世樂之所表之如此華嚴經下文初地菩薩多作閻浮提王今十大天王但為表法進修不離一剎那間漸漸殊勝故又此天名妙高天其山在大海中出水高八億由旬入水深八億由旬四寶合成北面黃金南面琉璃西面水精東面白銀形如腰鼓上有四層級四天王各隨方所居四面其山頂上四埵埵別八天王各有自部眾中頂帝釋居眾寶所莊嚴以是名妙高亦名妙峯山亦名忉利天此云能主天由帝釋能為天主也依主為名故下有七重海重別金山圍遶迦樓羅速飛七日方始達金山有天居皆四天王所攝其上三十三天所有天身長一由旬衣長二由旬廣一由旬衣重六銖壽一千歲一日一夜同此人間一百年三十日為一月十二月為一歲已上依俱舍三法等論說此天王有五種名一名能主一名釋提桓一名憍尸迦一名天帝釋一名因陀羅天此名天主具云釋迦因陀羅釋迦者此名百也為先因百度設無遮齋得作天主此配歡喜地中檀波羅蜜已下十天王是檀波羅蜜中十波羅蜜各隨名義配之可見其四段配文如前可知此位菩薩對治觀行苦空無常世法非實皆從十二緣生本無體相成於捨法身命財等如是於諸佛法信順修行且治欲界麤慳恡業行檀波羅蜜於十二緣生未善了知六地菩薩方明十二緣法作如鍊真金數數入火喻明對治慳障。",
        "from": "X04n0223_013:0093c24_0",
        "context_with_next_sentence": true
    },
    {
        "source_sentence": "【經】復有無量須夜摩天王所謂善時分天王可愛樂光明天王無盡慧功德幢天王善變化端嚴天王總持大光明天王不思議智慧天王輪臍天王光燄天王光照天王普觀察大名稱天王如是等而為上首其數無量皆勤修習廣大善根心常喜足。",
        "from": "X04n0223_013:0094b22_0",
        "context_with_next_sentence": true
    },
    {
        "source_sentence": "【論】第二復有無量須夜摩天王(有五行半經九十五言)託事表離垢地為此天離地際故依空而居有眾妙樂也像此位菩薩戒波羅蜜增勝有法妙樂以法身為戒體故漸增進離前地世間繫故初地檀度為勝此位上上十善淨戒為勝名為離垢初地須彌之頂世界與人連寄同世間此位以空居寄同出世間故名離垢初地喻鍊真金未云加藥但數數入火轉轉明淨此地鍊真金加以礬石轉令明淨以戒為礬石然金體無二明以戒對治欲界中愛欲等麤障但以法身大慈大悲大願四攝四無量十波羅蜜三十七道品之法藥互相磨鎣使令智悲自在故夜摩天者此云時分天也為此天無日月天光自相照不分晝夜但蓮華開合知其晝夜時分故此天身長二由旬衣長四由旬廣二由旬衣重三銖壽二千歲日月歲數與前天倍此天王有十天眾即明此戒波羅蜜中十波羅蜜各隨位名義配之可知此位修上上十善戒治欲界現行麤惑習氣三地修九次第定方無三界煩惱生如來家同如來性。",
        "from": "X04n0223_013:0094c03_0",
        "context_with_next_sentence": true
    },
    {
        "source_sentence": "【經】復有不可思議數兜率陀天王所謂知足天王喜樂海髻天王最勝功德幢天王寂靜光天王可愛樂妙目天王寶峯淨月天王最勝勇健力天王金剛妙光明天王星宿莊嚴幢天王可愛樂莊嚴天王如是等而為上首不思議數皆勤念持一切諸佛所有名號。",
        "from": "X04n0223_013:0094c22_0",
        "context_with_next_sentence": true
    },
    {
        "source_sentence": "【論】第三復有不可思議兜率天王(有六行經一百言)此託事表發光地此名知足天佛地論云最後身菩薩於此教化如纓珞本業經十一地等覺地始名一生補處方名最後身配在第三禪此知足天為最後身菩薩在中者皆是如來隨時方便設法利生不可定也前位明以上上十善淨戒離欲界現行麤惑垢故此位菩薩以九次第定淨色界無色界并欲界心習得出三界心作鍊金喻善巧鍊之不失銖兩轉轉明淨明以九次第定鍊之以法眼觀之以行加之無虧本法但轉明淨欲界修定以治欲障上界修慧以治定障如是對治即如六地菩薩位在色界初禪修十二緣觀用治定障隨順法行方便利生無所染著名發光地以忍波羅蜜為體於中十大天王是忍波羅蜜中十波羅蜜此天身長四由旬衣長八由旬廣四由旬壽四千歲日月歲數皆與前天倍此知足天當修三法得生其中所謂戒定慧若但修戒施即生餘天皆有放逸若一乘法中其事不爾以智徧周以為天體故。",
        "from": "X04n0223_013:0095a04_0",
        "context_with_next_sentence": true
    },
    {
        "source_sentence": "【經】復有無量化樂天王所謂善變化天王寂靜音光明天王變化力光明天王莊嚴主天王念光天王最上雲音天王眾妙最勝光天王妙髻光明天王成就喜慧天王華光髻天王普見十方天王如是等而為上首其數無量皆勤調伏一切眾生令得解脫。",
        "from": "X04n0223_013:0095a22_0",
        "context_with_next_sentence": true
    },
    {
        "source_sentence": "【論】第四化樂天王(有五行半經九十七言)託事表燄慧地菩薩以三十七助道品觀以捨為體以本願故法如是故不捨教化一切眾生以三十七助道觀門莊嚴慧業將用化利一切眾生以為自樂像此天處常以變化以悅自樂亦名樂變化天心外無境從心變故表此位菩薩從初發心住以法空現前心外無境為進修故以三十七品助道法門對治此天及三界邪見等障鍊磨心地用嚴慧業使令明淨將用教化一切眾生以為自樂故名燄慧地也如菩薩纓珞本業經云一歡喜地菩薩名為逆流二離垢地名為道流三明地名為入流四地須陀洹五地斯陀含六地阿那含七地阿羅漢八地變化生死九地是智慧妙善地十地是法雲地又纓珞經云十住菩薩入法流水任運至佛如此華嚴經十住十行十迴向十地十一地五位之中一一各有十重佛果普賢行為因十信位心便信自心分別之性為不動智佛無礙智佛等十箇佛果總為自心之智方名信心如是和會多諸同異隨信解別親疎不等但依當部進修行門皆以總別同異成壞門該通圓融皆不離剎那際即義通也若延時取解即違法界之道理此天王眾有十天王皆是精進波羅蜜中十波羅蜜各各隨名義配之可見常以精進波羅蜜為體此位作鍊真金作莊嚴具喻精進明修三十七助道之觀對治三界邪業習故此天身長八由旬衣長十六由旬廣八由旬壽八千歲日月歲數與前天倍衣重一銖食甘露味歎德餘門如前可解。",
        "from": "X04n0223_013:0095b03_0",
        "context_with_next_sentence": true
    },
    {
        "source_sentence": "【經】復有無數他化自在天王所謂得自在天王妙目主天王妙冠幢天王勇猛慧天王妙音句天王妙光幢天王寂靜境界門天王妙輪莊嚴幢天王華蘂慧自在天王因陀羅力妙莊嚴光明天王如是等而為上首其數無量皆勤修習自在方便廣大法門。",
        "from": "X04n0223_013:0095c06_0",
        "context_with_next_sentence": true
    },
    {
        "source_sentence": "【論】第五復有無數他化自在天王(有五行半經九十七言)託事表難勝地為此天在欲界頂明菩薩欲境難超故故曰難勝地明五地已來菩薩於五欲境界未得全自在故但為觀照諸波羅蜜修行力故不沒其中未同八地無功法流自在故此位菩薩修十諦觀以治三界染淨惑障餘習故得工巧明門五明方現此天處若不如是修十諦觀治之便為魔境三界染淨業習不能自在故曰難勝地此位菩薩常以禪波羅蜜以為觀體魔王波旬居此天中修十諦觀即為菩薩位不修觀者是魔眷屬又此天名他化自在以他變化以為自樂像此位菩薩常教化眾生令他得樂以為己樂此作硨磲磨金喻明以十諦觀為硨磲於中十大天王明禪波羅蜜中十波羅蜜以名下之義配之可見此天身長十六由旬衣長三十二由旬壽命歲月悉與前倍。",
        "from": "X04n0223_013:0095c11_0",
        "context_with_next_sentence": true
    },
    {
        "source_sentence": "【經】復有不可數大梵天王所謂尸棄天王慧光天王善慧光明天王普雲音天王觀世言音自在天王寂靜光明眼天王光徧十方天王變化音天王光明照耀眼天王悅意海音天王如是等而為上首不可稱數皆具大慈憐愍眾生舒光普照令其快樂。",
        "from": "X04n0223_013:0096a02_0",
        "context_with_next_sentence": true
    },
    {
        "source_sentence": "【論】第六復有不可數大梵天王(有五行半經九十六言)明現前地以十二緣生觀得寂滅神通三解脫門空無相無願智慧增明除其初禪樂靜迷真障明在欲界修定如三地菩薩是也在禪界修慧心染勝處即以法治之不令障真無依之性故常處三界不在其中也名尸棄天王此依新飜為具梵摩此云清潔寂靜以初禪是色界無女人生無欲界染故依佛地論云離欲寂靜故名梵身又依長阿含云梵眾中以梵音語故故名為梵又尸棄者或云持髻或云螺髻或云火頂以火災至此天故修得初禪者得生此天此天王於梵眾中發大梵音諸天各自謂言唯共我語於大千界最得自在顏如童子身如白銀色長半由旬衣如金色無男女形禪悅為食壽命一劫此依長阿含經說此位作毗琉璃寶磨真金轉轉明淨喻明十種逆順緣生觀得十空定門為毗琉璃寶也毗之云光明此位菩薩以十種十二緣生觀及十空三昧表以十二緣觀如明淨琉璃用磨智慧轉轉明淨明觀無明成根本智更令明淨於中有十大梵王明般若波羅蜜中十波羅蜜各各以名下義如前配之可解此第六地第六住等總明出三界業現前寂滅神通三空自在如十住中以海幢比丘表之如十地第六地以夜神名守護一切城增長勝力是也總如善財善知識表之第七地明入纏同事如下。",
        "from": "X04n0223_013:0096a07_0",
        "context_with_next_sentence": true
    },
    {
        "source_sentence": "【經】復有無量光音天王所謂可愛樂光明天王清淨妙光天王能自在音天王最勝念智天王可愛樂清淨妙音天王善思惟音天王普音徧照天王甚深光音天王無垢稱光明天王最勝淨光天王如是等而為上首其數無量皆住廣大寂靜喜樂無礙法門。",
        "from": "X04n0223_013:0096b07_0",
        "context_with_next_sentence": true
    },
    {
        "source_sentence": "【論】第七復有無量光音天王(有五行半經九十八言)明遠行地如此二禪天初禪滅憂二禪滅苦明此位菩薩在七地諸行已終大悲圓滿四攝四無量十波羅蜜三十七助道法常在現行自苦已無常度他苦染淨二障此位通過譬如真金飾以眾妙襍寶轉更殊勝明以法身為金體悲智萬行圓滿為眾妙寶互為莊嚴常以行網教光普化一切眾生故故像此天已滅憂苦以心淨故出語口中光生用明此位菩薩教光破暗故於此有十大光音天以明方便波羅蜜中十波羅蜜各隨名下義配之可解此天身長二由旬壽二劫此天水災至。",
        "from": "X04n0223_013:0096b12_0",
        "context_with_next_sentence": true
    },
    {
        "source_sentence": "【經】復有無量徧淨天王所謂清淨名稱天王最勝見天王寂靜德天王須彌音天王淨念眼天王可愛樂最勝光照天王世間自在主天王光燄自在天王樂思惟法變化天王變化幢天王星宿音妙莊嚴天王如是等而為上首其數無量悉已安住廣大法門於諸世間勤作利益。",
        "from": "X04n0223_013:0096b23_0",
        "context_with_next_sentence": true
    },
    {
        "source_sentence": "【論】第八復有無量徧淨天(有六行經一百六言)明不動地菩薩明此天憂苦已無唯有禪悅像此位菩薩功用已終唯有法悅法悅習氣十地始無此天風災至為有禪悅喜動其性像此位菩薩無功智現前猶有無生法樂智淨習氣以諸佛三加七種勸發令憶本願方始隨智行廣利眾生十方世界度生無限此乃如來設教防之防護初發心之際圓融悲智非獨是此位方有滯淨之功是一即一切中防護也望七地中萬事總具何得第八地中佛果知見猶自未終還以十玄六相通融不可違法界體作前後解凡夫妄作無量劫只是法界中無始終此位作治真金作人王寶冠諸臣冠不勝喻明八地法性無功智勝故十力四無畏猶十地方終普賢行海十一地方滿。",
        "from": "X04n0223_013:0096c05_0",
        "context_with_next_sentence": true
    },
    {
        "source_sentence": "【經】復有無量廣果天王所謂愛樂法光明幢天王清淨莊嚴海天王最勝慧光明天王自在智慧幢天王樂寂靜天王普智眼天王樂旋慧天王善種慧光明天王無垢寂靜光天王廣大清淨光天王如是等而為上首其數無量莫不皆以寂靜之法而為宮殿安住其中。",
        "from": "X04n0223_013:0096c19_0",
        "context_with_next_sentence": true
    },
    {
        "source_sentence": "【論】第九復有無量廣果天(有六行經一百二言)明善慧地為此第四禪無出入息三灾不及又此十天如歎德中莫不皆以寂靜法門而作宮殿表九地善慧莊嚴以百千阿僧祇彌羅尼門法寶宮殿教化眾生能以一箇言音為一切眾生說種種法無心意識為大法師任智法明一切具足故像此天無思意識能為語言此天無下界意識有色界意識乃至非想天皆有微識若識想盡即非三界業收故此位作如真金用作輪王寶冠喻一切小王寶冠不勝喻以此位菩薩智慧寶冠下地菩薩無有能勝於中有十天王明力波羅蜜中十波羅蜜各隨名義配之可解此天身衣及壽與前天皆倍明此位菩薩常以法宮而為安止以福德廣大名為廣果天。",
        "from": "X04n0223_013:0097a01_0",
        "context_with_next_sentence": true
    },
    {
        "source_sentence": "【經】復有無數大自在天王所謂妙燄海天王自在名稱光天王清淨功德眼天王可愛樂大慧天王不動光自在天王妙莊嚴眼天王善思惟光明天王可愛樂大智天王普音莊嚴幢天王極精進名稱光天王如是等而為上首不可稱數皆勤觀察無相之法所行平等。",
        "from": "X04n0223_013:0097a15_0",
        "context_with_next_sentence": true
    },
    {
        "source_sentence": "【論】第十大自在天王(有六行經一百二言)表第十法雲地如下歎德中皆勤觀察無相之法所行平等明此位無相智成如菩薩本業纓珞經云三賢菩薩能伏三界麤業麤相續果初地已上亦伏亦斷八地已去色因業勝因境緣法法執習故明猶有於境見未純熟猶執法習在故九地已去心因業勝內心自緣法執習故九地有內心緣法執習故十地之中心色二習一時總盡十一地方心境二緣中得無礙自在故從八地至十地無功用中緣真法執內外習亡於十一地普賢門猶未自在如十定品中求覓普賢不見者是又智度論云第九天外更別有十地菩薩天名摩醯首羅此天有八臂三目騎白牛一念知三千大千世界雨滴之數此是引進菩薩方便設法託事表法及攝化境界漸增勝故望一乘法界理事同參一微塵內諸佛國土人天同處身塵毛孔如影相入修真之者須當如實而知莫隨化相應須以同時具足相應門一多相容不同門諸法相即自在門因陀羅網境界門微細相容安立門祕密隱顯俱得門十世隔別異成門主伴交參無礙門託事現法生解門唯心迴轉善成門以此十玄門該之即理順故已上神天之位但利生門中託事表法令易解故如如來實非牛王龍王象王以託事表之令生解故望得道處其智無形無為而能知萬有即為神也以此神性隨行祐生即行非虗也以智常居三界不隨染淨以此自在寄位如王以通化無方福過羣品寄位同天即隨行徧生行非虗也同異總得表實無妨。",
        "from": "X04n0223_013:0097a21_0",
        "context_with_next_sentence": true
    },
    {
        "source_sentence": "大方廣佛新華嚴經合論卷第十三",
        "from": "X04n0223_013:0097c01_0",
        "context_with_next_sentence": true
    },
    {
        "source_sentence": "音切",
        "from": "X04n0223_013:0097c03_0",
        "context_with_next_sentence": true
    },
    {
        "source_sentence": "臆(憶音)。",
        "from": "X04n0223_013:0097c04_0",
        "context_with_next_sentence": true
    },
    {
        "source_sentence": "割(葛音)。",
        "from": "X04n0223_013:0097c04_1",
        "context_with_next_sentence": true
    },
    {
        "source_sentence": "鳩(居尤切)。",
        "from": "X04n0223_013:0097c04_2",
        "context_with_next_sentence": true
    },
    {
        "source_sentence": "槃(薄官切)。",
        "from": "X04n0223_013:0097c04_3",
        "context_with_next_sentence": true
    },
    {
        "source_sentence": "臂(必義切)。",
        "from": "X04n0223_013:0097c04_4",
        "context_with_next_sentence": true
    },
    {
        "source_sentence": "乾(渠言切)。",
        "from": "X04n0223_013:0097c04_5",
        "context_with_next_sentence": true
    },
    {
        "source_sentence": "闥(他達切)。",
        "from": "X04n0223_013:0097c04_6",
        "context_with_next_sentence": true
    },
    {
        "source_sentence": "蘂(如水切)。",
        "from": "X04n0223_013:0097c05_0",
        "context_with_next_sentence": true
    },
    {
        "source_sentence": "蟒(莫朗切)。",
        "from": "X04n0223_013:0097c05_1",
        "context_with_next_sentence": true
    },
    {
        "source_sentence": "胷(許容切)。",
        "from": "X04n0223_013:0097c05_2",
        "context_with_next_sentence": true
    },
    {
        "source_sentence": "腹(方六切)。",
        "from": "X04n0223_013:0097c05_3",
        "context_with_next_sentence": true
    },
    {
        "source_sentence": "匍(蒲胡切)。",
        "from": "X04n0223_013:0097c05_4",
        "context_with_next_sentence": true
    },
    {
        "source_sentence": "匐(蒲北切)。",
        "from": "X04n0223_013:0097c05_5",
        "context_with_next_sentence": true
    },
    {
        "source_sentence": "敵(徒的切)。",
        "from": "X04n0223_013:0097c05_6",
        "context_with_next_sentence": true
    },
    {
        "source_sentence": "伺(相吏切)。",
        "from": "X04n0223_013:0097c06_7",
        "context_with_next_sentence": true
    },
    {
        "source_sentence": "蝦(胡加切)。",
        "from": "X04n0223_013:0097c06_8",
        "context_with_next_sentence": true
    },
    {
        "source_sentence": "蟇(莫霞切)。",
        "from": "X04n0223_013:0097c06_9",
        "context_with_next_sentence": true
    },
    {
        "source_sentence": "塊(苦對切)。",
        "from": "X04n0223_013:0097c06_10",
        "context_with_next_sentence": true
    },
    {
        "source_sentence": "酬(市流切)。",
        "from": "X04n0223_013:0097c06_11",
        "context_with_next_sentence": true
    },
    {
        "source_sentence": "熾(昌志切)。",
        "from": "X04n0223_013:0097c06_12",
        "context_with_next_sentence": true
    },
    {
        "source_sentence": "噓(朽居切)。",
        "from": "X04n0223_013:0097c07_13",
        "context_with_next_sentence": true
    },
    {
        "source_sentence": "終(終音)。",
        "from": "X04n0223_013:0097c07_14",
        "context_with_next_sentence": true
    },
    {
        "source_sentence": "魘(乙染切)。",
        "from": "X04n0223_013:0097c07_15",
        "context_with_next_sentence": true
    },
    {
        "source_sentence": "魅(莫祕切)。",
        "from": "X04n0223_013:0097c07_16",
        "context_with_next_sentence": true
    },
    {
        "source_sentence": "噉(徒敢切)。",
        "from": "X04n0223_013:0097c07_17",
        "context_with_next_sentence": true
    },
    {
        "source_sentence": "薜(蒲計切)。",
        "from": "X04n0223_013:0097c07_18",
        "context_with_next_sentence": true
    },
    {
        "source_sentence": "茘(郎計切)。",
        "from": "X04n0223_013:0097c07_19",
        "context_with_next_sentence": true
    },
    {
        "source_sentence": "擎(巨京切)。",
        "from": "X04n0223_013:0097c08_20",
        "context_with_next_sentence": true
    },
    {
        "source_sentence": "踞(居御切)。",
        "from": "X04n0223_013:0097c08_21",
        "context_with_next_sentence": true
    },
    {
        "source_sentence": "娛(遇俱切)。",
        "from": "X04n0223_013:0097c08_22",
        "context_with_next_sentence": true
    },
    {
        "source_sentence": "縛(符郭切)。",
        "from": "X04n0223_013:0097c08_23",
        "context_with_next_sentence": true
    },
    {
        "source_sentence": "襲(似入切)。",
        "from": "X04n0223_013:0097c08_24",
        "context_with_next_sentence": true
    },
    {
        "source_sentence": "鎣(烏定切)。",
        "from": "X04n0223_013:0097c08_25",
        "context_with_next_sentence": true
    },
    {
        "source_sentence": "棄(詰利切)。",
        "from": "X04n0223_013:0097c09_26",
        "context_with_next_sentence": true
    },
    {
        "source_sentence": "層(疾稄切)。",
        "from": "X04n0223_013:0097c09_27",
        "context_with_next_sentence": true
    },
    {
        "source_sentence": "銖(市朱切)。",
        "from": "X04n0223_013:0097c09_28",
        "context_with_next_sentence": true
    },
    {
        "source_sentence": "慳(苦閑切)。",
        "from": "X04n0223_013:0097c09_29",
        "context_with_next_sentence": true
    },
    {
        "source_sentence": "恡(良刃切)。",
        "from": "X04n0223_013:0097c09_30",
        "context_with_next_sentence": true
    },
    {
        "source_sentence": "數(所角切)。",
        "from": "X04n0223_013:0097c09_31",
        "context_with_next_sentence": true
    },
    {
        "source_sentence": "互(胡悞切)。",
        "from": "X04n0223_013:0097c10_0",
        "context_with_next_sentence": true
    },
    {
        "source_sentence": "螺(落戈切)。",
        "from": "X04n0223_013:0097c10_1",
        "context_with_next_sentence": true
    },
    {
        "source_sentence": "騎(奇音)。",
        "from": "X04n0223_013:0097c10_2",
        "context_with_next_sentence": true
    },
    {
        "source_sentence": "滴(丁歷切)。",
        "from": "X04n0223_013:0097c10_3",
        "context_with_next_sentence": true
    },
    {
        "source_sentence": "祕(必備切)。",
        "from": "X04n0223_013:0097c10_4",
        "context_with_next_sentence": false
    }
]