[
    {
        "source_sentence": "佛說古來世時經",
        "from": "T01n0044_001:0829b06_0",
        "context_with_next_sentence": true
    },
    {
        "source_sentence": "失譯人名附東晉錄",
        "from": "T01n0044_001:0829b08_0",
        "context_with_next_sentence": true
    },
    {
        "source_sentence": "聞如是：一時，佛遊波羅奈仙人鹿處。",
        "from": "T01n0044_001:0829b09_0",
        "context_with_next_sentence": true
    },
    {
        "source_sentence": "爾時，諸比丘飯食已後，會於講堂而共講議：「設有長者所行平等，有淨戒比丘奉行真戒，來入其舍從受分衛，若復曰獲致百斤金，何所勝乎？」",
        "from": "T01n0044_001:0829b09_1",
        "context_with_next_sentence": true
    },
    {
        "source_sentence": "或有比丘報之曰：「百斤千斤有益耶，熟思計之。",
        "from": "T01n0044_001:0829b13_2",
        "context_with_next_sentence": true
    },
    {
        "source_sentence": "奉戒比丘，遵修正真，受其分衛，念彼長者，其福最上。」",
        "from": "T01n0044_001:0829b14_3",
        "context_with_next_sentence": true
    },
    {
        "source_sentence": "於時賢者阿難律在彼會中，聞說法言，答報之曰：「何但百千？",
        "from": "T01n0044_001:0829b15_4",
        "context_with_next_sentence": true
    },
    {
        "source_sentence": "正使過此無極之寶，猶不及長者供養飯食真戒比丘。",
        "from": "T01n0044_001:0829b16_5",
        "context_with_next_sentence": true
    },
    {
        "source_sentence": "所以者何？",
        "from": "T01n0044_001:0829b18_6",
        "context_with_next_sentence": true
    },
    {
        "source_sentence": "憶念吾昔在波羅奈國，穀米踊貴人民飢饉，我負擔草賣以自活。",
        "from": "T01n0044_001:0829b18_7",
        "context_with_next_sentence": true
    },
    {
        "source_sentence": "彼有緣覺名曰和里，來遊其國。",
        "from": "T01n0044_001:0829b19_8",
        "context_with_next_sentence": true
    },
    {
        "source_sentence": "我早出城欲擔負草，爾時緣覺著衣持鉢入城分衛，中道吾負草還於城門中，復與相遇空鉢而出。",
        "from": "T01n0044_001:0829b20_9",
        "context_with_next_sentence": true
    },
    {
        "source_sentence": "和里緣覺遙見吾來，即自念言：『吾早入城此人出城，今負草還，想朝未食，吾當隨後往詣其家，乞可以適飢。』",
        "from": "T01n0044_001:0829b22_10",
        "context_with_next_sentence": true
    },
    {
        "source_sentence": "我時擔草自還其舍，下草著地，顧見緣覺追吾之後如影隨形，我時心念：『朝出城時，見此緣覺入城分衛，而空鉢還，想未獲食，吾當斷食以奉施之。』",
        "from": "T01n0044_001:0829b25_11",
        "context_with_next_sentence": true
    },
    {
        "source_sentence": "即持食出長跪授之：『身安隱具，願上道人愍傷受之。』",
        "from": "T01n0044_001:0829b28_12",
        "context_with_next_sentence": true
    },
    {
        "source_sentence": "時緣覺曰：『穀米飢貴人民虛饑，分為二分，一分著鉢一分自食，爾為應法耳。』",
        "from": "T01n0044_001:0829b29_13",
        "context_with_next_sentence": true
    },
    {
        "source_sentence": "身報之曰：『唯然聖人！",
        "from": "T01n0044_001:0829c02_14",
        "context_with_next_sentence": true
    },
    {
        "source_sentence": "白衣居家，炊作器物食具有耳，徐炊食之早晚無在，道人願受加哀一門。』",
        "from": "T01n0044_001:0829c03_15",
        "context_with_next_sentence": true
    },
    {
        "source_sentence": "時彼緣覺悉受飯食。",
        "from": "T01n0044_001:0829c04_16",
        "context_with_next_sentence": true
    },
    {
        "source_sentence": "吾因是德，七反生天為諸天王，七反在世人中之尊。",
        "from": "T01n0044_001:0829c05_17",
        "context_with_next_sentence": true
    },
    {
        "source_sentence": "因此一施，為諸國王長者人民群臣百官所見奉事，四輩弟子比丘比丘尼清信士女所見供養，衣被飲食牀褥臥具病瘦醫藥，自來求吾，吾無所望。",
        "from": "T01n0044_001:0829c06_18",
        "context_with_next_sentence": true
    },
    {
        "source_sentence": "初生在家為釋種子，諸藏踊出，金銀珍寶不可勝計，及餘財物無能限者，棄家捐業行作沙門。",
        "from": "T01n0044_001:0829c10_0",
        "context_with_next_sentence": true
    },
    {
        "source_sentence": "假使爾時知其道人緣覺道成，廣大其心，福不可量。」",
        "from": "T01n0044_001:0829c12_1",
        "context_with_next_sentence": true
    },
    {
        "source_sentence": "於是頌曰：「吾曾擔負草，　　貧窮傭以活，　供養於沙門，　　和里緣覺稱。",
        "from": "T01n0044_001:0829c13_2",
        "context_with_next_sentence": true
    },
    {
        "source_sentence": "　因斯生釋種，　　號曰阿難律，　吾便於歌舞，　　鼓琴瑟笛成。",
        "from": "T01n0044_001:0829c16_0",
        "context_with_next_sentence": true
    },
    {
        "source_sentence": "　吾時見導師，　　正覺勝甘露，　即發欣歡心，　　出家為沙門。",
        "from": "T01n0044_001:0829c18_0",
        "context_with_next_sentence": true
    },
    {
        "source_sentence": "　便知本宿命，　　前世所更歷，　在彼忉利天，　　受安則七反。",
        "from": "T01n0044_001:0829c20_0",
        "context_with_next_sentence": true
    },
    {
        "source_sentence": "　於彼七此七，　　計終始十四，　在天上世間，　　未曾至惡道。",
        "from": "T01n0044_001:0829c22_0",
        "context_with_next_sentence": true
    },
    {
        "source_sentence": "　得知人去來，　　生死之所趣，　雖在於彼樂，　　不如聖道甘。",
        "from": "T01n0044_001:0829c24_0",
        "context_with_next_sentence": true
    },
    {
        "source_sentence": "　以五品定意，　　寂然為一心，　洗除結眾垢，　　道眼覩清淨。",
        "from": "T01n0044_001:0829c26_0",
        "context_with_next_sentence": true
    },
    {
        "source_sentence": "　所用故出家，　　在家損其業，　其願以合成，　　以具足佛教。",
        "from": "T01n0044_001:0829c28_0",
        "context_with_next_sentence": true
    },
    {
        "source_sentence": "　亦不樂於生，　　亦不樂求死，　初不擇其時，　　寂然定其志。",
        "from": "T01n0044_001:0830a01_0",
        "context_with_next_sentence": true
    },
    {
        "source_sentence": "　維耶竹樹間，　　吾命盡於彼，　在於竹樹下，　　滅度而無漏。」",
        "from": "T01n0044_001:0830a03_0",
        "context_with_next_sentence": true
    },
    {
        "source_sentence": "爾時，世尊道耳徹聞，阿難律比丘為眾比丘自說宿命，本所更歷福德之報，從定室出，詣講堂坐比丘前，告諸比丘：「汝等共會，何所講論？」",
        "from": "T01n0044_001:0830a05_0",
        "context_with_next_sentence": true
    },
    {
        "source_sentence": "諸比丘曰：「吾等普會，各論罪福善惡所歸。",
        "from": "T01n0044_001:0830a08_1",
        "context_with_next_sentence": true
    },
    {
        "source_sentence": "賢者阿難律，自說宿命所興德本。」",
        "from": "T01n0044_001:0830a09_2",
        "context_with_next_sentence": true
    },
    {
        "source_sentence": "佛告諸比丘：「汝等以說過去世事，復欲聞如來講說當來之本。」",
        "from": "T01n0044_001:0830a09_3",
        "context_with_next_sentence": true
    },
    {
        "source_sentence": "諸比丘曰：「唯然世尊！",
        "from": "T01n0044_001:0830a11_4",
        "context_with_next_sentence": true
    },
    {
        "source_sentence": "今正是時，應為比丘說當來法，聞則奉持。」",
        "from": "T01n0044_001:0830a11_5",
        "context_with_next_sentence": true
    },
    {
        "source_sentence": "佛言：「諦聽善思念之。」",
        "from": "T01n0044_001:0830a12_6",
        "context_with_next_sentence": true
    },
    {
        "source_sentence": "「唯然世尊！",
        "from": "T01n0044_001:0830a13_7",
        "context_with_next_sentence": true
    },
    {
        "source_sentence": "願樂欲聞。」",
        "from": "T01n0044_001:0830a13_8",
        "context_with_next_sentence": true
    },
    {
        "source_sentence": "佛言：「當來之世，人當長命壽八萬歲，此閻浮提人民熾盛五穀豐賤，人聚落居鷄鳴相聞；女人五百歲乃行嫁耳，都有三病老病大小便，有所思求。",
        "from": "T01n0044_001:0830a13_9",
        "context_with_next_sentence": true
    },
    {
        "source_sentence": "爾時有王號曰為軻，主四天下為轉輪聖王，治以正法；自然七寶金輪白象紺馬明珠玉女之婦藏臣兵臣，王有千子勇猛多力姿容殊勝，降伏他兵，治四天下，不加鞭杖刀刃不施，行以正法人民安隱。",
        "from": "T01n0044_001:0830a17_10",
        "context_with_next_sentence": true
    },
    {
        "source_sentence": "王有四車皆七寶成，其輪千輻高三十二丈，其車甚高威光巍巍，在上舉幡令一切布施眾生；飯食衣被牀臥車乘香華燈火，供養沙門道人及貧窮者。",
        "from": "T01n0044_001:0830a21_11",
        "context_with_next_sentence": true
    },
    {
        "source_sentence": "惠施訖竟，以家之信棄國捐王，捨家學道行作沙門。",
        "from": "T01n0044_001:0830a25_12",
        "context_with_next_sentence": true
    },
    {
        "source_sentence": "時族姓子所以慕道，下其鬚髮身被法衣，獲于無上淨修梵行，究竟佛教，現在自然成六神通，生死為斷所作已辦了名色本。」",
        "from": "T01n0044_001:0830a26_13",
        "context_with_next_sentence": true
    },
    {
        "source_sentence": "爾時，賢者比丘在會中，即從坐起，偏袒右肩，長跪叉手白世尊曰：「我當來世當為軻王乎！",
        "from": "T01n0044_001:0830b01_0",
        "context_with_next_sentence": true
    },
    {
        "source_sentence": "主四天下，自然七寶而有千子，治以正法廣施一切，出家學道成無著慧耶？」",
        "from": "T01n0044_001:0830b03_1",
        "context_with_next_sentence": true
    },
    {
        "source_sentence": "於是世尊呵詰比丘：「咄愚癡子！",
        "from": "T01n0044_001:0830b04_2",
        "context_with_next_sentence": true
    },
    {
        "source_sentence": "當以一生究成道德，而反更求周旋生死，言我來世為轉輪聖王貪於七寶，千子勇猛然後入道？」",
        "from": "T01n0044_001:0830b05_3",
        "context_with_next_sentence": true
    },
    {
        "source_sentence": "佛告比丘：「汝當來世得為軻王主四天下，廣施一切出家成道。」",
        "from": "T01n0044_001:0830b07_4",
        "context_with_next_sentence": true
    },
    {
        "source_sentence": "佛告比丘：「後來世人，其命增長八萬歲，當有世尊，號曰彌勒如來、至真、等正覺、明行成為、善逝、世間解、無上士、道法御、天人師，號佛、世尊，如我今也。",
        "from": "T01n0044_001:0830b09_5",
        "context_with_next_sentence": true
    },
    {
        "source_sentence": "天上天下諸天梵釋，沙門梵志，莫不歸伏從受道教。",
        "from": "T01n0044_001:0830b12_6",
        "context_with_next_sentence": true
    },
    {
        "source_sentence": "普說法化上中下，善分別其義清修梵行，普興道化猶如我今也。",
        "from": "T01n0044_001:0830b13_7",
        "context_with_next_sentence": true
    },
    {
        "source_sentence": "其清淨教流布，天上天下莫不承受，其比丘眾無央數千。」",
        "from": "T01n0044_001:0830b15_8",
        "context_with_next_sentence": true
    },
    {
        "source_sentence": "爾時，賢者彌勒處其會中，即從坐起偏袒右肩，長跪叉手前白佛言：「唯然世尊！",
        "from": "T01n0044_001:0830b17_0",
        "context_with_next_sentence": true
    },
    {
        "source_sentence": "我當來世人壽八萬歲時，當為彌勒如來、至真、等正覺，教化天上天下，如今佛耶？」",
        "from": "T01n0044_001:0830b18_1",
        "context_with_next_sentence": true
    },
    {
        "source_sentence": "於是世尊讚彌勒曰：「善哉善哉！",
        "from": "T01n0044_001:0830b20_2",
        "context_with_next_sentence": true
    },
    {
        "source_sentence": "乃施柔順廣大之慈，欲救無數無極之眾，乃興斯意，欲為當來一切唱導，亦如我今也。",
        "from": "T01n0044_001:0830b21_3",
        "context_with_next_sentence": true
    },
    {
        "source_sentence": "汝當來世即當成佛，號曰彌勒如來、至真、等正覺、明行成為、善逝、世間解、無上士、道法御、天人師，號佛、世尊。」",
        "from": "T01n0044_001:0830b23_4",
        "context_with_next_sentence": true
    },
    {
        "source_sentence": "於時賢者阿難持扇侍佛，佛告阿難：「取金縷織成衣來，當賜彌勒比丘。」",
        "from": "T01n0044_001:0830b25_5",
        "context_with_next_sentence": true
    },
    {
        "source_sentence": "阿難受教，即往取奉授世尊。",
        "from": "T01n0044_001:0830b27_6",
        "context_with_next_sentence": true
    },
    {
        "source_sentence": "世尊取已便與彌勒，謂彌勒言：「取是法衣以施眾僧。",
        "from": "T01n0044_001:0830b28_7",
        "context_with_next_sentence": true
    },
    {
        "source_sentence": "所以者何？",
        "from": "T01n0044_001:0830b29_8",
        "context_with_next_sentence": true
    },
    {
        "source_sentence": "謂如來、至真、等正覺，於世間人多所饒益，救以至德。」",
        "from": "T01n0044_001:0830b29_9",
        "context_with_next_sentence": true
    },
    {
        "source_sentence": "彌勒即以奉眾僧。",
        "from": "T01n0044_001:0830c01_10",
        "context_with_next_sentence": true
    },
    {
        "source_sentence": "時魔波旬心自念言：「沙門瞿曇！",
        "from": "T01n0044_001:0830c02_11",
        "context_with_next_sentence": true
    },
    {
        "source_sentence": "為諸比丘講當來世，今我欲往亂其法教。」",
        "from": "T01n0044_001:0830c02_12",
        "context_with_next_sentence": true
    },
    {
        "source_sentence": "魔即時往於世尊前，以偈頌曰：「我想爾時人，　　體柔髮姝好，　眾寶瓔珞身，　　頭戴珠華飾。」",
        "from": "T01n0044_001:0830c03_13",
        "context_with_next_sentence": true
    },
    {
        "source_sentence": "於是世尊言：「今魔波旬故來到此，欲亂道教。」",
        "from": "T01n0044_001:0830c07_0",
        "context_with_next_sentence": true
    },
    {
        "source_sentence": "佛即報魔，以偈頌曰：「爾時世人民，　　無著狐疑斷，　蠲除生死網，　　事辦無穿漏，　於彌勒佛教，　　淨修於梵行。」",
        "from": "T01n0044_001:0830c08_0",
        "context_with_next_sentence": true
    },
    {
        "source_sentence": "於是天魔復以偈頌，報世尊言：「我想爾時人，　　體衣文鮮明，　栴檀以塗身，　　莊嚴其身首，　於城雞頭末，　　軻王之治處。」",
        "from": "T01n0044_001:0830c12_0",
        "context_with_next_sentence": true
    },
    {
        "source_sentence": "於是世尊以偈報魔曰：「爾時人至誠，　　無我無所受，　不用珍異物，　　心無所貪著，　在於彌勒世，　　清修於梵行。」",
        "from": "T01n0044_001:0830c16_0",
        "context_with_next_sentence": true
    },
    {
        "source_sentence": "魔人以偈復報佛言：「我想爾時人，　　貪寶好飲食，　便工於歌舞，　　但樂鼓琴瑟，　在於雞頭末，　　軻王之所處。」",
        "from": "T01n0044_001:0830c20_0",
        "context_with_next_sentence": true
    },
    {
        "source_sentence": "時佛以偈復報魔言：「彼人度無極，　　壞網無所拘，　禪定行平等，　　欣然無所著。",
        "from": "T01n0044_001:0830c24_0",
        "context_with_next_sentence": true
    },
    {
        "source_sentence": "　魔波旬當知，　　汝以投於地。」",
        "from": "T01n0044_001:0830c27_0",
        "context_with_next_sentence": true
    },
    {
        "source_sentence": "爾時魔波旬心自念言：「如來神聖，已知我所住興滅。」",
        "from": "T01n0044_001:0830c28_0",
        "context_with_next_sentence": true
    },
    {
        "source_sentence": "憂愁不樂，羞愧而去。",
        "from": "T01n0044_001:0830c29_1",
        "context_with_next_sentence": true
    },
    {
        "source_sentence": "佛說是時，莫不歡喜。",
        "from": "T01n0044_001:0830c29_2",
        "context_with_next_sentence": true
    },
    {
        "source_sentence": "佛說古來世時經",
        "from": "T01n0044_001:0831a02_0",
        "context_with_next_sentence": false
    }
]