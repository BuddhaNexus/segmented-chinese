[
    {
        "source_sentence": "合部金光明經卷第四",
        "from": "T16n0664_004:0378b02_0",
        "context_with_next_sentence": true
    },
    {
        "source_sentence": "隋大興善寺沙門釋寶貴合",
        "from": "T16n0664_004:0378b04_0",
        "context_with_next_sentence": true
    },
    {
        "source_sentence": "北涼天竺三藏曇無讖譯",
        "from": "T16n0664_004:0378b05_0",
        "context_with_next_sentence": true
    },
    {
        "source_sentence": "讚歎品第七",
        "from": "T16n0664_004:0378b06_0",
        "context_with_next_sentence": true
    },
    {
        "source_sentence": "爾時，佛告地神堅牢善女天：「過去有王名金龍尊，常以讚歎讚歎去、來、現在諸佛：「『我今尊重、　　敬禮、讚歎，　　去、來、現在，　　十方諸佛。",
        "from": "T16n0664_004:0378b07_0",
        "context_with_next_sentence": true
    },
    {
        "source_sentence": "　　諸佛清淨，　　微妙寂滅，　　色中上色，　　金光照曜。",
        "from": "T16n0664_004:0378b10_1",
        "context_with_next_sentence": true
    },
    {
        "source_sentence": "　　於諸聲中，　　佛聲最上，　　猶如大梵，　　深遠雷音。",
        "from": "T16n0664_004:0378b11_2",
        "context_with_next_sentence": true
    },
    {
        "source_sentence": "　　其髮紺黑，　　光螺焰起，　　蜂翠孔雀，　　色不得喻。",
        "from": "T16n0664_004:0378b13_0",
        "context_with_next_sentence": true
    },
    {
        "source_sentence": "　　其齒鮮白，　　猶如珂雪，　　顯發金顏，　　分齊分明。",
        "from": "T16n0664_004:0378b14_1",
        "context_with_next_sentence": true
    },
    {
        "source_sentence": "　　其目脩廣，　　清淨無垢，　　如青蓮華，　　映水開敷。",
        "from": "T16n0664_004:0378b15_2",
        "context_with_next_sentence": true
    },
    {
        "source_sentence": "　　舌相廣長，　　形色紅暉，　　光明照耀，　　如華初生。",
        "from": "T16n0664_004:0378b17_0",
        "context_with_next_sentence": true
    },
    {
        "source_sentence": "　　眉間毫相，　　白如珂月，　　右旋潤澤，　　如淨琉璃。",
        "from": "T16n0664_004:0378b18_1",
        "context_with_next_sentence": true
    },
    {
        "source_sentence": "　　眉細脩楊，　　形如月初，　　其色黑曜，　　過於蜂王。",
        "from": "T16n0664_004:0378b19_2",
        "context_with_next_sentence": true
    },
    {
        "source_sentence": "　　鼻高圓直，　　如鑄金鋌，　　微妙柔軟，　　當于面門。",
        "from": "T16n0664_004:0378b21_0",
        "context_with_next_sentence": true
    },
    {
        "source_sentence": "　　如來勝相，　　次第最上，　　得味真正，　　無與等者。",
        "from": "T16n0664_004:0378b22_1",
        "context_with_next_sentence": true
    },
    {
        "source_sentence": "　　一一毛孔，　　一毛旋生，　　軟細紺青，　　猶孔雀項。",
        "from": "T16n0664_004:0378b23_2",
        "context_with_next_sentence": true
    },
    {
        "source_sentence": "　　即於生時，　　身放大光，　　普照十方，　　無量國土，　　滅盡三界，　　一切諸苦，　　令諸眾生，　　悉受快樂。",
        "from": "T16n0664_004:0378b25_0",
        "context_with_next_sentence": true
    },
    {
        "source_sentence": "　　地獄、畜生、　　及以餓鬼、　　諸人、天等，　　安隱無患，　　悉滅一切，　　無量惡趣。",
        "from": "T16n0664_004:0378b27_1",
        "context_with_next_sentence": true
    },
    {
        "source_sentence": "　　身色微妙，　　如鎔金聚；　　面貌清淨，　　如月盛滿；　　佛身明曜，　　如日初出；　　進止威儀，　　猶如師子；　　脩臂下垂，　　立過于膝，　　猶如風動，　　娑羅樹枝；　　圓光一尋，　　能照無量，　　猶如聚集，　　百千日月。",
        "from": "T16n0664_004:0378b29_2",
        "context_with_next_sentence": true
    },
    {
        "source_sentence": "　　佛身淨妙，　　無諸垢穢，　　其明普照，　　一切佛剎。",
        "from": "T16n0664_004:0378c06_0",
        "context_with_next_sentence": true
    },
    {
        "source_sentence": "　　佛光巍巍，　　明焰火盛，　　悉能隱蔽，　　無量日月。",
        "from": "T16n0664_004:0378c07_1",
        "context_with_next_sentence": true
    },
    {
        "source_sentence": "　　佛日燈炬，　　照無量界，　　皆令眾生，　　尋光見佛。",
        "from": "T16n0664_004:0378c08_2",
        "context_with_next_sentence": true
    },
    {
        "source_sentence": "　　本所修集，　　百千行業，　　聚集功德，　　莊嚴佛身。",
        "from": "T16n0664_004:0378c10_0",
        "context_with_next_sentence": true
    },
    {
        "source_sentence": "　　臂傭纖圓，　　如象王鼻，　　手足淨軟，　　敬愛無厭。",
        "from": "T16n0664_004:0378c11_1",
        "context_with_next_sentence": true
    },
    {
        "source_sentence": "　　去、來諸佛，　　數如微塵；　　現在諸佛，　　亦復如是。",
        "from": "T16n0664_004:0378c12_2",
        "context_with_next_sentence": true
    },
    {
        "source_sentence": "　　如是如來，　　我今悉禮，　　身、口清淨、　　意亦如是。",
        "from": "T16n0664_004:0378c14_0",
        "context_with_next_sentence": true
    },
    {
        "source_sentence": "　　以好華香，　　供養奉獻，　　百千功德，　　讚詠歌歎。",
        "from": "T16n0664_004:0378c15_1",
        "context_with_next_sentence": true
    },
    {
        "source_sentence": "　　設以百舌，　　於千劫中，　　歎佛功德，　　不能得盡。",
        "from": "T16n0664_004:0378c16_2",
        "context_with_next_sentence": true
    },
    {
        "source_sentence": "　　如來所有，　　現世功德，　　種種深固，　　微妙第一。",
        "from": "T16n0664_004:0378c18_0",
        "context_with_next_sentence": true
    },
    {
        "source_sentence": "　　設復千舌，　　欲讚一佛，　　尚不能盡，　　功德少分；　　況欲歎美，　　諸佛功德？",
        "from": "T16n0664_004:0378c19_1",
        "context_with_next_sentence": true
    },
    {
        "source_sentence": "　　大地及天，　　以為大海，　　乃至有頂，　　滿其中水，　　尚可以毛，　　知其渧數；　　無有能知，　　佛一功德。",
        "from": "T16n0664_004:0378c21_2",
        "context_with_next_sentence": true
    },
    {
        "source_sentence": "　　我今已禮，　　讚歎諸佛，　　身、口、意業，　　悉皆清淨。",
        "from": "T16n0664_004:0378c24_0",
        "context_with_next_sentence": true
    },
    {
        "source_sentence": "　　一切所修，　　無量善業，　　與諸眾生，　　證無上道。』",
        "from": "T16n0664_004:0378c25_1",
        "context_with_next_sentence": true
    },
    {
        "source_sentence": "　　如是人王，　　讚歎佛已，　　復作如是，　　無量誓願：　『若我來世，　　無量無邊，　　阿僧祇劫，　　在在生處，　　常於夢中，　　見妙金鼓，　　得聞懺悔，　　深奧之聲。",
        "from": "T16n0664_004:0378c26_2",
        "context_with_next_sentence": true
    },
    {
        "source_sentence": "　　今所讚歎，　　面貌清淨，　　願我來世，　　亦得如是。",
        "from": "T16n0664_004:0379a01_3",
        "context_with_next_sentence": true
    },
    {
        "source_sentence": "　　諸佛功德，　　不可思議，　　於百千劫，　　甚難得值，　　願於當來，　　無量之世，　　夜則夢見、　　晝如實說。",
        "from": "T16n0664_004:0379a03_0",
        "context_with_next_sentence": true
    },
    {
        "source_sentence": "　　我當具足，　　修行六度，　　濟拔眾生，　　越於苦海，　　然後我身，　　成無上道，　　令我世界，　　無與等者。",
        "from": "T16n0664_004:0379a05_1",
        "context_with_next_sentence": true
    },
    {
        "source_sentence": "　　奉貢金鼓，　　讚佛因緣，　　以此果報，　　當來之世，　　值釋迦佛，　　得授記莂；　　并令二子，　　金龍、金光，　　常生我家，　　同共授記。",
        "from": "T16n0664_004:0379a08_2",
        "context_with_next_sentence": true
    },
    {
        "source_sentence": "　　若有眾生，　　無救護者，　　眾苦逼切，　　無所依止。",
        "from": "T16n0664_004:0379a11_3",
        "context_with_next_sentence": true
    },
    {
        "source_sentence": "　　我於當來，　　為是等輩，　　作大救護、　　及依止處，　　能除眾苦，　　悉令滅盡，　　施與眾生，　　諸善安樂。",
        "from": "T16n0664_004:0379a13_0",
        "context_with_next_sentence": true
    },
    {
        "source_sentence": "　　我未來世，　　行菩提道，　　不計劫數，　　如盡本際。",
        "from": "T16n0664_004:0379a15_1",
        "context_with_next_sentence": true
    },
    {
        "source_sentence": "　　以此金光，　　懺悔因緣，　　使我惡海、　　及以業海、　　煩惱大海，　　悉竭無餘；　　我功德海，　　願悉成就；　　智慧大海，　　清淨具足。",
        "from": "T16n0664_004:0379a17_0",
        "context_with_next_sentence": true
    },
    {
        "source_sentence": "　　無量功德，　　助菩提道，　　猶如大海，　　珍寶具足。",
        "from": "T16n0664_004:0379a20_1",
        "context_with_next_sentence": true
    },
    {
        "source_sentence": "　　以此金光，　　懺悔力故，　　菩提功德，　　光明無礙。",
        "from": "T16n0664_004:0379a21_2",
        "context_with_next_sentence": true
    },
    {
        "source_sentence": "　　慧光無垢，　　照徹清淨，　　我當來世，　　身光普照。",
        "from": "T16n0664_004:0379a23_0",
        "context_with_next_sentence": true
    },
    {
        "source_sentence": "　　功德威神，　　光明焰盛，　　於三界中，　　最勝殊特。",
        "from": "T16n0664_004:0379a24_1",
        "context_with_next_sentence": true
    },
    {
        "source_sentence": "　　諸功德力，　　無所減少，　　當度眾生，　　越於苦海，　　并復安置，　　功德大海。",
        "from": "T16n0664_004:0379a25_2",
        "context_with_next_sentence": true
    },
    {
        "source_sentence": "　　來世多劫，　　行菩提道，　　如昔諸佛，　　行菩提道。",
        "from": "T16n0664_004:0379a27_3",
        "context_with_next_sentence": true
    },
    {
        "source_sentence": "　　三世諸佛，　　淨妙國土；　　諸佛至尊，　　無量功德。",
        "from": "T16n0664_004:0379a29_0",
        "context_with_next_sentence": true
    },
    {
        "source_sentence": "　　令我來世，　　得此殊異，　　功德淨土，　　如佛世尊。』",
        "from": "T16n0664_004:0379b01_1",
        "context_with_next_sentence": true
    },
    {
        "source_sentence": "　　信相當知：　　爾時國王，　　金龍尊者，　　則汝身是；　　爾時二子，　　金龍、金光，　　今汝二子，　　銀相等是。",
        "from": "T16n0664_004:0379b02_2",
        "context_with_next_sentence": true
    },
    {
        "source_sentence": "金光明經空品第八",
        "from": "T16n0664_004:0379b06_0",
        "context_with_next_sentence": true
    },
    {
        "source_sentence": "北涼天竺三藏曇無讖譯",
        "from": "T16n0664_004:0379b07_0",
        "context_with_next_sentence": true
    },
    {
        "source_sentence": "「無量餘經，　　已廣說空，　　是故此中，　略而解說。",
        "from": "T16n0664_004:0379b08_0",
        "context_with_next_sentence": true
    },
    {
        "source_sentence": "　　眾生根鈍，　　尠於智慧，　不能廣知，　　無量空義。",
        "from": "T16n0664_004:0379b09_1",
        "context_with_next_sentence": true
    },
    {
        "source_sentence": "　　故此尊經，　略而說之，　　異妙方便，　　種種因緣。",
        "from": "T16n0664_004:0379b10_2",
        "context_with_next_sentence": true
    },
    {
        "source_sentence": "　為鈍根故，　　起大悲心，　　今我演說，　此妙經典。",
        "from": "T16n0664_004:0379b12_0",
        "context_with_next_sentence": true
    },
    {
        "source_sentence": "　　如我所解，　　知眾生意，　是身虛偽，　　猶如空聚。",
        "from": "T16n0664_004:0379b13_1",
        "context_with_next_sentence": true
    },
    {
        "source_sentence": "　　六入村落，　結賊所止，　　一切自住，　　各不相知。",
        "from": "T16n0664_004:0379b14_2",
        "context_with_next_sentence": true
    },
    {
        "source_sentence": "　眼根受色、　　耳分別聲、　　鼻嗅諸香、　舌嗜於味、　　所有身根，　　貪受諸觸、　意根分別，　　一切諸法。",
        "from": "T16n0664_004:0379b16_0",
        "context_with_next_sentence": true
    },
    {
        "source_sentence": "　　六情諸根，　各各自緣，　　諸塵境界，　　不行他緣。",
        "from": "T16n0664_004:0379b18_1",
        "context_with_next_sentence": true
    },
    {
        "source_sentence": "　心如幻化，　　馳騁六情，　　而常妄想，　分別諸法。",
        "from": "T16n0664_004:0379b20_0",
        "context_with_next_sentence": true
    },
    {
        "source_sentence": "　　猶如世人，　　馳走空聚，　六賊所害，　　愚不知避。",
        "from": "T16n0664_004:0379b21_1",
        "context_with_next_sentence": true
    },
    {
        "source_sentence": "　　心常依止，　六根境界，　　各各自知，　　所伺之處。",
        "from": "T16n0664_004:0379b22_2",
        "context_with_next_sentence": true
    },
    {
        "source_sentence": "　隨行色、聲、　　香、味、觸、法，　　心處六情，　如鳥投網。",
        "from": "T16n0664_004:0379b24_0",
        "context_with_next_sentence": true
    },
    {
        "source_sentence": "　　其心在在，　　常處諸根，　隨逐諸塵，　　無有暫捨。",
        "from": "T16n0664_004:0379b25_1",
        "context_with_next_sentence": true
    },
    {
        "source_sentence": "　　身空虛偽，　不可長養，　　無有諍訟、　　亦無正主。",
        "from": "T16n0664_004:0379b26_2",
        "context_with_next_sentence": true
    },
    {
        "source_sentence": "　從諸因緣，　　和合而有，　　無有堅實，　妄想故起。",
        "from": "T16n0664_004:0379b28_0",
        "context_with_next_sentence": true
    },
    {
        "source_sentence": "　　業力機關，　　假偽空聚，　地、水、火、風，　　合集成立，　　隨時增減，　共相殘害，　　猶如四蛇，　　同處一篋。",
        "from": "T16n0664_004:0379b29_1",
        "context_with_next_sentence": true
    },
    {
        "source_sentence": "　四大蚖蛇，　　其性各異，　　二上、二下，　諸方亦二，　　如是蛇大，　　悉滅無餘。",
        "from": "T16n0664_004:0379c03_0",
        "context_with_next_sentence": true
    },
    {
        "source_sentence": "　地、水二蛇，　　其性沈下；　　風、火二蛇，　性輕上昇。",
        "from": "T16n0664_004:0379c05_0",
        "context_with_next_sentence": true
    },
    {
        "source_sentence": "　　心、識二性，　　躁動不停，　隨業受報，　　天人諸趣，　　隨所作業，　而墮三有。",
        "from": "T16n0664_004:0379c06_1",
        "context_with_next_sentence": true
    },
    {
        "source_sentence": "　　水、火、風種，　　散滅壞時，　大小不淨，　　盈流於外，　　體生諸蟲，　無可愛樂，　　捐棄塚間，　　如朽敗木。",
        "from": "T16n0664_004:0379c08_2",
        "context_with_next_sentence": true
    },
    {
        "source_sentence": "　善女當觀：　　諸法如是，　　何處有人、　及以眾生？",
        "from": "T16n0664_004:0379c11_0",
        "context_with_next_sentence": true
    },
    {
        "source_sentence": "　　本性空寂，　　無明故有。",
        "from": "T16n0664_004:0379c12_1",
        "context_with_next_sentence": true
    },
    {
        "source_sentence": "　如是諸大，　　一一不實，　　本自不生，　性無和合。",
        "from": "T16n0664_004:0379c13_0",
        "context_with_next_sentence": true
    },
    {
        "source_sentence": "　　以是因緣，　　我說諸大，　從本不實，　　和合而有。",
        "from": "T16n0664_004:0379c14_1",
        "context_with_next_sentence": true
    },
    {
        "source_sentence": "　　無明體性，　本自不有，　　妄想因緣，　　和合而生。",
        "from": "T16n0664_004:0379c15_2",
        "context_with_next_sentence": true
    },
    {
        "source_sentence": "　無所有故，　　假名無明，　　是故我說，　名曰無明。",
        "from": "T16n0664_004:0379c17_0",
        "context_with_next_sentence": true
    },
    {
        "source_sentence": "　　行、識、名色、　　六入、觸、受、　愛、取、有、生、　　老、死、憂、惱，　　眾苦行業，　不可思議。",
        "from": "T16n0664_004:0379c18_1",
        "context_with_next_sentence": true
    },
    {
        "source_sentence": "　　生死無際，　　輪轉不息，　本無有生，　　亦無和合。",
        "from": "T16n0664_004:0379c20_2",
        "context_with_next_sentence": true
    },
    {
        "source_sentence": "　　不善思惟，　心行所造，　　我斷一切，　　諸見纏等。",
        "from": "T16n0664_004:0379c21_3",
        "context_with_next_sentence": true
    },
    {
        "source_sentence": "　以智慧刀，　　裂煩惱網，　　五陰舍宅，　觀悉空寂。",
        "from": "T16n0664_004:0379c23_0",
        "context_with_next_sentence": true
    },
    {
        "source_sentence": "　　證無上道，　　微妙功德，　開甘露門、　　示甘露器、　　入甘露城、　處甘露室，　　令諸眾生，　　食甘露味。",
        "from": "T16n0664_004:0379c24_1",
        "context_with_next_sentence": true
    },
    {
        "source_sentence": "　吹大法螺、　　擊大法鼓、　　然大法燈、　雨勝法雨。",
        "from": "T16n0664_004:0379c27_0",
        "context_with_next_sentence": true
    },
    {
        "source_sentence": "　　我今摧伏，　　一切怨結，　竪立第一，　　微妙法幢。",
        "from": "T16n0664_004:0379c28_1",
        "context_with_next_sentence": true
    },
    {
        "source_sentence": "　　度諸眾生，　於生死海，　　永斷三惡，　　無量苦惱。",
        "from": "T16n0664_004:0379c29_2",
        "context_with_next_sentence": true
    },
    {
        "source_sentence": "　煩惱熾然，　　燒諸眾生，　　無有救護、　無所依止。",
        "from": "T16n0664_004:0380a02_0",
        "context_with_next_sentence": true
    },
    {
        "source_sentence": "　　我以甘露，　　清涼美味，　充足是輩，　　令離燋熱。",
        "from": "T16n0664_004:0380a03_1",
        "context_with_next_sentence": true
    },
    {
        "source_sentence": "　　於無量劫，　遵修諸行，　　供養恭敬，　　諸佛世尊。",
        "from": "T16n0664_004:0380a04_2",
        "context_with_next_sentence": true
    },
    {
        "source_sentence": "　堅固修集，　　菩提之道，　　求於如來，　真實法身。",
        "from": "T16n0664_004:0380a06_0",
        "context_with_next_sentence": true
    },
    {
        "source_sentence": "　　捨諸所重，　　肢節、手、足、　頭、目、髓、腦、　　所愛男女、　　錢財、珍寶、　真珠、瓔珞、　　金、銀、琉璃、　　種種異物。",
        "from": "T16n0664_004:0380a07_1",
        "context_with_next_sentence": true
    },
    {
        "source_sentence": "　三千大千世界中，　　所有樹木折為籌，　三千大地碎微塵，　　是等微塵遍虛空，　一切眾生有智慧，　　以此智慧與一人，　如是人等如微塵，　　算此微塵可知數；　如來智慧不可數，　　如來一念有智慧，　不可數劫算不盡。」",
        "from": "T16n0664_004:0380a10_0",
        "context_with_next_sentence": true
    },
    {
        "source_sentence": "金光明經依空滿願品第九",
        "from": "T16n0664_004:0380a16_0",
        "context_with_next_sentence": true
    },
    {
        "source_sentence": "梁三藏真諦譯",
        "from": "T16n0664_004:0380a17_0",
        "context_with_next_sentence": true
    },
    {
        "source_sentence": "是時，如意寶光耀善女天於大眾中從座而起，偏袒右肩，右膝著地，合掌恭敬以偈白佛：「我問照世界，　　兩足最勝尊，　菩薩正行法，　　惟願垂聽許。」",
        "from": "T16n0664_004:0380a18_0",
        "context_with_next_sentence": true
    },
    {
        "source_sentence": "　佛言：「善女天！",
        "from": "T16n0664_004:0380a22_0",
        "context_with_next_sentence": true
    },
    {
        "source_sentence": "　　汝若有疑者，　隨汝意所問，　　吾當分別說。」",
        "from": "T16n0664_004:0380a22_1",
        "context_with_next_sentence": true
    },
    {
        "source_sentence": "「云何諸菩薩，　　行菩提正行、　離生死涅槃，　　利益自他故？」",
        "from": "T16n0664_004:0380a24_0",
        "context_with_next_sentence": true
    },
    {
        "source_sentence": "佛言：「善女天！",
        "from": "T16n0664_004:0380a26_0",
        "context_with_next_sentence": true
    },
    {
        "source_sentence": "依於法界行菩提法、修平等行。",
        "from": "T16n0664_004:0380a26_1",
        "context_with_next_sentence": true
    },
    {
        "source_sentence": "善女天！",
        "from": "T16n0664_004:0380a27_0",
        "context_with_next_sentence": true
    },
    {
        "source_sentence": "云何依於法界行菩提法、修平等行？",
        "from": "T16n0664_004:0380a27_1",
        "context_with_next_sentence": true
    },
    {
        "source_sentence": "善女天！",
        "from": "T16n0664_004:0380a28_0",
        "context_with_next_sentence": true
    },
    {
        "source_sentence": "五陰能現法界、法界是五陰，五陰亦不可說、非五陰亦不可說。",
        "from": "T16n0664_004:0380a28_1",
        "context_with_next_sentence": true
    },
    {
        "source_sentence": "何以故？",
        "from": "T16n0664_004:0380a29_2",
        "context_with_next_sentence": true
    },
    {
        "source_sentence": "若五陰是法界則是斷見、若離五陰即是常見，離於二邊、不著二邊，不可見過，所見無名、無相，是則名為說於法界。",
        "from": "T16n0664_004:0380a29_3",
        "context_with_next_sentence": true
    },
    {
        "source_sentence": "「善女天！",
        "from": "T16n0664_004:0380b03_4",
        "context_with_next_sentence": true
    },
    {
        "source_sentence": "云何五陰能現法界？",
        "from": "T16n0664_004:0380b03_5",
        "context_with_next_sentence": true
    },
    {
        "source_sentence": "善女天！",
        "from": "T16n0664_004:0380b04_6",
        "context_with_next_sentence": true
    },
    {
        "source_sentence": "如是五陰不從因緣生。",
        "from": "T16n0664_004:0380b04_7",
        "context_with_next_sentence": true
    },
    {
        "source_sentence": "何以故？",
        "from": "T16n0664_004:0380b04_8",
        "context_with_next_sentence": true
    },
    {
        "source_sentence": "若從因緣生，已生故得生、未生故得生？",
        "from": "T16n0664_004:0380b05_0",
        "context_with_next_sentence": true
    },
    {
        "source_sentence": "若已得生，何因緣生？",
        "from": "T16n0664_004:0380b05_1",
        "context_with_next_sentence": true
    },
    {
        "source_sentence": "若已生，不從因緣生。",
        "from": "T16n0664_004:0380b06_2",
        "context_with_next_sentence": true
    },
    {
        "source_sentence": "若未生時，不可得生。",
        "from": "T16n0664_004:0380b06_3",
        "context_with_next_sentence": true
    },
    {
        "source_sentence": "何以故？",
        "from": "T16n0664_004:0380b07_4",
        "context_with_next_sentence": true
    },
    {
        "source_sentence": "未生諸法則是不有，無名、無相，非算數譬喻之所能知、非因緣所生。",
        "from": "T16n0664_004:0380b07_5",
        "context_with_next_sentence": true
    },
    {
        "source_sentence": "「善女天！",
        "from": "T16n0664_004:0380b09_6",
        "context_with_next_sentence": true
    },
    {
        "source_sentence": "譬如鼓聲，依木、依皮、依捊、依人工等故得出聲。",
        "from": "T16n0664_004:0380b09_7",
        "context_with_next_sentence": true
    },
    {
        "source_sentence": "是鼓聲空，過去亦空、未來亦空、現在亦空。",
        "from": "T16n0664_004:0380b10_8",
        "context_with_next_sentence": true
    },
    {
        "source_sentence": "何以故？",
        "from": "T16n0664_004:0380b11_9",
        "context_with_next_sentence": true
    },
    {
        "source_sentence": "是鼓音聲不從木生、不從皮生、不從捊生、不從人工生，是聲不於三世生，是則不生。",
        "from": "T16n0664_004:0380b11_10",
        "context_with_next_sentence": true
    },
    {
        "source_sentence": "若不可得生則不可滅；若不可滅，無所從來；若無所從來，亦無處去；若無處去，不常、不斷；若不常、不斷，則不一、不異。",
        "from": "T16n0664_004:0380b13_11",
        "context_with_next_sentence": true
    },
    {
        "source_sentence": "何以故？",
        "from": "T16n0664_004:0380b16_12",
        "context_with_next_sentence": true
    },
    {
        "source_sentence": "若一，不異法界，若爾者，凡夫人則見真諦，得於無上安樂涅槃；是義不然，是故不一。",
        "from": "T16n0664_004:0380b16_13",
        "context_with_next_sentence": true
    },
    {
        "source_sentence": "若言其異者，一切諸佛菩薩行相即是執著，未得解脫煩惱繫縛則不能得阿耨多羅三藐三菩提。",
        "from": "T16n0664_004:0380b18_14",
        "context_with_next_sentence": true
    },
    {
        "source_sentence": "何以故？",
        "from": "T16n0664_004:0380b20_15",
        "context_with_next_sentence": true
    },
    {
        "source_sentence": "一切聖人於行、非行法中同智慧行，是故不異。",
        "from": "T16n0664_004:0380b20_16",
        "context_with_next_sentence": true
    },
    {
        "source_sentence": "「是故，五陰非有，不從因緣生、非不有五陰。",
        "from": "T16n0664_004:0380b21_17",
        "context_with_next_sentence": true
    },
    {
        "source_sentence": "不過聖境界故，非言語之所能及，無名、無相，無因、無緣，無有境界、無有譬喻，始終寂靜、本來自空。",
        "from": "T16n0664_004:0380b22_18",
        "context_with_next_sentence": true
    },
    {
        "source_sentence": "是故，五陰能現法界。",
        "from": "T16n0664_004:0380b24_19",
        "context_with_next_sentence": true
    },
    {
        "source_sentence": "「善女天！",
        "from": "T16n0664_004:0380b25_20",
        "context_with_next_sentence": true
    },
    {
        "source_sentence": "若善男子、善女人欲求阿耨多羅三藐三菩提，真異、俗異，如是難可思量，於聖凡境界不異思惟，不捨於俗、不捨於真，依於法界行菩提行。」",
        "from": "T16n0664_004:0380b25_21",
        "context_with_next_sentence": true
    },
    {
        "source_sentence": "爾時，世尊作是語已，時善女天踊躍歡喜，即從坐起，偏袒右肩，右膝著地，合掌恭敬一心頂禮，而白佛言：「世尊！",
        "from": "T16n0664_004:0380b29_0",
        "context_with_next_sentence": true
    },
    {
        "source_sentence": "如上所說，菩提正行我今當學。」",
        "from": "T16n0664_004:0380c02_1",
        "context_with_next_sentence": true
    },
    {
        "source_sentence": "是時，娑婆世界主大梵天王於大眾中問如意寶光耀善女天：「此菩提行難可修行，汝心云何於此菩提行而得自在？」",
        "from": "T16n0664_004:0380c04_0",
        "context_with_next_sentence": true
    },
    {
        "source_sentence": "時善女天答梵王言：「大梵王！",
        "from": "T16n0664_004:0380c07_0",
        "context_with_next_sentence": true
    },
    {
        "source_sentence": "若佛所說是真甚深，一切凡夫不得其味，是聖境界微妙難知。",
        "from": "T16n0664_004:0380c07_1",
        "context_with_next_sentence": true
    },
    {
        "source_sentence": "若使我心依於此法得安樂住，是真實語者，願令一切五濁惡世無量無邊眾生皆得金色、三十二相，非男、非女，坐寶蓮華受無量快樂，雨天妙華，天諸音樂不鼓自鳴，一切供養皆悉具足。」",
        "from": "T16n0664_004:0380c09_2",
        "context_with_next_sentence": true
    },
    {
        "source_sentence": "是時善女天說是語已，一切五濁惡世所有眾生皆悉金色，具足三十二相，非男、非女，坐寶蓮華受無量快樂。",
        "from": "T16n0664_004:0380c13_3",
        "context_with_next_sentence": true
    },
    {
        "source_sentence": "猶如他化自在天宮，無諸惡道，寶樹行列，七寶蓮華遍滿世界，雨眾七寶、上妙天華，作天伎樂。",
        "from": "T16n0664_004:0380c15_4",
        "context_with_next_sentence": true
    },
    {
        "source_sentence": "如意寶光耀善女天即轉女形作梵天身。",
        "from": "T16n0664_004:0380c17_5",
        "context_with_next_sentence": true
    },
    {
        "source_sentence": "時大梵天王問如意寶光耀菩薩言：「汝昔以何行菩提行？」",
        "from": "T16n0664_004:0380c19_0",
        "context_with_next_sentence": true
    },
    {
        "source_sentence": "菩薩答言：「梵王！",
        "from": "T16n0664_004:0380c20_1",
        "context_with_next_sentence": true
    },
    {
        "source_sentence": "若水中月能行菩提行者，我亦已行菩提之行；若夢見行菩提行，我亦行菩提行；若焰、露行菩提行，我亦行菩提行；若聲響行菩提行，我亦行菩提行。」",
        "from": "T16n0664_004:0380c20_2",
        "context_with_next_sentence": true
    },
    {
        "source_sentence": "時大梵王聞此說已語菩薩言：「汝依何等而說此語？」",
        "from": "T16n0664_004:0380c24_0",
        "context_with_next_sentence": true
    },
    {
        "source_sentence": "答言：「梵王！",
        "from": "T16n0664_004:0380c25_1",
        "context_with_next_sentence": true
    },
    {
        "source_sentence": "無有一法而有實相，因果相成故。」",
        "from": "T16n0664_004:0380c25_2",
        "context_with_next_sentence": true
    },
    {
        "source_sentence": "梵王又白菩薩言：「若如此者，諸凡夫人皆悉應得阿耨多羅三藐三菩提。」",
        "from": "T16n0664_004:0380c26_3",
        "context_with_next_sentence": true
    },
    {
        "source_sentence": "菩薩答言：「以何思惟而作是說？",
        "from": "T16n0664_004:0380c28_0",
        "context_with_next_sentence": true
    },
    {
        "source_sentence": "梵王！",
        "from": "T16n0664_004:0380c28_1",
        "context_with_next_sentence": true
    },
    {
        "source_sentence": "愚癡人異、智慧人異，菩提異、非菩提異，解脫異、非解脫異。",
        "from": "T16n0664_004:0380c28_2",
        "context_with_next_sentence": true
    },
    {
        "source_sentence": "梵王！",
        "from": "T16n0664_004:0381a01_3",
        "context_with_next_sentence": true
    },
    {
        "source_sentence": "如是，諸法平等無異。",
        "from": "T16n0664_004:0381a01_4",
        "context_with_next_sentence": true
    },
    {
        "source_sentence": "於此法界如如不異，無有中間而可執持，無增、無減。",
        "from": "T16n0664_004:0381a01_5",
        "context_with_next_sentence": true
    },
    {
        "source_sentence": "「梵王！",
        "from": "T16n0664_004:0381a03_0",
        "context_with_next_sentence": true
    },
    {
        "source_sentence": "譬如幻師善巧幻術，及幻弟子於四衢道取諸土沙、草木、葉等聚在一處，作種種幻術，使人覩見象眾、馬眾、車眾、軍眾、七寶之聚、種種倉庫。",
        "from": "T16n0664_004:0381a03_1",
        "context_with_next_sentence": true
    },
    {
        "source_sentence": "若有眾生愚癡無智、不能思惟、不知幻本，若見若聞作是思惟：『如我所見，象、馬眾等謂是真實，如見、如聞。』",
        "from": "T16n0664_004:0381a06_2",
        "context_with_next_sentence": true
    },
    {
        "source_sentence": "隨能隨力各執所見，自言是實、於他非真，後不重思惟。",
        "from": "T16n0664_004:0381a08_3",
        "context_with_next_sentence": true
    },
    {
        "source_sentence": "有智之人則能思惟了於幻本，若見若聞作是思惟：『如我所見，象、馬等眾非是真實，惟有幻事惑人眼目。",
        "from": "T16n0664_004:0381a09_4",
        "context_with_next_sentence": true
    },
    {
        "source_sentence": "是處說名象、馬等眾及諸庫倉，惟有名字、無有實體。",
        "from": "T16n0664_004:0381a12_5",
        "context_with_next_sentence": true
    },
    {
        "source_sentence": "如我所見、如我所聞。』",
        "from": "T16n0664_004:0381a13_6",
        "context_with_next_sentence": true
    },
    {
        "source_sentence": "隨能隨力不執所見、自言是實、於他非真、後不重思惟。",
        "from": "T16n0664_004:0381a13_7",
        "context_with_next_sentence": true
    },
    {
        "source_sentence": "是諸智人隨說世語，皆欲令他知實義故，如見如聞思惟則不如是。",
        "from": "T16n0664_004:0381a15_8",
        "context_with_next_sentence": true
    },
    {
        "source_sentence": "「如是，梵王！",
        "from": "T16n0664_004:0381a16_9",
        "context_with_next_sentence": true
    },
    {
        "source_sentence": "若有眾生——愚癡凡夫未得出世聖智慧故——未知一切諸法如如不可言說，是諸凡愚若見若聞行、非行法，作是思惟：『實有如是諸法，如我所見、如我所聞。』",
        "from": "T16n0664_004:0381a16_10",
        "context_with_next_sentence": true
    },
    {
        "source_sentence": "是諸凡夫人如見、如聞，隨能隨力執著所見，自言是實、於他非真，後不重思惟。",
        "from": "T16n0664_004:0381a20_11",
        "context_with_next_sentence": true
    },
    {
        "source_sentence": "若有眾生——非凡夫人，已見第一義諦，得出世聖慧——知一切法如如不可言說，是諸聖人若見若聞行法、非行法，隨能隨力不執著所見、自言是實、於他非真、後不重思惟。",
        "from": "T16n0664_004:0381a22_12",
        "context_with_next_sentence": true
    },
    {
        "source_sentence": "『無實行法、無實非行法，如我所見、如我所聞，惟妄思惟行、非行相、或人智慧。",
        "from": "T16n0664_004:0381a25_13",
        "context_with_next_sentence": true
    },
    {
        "source_sentence": "是處說名行、非行法，惟有名字，無有實體。",
        "from": "T16n0664_004:0381a27_14",
        "context_with_next_sentence": true
    },
    {
        "source_sentence": "如我所見、如我所聞。』",
        "from": "T16n0664_004:0381a28_15",
        "context_with_next_sentence": true
    },
    {
        "source_sentence": "隨能隨力不執所見、自言是實、於他非真、後不重思惟。",
        "from": "T16n0664_004:0381a29_16",
        "context_with_next_sentence": true
    },
    {
        "source_sentence": "是諸聖人如世語言隨順其說，為欲令他知真實義。",
        "from": "T16n0664_004:0381b01_17",
        "context_with_next_sentence": true
    },
    {
        "source_sentence": "如是，梵王！",
        "from": "T16n0664_004:0381b02_18",
        "context_with_next_sentence": true
    },
    {
        "source_sentence": "是諸聖人聖智見故，不可言法如如攝行、非行法，是法如如，為他證知故說種種名。」",
        "from": "T16n0664_004:0381b02_19",
        "context_with_next_sentence": true
    },
    {
        "source_sentence": "時大梵王問如意寶光耀菩薩言：「有幾眾生能解能通如是微妙甚深正法？」",
        "from": "T16n0664_004:0381b05_0",
        "context_with_next_sentence": true
    },
    {
        "source_sentence": "菩薩答言：「梵王！",
        "from": "T16n0664_004:0381b06_1",
        "context_with_next_sentence": true
    },
    {
        "source_sentence": "凡是若干眾幻化人心數，若干眾生能解能通是甚深法。」",
        "from": "T16n0664_004:0381b07_2",
        "context_with_next_sentence": true
    },
    {
        "source_sentence": "梵王又言：「此幻化人即是不有，如是心數從何而得？」",
        "from": "T16n0664_004:0381b08_3",
        "context_with_next_sentence": true
    },
    {
        "source_sentence": "菩薩答言：「梵王！",
        "from": "T16n0664_004:0381b10_0",
        "context_with_next_sentence": true
    },
    {
        "source_sentence": "如是法界不有、不無，如是眾生能解能通是甚深義。」",
        "from": "T16n0664_004:0381b10_1",
        "context_with_next_sentence": true
    },
    {
        "source_sentence": "是時梵王白佛言：「世尊！",
        "from": "T16n0664_004:0381b12_0",
        "context_with_next_sentence": true
    },
    {
        "source_sentence": "是如意寶光耀菩薩不可思議，通達如是甚深之義。」",
        "from": "T16n0664_004:0381b12_1",
        "context_with_next_sentence": true
    },
    {
        "source_sentence": "佛言：「如是，如是。",
        "from": "T16n0664_004:0381b13_2",
        "context_with_next_sentence": true
    },
    {
        "source_sentence": "梵王！",
        "from": "T16n0664_004:0381b14_3",
        "context_with_next_sentence": true
    },
    {
        "source_sentence": "如汝所言。",
        "from": "T16n0664_004:0381b14_4",
        "context_with_next_sentence": true
    },
    {
        "source_sentence": "何以故？",
        "from": "T16n0664_004:0381b14_5",
        "context_with_next_sentence": true
    },
    {
        "source_sentence": "是如意寶光耀菩薩已教梵王學觀無生忍法。」",
        "from": "T16n0664_004:0381b14_6",
        "context_with_next_sentence": true
    },
    {
        "source_sentence": "於是大梵天王與諸梵眾從坐而起，偏袒右肩，右膝著地，合掌恭敬頂禮如意寶光耀菩薩足，說如是言：「希有，希有。",
        "from": "T16n0664_004:0381b15_7",
        "context_with_next_sentence": true
    },
    {
        "source_sentence": "我等今日得見大師、得聞正法。」",
        "from": "T16n0664_004:0381b18_8",
        "context_with_next_sentence": true
    },
    {
        "source_sentence": "爾時，世尊於一切法通達無礙，告梵王言：「是如意寶光耀菩薩於未來世當得作佛，號曰德寶焰吉上藏如來、應供、正遍知，說是金光明微妙經典，三千億菩薩得不退阿耨多羅三藐三菩提、八千億天子得無垢淨於法成就清淨法眼、無量無數國王臣民得法眼淨。」",
        "from": "T16n0664_004:0381b19_0",
        "context_with_next_sentence": true
    },
    {
        "source_sentence": "五十億比丘行菩提行欲退菩提心，聞如意寶光耀菩薩說法，得堅固不可思議滿足之願，更復還發菩提之心，各自脫衣供養菩薩，重發無上勝進心。",
        "from": "T16n0664_004:0381b25_0",
        "context_with_next_sentence": true
    },
    {
        "source_sentence": "發無上勝進心已：「願令我等功德善根悉皆不退，迴向阿耨多羅三藐三菩提。」",
        "from": "T16n0664_004:0381b28_1",
        "context_with_next_sentence": true
    },
    {
        "source_sentence": "「如是比丘依此功德修行，過九十大劫當得成就，是諸比丘出於生死，佛為授記：『過三十阿僧祇劫當得作佛，號難勝光王，其國名曰無垢光，同時皆得阿耨多羅三藐三菩提，皆同一號，名曰願莊嚴間廁王佛。』」",
        "from": "T16n0664_004:0381c01_2",
        "context_with_next_sentence": true
    },
    {
        "source_sentence": "爾時，佛告梵王：「是金光明經，正聞正聽有大神力。",
        "from": "T16n0664_004:0381c06_0",
        "context_with_next_sentence": true
    },
    {
        "source_sentence": "梵王！",
        "from": "T16n0664_004:0381c07_1",
        "context_with_next_sentence": true
    },
    {
        "source_sentence": "百千大劫行六波羅蜜無有方便，若有善男子、善女人已得聽聞是金光明經，書寫半月、半月一過轉讀，是善功德聚於前功德，百千分不及一分，乃至算數譬喻所不能及。",
        "from": "T16n0664_004:0381c07_2",
        "context_with_next_sentence": true
    },
    {
        "source_sentence": "梵王！",
        "from": "T16n0664_004:0381c11_3",
        "context_with_next_sentence": true
    },
    {
        "source_sentence": "是故，我今當令修學、受持、為他廣說。",
        "from": "T16n0664_004:0381c11_4",
        "context_with_next_sentence": true
    },
    {
        "source_sentence": "何以故？",
        "from": "T16n0664_004:0381c12_5",
        "context_with_next_sentence": true
    },
    {
        "source_sentence": "如是甚深微妙經典，我行菩薩道時如於戰陣不惜身命，得通此經、受持、讀誦、為他解說。",
        "from": "T16n0664_004:0381c12_6",
        "context_with_next_sentence": true
    },
    {
        "source_sentence": "「梵王！",
        "from": "T16n0664_004:0381c14_7",
        "context_with_next_sentence": true
    },
    {
        "source_sentence": "譬如轉輪聖王，若王在世七寶不滅；王若過世，一切七寶自然而盡。",
        "from": "T16n0664_004:0381c14_8",
        "context_with_next_sentence": true
    },
    {
        "source_sentence": "梵王！",
        "from": "T16n0664_004:0381c15_9",
        "context_with_next_sentence": true
    },
    {
        "source_sentence": "是金光明微妙經典若現在世，大正法寶皆悉不滅。",
        "from": "T16n0664_004:0381c16_10",
        "context_with_next_sentence": true
    },
    {
        "source_sentence": "是故，當依金光明經，聽聞、讀誦、受持、為他解說、令他書寫，於功德中行精進波羅蜜，不惜壽命、不憚疲勞，我諸弟子應當如是精勤修學。」",
        "from": "T16n0664_004:0381c17_11",
        "context_with_next_sentence": true
    },
    {
        "source_sentence": "是時，天主大梵天王與無量梵眾、帝釋四王及夜叉眾俱從坐起，偏袒右肩，右膝著地，合掌恭敬而白佛言：「我等一切為守護流通是金光明微妙經典，說法法師若有諸難，我當除却，令具諸善、色味滿足、辯才無礙、身心開泰，時會之眾皆令快樂；是處國土若飢饉、怨賊、非人之畏，我等禳却，使其人民豐盛歡逸，皆是我等四王恩力；若有供養是經卷者，我亦當為作大擁護，如佛不異。」",
        "from": "T16n0664_004:0381c21_0",
        "context_with_next_sentence": true
    },
    {
        "source_sentence": "合部金光明經卷第四",
        "from": "T16n0664_004:0382a01_0",
        "context_with_next_sentence": false
    }
]