[
    {
        "source_sentence": "根本說一切有部目得迦卷第六",
        "from": "T24n1452_006:0435c02_0",
        "context_with_next_sentence": true
    },
    {
        "source_sentence": "大唐三藏法師義淨奉　制譯",
        "from": "T24n1452_006:0435c04_0",
        "context_with_next_sentence": true
    },
    {
        "source_sentence": "大門總攝頌曰：　最初為懺謝，　　第二定屬物，　第三資具衣，　　目得迦總頌。",
        "from": "T24n1452_006:0435c05_0",
        "context_with_next_sentence": true
    },
    {
        "source_sentence": "別門初總攝頌曰：　懺謝草田中，　　合免王影勝，　狗肉盞甘蔗，　　糖酥根等聽。",
        "from": "T24n1452_006:0435c08_0",
        "context_with_next_sentence": true
    },
    {
        "source_sentence": "第一子攝頌曰：　懺謝非近圓，　　觀求寂相貌，　苾芻與尼法，　　互秉法皆成。",
        "from": "T24n1452_006:0435c11_0",
        "context_with_next_sentence": true
    },
    {
        "source_sentence": "爾時佛在室羅伐城。",
        "from": "T24n1452_006:0435c14_0",
        "context_with_next_sentence": true
    },
    {
        "source_sentence": "時諸苾芻分作兩朋決擇義理，便生鬪諍，其小苾芻訶責大者。",
        "from": "T24n1452_006:0435c14_1",
        "context_with_next_sentence": true
    },
    {
        "source_sentence": "時大苾芻退入房中情生忿恨：「如何卑小[麩夫+欠]突於我？」",
        "from": "T24n1452_006:0435c15_2",
        "context_with_next_sentence": true
    },
    {
        "source_sentence": "既為瞋火所燒惱故，因茲命斷生毒蛇中。",
        "from": "T24n1452_006:0435c17_3",
        "context_with_next_sentence": true
    },
    {
        "source_sentence": "時小苾芻心生追悔：「我為不善，豈合瞋責上座苾芻，我今應往從乞懺摩。」",
        "from": "T24n1452_006:0435c18_4",
        "context_with_next_sentence": true
    },
    {
        "source_sentence": "作是念已，與諸苾芻俱往其處，見彼門閉，便以物開到苾芻所，欲申頂禮白言：「大德！",
        "from": "T24n1452_006:0435c19_5",
        "context_with_next_sentence": true
    },
    {
        "source_sentence": "願見容恕。」",
        "from": "T24n1452_006:0435c21_6",
        "context_with_next_sentence": true
    },
    {
        "source_sentence": "遂見囓毒大蛇含瞋而住。",
        "from": "T24n1452_006:0435c21_7",
        "context_with_next_sentence": true
    },
    {
        "source_sentence": "是時世尊，以大悲力來至其所告苾芻曰：「汝今應可禮彼雙足從乞懺摩。」",
        "from": "T24n1452_006:0435c22_8",
        "context_with_next_sentence": true
    },
    {
        "source_sentence": "白言：「世尊！",
        "from": "T24n1452_006:0435c24_9",
        "context_with_next_sentence": true
    },
    {
        "source_sentence": "云何令我禮此蛇足？」",
        "from": "T24n1452_006:0435c24_10",
        "context_with_next_sentence": true
    },
    {
        "source_sentence": "世尊告曰：「應作昔時苾芻身想而為禮敬。」",
        "from": "T24n1452_006:0435c24_11",
        "context_with_next_sentence": true
    },
    {
        "source_sentence": "時彼苾芻向蛇作禮。",
        "from": "T24n1452_006:0435c25_12",
        "context_with_next_sentence": true
    },
    {
        "source_sentence": "世尊告曰：「賢首！",
        "from": "T24n1452_006:0435c26_13",
        "context_with_next_sentence": true
    },
    {
        "source_sentence": "汝應容恕。」",
        "from": "T24n1452_006:0435c26_14",
        "context_with_next_sentence": true
    },
    {
        "source_sentence": "即為毒蛇說三句法，報言：「賢首！",
        "from": "T24n1452_006:0435c26_15",
        "context_with_next_sentence": true
    },
    {
        "source_sentence": "汝於我所已修淨行，應生天上，但由瞋火所燒害故，生毒蛇中。",
        "from": "T24n1452_006:0435c27_16",
        "context_with_next_sentence": true
    },
    {
        "source_sentence": "賢首應知！",
        "from": "T24n1452_006:0435c29_0",
        "context_with_next_sentence": true
    },
    {
        "source_sentence": "諸行皆無常，諸法悉無我，寂靜涅槃樂。",
        "from": "T24n1452_006:0435c29_1",
        "context_with_next_sentence": true
    },
    {
        "source_sentence": "汝宜於我起淨信心，由此功德捨傍生趣生善道中。」",
        "from": "T24n1452_006:0436a01_2",
        "context_with_next_sentence": true
    },
    {
        "source_sentence": "時彼毒蛇便作是念：「我今不應親於世尊聞三句法而更噉食養無益身。」",
        "from": "T24n1452_006:0436a02_3",
        "context_with_next_sentence": true
    },
    {
        "source_sentence": "諸傍生類飢火最強，以不食故便即命終。",
        "from": "T24n1452_006:0436a04_0",
        "context_with_next_sentence": true
    },
    {
        "source_sentence": "由於世尊心生淨信，於此命過得生天上。",
        "from": "T24n1452_006:0436a04_1",
        "context_with_next_sentence": true
    },
    {
        "source_sentence": "凡初生天若男若女，皆悉法爾起三種念：「我於何處死？",
        "from": "T24n1452_006:0436a05_2",
        "context_with_next_sentence": true
    },
    {
        "source_sentence": "今於何處生？",
        "from": "T24n1452_006:0436a07_3",
        "context_with_next_sentence": true
    },
    {
        "source_sentence": "由何業緣而得來此？」",
        "from": "T24n1452_006:0436a07_4",
        "context_with_next_sentence": true
    },
    {
        "source_sentence": "即自觀見，捨彼蛇身生此天上，由於佛所起淨信心。",
        "from": "T24n1452_006:0436a07_5",
        "context_with_next_sentence": true
    },
    {
        "source_sentence": "爾時天子便作是念：「今我不應不至佛所禮拜供養，應往佛所報恩奉事。」",
        "from": "T24n1452_006:0436a09_6",
        "context_with_next_sentence": true
    },
    {
        "source_sentence": "時彼天子即著上妙七寶瓔珞耳璫臂釧，而自莊嚴光明赫奕，以天妙花、嗢鉢羅花、鉢頭摩花、分陀利花，持是等花，過中夜已來至佛所，即以天花散布佛前，禮雙足已在一面坐。",
        "from": "T24n1452_006:0436a10_7",
        "context_with_next_sentence": true
    },
    {
        "source_sentence": "由是天子威光力故，令逝多林光明普照。",
        "from": "T24n1452_006:0436a14_8",
        "context_with_next_sentence": true
    },
    {
        "source_sentence": "爾時世尊觀彼天子意樂隨眠根性差別，而為說法。",
        "from": "T24n1452_006:0436a15_9",
        "context_with_next_sentence": true
    },
    {
        "source_sentence": "時彼天子既聞法已即於座上獲預流果，既得果已白世尊曰：「我今所證，非父母等能作斯事，廣說如餘。",
        "from": "T24n1452_006:0436a16_10",
        "context_with_next_sentence": true
    },
    {
        "source_sentence": "由依世尊慈善力故，從三惡道拔出於我置天人處，生死流轉得其邊際，血淚大海皆令枯竭，身骨大山今已超過，無始時來積聚二十有身見山，以智金剛杵而摧碎之，證預流果。",
        "from": "T24n1452_006:0436a19_11",
        "context_with_next_sentence": true
    },
    {
        "source_sentence": "世尊！",
        "from": "T24n1452_006:0436a23_12",
        "context_with_next_sentence": true
    },
    {
        "source_sentence": "我於今日歸依三寶，證知我是鄔波索迦。",
        "from": "T24n1452_006:0436a23_13",
        "context_with_next_sentence": true
    },
    {
        "source_sentence": "始從今日乃至盡形，於三寶所心極淨信。」",
        "from": "T24n1452_006:0436a24_14",
        "context_with_next_sentence": true
    },
    {
        "source_sentence": "時彼天子禮佛雙足，右遶三匝忽然不現，還本天宮。",
        "from": "T24n1452_006:0436a25_15",
        "context_with_next_sentence": true
    },
    {
        "source_sentence": "時諸苾芻，於初後夜警覺勤修澄心靜慮，見逝多林光明赫奕，咸作是念：「為是梵釋諸天及四天王，或是大力天子等詣世尊所而為禮覲？」",
        "from": "T24n1452_006:0436a26_16",
        "context_with_next_sentence": true
    },
    {
        "source_sentence": "作是念已行詣佛所，頂禮雙足即以上事具白世尊。",
        "from": "T24n1452_006:0436a29_17",
        "context_with_next_sentence": true
    },
    {
        "source_sentence": "世尊告曰：「非梵天主，乃至亦非大力天子來詣我所而為奉覲。",
        "from": "T24n1452_006:0436b01_18",
        "context_with_next_sentence": true
    },
    {
        "source_sentence": "汝等頗憶有大毒蛇我為彼說三句法不？」",
        "from": "T24n1452_006:0436b03_19",
        "context_with_next_sentence": true
    },
    {
        "source_sentence": "白佛言：「見。」",
        "from": "T24n1452_006:0436b04_0",
        "context_with_next_sentence": true
    },
    {
        "source_sentence": "世尊告曰：「彼既命終得生天上，來詣我所。",
        "from": "T24n1452_006:0436b04_1",
        "context_with_next_sentence": true
    },
    {
        "source_sentence": "我為說法，便得見諦還向天宮。",
        "from": "T24n1452_006:0436b05_2",
        "context_with_next_sentence": true
    },
    {
        "source_sentence": "以是因緣光明普照。」",
        "from": "T24n1452_006:0436b05_3",
        "context_with_next_sentence": true
    },
    {
        "source_sentence": "世尊告曰：「以不容忍有如是過，是故苾芻若有瞋諍，宜速懺謝共相容忍，勿令後時招斯過失。」",
        "from": "T24n1452_006:0436b06_4",
        "context_with_next_sentence": true
    },
    {
        "source_sentence": "時有苾芻新被訶責，即便就彼請其容恕，遂增瞋恚而報之曰：「看此與我極為嬈惱。」",
        "from": "T24n1452_006:0436b08_5",
        "context_with_next_sentence": true
    },
    {
        "source_sentence": "佛言：「不應新被瞋責便就懺摩，待彼停息可求容恕。」",
        "from": "T24n1452_006:0436b10_6",
        "context_with_next_sentence": true
    },
    {
        "source_sentence": "於此城中有二苾芻，共論法義遂生瞋忿，少年苾芻訶責老者。",
        "from": "T24n1452_006:0436b12_0",
        "context_with_next_sentence": true
    },
    {
        "source_sentence": "時老苾芻入房而住，起極瞋恚因即命過，生毒蛇中。",
        "from": "T24n1452_006:0436b13_1",
        "context_with_next_sentence": true
    },
    {
        "source_sentence": "爾時世尊命具壽阿難陀曰：「汝可詣彼囓毒蛇所，稱我言教，唱言：『無病！』",
        "from": "T24n1452_006:0436b14_2",
        "context_with_next_sentence": true
    },
    {
        "source_sentence": "報言：『賢首！",
        "from": "T24n1452_006:0436b16_3",
        "context_with_next_sentence": true
    },
    {
        "source_sentence": "汝已於我正法律中而為出家，於四沙門果隨一應證。",
        "from": "T24n1452_006:0436b16_4",
        "context_with_next_sentence": true
    },
    {
        "source_sentence": "汝由前生重瞋恚故生毒蛇中，故汝宜應容恕於彼。』」",
        "from": "T24n1452_006:0436b17_5",
        "context_with_next_sentence": true
    },
    {
        "source_sentence": "時具壽阿難陀承佛教已，詣毒蛇所報言：「賢首！",
        "from": "T24n1452_006:0436b18_6",
        "context_with_next_sentence": true
    },
    {
        "source_sentence": "佛於仁者問言無病。",
        "from": "T24n1452_006:0436b19_7",
        "context_with_next_sentence": true
    },
    {
        "source_sentence": "復作是語：『汝已於我正法律中而為出家，於四沙門果隨一應證。",
        "from": "T24n1452_006:0436b20_8",
        "context_with_next_sentence": true
    },
    {
        "source_sentence": "汝由前生重瞋恚故生毒蛇中，是故汝應容恕於彼。』」",
        "from": "T24n1452_006:0436b21_9",
        "context_with_next_sentence": true
    },
    {
        "source_sentence": "是時毒蛇在於房內，詬詬作聲不忍而住。",
        "from": "T24n1452_006:0436b23_10",
        "context_with_next_sentence": true
    },
    {
        "source_sentence": "世尊復命具壽大目連：「汝可詣彼囓毒蛇處傳我言告，廣說如前。」",
        "from": "T24n1452_006:0436b24_11",
        "context_with_next_sentence": true
    },
    {
        "source_sentence": "目連至已，時彼毒蛇於戶扇孔，暫出其頭復還却入。",
        "from": "T24n1452_006:0436b25_12",
        "context_with_next_sentence": true
    },
    {
        "source_sentence": "世尊復命具壽舍利子：「汝可詣彼囓毒蛇處傳我言告，亦如前說。」",
        "from": "T24n1452_006:0436b26_13",
        "context_with_next_sentence": true
    },
    {
        "source_sentence": "舍利子至已，時彼毒蛇於戶扇間露出半身還縮房內。",
        "from": "T24n1452_006:0436b28_14",
        "context_with_next_sentence": true
    },
    {
        "source_sentence": "是時世尊自詣房中告其蛇曰：「賢首！",
        "from": "T24n1452_006:0436b29_15",
        "context_with_next_sentence": true
    },
    {
        "source_sentence": "汝已於我正法律中而為出家，於四沙門果隨一應證，未得其一。",
        "from": "T24n1452_006:0436c01_16",
        "context_with_next_sentence": true
    },
    {
        "source_sentence": "汝由前生瞋恚重故生囓毒中，是故汝應容恕於彼。」",
        "from": "T24n1452_006:0436c02_17",
        "context_with_next_sentence": true
    },
    {
        "source_sentence": "蛇遂出房向世尊前蟠身而住。",
        "from": "T24n1452_006:0436c04_0",
        "context_with_next_sentence": true
    },
    {
        "source_sentence": "是時世尊告彼苾芻曰：「汝應求謝此囓毒蛇。」",
        "from": "T24n1452_006:0436c04_1",
        "context_with_next_sentence": true
    },
    {
        "source_sentence": "白言：「世尊！",
        "from": "T24n1452_006:0436c05_2",
        "context_with_next_sentence": true
    },
    {
        "source_sentence": "我欲如何行懺謝法？」",
        "from": "T24n1452_006:0436c05_3",
        "context_with_next_sentence": true
    },
    {
        "source_sentence": "佛言：「應禮雙足。」",
        "from": "T24n1452_006:0436c06_4",
        "context_with_next_sentence": true
    },
    {
        "source_sentence": "白言：「世尊！",
        "from": "T24n1452_006:0436c06_5",
        "context_with_next_sentence": true
    },
    {
        "source_sentence": "豈非落在傍生趣中，我今云何禮敬其足？」",
        "from": "T24n1452_006:0436c07_0",
        "context_with_next_sentence": true
    },
    {
        "source_sentence": "世尊告曰：「汝心緣彼苾芻前身想在目前方禮其足。」",
        "from": "T24n1452_006:0436c07_1",
        "context_with_next_sentence": true
    },
    {
        "source_sentence": "時此苾芻作是想已便禮其足，蛇即以頭覆苾芻頂如懺謝法。",
        "from": "T24n1452_006:0436c09_2",
        "context_with_next_sentence": true
    },
    {
        "source_sentence": "世尊告曰：「汝諸苾芻！",
        "from": "T24n1452_006:0436c10_3",
        "context_with_next_sentence": true
    },
    {
        "source_sentence": "由瞋恚故生此過失，是故苾芻若相瞋恨，應速懺摩。」",
        "from": "T24n1452_006:0436c11_4",
        "context_with_next_sentence": true
    },
    {
        "source_sentence": "晡後相瞋，旦應求謝，彼懺摩時轉增瞋恚，佛言：「應先致問，後乞容恕。」",
        "from": "T24n1452_006:0436c12_5",
        "context_with_next_sentence": true
    },
    {
        "source_sentence": "彼仍不受，佛言：「應受。」",
        "from": "T24n1452_006:0436c13_6",
        "context_with_next_sentence": true
    },
    {
        "source_sentence": "至相近處不為禮敬，佛言：「至勢分處即應致禮，彼應答言：『無病。』",
        "from": "T24n1452_006:0436c14_7",
        "context_with_next_sentence": true
    },
    {
        "source_sentence": "若不爾者，二俱得罪。」",
        "from": "T24n1452_006:0436c15_8",
        "context_with_next_sentence": true
    },
    {
        "source_sentence": "復有二苾芻，平章法義情生忿恨，是時少年訶責老者，其少苾芻自知非理，禮老者足求請懺摩。",
        "from": "T24n1452_006:0436c17_0",
        "context_with_next_sentence": true
    },
    {
        "source_sentence": "是老苾芻默然而住，少者念曰：「此既極瞋不容忍我，待其瞋息後當就謝。」",
        "from": "T24n1452_006:0436c19_1",
        "context_with_next_sentence": true
    },
    {
        "source_sentence": "時老苾芻往舊房內懷瞋而住，時少年者至彼房中執足頂禮告言：「大德！",
        "from": "T24n1452_006:0436c20_2",
        "context_with_next_sentence": true
    },
    {
        "source_sentence": "幸見容忍。」",
        "from": "T24n1452_006:0436c22_3",
        "context_with_next_sentence": true
    },
    {
        "source_sentence": "彼發大瞋告餘人曰：「大德！",
        "from": "T24n1452_006:0436c22_4",
        "context_with_next_sentence": true
    },
    {
        "source_sentence": "請觀此人，故來惱我。」",
        "from": "T24n1452_006:0436c23_5",
        "context_with_next_sentence": true
    },
    {
        "source_sentence": "少年便念：「由佛世尊遣我懺謝，應以慈心利益心而自安住。",
        "from": "T24n1452_006:0436c23_6",
        "context_with_next_sentence": true
    },
    {
        "source_sentence": "然此苾芻，既見我來情無喜樂，我復何須求彼容恕？」",
        "from": "T24n1452_006:0436c25_7",
        "context_with_next_sentence": true
    },
    {
        "source_sentence": "便不復申來就禮敬。",
        "from": "T24n1452_006:0436c26_8",
        "context_with_next_sentence": true
    },
    {
        "source_sentence": "後於異時，其老苾芻與餘苾芻來往經行共為言話，時少年者向彼行處欲禮餘人，餘人見已告老者曰：「尊者！",
        "from": "T24n1452_006:0436c26_9",
        "context_with_next_sentence": true
    },
    {
        "source_sentence": "此人戒淨何不懺摩？」",
        "from": "T24n1452_006:0436c29_10",
        "context_with_next_sentence": true
    },
    {
        "source_sentence": "老者答曰：「此有惡心但來禮汝。」",
        "from": "T24n1452_006:0436c29_11",
        "context_with_next_sentence": true
    },
    {
        "source_sentence": "時老苾芻語傍人曰：「汝今目擊但禮於汝，不禮於我，親驗此人定懷惡念。」",
        "from": "T24n1452_006:0437a01_12",
        "context_with_next_sentence": true
    },
    {
        "source_sentence": "時彼傍人報少者曰：「此人戒淨何為不禮？」",
        "from": "T24n1452_006:0437a03_13",
        "context_with_next_sentence": true
    },
    {
        "source_sentence": "時少苾芻廣說前事。",
        "from": "T24n1452_006:0437a04_14",
        "context_with_next_sentence": true
    },
    {
        "source_sentence": "時諸苾芻以緣白佛，佛言：「凡為諍者至相近處應為禮敬。",
        "from": "T24n1452_006:0437a04_15",
        "context_with_next_sentence": true
    },
    {
        "source_sentence": "彼應答言：『無病。』",
        "from": "T24n1452_006:0437a05_16",
        "context_with_next_sentence": true
    },
    {
        "source_sentence": "不依行者，俱得惡作罪。",
        "from": "T24n1452_006:0437a06_17",
        "context_with_next_sentence": true
    },
    {
        "source_sentence": "應但合掌而為敬禮。」",
        "from": "T24n1452_006:0437a06_18",
        "context_with_next_sentence": true
    },
    {
        "source_sentence": "爾時具壽鄔波離，白世尊曰：「正受戒時，其受戒者作如是語：『具壽！",
        "from": "T24n1452_006:0437a07_19",
        "context_with_next_sentence": true
    },
    {
        "source_sentence": "不應與我進受近圓。』",
        "from": "T24n1452_006:0437a08_20",
        "context_with_next_sentence": true
    },
    {
        "source_sentence": "時諸苾芻強為其受，不知此人成近圓不？」",
        "from": "T24n1452_006:0437a09_21",
        "context_with_next_sentence": true
    },
    {
        "source_sentence": "佛言：「鄔波離！",
        "from": "T24n1452_006:0437a10_22",
        "context_with_next_sentence": true
    },
    {
        "source_sentence": "不成受。",
        "from": "T24n1452_006:0437a10_23",
        "context_with_next_sentence": true
    },
    {
        "source_sentence": "已發言尚名捨戒，況正受時得名善受？」",
        "from": "T24n1452_006:0437a10_24",
        "context_with_next_sentence": true
    },
    {
        "source_sentence": "如世尊說：「求寂年滿二十應受近圓。」",
        "from": "T24n1452_006:0437a11_25",
        "context_with_next_sentence": true
    },
    {
        "source_sentence": "而此求寂不知年幾？",
        "from": "T24n1452_006:0437a12_26",
        "context_with_next_sentence": true
    },
    {
        "source_sentence": "時諸苾芻亦起疑念不受近圓，是時彼人防心而住。",
        "from": "T24n1452_006:0437a12_27",
        "context_with_next_sentence": true
    },
    {
        "source_sentence": "時諸苾芻以緣白佛，佛言：「應察彼相。」",
        "from": "T24n1452_006:0437a14_0",
        "context_with_next_sentence": true
    },
    {
        "source_sentence": "時諸苾芻露彼形體，觀其隱處及以腋下，彼生羞愧。",
        "from": "T24n1452_006:0437a14_1",
        "context_with_next_sentence": true
    },
    {
        "source_sentence": "世尊告曰：「可於高象牙杙上及笐竿等挂瓶鉢袋或餘衣物而告彼言：『汝今可取彼衣鉢來。』",
        "from": "T24n1452_006:0437a16_0",
        "context_with_next_sentence": true
    },
    {
        "source_sentence": "當舉手時應觀腋下毛相長短。」",
        "from": "T24n1452_006:0437a18_1",
        "context_with_next_sentence": true
    },
    {
        "source_sentence": "復白佛言：「如諸求寂正受戒時，諸苾芻眾遂便為秉苾芻尼羯磨而受近圓，得名受不？」",
        "from": "T24n1452_006:0437a18_2",
        "context_with_next_sentence": true
    },
    {
        "source_sentence": "佛言：「成受近圓，諸苾芻得越法罪。」",
        "from": "T24n1452_006:0437a20_3",
        "context_with_next_sentence": true
    },
    {
        "source_sentence": "第二子攝頌曰：　草田村略說，　　生心褒灑陀，　賊縛不同愆，　　六開僧教罪。",
        "from": "T24n1452_006:0437a22_0",
        "context_with_next_sentence": true
    },
    {
        "source_sentence": "爾時佛在室羅伐城。",
        "from": "T24n1452_006:0437a25_0",
        "context_with_next_sentence": true
    },
    {
        "source_sentence": "時諸苾芻與諸商旅共伴而行，至褒灑陀日，見有空閑軟草之地，共相謂曰：「諸大德！",
        "from": "T24n1452_006:0437a25_1",
        "context_with_next_sentence": true
    },
    {
        "source_sentence": "好軟草地，我等於此為褒灑陀。」",
        "from": "T24n1452_006:0437a27_2",
        "context_with_next_sentence": true
    },
    {
        "source_sentence": "即便共坐為長淨事。",
        "from": "T24n1452_006:0437a28_3",
        "context_with_next_sentence": true
    },
    {
        "source_sentence": "乃至事了，勇健商人悉皆過盡。",
        "from": "T24n1452_006:0437a28_4",
        "context_with_next_sentence": true
    },
    {
        "source_sentence": "時諸苾芻隨後而去，咸被賊劫。",
        "from": "T24n1452_006:0437a29_5",
        "context_with_next_sentence": true
    },
    {
        "source_sentence": "來入寺中，時舊苾芻見此客來，便即問曰：「善來大德！",
        "from": "T24n1452_006:0437b01_0",
        "context_with_next_sentence": true
    },
    {
        "source_sentence": "安樂行不？」",
        "from": "T24n1452_006:0437b02_1",
        "context_with_next_sentence": true
    },
    {
        "source_sentence": "答言：「何有安樂？",
        "from": "T24n1452_006:0437b02_2",
        "context_with_next_sentence": true
    },
    {
        "source_sentence": "我被賊劫僅存餘命。」",
        "from": "T24n1452_006:0437b02_3",
        "context_with_next_sentence": true
    },
    {
        "source_sentence": "時諸苾芻以緣白佛，佛言：「不應貪其軟草平處而為長淨，須逐行伴至村邑已方為長淨。」",
        "from": "T24n1452_006:0437b03_4",
        "context_with_next_sentence": true
    },
    {
        "source_sentence": "如世尊說：「近村邑處方為長淨。」",
        "from": "T24n1452_006:0437b05_5",
        "context_with_next_sentence": true
    },
    {
        "source_sentence": "時諸苾芻半已入村、半在村外，便作是念：「我今別住為作長淨為不作耶？」",
        "from": "T24n1452_006:0437b05_6",
        "context_with_next_sentence": true
    },
    {
        "source_sentence": "時諸苾芻以緣白佛，佛言：「其入村者，應集一處而為長淨。",
        "from": "T24n1452_006:0437b07_7",
        "context_with_next_sentence": true
    },
    {
        "source_sentence": "在村外者，離村勢分共集一處為長淨事。",
        "from": "T24n1452_006:0437b08_8",
        "context_with_next_sentence": true
    },
    {
        "source_sentence": "苾芻未集不應長淨，若不集者得越法罪。」",
        "from": "T24n1452_006:0437b09_9",
        "context_with_next_sentence": true
    },
    {
        "source_sentence": "又諸苾芻共諸商旅在道而行，至長淨日，諸苾芻等告商人曰：「賢首！",
        "from": "T24n1452_006:0437b10_10",
        "context_with_next_sentence": true
    },
    {
        "source_sentence": "暫住。",
        "from": "T24n1452_006:0437b12_11",
        "context_with_next_sentence": true
    },
    {
        "source_sentence": "我今欲為長淨之事。」",
        "from": "T24n1452_006:0437b12_12",
        "context_with_next_sentence": true
    },
    {
        "source_sentence": "商人告曰：「此有賊怖，仁可急來，我不遑住。」",
        "from": "T24n1452_006:0437b12_13",
        "context_with_next_sentence": true
    },
    {
        "source_sentence": "時諸苾芻隨伴而行，作如是語：「可於此住，可於此住。」",
        "from": "T24n1452_006:0437b13_14",
        "context_with_next_sentence": true
    },
    {
        "source_sentence": "遂至天明。",
        "from": "T24n1452_006:0437b15_0",
        "context_with_next_sentence": true
    },
    {
        "source_sentence": "諸苾芻等以緣白佛，佛言：「不應至日而不長淨，應隨道行共為長淨。」",
        "from": "T24n1452_006:0437b15_1",
        "context_with_next_sentence": true
    },
    {
        "source_sentence": "彼在路行共為長淨，時諸商旅皆起譏嫌白言：「聖者！",
        "from": "T24n1452_006:0437b16_2",
        "context_with_next_sentence": true
    },
    {
        "source_sentence": "我等畏賊咸悉默然，仁等何因故高聲耶？」",
        "from": "T24n1452_006:0437b17_3",
        "context_with_next_sentence": true
    },
    {
        "source_sentence": "時諸苾芻以緣白佛，佛言：「不應廣說，應略長淨。」",
        "from": "T24n1452_006:0437b18_4",
        "context_with_next_sentence": true
    },
    {
        "source_sentence": "然彼商人尚懷譏論，世尊告曰：「應可心念而為守持。",
        "from": "T24n1452_006:0437b19_5",
        "context_with_next_sentence": true
    },
    {
        "source_sentence": "有六種事心念守持：三衣捨、三衣分別、長衣捨、別請、作長淨及隨意事。",
        "from": "T24n1452_006:0437b21_6",
        "context_with_next_sentence": true
    },
    {
        "source_sentence": "應如是說：『今十四日僧伽長淨，我苾芻某甲於十四日亦為長淨。",
        "from": "T24n1452_006:0437b22_7",
        "context_with_next_sentence": true
    },
    {
        "source_sentence": "我苾芻某甲，於諸障法自陳遍淨。",
        "from": "T24n1452_006:0437b24_8",
        "context_with_next_sentence": true
    },
    {
        "source_sentence": "我今且為守持長淨，若於後時遇和合眾，我當共和合眾而為長淨，滿諸戒聚故。』",
        "from": "T24n1452_006:0437b24_9",
        "context_with_next_sentence": true
    },
    {
        "source_sentence": "如是三說。",
        "from": "T24n1452_006:0437b26_10",
        "context_with_next_sentence": true
    },
    {
        "source_sentence": "若至此日應為長淨，而不作者得惡作罪。」",
        "from": "T24n1452_006:0437b27_11",
        "context_with_next_sentence": true
    },
    {
        "source_sentence": "時諸苾芻人間遊行被賊所執，賊相告曰：「君等今可淨諸苾芻。」",
        "from": "T24n1452_006:0437b28_0",
        "context_with_next_sentence": true
    },
    {
        "source_sentence": "時諸苾芻知彼賊意欲行殺害，告彼賊曰：「何意仁等欲害於我？」",
        "from": "T24n1452_006:0437b29_1",
        "context_with_next_sentence": true
    },
    {
        "source_sentence": "賊曰：「汝等苾芻，與王大臣長者商客並悉相知，彼於仁處情深信敬，仁當告彼，彼於我等為無利益，為此須淨。」",
        "from": "T24n1452_006:0437c01_2",
        "context_with_next_sentence": true
    },
    {
        "source_sentence": "是時眾內有一苾芻，犯故妄語便自念曰：「我今被殺，帶罪身亡當生惡趣。」",
        "from": "T24n1452_006:0437c04_3",
        "context_with_next_sentence": true
    },
    {
        "source_sentence": "喚餘苾芻就於屏處說所犯罪。",
        "from": "T24n1452_006:0437c06_0",
        "context_with_next_sentence": true
    },
    {
        "source_sentence": "時賊見已告曰：「仁者欲往何處？」",
        "from": "T24n1452_006:0437c06_1",
        "context_with_next_sentence": true
    },
    {
        "source_sentence": "苾芻報言：「我作少許苾芻法事。」",
        "from": "T24n1452_006:0437c07_2",
        "context_with_next_sentence": true
    },
    {
        "source_sentence": "時賊復云：「汝欲逃竄耶？",
        "from": "T24n1452_006:0437c08_3",
        "context_with_next_sentence": true
    },
    {
        "source_sentence": "但可住此，不應餘去。」",
        "from": "T24n1452_006:0437c08_4",
        "context_with_next_sentence": true
    },
    {
        "source_sentence": "是二苾芻即對賊前說所犯罪：「大德存念！",
        "from": "T24n1452_006:0437c09_5",
        "context_with_next_sentence": true
    },
    {
        "source_sentence": "我苾芻某甲犯如是罪，此所犯罪，我今於大德前從清淨來，並皆發露說罪，我不覆藏。",
        "from": "T24n1452_006:0437c10_6",
        "context_with_next_sentence": true
    },
    {
        "source_sentence": "由發露說罪故得安樂，不發露說罪不安樂。」",
        "from": "T24n1452_006:0437c12_0",
        "context_with_next_sentence": true
    },
    {
        "source_sentence": "第二、第三亦如是說。",
        "from": "T24n1452_006:0437c13_0",
        "context_with_next_sentence": true
    },
    {
        "source_sentence": "是時群賊見說罪已問言：「仁等不作故妄語耶？」",
        "from": "T24n1452_006:0437c13_1",
        "context_with_next_sentence": true
    },
    {
        "source_sentence": "答言：「不作。」",
        "from": "T24n1452_006:0437c14_2",
        "context_with_next_sentence": true
    },
    {
        "source_sentence": "「若如是者隨意當去，慎勿告人云此相遇。」",
        "from": "T24n1452_006:0437c14_3",
        "context_with_next_sentence": true
    },
    {
        "source_sentence": "時彼苾芻心生追悔：「我對俗人說所犯罪。」",
        "from": "T24n1452_006:0437c15_4",
        "context_with_next_sentence": true
    },
    {
        "source_sentence": "以緣白佛，佛言：「汝等苾芻，凡諸賊者是險處貴人，汝對說罪，此名善說。」",
        "from": "T24n1452_006:0437c16_5",
        "context_with_next_sentence": true
    },
    {
        "source_sentence": "緣處同前。",
        "from": "T24n1452_006:0437c19_0",
        "context_with_next_sentence": true
    },
    {
        "source_sentence": "時有苾芻人間遊行為賊所執，賊相告曰：「仁等今可淨諸苾芻。」",
        "from": "T24n1452_006:0437c19_1",
        "context_with_next_sentence": true
    },
    {
        "source_sentence": "時諸苾芻即知其賊當欲害己，告諸賊曰：「何意仁等見害於我？」",
        "from": "T24n1452_006:0437c20_2",
        "context_with_next_sentence": true
    },
    {
        "source_sentence": "賊同前告，乃至為此須淨。",
        "from": "T24n1452_006:0437c22_3",
        "context_with_next_sentence": true
    },
    {
        "source_sentence": "苾芻報曰：「但能放我，終不說汝。」",
        "from": "T24n1452_006:0437c22_4",
        "context_with_next_sentence": true
    },
    {
        "source_sentence": "是時其賊作如是語：「為要契已然後相放，仁等每於月十五日大眾咸集有所宣說，其所說法應為我等而廣說之，我當放汝。」",
        "from": "T24n1452_006:0437c23_5",
        "context_with_next_sentence": true
    },
    {
        "source_sentence": "時彼眾內有苾芻誦戒通利，即為廣說波羅底木叉竟，賊主告曰：「尊者應去，隨所至處慎勿說我。」",
        "from": "T24n1452_006:0437c26_6",
        "context_with_next_sentence": true
    },
    {
        "source_sentence": "時諸苾芻既得免已，後生疑念：「我等對賊說別解脫經。」",
        "from": "T24n1452_006:0437c28_7",
        "context_with_next_sentence": true
    },
    {
        "source_sentence": "以緣白佛，佛言：「凡是賊者林野貴人，汝對說者此為善說。」",
        "from": "T24n1452_006:0437c29_8",
        "context_with_next_sentence": true
    },
    {
        "source_sentence": "緣處同前。",
        "from": "T24n1452_006:0438a02_0",
        "context_with_next_sentence": true
    },
    {
        "source_sentence": "時諸苾芻在跋蹉國遊行人間為賊所執，賊相告曰：「仁等今可淨諸苾芻。」",
        "from": "T24n1452_006:0438a02_1",
        "context_with_next_sentence": true
    },
    {
        "source_sentence": "是時賊中有一先是苾芻相近住人，告諸伴曰：「何勞殺此？",
        "from": "T24n1452_006:0438a03_2",
        "context_with_next_sentence": true
    },
    {
        "source_sentence": "應以連根茅草可急縛之，令其飢渴自餓而死。」",
        "from": "T24n1452_006:0438a05_3",
        "context_with_next_sentence": true
    },
    {
        "source_sentence": "時彼群賊即以茅草縛諸苾芻，棄之而去。",
        "from": "T24n1452_006:0438a06_4",
        "context_with_next_sentence": true
    },
    {
        "source_sentence": "時跋蹉國王名烏陀延為獵而出遇到其所，告從臣曰：「此是鹿熊耶？」",
        "from": "T24n1452_006:0438a07_5",
        "context_with_next_sentence": true
    },
    {
        "source_sentence": "走騎觀察乃見苾芻，問言：「仁是何類？」",
        "from": "T24n1452_006:0438a08_6",
        "context_with_next_sentence": true
    },
    {
        "source_sentence": "苾芻答曰：「是出家者。」",
        "from": "T24n1452_006:0438a09_7",
        "context_with_next_sentence": true
    },
    {
        "source_sentence": "「於何類中？」",
        "from": "T24n1452_006:0438a10_8",
        "context_with_next_sentence": true
    },
    {
        "source_sentence": "「是釋迦子。」",
        "from": "T24n1452_006:0438a10_9",
        "context_with_next_sentence": true
    },
    {
        "source_sentence": "「何為此住？」",
        "from": "T24n1452_006:0438a10_10",
        "context_with_next_sentence": true
    },
    {
        "source_sentence": "答：「我被賊縛。」",
        "from": "T24n1452_006:0438a10_11",
        "context_with_next_sentence": true
    },
    {
        "source_sentence": "「以何物縛？」",
        "from": "T24n1452_006:0438a11_12",
        "context_with_next_sentence": true
    },
    {
        "source_sentence": "答曰：「生草。」",
        "from": "T24n1452_006:0438a11_13",
        "context_with_next_sentence": true
    },
    {
        "source_sentence": "王曰：「何不拔起？」",
        "from": "T24n1452_006:0438a11_14",
        "context_with_next_sentence": true
    },
    {
        "source_sentence": "報曰：「世尊為我制其學處，若復苾芻壞生草木者，得波逸底迦。」",
        "from": "T24n1452_006:0438a11_15",
        "context_with_next_sentence": true
    },
    {
        "source_sentence": "王即下乘自手解放，各施三衣捨之而去。",
        "from": "T24n1452_006:0438a13_16",
        "context_with_next_sentence": true
    },
    {
        "source_sentence": "時諸苾芻遂生疑念：「我等對王說其罪相。」",
        "from": "T24n1452_006:0438a14_17",
        "context_with_next_sentence": true
    },
    {
        "source_sentence": "以緣白佛，佛言：「汝諸苾芻！",
        "from": "T24n1452_006:0438a15_18",
        "context_with_next_sentence": true
    },
    {
        "source_sentence": "必有如是剎帝利種灌頂王者，為說罪相，此為善說。」",
        "from": "T24n1452_006:0438a15_19",
        "context_with_next_sentence": true
    },
    {
        "source_sentence": "復白佛言：「對有犯人得說露不？」",
        "from": "T24n1452_006:0438a17_0",
        "context_with_next_sentence": true
    },
    {
        "source_sentence": "佛言：「不應對有犯人說露其罪，必有難緣對說無犯。",
        "from": "T24n1452_006:0438a17_1",
        "context_with_next_sentence": true
    },
    {
        "source_sentence": "然於同犯罪人，不應對其說悔。」",
        "from": "T24n1452_006:0438a18_2",
        "context_with_next_sentence": true
    },
    {
        "source_sentence": "緣處同前。",
        "from": "T24n1452_006:0438a20_0",
        "context_with_next_sentence": true
    },
    {
        "source_sentence": "有一苾芻，情多愧恥堅持禁戒愛樂學處，忽於一時犯初眾教，便生懊悔情懷羞恥，形色羸黃積漸成病。",
        "from": "T24n1452_006:0438a20_1",
        "context_with_next_sentence": true
    },
    {
        "source_sentence": "有餘苾芻來慰問曰：「大德！",
        "from": "T24n1452_006:0438a22_2",
        "context_with_next_sentence": true
    },
    {
        "source_sentence": "何故身體痿黃？",
        "from": "T24n1452_006:0438a23_3",
        "context_with_next_sentence": true
    },
    {
        "source_sentence": "有何病苦？」",
        "from": "T24n1452_006:0438a23_4",
        "context_with_next_sentence": true
    },
    {
        "source_sentence": "彼默不答。",
        "from": "T24n1452_006:0438a23_5",
        "context_with_next_sentence": true
    },
    {
        "source_sentence": "後有得意苾芻來問，彼即具陳，報言：「具壽！",
        "from": "T24n1452_006:0438a24_6",
        "context_with_next_sentence": true
    },
    {
        "source_sentence": "若實爾者，我今為汝白諸苾芻。」",
        "from": "T24n1452_006:0438a25_7",
        "context_with_next_sentence": true
    },
    {
        "source_sentence": "答言：「汝若告者我當自殺，寧向他國方陳其罪。」",
        "from": "T24n1452_006:0438a25_8",
        "context_with_next_sentence": true
    },
    {
        "source_sentence": "時彼二人相隨而去，彼於半路便即命終。",
        "from": "T24n1452_006:0438a26_9",
        "context_with_next_sentence": true
    },
    {
        "source_sentence": "時伴苾芻作如是念：「所為之人今已命過，我於今者不應住此。」",
        "from": "T24n1452_006:0438a27_10",
        "context_with_next_sentence": true
    },
    {
        "source_sentence": "即還本處。",
        "from": "T24n1452_006:0438a29_11",
        "context_with_next_sentence": true
    },
    {
        "source_sentence": "諸苾芻見告言：「善來大德！",
        "from": "T24n1452_006:0438a29_12",
        "context_with_next_sentence": true
    },
    {
        "source_sentence": "所有遊履安樂行不？",
        "from": "T24n1452_006:0438b01_0",
        "context_with_next_sentence": true
    },
    {
        "source_sentence": "昔日共伴今何所在？」",
        "from": "T24n1452_006:0438b01_1",
        "context_with_next_sentence": true
    },
    {
        "source_sentence": "即便啼哭告曰：「其人已死。」",
        "from": "T24n1452_006:0438b01_2",
        "context_with_next_sentence": true
    },
    {
        "source_sentence": "發言而歎：「雖知諸法皆悉無常，然彼苾芻帶罪而死，墮捺落迦幾時當出？",
        "from": "T24n1452_006:0438b02_3",
        "context_with_next_sentence": true
    },
    {
        "source_sentence": "由斯我憶非常惻怛。」",
        "from": "T24n1452_006:0438b04_4",
        "context_with_next_sentence": true
    },
    {
        "source_sentence": "時諸苾芻以緣白佛，佛言：「彼釋迦子是從罪出。」",
        "from": "T24n1452_006:0438b04_5",
        "context_with_next_sentence": true
    },
    {
        "source_sentence": "告諸苾芻：「凡是罪者我說由心，能從罪起不由治罰，是故我聽必有如是稟性羞愧，應對一人而說其罪。」",
        "from": "T24n1452_006:0438b05_6",
        "context_with_next_sentence": true
    },
    {
        "source_sentence": "時諸苾芻，有解經者、解律者、解論者，犯眾教罪。",
        "from": "T24n1452_006:0438b08_7",
        "context_with_next_sentence": true
    },
    {
        "source_sentence": "彼向眾中陳說其事，有餘人見便作是言：「此等大德是妙階道，彼由造罪到如是處，餘苾芻等當復如何？」",
        "from": "T24n1452_006:0438b09_8",
        "context_with_next_sentence": true
    },
    {
        "source_sentence": "以緣白佛，佛言：「應詣他處陳說其罪。」",
        "from": "T24n1452_006:0438b11_9",
        "context_with_next_sentence": true
    },
    {
        "source_sentence": "此諸苾芻同前命過，佛言：「應對一人而為說露。",
        "from": "T24n1452_006:0438b12_10",
        "context_with_next_sentence": true
    },
    {
        "source_sentence": "復有大福德人，或是眾首上座，亦應對彼一人說悔。」",
        "from": "T24n1452_006:0438b13_11",
        "context_with_next_sentence": true
    },
    {
        "source_sentence": "第三子攝頌曰：　合免者應放，　　穿渠遣眾行，　一日至四旬，　　皮肉皆不淨。",
        "from": "T24n1452_006:0438b15_0",
        "context_with_next_sentence": true
    },
    {
        "source_sentence": "爾時佛在室羅伐城。",
        "from": "T24n1452_006:0438b18_0",
        "context_with_next_sentence": true
    },
    {
        "source_sentence": "具壽阿難陀次當番直，爾時憍薩羅國勝光大王來詣其處，禮雙足已在一面坐。",
        "from": "T24n1452_006:0438b18_1",
        "context_with_next_sentence": true
    },
    {
        "source_sentence": "時阿難陀於聖教中略為說法，王言：「大德！",
        "from": "T24n1452_006:0438b20_2",
        "context_with_next_sentence": true
    },
    {
        "source_sentence": "我無他事，為我廣說。」",
        "from": "T24n1452_006:0438b21_3",
        "context_with_next_sentence": true
    },
    {
        "source_sentence": "時阿難陀更為略說，王復白言：「聖者！",
        "from": "T24n1452_006:0438b21_4",
        "context_with_next_sentence": true
    },
    {
        "source_sentence": "我無他事，願為廣說。」",
        "from": "T24n1452_006:0438b22_5",
        "context_with_next_sentence": true
    },
    {
        "source_sentence": "如是至三，阿難陀答言：「大王！",
        "from": "T24n1452_006:0438b23_0",
        "context_with_next_sentence": true
    },
    {
        "source_sentence": "王雖無事，我有他緣。」",
        "from": "T24n1452_006:0438b23_1",
        "context_with_next_sentence": true
    },
    {
        "source_sentence": "王言：「大德！",
        "from": "T24n1452_006:0438b24_2",
        "context_with_next_sentence": true
    },
    {
        "source_sentence": "有何作務？」",
        "from": "T24n1452_006:0438b24_3",
        "context_with_next_sentence": true
    },
    {
        "source_sentence": "報言：「大王！",
        "from": "T24n1452_006:0438b24_4",
        "context_with_next_sentence": true
    },
    {
        "source_sentence": "我當寺直，應須撿挍。」",
        "from": "T24n1452_006:0438b24_5",
        "context_with_next_sentence": true
    },
    {
        "source_sentence": "王便念曰：「此是我事。」",
        "from": "T24n1452_006:0438b25_6",
        "context_with_next_sentence": true
    },
    {
        "source_sentence": "即便敬禮奉辭而去，往詣佛所，頂禮佛足白世尊言：「我是剎帝利灌頂大王，但是我所作事我即應作；若是皇后應作、若是太子及以大臣，并諸將帥群寮人庶，所合作事，各依職位而悉應作。",
        "from": "T24n1452_006:0438b25_7",
        "context_with_next_sentence": true
    },
    {
        "source_sentence": "世尊乃是無上法王，唯願世尊，應合免者放免其事，慈愍故！」",
        "from": "T24n1452_006:0438c01_8",
        "context_with_next_sentence": true
    },
    {
        "source_sentence": "世尊是時默然許可。",
        "from": "T24n1452_006:0438c02_9",
        "context_with_next_sentence": true
    },
    {
        "source_sentence": "時勝光王從座而去。",
        "from": "T24n1452_006:0438c02_10",
        "context_with_next_sentence": true
    },
    {
        "source_sentence": "爾時世尊告諸苾芻：「汝等當知！",
        "from": "T24n1452_006:0438c03_11",
        "context_with_next_sentence": true
    },
    {
        "source_sentence": "我今聽許，應合免者，不應差作知僧事人。」",
        "from": "T24n1452_006:0438c04_12",
        "context_with_next_sentence": true
    },
    {
        "source_sentence": "時諸苾芻，不知誰是合免之人？",
        "from": "T24n1452_006:0438c05_13",
        "context_with_next_sentence": true
    },
    {
        "source_sentence": "世尊告曰：「解經、解律、解論者，此等應免。」",
        "from": "T24n1452_006:0438c05_14",
        "context_with_next_sentence": true
    },
    {
        "source_sentence": "時六眾苾芻纔讀誦得兩三品經，遂便自說：「我是持經者，我亦合免知僧事人。」",
        "from": "T24n1452_006:0438c06_15",
        "context_with_next_sentence": true
    },
    {
        "source_sentence": "以緣白佛，佛言：「遍持經部方免知事。」",
        "from": "T24n1452_006:0438c08_16",
        "context_with_next_sentence": true
    },
    {
        "source_sentence": "復有但持一兩波羅市迦，遂便自說：「我是持律者，亦應免我。」",
        "from": "T24n1452_006:0438c09_17",
        "context_with_next_sentence": true
    },
    {
        "source_sentence": "世尊告曰：「遍持律部方免知事。」",
        "from": "T24n1452_006:0438c10_18",
        "context_with_next_sentence": true
    },
    {
        "source_sentence": "復有唯讀一、二小論，遂便自說：「我是持論者，亦應放我。」",
        "from": "T24n1452_006:0438c11_19",
        "context_with_next_sentence": true
    },
    {
        "source_sentence": "世尊告曰：「總持論部方免眾使。」",
        "from": "T24n1452_006:0438c12_20",
        "context_with_next_sentence": true
    },
    {
        "source_sentence": "緣處同前。",
        "from": "T24n1452_006:0438c14_0",
        "context_with_next_sentence": true
    },
    {
        "source_sentence": "時憍薩羅國勝光王邊隅反叛，王令一將持兵討罰，遂被他敗振旅而歸，如是至三被降歸國。",
        "from": "T24n1452_006:0438c14_1",
        "context_with_next_sentence": true
    },
    {
        "source_sentence": "時執政大臣遂白王曰：「賊兵強盛軍將無功，自非大王親臨討罰，無由降伏。」",
        "from": "T24n1452_006:0438c16_2",
        "context_with_next_sentence": true
    },
    {
        "source_sentence": "時勝光王擊鼓宣令遍告諸人：「但於國內解執刀者，咸可從征。」",
        "from": "T24n1452_006:0438c18_3",
        "context_with_next_sentence": true
    },
    {
        "source_sentence": "時王親自嚴整四兵罰彼不臣，固守而住，其城恃險卒難降伏。",
        "from": "T24n1452_006:0438c19_4",
        "context_with_next_sentence": true
    },
    {
        "source_sentence": "是時大臣復白王曰：「給孤獨長者有大福德天神擁護，彼若來者此或歸降。」",
        "from": "T24n1452_006:0438c20_5",
        "context_with_next_sentence": true
    },
    {
        "source_sentence": "時王遣使告長者曰：「我有少緣要欲相見。」",
        "from": "T24n1452_006:0438c22_6",
        "context_with_next_sentence": true
    },
    {
        "source_sentence": "長者承命即詣王軍。",
        "from": "T24n1452_006:0438c23_7",
        "context_with_next_sentence": true
    },
    {
        "source_sentence": "時彼賊徒尚未降伏，既歷多時。",
        "from": "T24n1452_006:0438c24_0",
        "context_with_next_sentence": true
    },
    {
        "source_sentence": "王問長者：「仁不有心念居家不？」",
        "from": "T24n1452_006:0438c24_1",
        "context_with_next_sentence": true
    },
    {
        "source_sentence": "即白王曰：「我實無心緣彼家室，但有私心願見僧眾。」",
        "from": "T24n1452_006:0438c25_2",
        "context_with_next_sentence": true
    },
    {
        "source_sentence": "時勝光王勅留守曰：「在彼聖眾不應與教，方便遣來我欲相見。」",
        "from": "T24n1452_006:0438c26_3",
        "context_with_next_sentence": true
    },
    {
        "source_sentence": "留守大臣見王教已，便作是念：「我今云何不與其教，令阿離耶得詣王處？」",
        "from": "T24n1452_006:0438c28_0",
        "context_with_next_sentence": true
    },
    {
        "source_sentence": "時有老臣便相謂曰：「我為方計令諸聖眾自詣王軍，而非我等與其教令。",
        "from": "T24n1452_006:0438c29_1",
        "context_with_next_sentence": true
    },
    {
        "source_sentence": "去斯不遠，有古王梵授故舊苑園並悉摧毀，詐言重修決渠穿寺，以此方便彼當自往。」",
        "from": "T24n1452_006:0439a02_2",
        "context_with_next_sentence": true
    },
    {
        "source_sentence": "留守大臣將諸部從入逝多林，便於寺內以繩絣絡決渠通水。",
        "from": "T24n1452_006:0439a04_3",
        "context_with_next_sentence": true
    },
    {
        "source_sentence": "諸苾芻等問言：「賢首！",
        "from": "T24n1452_006:0439a05_4",
        "context_with_next_sentence": true
    },
    {
        "source_sentence": "汝何所作？」",
        "from": "T24n1452_006:0439a06_5",
        "context_with_next_sentence": true
    },
    {
        "source_sentence": "報言：「聖者！",
        "from": "T24n1452_006:0439a06_6",
        "context_with_next_sentence": true
    },
    {
        "source_sentence": "天子有勅，欲令我等於王舊苑令重修治，逝多林內通渠洩水。」",
        "from": "T24n1452_006:0439a06_7",
        "context_with_next_sentence": true
    },
    {
        "source_sentence": "苾芻告曰：「云何仁等壞佛髮爪窣覩波耶？」",
        "from": "T24n1452_006:0439a08_8",
        "context_with_next_sentence": true
    },
    {
        "source_sentence": "答曰：「此乃王教今欲如何？",
        "from": "T24n1452_006:0439a09_9",
        "context_with_next_sentence": true
    },
    {
        "source_sentence": "我無二頭，誰能拒勅？」",
        "from": "T24n1452_006:0439a09_10",
        "context_with_next_sentence": true
    },
    {
        "source_sentence": "眾便告曰：「幸可暫停，我自詣王共為商度。」",
        "from": "T24n1452_006:0439a10_11",
        "context_with_next_sentence": true
    },
    {
        "source_sentence": "苾芻問曰：「今欲往彼，當日還不？」",
        "from": "T24n1452_006:0439a11_12",
        "context_with_next_sentence": true
    },
    {
        "source_sentence": "大臣答言：「不得，乃至七日亦未能迴。」",
        "from": "T24n1452_006:0439a12_0",
        "context_with_next_sentence": true
    },
    {
        "source_sentence": "以緣白佛，佛言：「若諸苾芻有大眾事者，我今聽彼齊四十夜守持應去。」",
        "from": "T24n1452_006:0439a12_1",
        "context_with_next_sentence": true
    },
    {
        "source_sentence": "諸苾芻眾不知云何守持？",
        "from": "T24n1452_006:0439a14_2",
        "context_with_next_sentence": true
    },
    {
        "source_sentence": "世尊告曰：「先敷座蓆次鳴揵稚，以所為事先白眾知。",
        "from": "T24n1452_006:0439a15_0",
        "context_with_next_sentence": true
    },
    {
        "source_sentence": "眾既集已，應可勸獎情樂苾芻：『汝能為僧伽守持四十夜出界行不？』",
        "from": "T24n1452_006:0439a16_1",
        "context_with_next_sentence": true
    },
    {
        "source_sentence": "彼應答言：『我能。』",
        "from": "T24n1452_006:0439a17_2",
        "context_with_next_sentence": true
    },
    {
        "source_sentence": "次一苾芻先為白已，次作羯磨守持而去。」",
        "from": "T24n1452_006:0439a18_3",
        "context_with_next_sentence": true
    },
    {
        "source_sentence": "時具壽鄔波離白世尊言：「頗得守持一夜出界行不？」",
        "from": "T24n1452_006:0439a19_4",
        "context_with_next_sentence": true
    },
    {
        "source_sentence": "佛言：「得。」",
        "from": "T24n1452_006:0439a20_5",
        "context_with_next_sentence": true
    },
    {
        "source_sentence": "復白言：「守持二夜、三夜乃至十夜、或二十夜、或三十夜、或四十夜出界行不？」",
        "from": "T24n1452_006:0439a20_6",
        "context_with_next_sentence": true
    },
    {
        "source_sentence": "佛言：「得。」",
        "from": "T24n1452_006:0439a22_7",
        "context_with_next_sentence": true
    },
    {
        "source_sentence": "復白世尊：「頗得守持過四十夜出界行不？」",
        "from": "T24n1452_006:0439a22_8",
        "context_with_next_sentence": true
    },
    {
        "source_sentence": "佛言：「不得。",
        "from": "T24n1452_006:0439a23_9",
        "context_with_next_sentence": true
    },
    {
        "source_sentence": "應須過半住於界內。」",
        "from": "T24n1452_006:0439a23_10",
        "context_with_next_sentence": true
    },
    {
        "source_sentence": "「如世尊說：『守持一夜。』",
        "from": "T24n1452_006:0439a24_11",
        "context_with_next_sentence": true
    },
    {
        "source_sentence": "對誰應作？」",
        "from": "T24n1452_006:0439a24_12",
        "context_with_next_sentence": true
    },
    {
        "source_sentence": "佛言：「應對一人，乃至七夜咸對一人。",
        "from": "T24n1452_006:0439a24_13",
        "context_with_next_sentence": true
    },
    {
        "source_sentence": "若過此者對僧伽受。」",
        "from": "T24n1452_006:0439a25_14",
        "context_with_next_sentence": true
    },
    {
        "source_sentence": "「如世尊說：『皮非淨』者，其肉淨不？」",
        "from": "T24n1452_006:0439a26_15",
        "context_with_next_sentence": true
    },
    {
        "source_sentence": "佛言：「皮非淨者，肉亦非淨，乃至筋骨並皆不淨。」",
        "from": "T24n1452_006:0439a26_16",
        "context_with_next_sentence": true
    },
    {
        "source_sentence": "第四子攝頌曰：　影勝王床施，　　王母物入僧；　烏鶿鶴鷲雕，　　苾芻不應食。",
        "from": "T24n1452_006:0439a28_0",
        "context_with_next_sentence": true
    },
    {
        "source_sentence": "爾時王舍城摩揭陀國未生怨王鞞提呬子，由提婆達多極惡知識所破壞故，其父影勝如法聖王，抂斷其命。",
        "from": "T24n1452_006:0439b02_0",
        "context_with_next_sentence": true
    },
    {
        "source_sentence": "時未生怨王情懷追悔，見父床座洟淚交流，大臣報言：「昔日先王深信聖眾，應以床座奉施僧伽。」",
        "from": "T24n1452_006:0439b04_1",
        "context_with_next_sentence": true
    },
    {
        "source_sentence": "即遣使者送其父床施僧住處。",
        "from": "T24n1452_006:0439b06_2",
        "context_with_next_sentence": true
    },
    {
        "source_sentence": "時諸苾芻受彼床已，於門屋下而敷置之。",
        "from": "T24n1452_006:0439b07_3",
        "context_with_next_sentence": true
    },
    {
        "source_sentence": "王於一時詣僧住處，見其父床在門屋下，復增悲泣。",
        "from": "T24n1452_006:0439b08_4",
        "context_with_next_sentence": true
    },
    {
        "source_sentence": "是時大臣白言：「聖者！",
        "from": "T24n1452_006:0439b09_5",
        "context_with_next_sentence": true
    },
    {
        "source_sentence": "大王本意不欲見床，為斯事故持以奉施，仁等云何敷在門下？",
        "from": "T24n1452_006:0439b10_0",
        "context_with_next_sentence": true
    },
    {
        "source_sentence": "令王重見悲涕轉增。」",
        "from": "T24n1452_006:0439b11_1",
        "context_with_next_sentence": true
    },
    {
        "source_sentence": "時諸苾芻以緣白佛，佛言：「不應以王臥具安在門下。」",
        "from": "T24n1452_006:0439b11_2",
        "context_with_next_sentence": true
    },
    {
        "source_sentence": "彼敷廊下，起過如前，佛言：「不應敷在廊下。」",
        "from": "T24n1452_006:0439b13_3",
        "context_with_next_sentence": true
    },
    {
        "source_sentence": "彼便以床置於房內。",
        "from": "T24n1452_006:0439b14_4",
        "context_with_next_sentence": true
    },
    {
        "source_sentence": "諸不信人便起譏謗：「先王之床苾芻已賣而為飲食。」",
        "from": "T24n1452_006:0439b14_5",
        "context_with_next_sentence": true
    },
    {
        "source_sentence": "世尊告曰：「於月八日或十五日，於廊簷下而為敷設。」",
        "from": "T24n1452_006:0439b15_6",
        "context_with_next_sentence": true
    },
    {
        "source_sentence": "諸不信人見復謗曰：「此非先王所臥之床，王所臥床苾芻已賣，共為飲食。」",
        "from": "T24n1452_006:0439b16_7",
        "context_with_next_sentence": true
    },
    {
        "source_sentence": "以緣白佛，佛言：「宜於床上明書其字，此是頻毘娑羅王所施之床。",
        "from": "T24n1452_006:0439b18_8",
        "context_with_next_sentence": true
    },
    {
        "source_sentence": "此床既爾，其勝光王為母施物，廣說同此。」",
        "from": "T24n1452_006:0439b20_9",
        "context_with_next_sentence": true
    },
    {
        "source_sentence": "緣處同前。",
        "from": "T24n1452_006:0439b22_0",
        "context_with_next_sentence": true
    },
    {
        "source_sentence": "於夜分時忽然降雹大傷禽獸，是諸人等悉皆夜出，所有堪食禽獸之類咸悉持歸。",
        "from": "T24n1452_006:0439b22_1",
        "context_with_next_sentence": true
    },
    {
        "source_sentence": "時六眾苾芻為性好樂多食久眠，晨朝起已瞻視四方，若於人家有火烟起，或於田野見鳥群翔，即往其處而求飲食。",
        "from": "T24n1452_006:0439b24_2",
        "context_with_next_sentence": true
    },
    {
        "source_sentence": "時見鷲鳥從空飛下，因即相報俱往其處，收諸自死烏鶿、白鷺、鵂鶹、雕鷲，擔負而歸。",
        "from": "T24n1452_006:0439b26_3",
        "context_with_next_sentence": true
    },
    {
        "source_sentence": "時婆羅門居士見而告曰：「阿遮利耶何用此物？」",
        "from": "T24n1452_006:0439b28_4",
        "context_with_next_sentence": true
    },
    {
        "source_sentence": "答言：「我將欲食。」",
        "from": "T24n1452_006:0439b29_5",
        "context_with_next_sentence": true
    },
    {
        "source_sentence": "彼復問言：「不應食物何故食之？」",
        "from": "T24n1452_006:0439c01_6",
        "context_with_next_sentence": true
    },
    {
        "source_sentence": "答曰：「所應食者求之既無，豈於此物而不得食。」",
        "from": "T24n1452_006:0439c01_7",
        "context_with_next_sentence": true
    },
    {
        "source_sentence": "因被譏嫌，以緣白佛，佛言：「苾芻不應食諸烏鶿白鶴雕鷲之類，如其食者得越法罪。」",
        "from": "T24n1452_006:0439c02_8",
        "context_with_next_sentence": true
    },
    {
        "source_sentence": "根本說一切有部目得迦卷第六",
        "from": "T24n1452_006:0439c05_0",
        "context_with_next_sentence": false
    }
]