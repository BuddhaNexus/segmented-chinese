[
    {
        "source_sentence": "南本大般涅槃經會疏卷第二十",
        "from": "X36n0659_020:0622b07_0",
        "context_with_next_sentence": true
    },
    {
        "source_sentence": "大般涅槃經高貴德王菩薩品之二(卷第二十)北涼　天竺三藏　曇無讖　譯晉　沙門　慧嚴　慧觀　謝靈運　重治德王品之二起卷德王問若犯重下第二明違因於中為三謂問答領解冶城為六問開善為五問只是三意初兩問四罪次兩問一闡提三一問不定初問四罪者。",
        "from": "X36n0659_020:0622b09_0",
        "context_with_next_sentence": true
    },
    {
        "source_sentence": "光明徧照高貴德王菩薩白佛言世尊若犯重禁謗方等經作五逆罪一闡提等有佛性者是等云何復墮地獄世尊若使是等有佛性者云何復言無常樂我淨。",
        "from": "X36n0659_020:0622b18_0",
        "context_with_next_sentence": true
    },
    {
        "source_sentence": "若有佛性不應墮地獄如其退落佛性不持第二問若有佛性云何復言無常樂我淨若無四德豈有佛性。",
        "from": "X36n0659_020:0622b22_0",
        "context_with_next_sentence": true
    },
    {
        "source_sentence": "世尊若斷善根名一闡提者斷善根時所有佛性云何不斷佛性若斷云何復言常樂我淨如其不斷何故名為一闡提耶。",
        "from": "X36n0659_020:0622c01_0",
        "context_with_next_sentence": true
    },
    {
        "source_sentence": "第三問闡提斷善應斷佛性第四問不斷佛性何名闡提。",
        "from": "X36n0659_020:0622c04_0",
        "context_with_next_sentence": true
    },
    {
        "source_sentence": "世尊犯四重禁名為不定謗方等經作五逆罪及一闡提悉名不定如是等輩若決定者云何得成阿耨多羅三藐三菩提得須陀洹乃至辟支佛亦名不定若須陀洹至辟支佛是決定者亦不應成阿耨多羅三藐三菩提世尊若犯四重不決定者須陀洹乃至辟支佛亦不決定如是不定諸佛如來亦復不定若佛不定涅槃體性亦復不定至一切法亦復不定云何不定若一闡提除一闡提則成佛道諸佛如來亦應如是入涅槃已亦應還出不入涅槃若如是者涅槃之性則為不定不決定故當知無有常樂我淨云何說言一闡提等當得涅槃。",
        "from": "X36n0659_020:0622c06_0",
        "context_with_next_sentence": true
    },
    {
        "source_sentence": "第五問四罪與闡提等不定還生菩提涅槃不定還成凡夫難文小廣入涅槃已若還出者聖還成凡若爾佛無四德若不爾者闡提亦無成佛之義前難令涅槃無常佛答非無常此中作不定難一切不定則一切無常則涅槃亦是一切之限亦應無常此難難一切人悉令皆轉(云云)。",
        "from": "X36n0659_020:0622c17_0",
        "context_with_next_sentence": true
    },
    {
        "source_sentence": "佛答為兩先歎問次答問初歎問為四一歎現德。",
        "from": "X36n0659_020:0622c23_0",
        "context_with_next_sentence": true
    },
    {
        "source_sentence": "爾時世尊告光明徧照高貴德王菩薩言善哉善哉。",
        "from": "X36n0659_020:0622c24_0",
        "context_with_next_sentence": true
    },
    {
        "source_sentence": "善男子為欲利益無量眾生令得安樂憐憫慈念諸世間故為欲增長發菩提心諸菩薩故作如是問。",
        "from": "X36n0659_020:0623a01_0",
        "context_with_next_sentence": true
    },
    {
        "source_sentence": "二歎往因。",
        "from": "X36n0659_020:0623a03_0",
        "context_with_next_sentence": true
    },
    {
        "source_sentence": "善男子汝已親近過去無量諸佛世尊於諸佛所種諸善根久已成就菩提功德降伏眾魔令其退散已教無量無邊眾生悉令得至阿耨多羅三藐三菩提久已通達諸佛如來所有甚深祕密之藏已問過去無量無邊恒河沙等諸佛世尊如是甚深微密之義。",
        "from": "X36n0659_020:0623a04_0",
        "context_with_next_sentence": true
    },
    {
        "source_sentence": "三歎所問超逾人天。",
        "from": "X36n0659_020:0623a09_0",
        "context_with_next_sentence": true
    },
    {
        "source_sentence": "我都不見一切世間若人若天沙門婆羅門若魔若梵有能咨問如來是義。",
        "from": "X36n0659_020:0623a10_0",
        "context_with_next_sentence": true
    },
    {
        "source_sentence": "四誡聽許說如文。",
        "from": "X36n0659_020:0623a12_0",
        "context_with_next_sentence": true
    },
    {
        "source_sentence": "今當誠心諦聽諦聽吾當為汝分別演說。",
        "from": "X36n0659_020:0623a13_0",
        "context_with_next_sentence": true
    },
    {
        "source_sentence": "善男子一闡提下正答為三一答第五不定問第二答第三斷善問即兼答第一第二罪人問第三重答第五不定問兼答第四問初答第五中三先標。",
        "from": "X36n0659_020:0623a14_0",
        "context_with_next_sentence": true
    },
    {
        "source_sentence": "善男子一闡提者亦不決定。",
        "from": "X36n0659_020:0623a18_0",
        "context_with_next_sentence": true
    },
    {
        "source_sentence": "次答。",
        "from": "X36n0659_020:0623a19_0",
        "context_with_next_sentence": true
    },
    {
        "source_sentence": "若決定者是一闡提終不能得阿耨多羅三藐三菩提。",
        "from": "X36n0659_020:0623a20_0",
        "context_with_next_sentence": true
    },
    {
        "source_sentence": "三結。",
        "from": "X36n0659_020:0623a22_0",
        "context_with_next_sentence": true
    },
    {
        "source_sentence": "以不決定是故能得。",
        "from": "X36n0659_020:0623a23_0",
        "context_with_next_sentence": true
    },
    {
        "source_sentence": "從如汝所言下第二正答第三有三番一約內外二約漏無漏三約常無常。",
        "from": "X36n0659_020:0623a24_0",
        "context_with_next_sentence": true
    },
    {
        "source_sentence": "如汝所言佛性不斷云何一闡提斷善根者善男子善根有二種一者內二者外佛性非內非外以是義故佛性不斷。",
        "from": "X36n0659_020:0623b02_0",
        "context_with_next_sentence": true
    },
    {
        "source_sentence": "復有二種一者有漏二者無漏佛性非有漏非無漏是故不斷。",
        "from": "X36n0659_020:0623b05_0",
        "context_with_next_sentence": true
    },
    {
        "source_sentence": "復有二種一者常二者無常佛性非常非無常是故不斷。",
        "from": "X36n0659_020:0623b07_0",
        "context_with_next_sentence": true
    },
    {
        "source_sentence": "佛性中道非此二邊故不可斷人天是善三途是惡凡法為外聖法為內世間是漏出世無漏有為無常無為是常佛性悉非此之兩邊故不可斷。",
        "from": "X36n0659_020:0623b09_0",
        "context_with_next_sentence": true
    },
    {
        "source_sentence": "若是斷者下兼答第一第二罪人問。",
        "from": "X36n0659_020:0623b12_0",
        "context_with_next_sentence": true
    },
    {
        "source_sentence": "若是斷者則應還得若不還得則名不斷若斷已得名一闡提。",
        "from": "X36n0659_020:0623b13_0",
        "context_with_next_sentence": true
    },
    {
        "source_sentence": "彼雖作罪終不斷性明罪不定以不定故得三菩提本取斷已名一闡提性非已得云何可斷既非定有豈能遮墮答第一問若非定有遣第二問又斷已得方名闡提今性非已得亦遣第四問。",
        "from": "X36n0659_020:0623b15_0",
        "context_with_next_sentence": true
    },
    {
        "source_sentence": "犯四重下第三重答第五問為三初泛明不定二廣明不定三結不定初文又四一明惡人不定二明諸法不定三明善人不定四明如來不定此即惡人不定也。",
        "from": "X36n0659_020:0623b19_0",
        "context_with_next_sentence": true
    },
    {
        "source_sentence": "犯四重者亦是不定若決定者犯四重禁終不能得阿耨多羅三藐三菩提謗方等經亦復不定若決定者謗正法人終不能得阿耨多羅三藐三菩提作五逆罪亦復不定若決定者五逆之人終不能得阿耨多羅三藐三菩提。",
        "from": "X36n0659_020:0623b23_0",
        "context_with_next_sentence": true
    },
    {
        "source_sentence": "色與色相下第二明諸法不定有法譬初法如文。",
        "from": "X36n0659_020:0623c04_0",
        "context_with_next_sentence": true
    },
    {
        "source_sentence": "色與色相二俱不定香味觸相生相至無明相陰入界相二十五有相四生乃至一切諸法皆亦不定。",
        "from": "X36n0659_020:0623c05_0",
        "context_with_next_sentence": true
    },
    {
        "source_sentence": "次譬中凡三譬三合如文。",
        "from": "X36n0659_020:0623c07_0",
        "context_with_next_sentence": true
    },
    {
        "source_sentence": "善男子譬如幻師在大眾中化作四兵車步象馬作諸瓔珞嚴身之具城邑聚落山林樹木泉池河井於彼眾中有諸小兒無有智慧覩見之時悉以為實其中智人知其虗誑以幻力故惑人眼目。",
        "from": "X36n0659_020:0623c08_0",
        "context_with_next_sentence": true
    },
    {
        "source_sentence": "善男子一切凡夫乃至聲聞辟支佛等於一切法見有定相亦復如是諸佛菩薩於一切法不見定相。",
        "from": "X36n0659_020:0623c12_0",
        "context_with_next_sentence": true
    },
    {
        "source_sentence": "善男子譬如小兒於盛夏月見熱時燄謂之為水有智之人於此熱燄終不生於實水之想但是虗燄誑人眼目非實是水。",
        "from": "X36n0659_020:0623c14_0",
        "context_with_next_sentence": true
    },
    {
        "source_sentence": "一切凡夫聲聞緣覺見一切法亦復如是悉謂是實諸佛菩薩於一切法不見定相。",
        "from": "X36n0659_020:0623c17_0",
        "context_with_next_sentence": true
    },
    {
        "source_sentence": "善男子譬如山磵因聲有響小兒聞之謂是實聲有智之人解無定實但有聲相誑於耳識。",
        "from": "X36n0659_020:0624a01_0",
        "context_with_next_sentence": true
    },
    {
        "source_sentence": "善男子一切凡夫聲聞緣覺於一切法亦復如是見有定相諸菩薩等解了諸法悉無定相是無常相空寂等相無生滅相以是義故菩薩見一切法是無常相善男子亦有定相云何為定常樂我淨在何處耶所謂涅槃。",
        "from": "X36n0659_020:0624a03_0",
        "context_with_next_sentence": true
    },
    {
        "source_sentence": "而言亦有定相謂常樂我淨者為其前難不定云如來入已亦應出聖成凡即無常樂今答不爾無定之中亦有定相謂如來常樂我淨故言亦有定相。",
        "from": "X36n0659_020:0624a08_0",
        "context_with_next_sentence": true
    },
    {
        "source_sentence": "須陀洹下第三明善人不定。",
        "from": "X36n0659_020:0624a12_0",
        "context_with_next_sentence": true
    },
    {
        "source_sentence": "善男子須陀洹果亦復不定不決定故經八萬劫得阿耨多羅三藐三菩提心斯陀含果亦復不定不決定故經六萬劫得阿耨多羅三藐三菩提心阿那含果亦復不定不決定故經四萬劫得阿耨多羅三藐三菩提心阿羅漢果亦復不定不決定故經二萬劫得阿耨多羅三藐三菩提心辟支佛道亦復不定不決定故經十千劫得阿耨多羅三藐三菩提心。",
        "from": "X36n0659_020:0624a13_0",
        "context_with_next_sentence": true
    },
    {
        "source_sentence": "如來今於下第四明如來不定。",
        "from": "X36n0659_020:0624a20_0",
        "context_with_next_sentence": true
    },
    {
        "source_sentence": "善男子如來今於拘尸城娑羅雙樹間示現倚臥師子之牀欲入涅槃令諸未得阿羅漢果眾弟子等及諸力士生大憂苦亦令天人阿修羅乾闥婆迦樓羅緊那羅摩睺羅伽等大設供養欲使諸人以千端氎纏裹其身七寶為棺盛滿香油積諸香木以火焚之唯除二端不可得燒一者襯身二最在外為諸眾生分散舍利以為八分一切所有聲聞弟子咸言如來入於涅槃當知如來亦不必定入於涅槃何以故如來常住不變易故以是義故如來涅槃亦復不定。",
        "from": "X36n0659_020:0624a21_0",
        "context_with_next_sentence": true
    },
    {
        "source_sentence": "方便道中如來不定法身本地定不為凡是名為定二端不可得燒者兩解一云襯身譬本地在外譬迹應此二不滅二云襯身譬佛智觀機在外譬神通應物物機無窮故神通不盡是故不燒襯衣者非應言親衣此衣在裏名為親衣善男子當知如來下第二廣明不定舊解諸句作一存一亡非鬼至亡法身非非鬼至存應身今謂法應兩分還是定義豈是不定興皇云非鬼法身不定法身則亡非亡非非鬼是應身不定應身則存非存存非存能鬼能非鬼亡非亡能非鬼能鬼今謂皆未免定何者鬼定能非鬼非鬼定能鬼雖言不定亦名為定今明鬼即非鬼亦即非鬼非非鬼非鬼即鬼亦即非鬼非非鬼非鬼非非鬼亦即鬼非鬼是一即三是三即一無一無三一三不定斯則真不定義餘句例然今先唱章門。",
        "from": "X36n0659_020:0624b06_0",
        "context_with_next_sentence": true
    },
    {
        "source_sentence": "善男子當知如來亦復不定如來非天何以故有四種天一者世間天二者生天三者淨天四者義天世間天者如諸國王生天者從四天王乃至非有想非無想天淨天者從須陀洹至辟支佛義天者十住菩薩摩訶薩等以何義故十住菩薩名為義天以能善解諸法義故云何為義見一切法是空義故善男子如來非王亦非四天乃至非有想非無想天從須陀洹至辟支佛十住菩薩以是義故如來非天然諸眾生亦復稱佛為天中天是故如來非天非非天非人非非人非鬼非非鬼非地獄畜生餓鬼非非地獄畜生餓鬼非眾生非非眾生非法非非法非色非非色非長非非長非短非非短非相非非相非心非非心非有漏非無漏非有為非無為非常非無常非幻非非幻非名非非名非定非非定非有非無非說非非說非如來非不如來以是義故如來不定。",
        "from": "X36n0659_020:0624b21_0",
        "context_with_next_sentence": true
    },
    {
        "source_sentence": "次解釋凡二十章門但解十六不釋四門。",
        "from": "X36n0659_020:0624c12_0",
        "context_with_next_sentence": true
    },
    {
        "source_sentence": "善男子何故如來不名世天世天即是諸王如來久於無量劫中已捨王位是故非王非非王者如來生於迦毗羅城淨飯王家是故非非王非生天者如來久已離諸有故是故非生天非非生天何以故昇兜率天下閻浮提故是故如來非非生天亦非淨天何以故如來非是須陀洹乃至非辟支佛是故如來非是淨天非非淨天何以故世間八法所不能染猶如蓮華不受塵水是故如來非非淨天亦非義天何以故如來非是十住菩薩故是故如來非是義天非非義天何以故如來常修十八空義故是故如來非非義天。",
        "from": "X36n0659_020:0624c13_0",
        "context_with_next_sentence": true
    },
    {
        "source_sentence": "如來非人何以故如來久於無量劫中離人有故是故非人亦非非人何以故生於迦毗羅城故是故非非人。",
        "from": "X36n0659_020:0624c24_0",
        "context_with_next_sentence": true
    },
    {
        "source_sentence": "如來非鬼何以故不害一切眾生故是故非鬼亦非非鬼何以故亦以鬼像化眾生故是故非非鬼。",
        "from": "X36n0659_020:0625a03_0",
        "context_with_next_sentence": true
    },
    {
        "source_sentence": "如來亦非地獄畜生餓鬼何以故如來久離諸惡業故是故非地獄畜生餓鬼亦非非地獄畜生餓鬼何以故如來亦復現受三惡諸趣之身化眾生故是故非非地獄畜生餓鬼。",
        "from": "X36n0659_020:0625a05_0",
        "context_with_next_sentence": true
    },
    {
        "source_sentence": "亦非眾生何以故久已捨離眾生性故是故如來非眾生亦非非眾生何以故或時演說眾生相故是故如來非非眾生。",
        "from": "X36n0659_020:0625a09_0",
        "context_with_next_sentence": true
    },
    {
        "source_sentence": "如來非法何以故諸法各各有別異相如來不爾唯有一相是故非法亦非非法何以故如來法界故是故非非法。",
        "from": "X36n0659_020:0625a12_0",
        "context_with_next_sentence": true
    },
    {
        "source_sentence": "如來非色何以故十色入所不攝故是故非色亦非非色何以故身有三十二相八十種好故是故非非色。",
        "from": "X36n0659_020:0625a15_0",
        "context_with_next_sentence": true
    },
    {
        "source_sentence": "如來非長何以故斷諸色故是故非長亦非非長何以故一切世間無有能見頂髻相故是故非非長。",
        "from": "X36n0659_020:0625a18_0",
        "context_with_next_sentence": true
    },
    {
        "source_sentence": "如來非短何以故久已遠離憍慢結故是故非短亦非非短何以故為瞿師長者示三尺身故是故非非短。",
        "from": "X36n0659_020:0625a20_0",
        "context_with_next_sentence": true
    },
    {
        "source_sentence": "於第九短非短門中云現三尺身者河西云其家無兒產一子長三尺而死父母悲苦失性佛現兒像父母見子還得本心謂兒言我言汝死汝何處來答言從死處來因緣暫會身屬眾緣四大假合徧觀眾緣何者是身種種說法惑心即斷便現三尺佛身光明色相長者得阿那含。",
        "from": "X36n0659_020:0625a23_0",
        "context_with_next_sentence": true
    },
    {
        "source_sentence": "如來非相何以故久已遠離諸相相故是故非相亦非非相何以故善知諸相故是故非非相。",
        "from": "X36n0659_020:0625b05_0",
        "context_with_next_sentence": true
    },
    {
        "source_sentence": "如來非心何以故虗空相故是故非心亦非非心何以故有十力心法故亦能知他眾生心故是故非非心。",
        "from": "X36n0659_020:0625b07_0",
        "context_with_next_sentence": true
    },
    {
        "source_sentence": "如來非有為何以故常樂我淨故是故非有為亦非無為何以故有來去坐臥示現涅槃故是故非無為。",
        "from": "X36n0659_020:0625b10_0",
        "context_with_next_sentence": true
    },
    {
        "source_sentence": "如來非常何以故身有分故是故非常云何非常以有知故常法無知猶如虗空如來有知是故非常云何非常有言說故常法無言亦如虗空如來有言是故無常有姓氏故名曰無常無姓之法乃名為常虗空常故無有姓氏如來有姓姓瞿曇氏是故無常有父母故名曰無常無父母者乃名曰常虗空常故無有父母佛有父母是故無常有四威儀名曰無常無四威儀乃名曰常虗空常故無四威儀佛有四儀是故無常常住之法無有方所虗空常故無有方所如來出在東天竺地住舍婆提或王舍城是故無常以是義故如來非常亦非非常何以故生永斷故有生之法名曰無常無生之法乃名為常如來無生是故為常常法無姓有姓之法名曰無常如來無生無姓無生無姓故常有常之法徧一切處猶如虗空無處不有如來亦爾徧一切處是故為常無常之法或言此有或言彼無如來不爾不可說言是處有彼處無是故為常無常之法有時是有有時是無如來不爾有時是有有時是無是故為常常住之法無名無色虗空常故無名無色如來亦爾無名無色是故為常常住之法無因無果虗空常故無因無果如來亦爾無因無果是故為常常住之法三世不攝如來亦爾三世不攝是故為常。",
        "from": "X36n0659_020:0625b12_0",
        "context_with_next_sentence": true
    },
    {
        "source_sentence": "如來非幻何以故永斷一切虗誑心故是故非幻亦非非幻何以故如來或時分此一身為無量身無量之身復為一身山壁直過無有障閡履水如地入地如水行空如地身出煙燄如大火聚雲雷震動其聲可畏或為城邑聚落舍宅山川樹木或作大身或作小身男身女身童男女身是故如來亦非非幻。",
        "from": "X36n0659_020:0625c10_0",
        "context_with_next_sentence": true
    },
    {
        "source_sentence": "如來非定何以故如來於此拘尸城娑羅雙樹間示現入於般涅槃故是故非定亦非非定何以故常樂我淨故是故如來亦非非定。",
        "from": "X36n0659_020:0625c16_0",
        "context_with_next_sentence": true
    },
    {
        "source_sentence": "非漏非無漏是第十二章而最在後釋何故爾佛欲廣釋此章故留在後又私謂諸門之中若漏無漏凡夫聞之多易解故又二初明非有漏其文極廣後明非無漏其文甚少廣略相望亦應可見初非有漏文為二先明三漏後明七漏。",
        "from": "X36n0659_020:0626a01_0",
        "context_with_next_sentence": true
    },
    {
        "source_sentence": "如來非有漏何以故斷三漏故故非有漏三漏者欲界一切煩惱除無明是名欲漏色無色界一切煩惱除無明是名有漏三界無明名無明漏如來永斷是故非漏。",
        "from": "X36n0659_020:0626a06_0",
        "context_with_next_sentence": true
    },
    {
        "source_sentence": "問何不取三界煩惱為三漏而取色無色為有漏通取無明為無明漏答佛說無定或轉三漏以為四流然作三漏者欲重故獨為一色無色小輕故合為一無明是根本通共為一但數家稱為漏落生死論家稱為漏失道理今經意者只是煩惱則名為漏。",
        "from": "X36n0659_020:0626a10_0",
        "context_with_next_sentence": true
    },
    {
        "source_sentence": "復次一切凡夫下第二明七漏一見二思惟三根四惡五親近六受七念前兩是漏體後五是漏緣見是利使思是鈍使根是內五根惡是外惡法近是惡人受是受取色欲等法念是晝夜念念不斷今文無思漏又惡漏作離漏名能離是道所離是惡初解見漏中應具十使但舉疑見者欲明貪瞋癡慢四使通於見思五見及疑但在見諦思惟門中則為慢攝文又二先廣明疑心後別明見使。",
        "from": "X36n0659_020:0626a16_0",
        "context_with_next_sentence": true
    },
    {
        "source_sentence": "復次一切凡夫不見有漏云何凡夫不見有漏一切凡夫於未來世悉有疑心未來世中當得身耶不得身耶過去世中身本有耶為本無耶現在世中是身有耶是身無耶若有我者是色耶非色耶色非色耶非色非非色耶想耶非想耶想非想耶非想非非想耶是身屬他耶不屬他耶屬不屬耶非屬非不屬耶有命無身耶有身無命耶有身有命耶無身無命耶身之與命有常耶無常耶常無常耶非常非無常耶身之與命自在作耶時節作耶無因作耶世性作耶微塵作耶法非法作耶士夫作耶煩惱作耶父母作耶我住心耶住眼中耶徧滿身中耶從何來耶去何至耶誰生耶誰死耶我於過去是婆羅門姓耶是剎利姓耶是毗舍姓耶是首陀姓耶當於未來得何姓耶我此身者過去之時是男身耶是女身耶畜生身耶若我殺生當有罪耶當無罪耶乃至飲酒當有罪耶當無罪耶我自作耶為他作耶我受報耶身受報耶如是疑見無量煩惱覆眾生心。",
        "from": "X36n0659_020:0626a24_0",
        "context_with_next_sentence": true
    },
    {
        "source_sentence": "疑乃非見但疑見相關故言疑見。",
        "from": "X36n0659_020:0626b17_0",
        "context_with_next_sentence": true
    },
    {
        "source_sentence": "生六種心者具列諸見。",
        "from": "X36n0659_020:0626b18_0",
        "context_with_next_sentence": true
    },
    {
        "source_sentence": "因是疑見生六種心決定有我決定無我我見我我見無我無我見我我作我受我知是名邪見如來永拔如是無量見漏根本是故非漏善男子菩薩摩訶薩於大涅槃修聖行者亦得永斷如是諸漏諸佛如來常修聖行是故無漏。",
        "from": "X36n0659_020:0626b19_0",
        "context_with_next_sentence": true
    },
    {
        "source_sentence": "莊嚴云只是五見開邊為斷常故言六開善云決定有我決定無我未是六數但總唱決定從我見我下即是六數一我見我二我見無我三無我見我四我作五我受六我知所言六者一於假我計有真我故言我見我二於假我上計無此我故言我見無我三於陰身上計有真我故言無我見我我作下三種即十六知見中三河西以決定有無為二我見我者本計有我入定之時見妙光明猶如日月即以所見證定有我故言我見我我見無我者計現有我過未無我即斷見外道無我見我謂諸有情悉無有我離五陰外別見有我如麻麥等我作我受者謂始終常有即是常見謂我能作因我能受果及以能知。",
        "from": "X36n0659_020:0626b24_0",
        "context_with_next_sentence": true
    },
    {
        "source_sentence": "從凡夫不能善攝下三釋根漏又三一明凡夫因根起漏二明菩薩不爾三結如來無漏。",
        "from": "X36n0659_020:0626c13_0",
        "context_with_next_sentence": true
    },
    {
        "source_sentence": "善男子凡夫不能善攝五根則有三漏為惡所牽至不善處善男子譬如惡馬其性狠戾能今乘者至險惡處不能善攝此五根者亦復如是令人遠離涅槃善道至諸惡處譬如惡象心未調順有人乘之不隨意去遠離城邑至空曠處不能善攝此五根者亦復如是將人遠離涅槃城邑至於生死曠野之處善男子譬如佞臣教王作惡五根佞臣亦復如是常教眾生造無量惡善男子譬如惡子不受師長父母教敕則無惡不造不調五根亦復如是不受師長善言教敕無惡不造善男子凡夫之人不攝五根常為地獄畜生餓鬼之所賊害亦如怨盜害及善人善男子凡夫之人不攝五根馳騁五塵譬如牧牛不善守護犯人苗稼凡夫之人不攝五根常在諸有多受苦惱。",
        "from": "X36n0659_020:0626c15_0",
        "context_with_next_sentence": true
    },
    {
        "source_sentence": "凡夫如文。",
        "from": "X36n0659_020:0627a04_0",
        "context_with_next_sentence": true
    },
    {
        "source_sentence": "菩薩下二明雖復因根不起諸漏。",
        "from": "X36n0659_020:0627a05_0",
        "context_with_next_sentence": true
    },
    {
        "source_sentence": "善男子菩薩摩訶薩修大涅槃行聖行時常能善調守攝五根怖畏貪欲瞋恚愚癡憍慢嫉妒為得一切諸善法故善男子若能善守此五根者則能攝心若能攝心則攝五根譬如有人擁護於王則護國土護國土者則護於王菩薩摩訶薩亦復如是若得聞是大涅槃經則得智慧得智慧故則得專念五根若散念則能止何以故是念慧故善男子如善牧者設牛東西啖他苗稼則便遮止不令犯暴菩薩摩訶薩亦復如是念慧因緣故守攝五根不令馳散菩薩摩訶薩有念慧者不見我相不見我所相不見眾生及所受用見一切法同法性相生於土石瓦礫之相譬如屋舍從眾緣生無有定性見諸眾生四大五陰之所成立推無定性無定性故菩薩於中不生貪著一切凡夫見有眾生故起煩惱菩薩摩訶薩修大涅槃有念慧故於諸眾生不生貪著復次菩薩摩訶薩修大涅槃經者不著眾生相作種種法相善男子譬如畫師以眾雜彩畫作眾像若男若女若牛若馬凡夫無知見之則生男女等相畫師了知無有男女菩薩摩訶薩亦復如是於法異相觀於一相終不生於眾生之相何以故有念慧故菩薩摩訶薩修大涅槃或時覩見端正女人終不生於貪著之心何以故善觀相故善男子菩薩摩訶薩知五欲法無有歡樂不得暫停如犬齧枯骨如人持火逆風而行如炭毒蛇夢中所得路邊果樹多人所擲亦如段肉眾鳥競逐如水上泡畫水之迹如織經盡如囚趣市猶如假借勢不得久觀欲如是多諸過惡復次菩薩觀諸眾生為色香味觸因緣故從昔無數無量劫來常受苦惱一一眾生一劫之中所積身骨如王舍城毗富羅山所飲乳汁如四海水身所出血復多於是父母兄弟妻子眷屬命終哭泣所出目淚多四大海盡地草木斬為寸籌以數父母亦不能盡無量劫來或在地獄畜生餓鬼所受行苦不可稱計丸此大地猶如棗等易可窮極生死無量不可得盡菩薩摩訶薩如是深觀一切眾生欲因緣故受苦無量菩薩以是生死行苦故不失念慧善男子譬如世間有諸大眾滿二十五里王勅一臣持一油鉢經由中過莫令傾覆若棄一渧當斷汝命復遣一人拔刀在後隨而怖之臣受王教盡心堅持經歷爾所大眾之中雖見可意五邪欲等心常念言我若放逸著彼邪欲當棄所持命不全濟是人以是怖因緣故乃至不棄一渧之油菩薩摩訶薩亦復如是於生死中不失念慧以不矢故雖見五欲心不貪著若見淨色不生色相唯觀苦相乃至識相亦復如是不作生相不作滅相不作因相觀和合相菩薩爾時五根清淨故護根戒具一切凡。",
        "from": "X36n0659_020:0627a06_0",
        "context_with_next_sentence": true
    },
    {
        "source_sentence": "夫五根不淨不能善持名曰根漏菩薩永斷是故無漏。",
        "from": "X36n0659_020:0627c02_0",
        "context_with_next_sentence": true
    },
    {
        "source_sentence": "行苦者二解一云即三苦中之行苦此苦最通二云行是無常苦但是報不得為一言二十五里者譬二十五有鉢譬色心油譬於戒不棄一渧譬不犯一戒王譬佛臣譬行人拔刀在後譬於無常。",
        "from": "X36n0659_020:0627c04_0",
        "context_with_next_sentence": true
    },
    {
        "source_sentence": "如來拔出下第三結如來無漏也。",
        "from": "X36n0659_020:0627c08_0",
        "context_with_next_sentence": true
    },
    {
        "source_sentence": "如來拔出永斷根本是故非漏。",
        "from": "X36n0659_020:0627c09_0",
        "context_with_next_sentence": true
    },
    {
        "source_sentence": "復有離漏下第四釋惡漏當體名惡從治道名離又二先明能離之道後明所離之惡初又二先明菩薩修行後引昔證今。",
        "from": "X36n0659_020:0627c10_0",
        "context_with_next_sentence": true
    },
    {
        "source_sentence": "復次善男子復有離漏菩薩欲為無上甘露佛界故離於惡漏云何為離若能修行大涅槃經書寫受持讀誦解說思惟其義是名為離何以故善男子我都不見十二部經能離惡漏如此方等大涅槃經善男子譬如明師教諸弟子諸弟子中有受教者心不造惡菩薩修大涅槃微妙經典亦復如是心不造惡善男子譬如世間有善呪術若有一聞後二十秊不為一切毒藥所中蛇不能螫若有誦者乃至命盡無有眾惡善男子是大涅槃亦復如是若有眾生一經耳者却後七劫不墮惡道若有書寫讀誦解說思惟其義必得阿耨多羅三藐三菩提淨見佛性如彼聖王得甘露味善男子是大涅槃有如是等無量功德善男子若有人能書寫是經讀誦解說為他敷演思惟其義當知是人真我弟子善受我教是我所見我之所念是人諦知我不涅槃隨如是人所住之處若城邑聚落山林曠野房舍田宅樓閣殿堂我亦在中常住不移我於是人常作受施或作比丘比丘尼優婆塞優婆夷婆羅門梵志貧窮乞人云何當令是人得知如來受其所施善男子是人或於夜臥夢中夢見佛像或見諸天沙門之像國主聖王師子王像蓮華形像優曇華像或見大山或大海水或見日月或見白象及白馬像或見父母得華得果金銀瑠璃頗棃等寶五種牛味爾時當知即是如來受其所施寤已喜樂尋得種種所須之物心不念惡樂修善法善男子是大涅槃悉能成就如是無量阿僧祇等不可思議無邊功德善男子汝今應當信受我語若有善男子善女人欲見我者欲恭敬我欲同法性而見於我欲得空定欲見實相欲得修習首棱嚴定師子王定欲破八魔八魔者所謂四魔無常無樂無我無淨欲得人中天上樂者見有受持大涅槃經書寫讀誦為他解說思惟義者當往親近依附咨受供養恭敬尊重讚歎為洗手足布置牀席四事供給令無所乏若從遠來應十由旬路次奉迎為是經故所重之物應以奉獻若其無者應自賣身何以故是經難遇過優曇華。",
        "from": "X36n0659_020:0627c13_0",
        "context_with_next_sentence": true
    },
    {
        "source_sentence": "初文有五種法師而言一經於耳七劫不墮者前名字功德品云若聞常住二字生生不墮者聞有多種若深能思惟如說行者即生生不墮若不能深思惟行者止得少益八魔者舊云無常等四各有其因是為八魔又一解煩惱等四及無常等四為八。",
        "from": "X36n0659_020:0628a24_0",
        "context_with_next_sentence": true
    },
    {
        "source_sentence": "善男子我念過去下第二引昔證今。",
        "from": "X36n0659_020:0628b06_0",
        "context_with_next_sentence": true
    },
    {
        "source_sentence": "善男子我念過去無量無邊那由他劫爾時世界名曰娑婆有佛世尊號釋迦牟尼如來應供正徧知明行足善逝世間解無上士調御丈夫天人師佛世尊為諸大眾宣說如是大涅槃經我於爾時從善友所轉聞彼佛當為大眾說大涅槃我聞是已心中歡喜欲設供養居貧無物周行賣身薄福不售即欲還家路見一人而復語言吾欲賣身君能買不其人答言我家作業人無堪者汝設能為我當買汝我即問言有何作業人無堪者其人答言吾有惡病良醫處藥應當日服人肉三兩卿若能以身肉三兩日日見給便當與汝金錢五枚我時聞已心大歡喜即復語言汝與我錢慧我七日須我事訖便還相就其人答言七日不可審能爾者聽汝一日善男子我於爾時即取其錢還至佛所頭面禮足盡其所有而以奉獻然後誠心聽受是經我時闇鈍雖得聞經唯能受持一偈文句。",
        "from": "X36n0659_020:0628b07_0",
        "context_with_next_sentence": true
    },
    {
        "source_sentence": "　如來證涅槃　　永斷於生死　　若有至心聽　常得無量樂受是偈已即便還至彼病人家善男子我時雖復日日與三兩肉以念偈因緣故不以為痛日日不癈足滿一月善男子以是因緣其病得差我身平復亦無瘡痍我時見身具足完具即發阿耨多羅三藐三菩提心一偈之力尚能如是何況具足受持讀誦我見此經有如是利復倍發心願於未來成得佛道字釋迦牟尼善男子以是一偈因緣力故令我今日於大眾中為諸天人具足宣說善男子以是因緣是大涅槃不可思議成就無量無邊功德乃是諸佛如來甚深祕密之藏以是義故能受持者斷離惡漏。",
        "from": "X36n0659_020:0628b23_0",
        "context_with_next_sentence": true
    },
    {
        "source_sentence": "於中有偈舊解上半明果下半辨因證涅槃是果至心聽是因果中有得離二事證涅槃是得永斷是離因亦有二至心是修行無量樂是得果言得樂果者非常樂果乃是行因得因中之樂果有人評之此太近局全無所以若止有此事何能賣身復云何聞此而得成佛觀師云偈意無量不可得盡所該甚廣義味無竭且出十義一三寶二四諦三三德四四德五生不生等四句六本有今無偈七雪山偈八四悉檀意九中論偈十四種佛性所言偈含三寶者只如來證涅槃此一句即是佛法二寶能證之人是如來即是佛寶所證之法是涅槃即名法寶永斷一句只是助語若能至心即是僧寶能至心聽即是秉行之眾豈非僧寶但此一句又得兩望至心亦得是法寶至期何處即是聽法今且屬僧得無量樂亦是助句明三寶者只是兩句且置兩句言四諦者不取諦義但取行證證此法者佛證涅槃即是證滅何故知爾涅槃翻滅豈非滅諦永斷於生死即是除集集是煩惱及以結業今生死亦是煩惱及以結業若能至心聽即是道諦由至心聽故即證道常得無量樂即是苦諦何以故苦果既遣便獲樂報三三德者即是摩醯首羅三目亦是伊字三點如來證涅槃法身德永斷於生死即解脫德至心聽即般若德更須一一釋之四依品中明三德者一法身二解脫三般若四相品中不爾一者涅槃二者解脫三者般若即取涅槃代法身今此中既云涅槃者豈非法身永斷生死是解脫者有生死即有累不脫今既斷除即是無累寧非解脫至心聽即是般若者由聽法故能生智慧智慧既生寧非般若不至心者容可不生今既至心聽即能生智復得法樂自娛非復世間之樂言四德者即常樂我淨如來證涅槃即常德問為將如來為常涅槃為常今明人法皆常故前文云以法常故人亦是常永斷即淨德生死是可惡不淨充盈既除不淨便得清淨豈非淨德至心聽即我德由我能聽無我誰聽常得無量樂自是樂德亦云復是重明常德生不生等四句者前已委悉解竟今不復釋(云云)應本有今無偈者如來證涅槃即本無今有未證涅槃即是本無今既證竟即是今有永斷生死即是本有今無如來未斷生死之時由有煩惱即本有義既證法身無復煩惱豈非今無下之兩句不可分張只此三世是無有是處故直合是三世有法無有是處何者是三世法耶只證此法涅槃常果即是三世無有是處雪山偈者文小交加須善分別上半不應此中文義但取下半而復不全應今四句但應今兩句生滅滅已即是永斷於生死寂滅為樂即是常得無量樂此兩偈相望互有所無此偈望彼即無諸行無常是生滅法彼偈望此即無如來證涅槃若能至心聽亦應四悉如來證涅槃即第一義有時說涅槃為第一義永斷於生死即對治論中云以三觀治三漏今正斷生死豈非對治若能至心聽即是世界世界之中或言有我或言無我皆當至心領受此我無我常得無量樂即各各為人論中云一法分為兩種說之為計我者即說無我計無我者即說有我著苦說樂執樂說苦今此為除計無常苦者故明常樂等法中論偈者因緣所生法即如來證涅槃涅槃只是因緣之法若非因緣即成性義我說即是空是永斷生死既斷生死故得是空亦名為假名者即是至心聽若有假我方能聽受亦是中道義即是常得無量樂中道即是非有非無亦是非常非無常結之為常無苦無樂結為大樂今此常樂即是中道之常樂也四種佛性者除正因性但取果果因因四緣佛性如來證涅槃即是果果性故下文云果果者謂大涅槃生死即因因性下文云因因者十二因緣所生之法亦斷十二因緣煩惱盡者生觀智解豈非因因至心聽者即了因性三十七品六度四等竝是了因常得無量樂是菩提果以常樂故豈非果性觀師云聊爾思惟即便得此十科大義是故當知其理無量非可述盡前梵行中言痛此中云不痛舊解云只是淺深(云云)。",
        "from": "X36n0659_020:0628c11_0",
        "context_with_next_sentence": true
    },
    {
        "source_sentence": "次明所離之惡。",
        "from": "X36n0659_020:0629c10_0",
        "context_with_next_sentence": true
    },
    {
        "source_sentence": "所謂惡者惡象惡馬惡牛惡狗毒蛇住處惡刺土地懸崖險岸暴水洄澓惡人惡國惡城惡舍惡知識等如是等輩若作漏因菩薩即離若不能作則不遠離若增有漏則便離之若不增者則不遠離若作惡法則便離之若能作善則不遠離云何為離不持刀仗常以正慧方便而遠離之是故名為正慧遠離為生善法則離惡法菩薩摩訶薩自觀其身如病如瘡如癰如怨如箭入體是大苦聚悉是一切善惡根本是身雖復不淨如是菩薩猶故瞻視將養何以故非為貪身為善法故為於涅槃不為生死為常樂我淨不為無常無我樂淨為菩提道不為有道為於一乘不為三乘為三十二相八十種好微妙之身不為乃至非有想非無想身為法輪王不為轉輪王善男子菩薩摩訶薩常當護身何以故若不護身命則不全命若不全則不能得書寫是經受持讀誦為他廣說思惟其義是故菩薩應善護身以是義故菩薩得離一切惡漏善男子如欲度水善護船筏臨路之人善護良馬田夫種植善護糞穢如為蠆毒善護毒蛇如人為財護旃陀羅為壞賊故養護健將亦如寒人愛護於火如癩病者求於毒藥菩薩摩訶薩亦復如是雖見是身無量不淨具足充滿為欲受持大涅槃經故猶好將護不令乏少菩薩摩訶薩觀於惡象及惡知識等無有二何以故俱壞身故菩薩於惡象等心無恐怖於惡知識生畏懼心何以故是惡象等唯能壞身不能壞心惡知識者二俱壞故是惡象等唯壞一身惡知識者壞無量善身無量善心是惡象等唯能破壞不淨臭身惡知識者能壞淨身及以淨心是惡象等能壞肉身惡知識者壞於法身為惡象殺不至三趣為惡友殺必至三趣是惡象等但為身怨惡知識者為善法怨是故菩薩常當遠離諸惡知識如是等漏凡夫不離是故生漏菩薩離之則不生漏菩薩如是尚無有漏況於如來是故非漏。",
        "from": "X36n0659_020:0629c11_0",
        "context_with_next_sentence": true
    },
    {
        "source_sentence": "謂惡象惡馬諸惡獸等能害人者能生惡念動身口惡惡城惡舍無情之物何能為惡如在邊城持弓執箭警拆遏道豈不生人殺害心耶惡舍亦爾此是惡緣惡知識者甘談詐媚巧言令色牽人作惡是故須離。",
        "from": "X36n0659_020:0630a19_0",
        "context_with_next_sentence": true
    },
    {
        "source_sentence": "次釋第五親近漏如文。",
        "from": "X36n0659_020:0630a24_0",
        "context_with_next_sentence": true
    },
    {
        "source_sentence": "云何親近漏一切凡夫受取衣食臥具醫藥為身心樂求如是物造種種惡不知過患輪回三趣是故名漏菩薩見如是過則便遠離若須衣時即便受取不為身故但為於法不長憍慢心常卑下不為嚴飾但為羞恥障諸寒暑惡風惡雨惡蟲蟁蝱繩蚤蝮螫雖受飲食心無貪著不為身故常為正法不為膚體但為眾生不為憍慢為身力故不為怨害為治饑瘡雖得上味心無貪著受取房舍亦復如是貪慢之結不令居心為菩提舍遮止結賊障惡風雨故受屋舍求醫藥者心無貪慢但為正法不為壽命為常命故善男子如人病瘡為酥麨塗以衣裹之為出膿血酥麨塗傳為愈瘡故以藥坌之為惡風故在深屋中菩薩摩訶薩亦復如是觀身是瘡故以衣覆為九孔漏求索飲食為惡風雨受取房舍為四毒發求覓醫藥菩薩摩訶薩受四種供養為菩提道非為壽命何以故菩薩摩訶薩作是思惟我若不受是四供養身則磨滅不得堅牢若不堅牢則不忍苦若不忍苦則不能得修習善法若能忍苦則得修習無量善法我若不能堪忍眾苦則於苦受生瞋恚心於樂受中生貪著心若求樂不得則生無明是故凡夫於四供養生於有漏菩薩摩訶薩能深觀察不生於漏是故菩薩名為無漏云何如來當名有漏是故如來不名有漏。",
        "from": "X36n0659_020:0630b01_0",
        "context_with_next_sentence": true
    },
    {
        "source_sentence": "復次一切凡夫下第六釋受漏。",
        "from": "X36n0659_020:0630b23_0",
        "context_with_next_sentence": true
    },
    {
        "source_sentence": "復次善男子一切凡夫雖善護身心猶故生於三種惡覺以是因緣雖斷煩惱得生非想非非想處猶故還墮三惡道中善男子譬如有人度於大海垂至彼岸沒水而死凡夫之人亦復如是垂盡三有還墮三塗何以故無善覺故何等善覺所謂六念處凡夫之人善心羸劣不善熾盛善心羸故慧心薄少慧心薄故增長諸漏菩薩摩訶薩眼根清淨見三覺過知是三覺有種種患常與眾生作三乘怨三覺因緣乃令無量凡夫眾生不見佛性無量劫中生顛倒心謂佛世尊無常樂我唯有一淨如來畢竟入於涅槃一切眾生無常無樂無我無淨顛倒心故言有常樂我淨實無三乘顛倒心故言有三乘一實之道真實不虗顛倒心故言無一實是三惡覺常為諸佛及諸菩薩之所訶責是三惡覺常害於我或亦害他有是三覺一切諸惡常來隨從是三覺者即為三縛連綴眾生無邊生死菩薩摩訶薩常作如是觀察三覺菩薩或時有因緣故應生欲覺默然不受譬如端正淨潔之人不受一切穢污不淨如熱鐵丸人無受者如婆羅門性不受牛肉如飽滿人不受惡食如轉輪王不與一切旃陀羅等同坐一牀菩薩摩訶薩惡賤三覺不受不味亦復如是何以故菩薩思惟眾生知我是良福田我當云何受是惡法若受惡覺則不任為眾生福田我自不言是良福田眾生見相便言我是我今若起如是惡覺則為欺誑一切眾生我於往昔以欺誑故無量劫中流轉生死墮三惡道我若惡心受人信施一切天人及五通仙悉當證知而見訶責我若惡覺受人信施或令施主果報減少或空無報我若惡心受檀越施則與施主而為讎怨一切施主恒於我所起赤子想我當云何欺誑於彼而生怨想何以故或令施主不得果報或少果報我常自稱為出家人夫出家者不應起惡若起惡者則非出家出家之人身口相應若不相應則非出家我棄父母兄弟妻子眷屬知識出家修道正是修習諸善覺時非是修習不善覺時譬如有人入海求寶不取真珠而取水精亦如有人棄妙音樂遊戲糞穢如捨寶女愛念婢使如棄金器而用瓦盂如棄甘露服食毒藥如捨親舊賢善良醫反從怨憎求藥自療我亦如是捨離大師如來世尊甘露法味而服魔怨種種惡覺人身難得如優曇華我今已得如來難值過優曇華我今已值清淨法寶難得見聞我今已聞猶如盲龜值浮木孔人命不停過於山水今日雖存明亦難保云何縱心令住惡法壯色不停猶如奔馬如何恃怙而生憍慢猶如惡鬼伺求人過四大惡鬼亦復如是常來伺求我之過失云何當令惡覺發起譬如朽宅垂崩之屋我命亦爾云何起惡我名沙門沙門之人名覺善覺我今乃起不善之覺云何當得名為沙門我名出家出家之人名修善道我今行惡云何當得名為出家我今名為真婆羅門婆羅門者名修淨行我今乃行不淨惡覺云何當得名婆羅門我今亦名剎利大姓剎利姓者能除怨敵我今不能除惡怨敵云何當得名剎利姓我名比丘比丘之人名破煩惱我今不破惡覺煩惱云何當得名為比丘世有六處難可值遇我今已得云何當令惡覺居心何等為六一佛世難值二正法難聞三怖心難起四中國難生五人身難得六諸根難具如是六事難得已得是故不應起於惡覺菩薩爾時修行如是大涅槃經常勤觀察是諸惡心一切凡夫不見如是惡心過患故受三覺名為受漏菩薩見已不受不著放捨不護依八聖道推之令去斬之令斷是故菩薩無有受漏云何當言如來有漏以是義故如來世尊非是有漏。",
        "from": "X36n0659_020:0630b24_0",
        "context_with_next_sentence": true
    },
    {
        "source_sentence": "文云覺覺即受也聖行品云受為覺相因三受後起三煩惱故名受漏其中復釋沙門等名皆有多義不可定執此中六難與上純陀有異上以檀為難哀歎品以羅漢果為難此中以怖心為難何故三處辨難而五同一異純陀品對俗故云最後檀難衰歎對道故羅漢難此中通對著有凡夫故怖心難。",
        "from": "X36n0659_020:0631b12_0",
        "context_with_next_sentence": true
    },
    {
        "source_sentence": "大般涅槃經卷第二十",
        "from": "X36n0659_020:0631b19_0",
        "context_with_next_sentence": true
    },
    {
        "source_sentence": "日東　天台沙門本純　分會",
        "from": "X36n0659_020:0631b20_0",
        "context_with_next_sentence": true
    },
    {
        "source_sentence": "南本大般涅槃經會疏卷第二十",
        "from": "X36n0659_020:0631b22_0",
        "context_with_next_sentence": false
    }
]