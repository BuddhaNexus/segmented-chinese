[
    {
        "source_sentence": "佛說彌勒大成佛經",
        "from": "T14n0456_001:0428b24_0",
        "context_with_next_sentence": true
    },
    {
        "source_sentence": "姚秦龜茲國三藏鳩摩羅什譯",
        "from": "T14n0456_001:0428b26_0",
        "context_with_next_sentence": true
    },
    {
        "source_sentence": "如是我聞：一時，佛住摩伽陀國波沙山(孤絕山也)——過去諸佛常降魔處——夏安居中，與舍利弗經行山頂，而說偈言：「一心善諦聽！",
        "from": "T14n0456_001:0428b27_0",
        "context_with_next_sentence": true
    },
    {
        "source_sentence": "　　光明大三昧，　無比功德人，　　正爾當出世。",
        "from": "T14n0456_001:0428c01_1",
        "context_with_next_sentence": true
    },
    {
        "source_sentence": "　彼人說妙法，　　悉皆得充足；　如渴飲甘露，　　疾至解脫道。」",
        "from": "T14n0456_001:0428c03_0",
        "context_with_next_sentence": true
    },
    {
        "source_sentence": "時，四部眾平治道路、灑掃燒香，皆悉來集，持諸供具，供養如來及比丘僧。",
        "from": "T14n0456_001:0428c05_0",
        "context_with_next_sentence": true
    },
    {
        "source_sentence": "諦觀如來，喻如孝子視於慈父；如渴思飲，愛念法父亦復如是。",
        "from": "T14n0456_001:0428c06_1",
        "context_with_next_sentence": true
    },
    {
        "source_sentence": "各各同心，欲請法王轉正法輪，諸根不動，心心相次，流注向佛。",
        "from": "T14n0456_001:0428c08_2",
        "context_with_next_sentence": true
    },
    {
        "source_sentence": "是時，比丘、比丘尼、優婆塞、優婆夷、天、龍、鬼神、乾闥婆、阿修羅、迦樓羅、緊那羅、摩睺羅伽、人、非人等，各從坐起，右遶世尊，五體投地，向佛泣淚。",
        "from": "T14n0456_001:0428c09_3",
        "context_with_next_sentence": true
    },
    {
        "source_sentence": "爾時，大智舍利弗齊整衣服，偏袒右肩，知法王心，善能隨順，學佛法王，轉正法輪，是佛輔臣，持法大將，憐愍眾生故，欲令脫苦縛，白佛言：「世尊！",
        "from": "T14n0456_001:0428c12_4",
        "context_with_next_sentence": true
    },
    {
        "source_sentence": "如來向者於山頂上說偈，讚歎第一智人，前後經中之所未說；此諸大眾，心皆渴仰，淚如盛雨，欲聞如來說未來佛，開甘露道。",
        "from": "T14n0456_001:0428c16_5",
        "context_with_next_sentence": true
    },
    {
        "source_sentence": "彌勒名字、功德、神力、國土莊嚴，以何善根？",
        "from": "T14n0456_001:0428c19_6",
        "context_with_next_sentence": true
    },
    {
        "source_sentence": "何戒？",
        "from": "T14n0456_001:0428c20_7",
        "context_with_next_sentence": true
    },
    {
        "source_sentence": "何施？",
        "from": "T14n0456_001:0428c20_8",
        "context_with_next_sentence": true
    },
    {
        "source_sentence": "何定？",
        "from": "T14n0456_001:0428c20_9",
        "context_with_next_sentence": true
    },
    {
        "source_sentence": "何慧？",
        "from": "T14n0456_001:0428c20_10",
        "context_with_next_sentence": true
    },
    {
        "source_sentence": "何等智力得見彌勒？",
        "from": "T14n0456_001:0428c20_11",
        "context_with_next_sentence": true
    },
    {
        "source_sentence": "於何心中修八正路？」",
        "from": "T14n0456_001:0428c21_12",
        "context_with_next_sentence": true
    },
    {
        "source_sentence": "舍利弗發此問時，百千天子、無數梵王，合掌恭敬，異口同音共發是問，白佛言：「世尊！",
        "from": "T14n0456_001:0428c21_13",
        "context_with_next_sentence": true
    },
    {
        "source_sentence": "願使我等，於未來世得見人中最大果報，三界眼目光明彌勒，普為眾生說大慈悲。」",
        "from": "T14n0456_001:0428c23_14",
        "context_with_next_sentence": true
    },
    {
        "source_sentence": "并八部眾亦皆如此，恭敬叉手，勸請如來。",
        "from": "T14n0456_001:0428c25_15",
        "context_with_next_sentence": true
    },
    {
        "source_sentence": "爾時梵王與諸梵眾，異口同音合掌讚歎，而說頌曰：「南無滿月，　　具足十力；　　大精進將，　勇猛無畏。",
        "from": "T14n0456_001:0428c26_16",
        "context_with_next_sentence": true
    },
    {
        "source_sentence": "　　一切智人，　　超出三有；　成三達智，　　降伏四魔。",
        "from": "T14n0456_001:0428c29_17",
        "context_with_next_sentence": true
    },
    {
        "source_sentence": "　　身為法器，　心如虛空；　　靜然不動，　　於有非有；　於無非無，　　達解空法。",
        "from": "T14n0456_001:0429a01_18",
        "context_with_next_sentence": true
    },
    {
        "source_sentence": "　　世所讚歎，　我等同心，　　一時歸依，　　願轉法輪。」",
        "from": "T14n0456_001:0429a03_19",
        "context_with_next_sentence": true
    },
    {
        "source_sentence": "爾時，世尊告舍利弗：「當為汝等，廣分別說，諦聽，諦聽！",
        "from": "T14n0456_001:0429a05_0",
        "context_with_next_sentence": true
    },
    {
        "source_sentence": "善思念之！",
        "from": "T14n0456_001:0429a06_1",
        "context_with_next_sentence": true
    },
    {
        "source_sentence": "汝等今者，以妙善心。",
        "from": "T14n0456_001:0429a06_2",
        "context_with_next_sentence": true
    },
    {
        "source_sentence": "欲問如來無上道業摩訶般若，如來明見，如觀掌中菴摩勒果。」",
        "from": "T14n0456_001:0429a07_3",
        "context_with_next_sentence": true
    },
    {
        "source_sentence": "告舍利弗：「若於過去七佛所，得聞佛名，禮拜供養，以是因緣，淨除業障。",
        "from": "T14n0456_001:0429a08_4",
        "context_with_next_sentence": true
    },
    {
        "source_sentence": "復聞彌勒大慈根本，得清淨心，汝等今當一心合掌，歸依未來大慈悲者，我當為汝廣分別說。",
        "from": "T14n0456_001:0429a10_5",
        "context_with_next_sentence": true
    },
    {
        "source_sentence": "彌勒佛國從於淨命，無諸諂偽，檀波羅蜜、尸羅波羅蜜、般若波羅蜜，得不受不著。",
        "from": "T14n0456_001:0429a12_6",
        "context_with_next_sentence": true
    },
    {
        "source_sentence": "以微妙十願大莊嚴，得一切眾生起柔軟心，得見彌勒大慈所攝，生彼國土，調伏諸根，隨順佛化。",
        "from": "T14n0456_001:0429a14_7",
        "context_with_next_sentence": true
    },
    {
        "source_sentence": "「舍利弗！",
        "from": "T14n0456_001:0429a16_8",
        "context_with_next_sentence": true
    },
    {
        "source_sentence": "四大海水面，各減少三千由旬，時閻浮提地縱廣正等十千由旬，其地平淨如流璃鏡。",
        "from": "T14n0456_001:0429a16_9",
        "context_with_next_sentence": true
    },
    {
        "source_sentence": "大適意華、悅可意華、極大香華、優曇鉢花、大金葉華、七寶葉華、白銀葉華，華鬚柔軟狀如天繒；生吉祥菓，香味具足，軟如天綿。",
        "from": "T14n0456_001:0429a18_10",
        "context_with_next_sentence": true
    },
    {
        "source_sentence": "叢林樹華，甘果美妙，極大茂盛，過於帝釋歡喜之園，其樹高顯，高三十里。",
        "from": "T14n0456_001:0429a21_11",
        "context_with_next_sentence": true
    },
    {
        "source_sentence": "城邑次比，雞飛相及，皆由今佛種大善根，行慈心報，俱生彼國。",
        "from": "T14n0456_001:0429a23_12",
        "context_with_next_sentence": true
    },
    {
        "source_sentence": "智慧威德，五欲眾具，快樂安隱，亦無寒熱風火等病，無九惱苦，壽命具足八萬四千歲，無有中夭，人身悉長一十六丈，日日常受極妙安樂，遊深禪定以為樂器。",
        "from": "T14n0456_001:0429a25_13",
        "context_with_next_sentence": true
    },
    {
        "source_sentence": "唯有三病：一者飲食，二者便利，三者衰老；女人年五百歲爾乃行嫁。",
        "from": "T14n0456_001:0429a29_0",
        "context_with_next_sentence": true
    },
    {
        "source_sentence": "「有一大城名翅頭末，縱廣一千二百由旬，高七由旬，七寶莊嚴，自然化生七寶樓閣，端嚴殊妙，莊校清淨。",
        "from": "T14n0456_001:0429b01_1",
        "context_with_next_sentence": true
    },
    {
        "source_sentence": "於窓牖間列諸寶女，手中皆執真珠羅網，雜寶莊校以覆其上；密懸寶鈴聲如天樂；七寶行樹，間樹渠泉，皆七寶成，流異色水，更相暎發，交橫徐逝，不相妨礙，其岸兩邊，純布金沙，街巷道陌，廣十二里，悉皆清淨，猶如天園，掃灑清淨。",
        "from": "T14n0456_001:0429b04_2",
        "context_with_next_sentence": true
    },
    {
        "source_sentence": "「有大龍王，名多羅尸棄，福德威力皆悉具足。",
        "from": "T14n0456_001:0429b09_3",
        "context_with_next_sentence": true
    },
    {
        "source_sentence": "其池近城，龍王宮殿，如七寶樓，顯現于外，常於夜半化作人像，以吉祥瓶盛香色水，灑淹塵土，其地潤澤，譬如油塗，行人往來無有塵坌。",
        "from": "T14n0456_001:0429b10_4",
        "context_with_next_sentence": true
    },
    {
        "source_sentence": "「是時世人福德所致，巷陌處處有明珠柱，光喻於日四方各照八十由旬，純黃金色，其光照燿，晝夜無異，燈燭之明，猶若聚墨。",
        "from": "T14n0456_001:0429b14_5",
        "context_with_next_sentence": true
    },
    {
        "source_sentence": "香風時來，吹明珠柱，雨寶瓔珞，眾人皆用，服者自然如三禪樂。",
        "from": "T14n0456_001:0429b17_6",
        "context_with_next_sentence": true
    },
    {
        "source_sentence": "處處皆有金銀、珍寶、摩尼珠等，積用成山，寶山放光普照城內，人民遇者，皆悉歡喜，發菩提心。",
        "from": "T14n0456_001:0429b18_7",
        "context_with_next_sentence": true
    },
    {
        "source_sentence": "「有大夜叉神，名跋陀婆羅賒塞迦(秦言善教)，晝夜擁護翅頭末城及諸人民。",
        "from": "T14n0456_001:0429b20_8",
        "context_with_next_sentence": true
    },
    {
        "source_sentence": "灑掃清淨，設有便利，地裂受之，受已還合，生赤蓮華以蔽穢氣。",
        "from": "T14n0456_001:0429b22_9",
        "context_with_next_sentence": true
    },
    {
        "source_sentence": "「時世人民若年衰老，自然行詣山林樹下，安樂淡泊，念佛取盡，命終多生大梵天上及諸佛前。",
        "from": "T14n0456_001:0429b24_0",
        "context_with_next_sentence": true
    },
    {
        "source_sentence": "「其土安隱，無有怨賊劫竊之患，城邑聚落無閉門者，亦無衰惱、水火、刀兵及諸飢饉毒害之難。",
        "from": "T14n0456_001:0429b26_1",
        "context_with_next_sentence": true
    },
    {
        "source_sentence": "人常慈心，恭敬和順，調伏諸根，如子愛父、如母愛子，語言謙遜，皆由彌勒慈心訓導，持不殺戒、不噉肉故，以此因緣生彼國者，諸根恬靜，面貌端正，威相具足，如天童子。",
        "from": "T14n0456_001:0429b28_2",
        "context_with_next_sentence": true
    },
    {
        "source_sentence": "「復有八萬四千眾寶小城以為眷屬，翅頭末城最處其中。",
        "from": "T14n0456_001:0429c03_3",
        "context_with_next_sentence": true
    },
    {
        "source_sentence": "男女大小雖遠若近，佛神力故，兩得相見，無所障礙。",
        "from": "T14n0456_001:0429c04_4",
        "context_with_next_sentence": true
    },
    {
        "source_sentence": "夜光摩尼如意珠華，遍滿世界，雨七寶花鉢、頭摩華、優鉢羅華、拘物頭華、分陀利華、曼陀羅華、摩訶曼陀羅花、曼殊沙花、摩訶曼殊沙華，彌布其地；或復風吹迴旋空中。",
        "from": "T14n0456_001:0429c05_5",
        "context_with_next_sentence": true
    },
    {
        "source_sentence": "「時，彼國界城邑聚落、園林浴池、泉河流沼，自然而有八功德水；命命之鳥、鵝、鴨、鴛鴦、孔雀、鸚鵡、翡翠、舍利、美音、鳩鵰、羅耆婆闍婆、快見鳥等，出妙音聲；復有異類妙音之鳥，不可稱數，遊集林池。",
        "from": "T14n0456_001:0429c09_6",
        "context_with_next_sentence": true
    },
    {
        "source_sentence": "金色無垢淨光明華、無憂淨慧日光明華、鮮白七日香華、瞻蔔六色香華，百千萬種水陸生華，青色青光、黃色黃光、赤色赤光、白色白光，香淨無比，晝夜常生，終無萎時。",
        "from": "T14n0456_001:0429c14_7",
        "context_with_next_sentence": true
    },
    {
        "source_sentence": "有如意果樹，香美無比，充滿國界。",
        "from": "T14n0456_001:0429c18_8",
        "context_with_next_sentence": true
    },
    {
        "source_sentence": "香樹金光生寶山間，充滿國界，出適意香，普熏一切。",
        "from": "T14n0456_001:0429c18_9",
        "context_with_next_sentence": true
    },
    {
        "source_sentence": "「爾時，閻浮提中常有好香，譬若香山。",
        "from": "T14n0456_001:0429c20_10",
        "context_with_next_sentence": true
    },
    {
        "source_sentence": "流水美好，味甘除患，雨澤隨時。",
        "from": "T14n0456_001:0429c21_0",
        "context_with_next_sentence": true
    },
    {
        "source_sentence": "天園成熟，香美稻種，天神力故，一種七穫，用功甚少，所收甚多，穀稼滋茂，無有草穢。",
        "from": "T14n0456_001:0429c21_1",
        "context_with_next_sentence": true
    },
    {
        "source_sentence": "眾生福德本事果報，入口銷化，百味具足，香美無比氣力充實。",
        "from": "T14n0456_001:0429c23_2",
        "context_with_next_sentence": true
    },
    {
        "source_sentence": "「其國爾時有轉輪聖王，名曰穰佉。",
        "from": "T14n0456_001:0429c25_3",
        "context_with_next_sentence": true
    },
    {
        "source_sentence": "有四種兵——不以威武治四天下——具三十二大人相好。",
        "from": "T14n0456_001:0429c26_0",
        "context_with_next_sentence": true
    },
    {
        "source_sentence": "王有千子，勇猛端正，怨敵自伏。",
        "from": "T14n0456_001:0429c27_1",
        "context_with_next_sentence": true
    },
    {
        "source_sentence": "王有七寶：一、金輪寶，千輻轂輞皆悉具足。",
        "from": "T14n0456_001:0429c27_2",
        "context_with_next_sentence": true
    },
    {
        "source_sentence": "二、白象寶，白如雪山，七胑拄地，嚴顯可觀猶如山王。",
        "from": "T14n0456_001:0429c28_3",
        "context_with_next_sentence": true
    },
    {
        "source_sentence": "三、紺馬寶，朱鬣髦尾，足下生華，七寶蹄甲。",
        "from": "T14n0456_001:0430a01_4",
        "context_with_next_sentence": true
    },
    {
        "source_sentence": "四、神珠寶，明顯可觀，長於二肘，光明雨寶，適眾生願。",
        "from": "T14n0456_001:0430a02_5",
        "context_with_next_sentence": true
    },
    {
        "source_sentence": "五、玉女寶，顏色美妙，柔軟無骨。",
        "from": "T14n0456_001:0430a03_6",
        "context_with_next_sentence": true
    },
    {
        "source_sentence": "六、主藏臣，口中吐寶，足下雨寶，兩手出寶。",
        "from": "T14n0456_001:0430a04_7",
        "context_with_next_sentence": true
    },
    {
        "source_sentence": "七、主兵臣，—宜動身時，四兵如雲，從空而出。",
        "from": "T14n0456_001:0430a05_8",
        "context_with_next_sentence": true
    },
    {
        "source_sentence": "千子七寶，國界人民，一切相視不懷惡意，如母愛子。",
        "from": "T14n0456_001:0430a06_9",
        "context_with_next_sentence": true
    },
    {
        "source_sentence": "「時，王千子各取珍寶，於正殿前作七寶臺，有三十重高，十三由旬，千頭千輪，遊行自在。",
        "from": "T14n0456_001:0430a07_10",
        "context_with_next_sentence": true
    },
    {
        "source_sentence": "有四大寶藏，一一大藏，各有四億小藏圍繞。",
        "from": "T14n0456_001:0430a09_11",
        "context_with_next_sentence": true
    },
    {
        "source_sentence": "伊鉢多大藏，在乾陀羅國；般軸迦大藏，在彌緹羅國；賓伽羅大藏，在須羅吒國；穰佉大藏，在婆羅[木*奈]國古仙山處。",
        "from": "T14n0456_001:0430a10_12",
        "context_with_next_sentence": true
    },
    {
        "source_sentence": "此四大藏，自然開發顯大光明，縱廣正等一千由旬，滿中珍寶，各有四億小藏附之，有四大龍，各自守護。",
        "from": "T14n0456_001:0430a13_13",
        "context_with_next_sentence": true
    },
    {
        "source_sentence": "此四大藏及諸小藏，自然踊出形如蓮華。",
        "from": "T14n0456_001:0430a16_14",
        "context_with_next_sentence": true
    },
    {
        "source_sentence": "無央數人皆共往觀，是時眾寶無守護者，眾人見之，心不貪著，棄之於地，猶如瓦石、草木、土塊。",
        "from": "T14n0456_001:0430a17_15",
        "context_with_next_sentence": true
    },
    {
        "source_sentence": "時人見者，心生厭離，各各相謂而作是言：『如佛所說，往昔眾生為此寶故，共相殘害，更相偷劫、欺誑、妄語，令生死苦緣，展轉增長，墮大地獄。』",
        "from": "T14n0456_001:0430a19_16",
        "context_with_next_sentence": true
    },
    {
        "source_sentence": "翅頭末城，眾寶羅網彌覆其上，寶鈴莊嚴，微風吹動，其音和雅，如扣鐘磬，演說歸依佛、歸依法、歸依僧。",
        "from": "T14n0456_001:0430a22_17",
        "context_with_next_sentence": true
    },
    {
        "source_sentence": "「時，城中有大婆羅門主，名修梵摩，婆羅門女名梵摩拔提，心性和弱，彌勒託生以為父母。",
        "from": "T14n0456_001:0430a25_0",
        "context_with_next_sentence": true
    },
    {
        "source_sentence": "雖處胞胎如遊天宮，放大光明塵垢不障，身紫金色，具三十二大丈夫相，坐寶蓮華，眾生視之無有厭足，光明晃耀不可勝視，諸天世人所未曾覩；身力無量，一一節力，普勝一切大力龍象；不可思議毛孔光明，照耀無量，無有障礙；日月、星宿、水火珠光，皆悉不現，猶如埃塵。",
        "from": "T14n0456_001:0430a27_1",
        "context_with_next_sentence": true
    },
    {
        "source_sentence": "身長釋迦牟尼佛八十肘(三十二丈)，胷廣二十五肘(十丈)，面長十二肘半(五丈)，鼻高修直當于面門，身相具足，端正無比，成就相好。",
        "from": "T14n0456_001:0430b04_2",
        "context_with_next_sentence": true
    },
    {
        "source_sentence": "一一相，八萬四千好以自莊嚴，如鑄金像。",
        "from": "T14n0456_001:0430b07_3",
        "context_with_next_sentence": true
    },
    {
        "source_sentence": "一一好中，流出光明，照千由旬；肉眼清徹，青白分明；常光繞身，面百由旬。",
        "from": "T14n0456_001:0430b08_4",
        "context_with_next_sentence": true
    },
    {
        "source_sentence": "日月星宿、真珠摩尼、七寶行樹皆悉明耀，現於佛光，其餘眾光不復為用，佛身高顯如黃金山，見者自然脫三惡趣。",
        "from": "T14n0456_001:0430b10_0",
        "context_with_next_sentence": true
    },
    {
        "source_sentence": "「爾時，彌勒諦觀世間五欲過患，眾生受苦，沈沒長流，在大生死，甚可憐愍！",
        "from": "T14n0456_001:0430b12_1",
        "context_with_next_sentence": true
    },
    {
        "source_sentence": "自以如是正念，觀察苦、空、無常，不樂在家，厭家迫迮，猶如牢獄。",
        "from": "T14n0456_001:0430b14_2",
        "context_with_next_sentence": true
    },
    {
        "source_sentence": "「時蠰佉王共諸大臣國土人民，持七寶臺，有千寶帳及千寶軒、千億寶鈴、千億寶幡、寶器千口、寶甕千口，奉上彌勒。",
        "from": "T14n0456_001:0430b16_0",
        "context_with_next_sentence": true
    },
    {
        "source_sentence": "彌勒受已，施諸婆羅門；婆羅門受已，即便毀壞，各共分之。",
        "from": "T14n0456_001:0430b18_1",
        "context_with_next_sentence": true
    },
    {
        "source_sentence": "諸婆羅門觀見彌勒能作大施，生大奇特心。",
        "from": "T14n0456_001:0430b20_2",
        "context_with_next_sentence": true
    },
    {
        "source_sentence": "彌勒菩薩見此寶臺須臾無常，知有為法皆悉磨滅，修無常想，讚過去佛清涼甘露無常之偈：「『諸行無常，　　是生滅法；　　生滅滅已，　　寂滅為樂。』",
        "from": "T14n0456_001:0430b21_3",
        "context_with_next_sentence": true
    },
    {
        "source_sentence": "「說此偈已，出家學道，坐於金剛莊嚴道場，龍花菩提樹下。",
        "from": "T14n0456_001:0430b26_0",
        "context_with_next_sentence": true
    },
    {
        "source_sentence": "枝如寶龍，吐百寶華，一一花葉作七寶色，色色異果，適眾生意，天上人間為無有比，樹高五十由旬，枝葉四布放大光明。",
        "from": "T14n0456_001:0430b27_1",
        "context_with_next_sentence": true
    },
    {
        "source_sentence": "「爾時，彌勒與八萬四千婆羅門俱詣道場，彌勒即自剃髮出家學道，早起出家；即於是日初夜降四種魔，成阿耨多羅三藐三菩提，即說偈言：「『久念眾生苦，　　欲拔無由脫；　　今者證菩提，　　霍然無所礙。",
        "from": "T14n0456_001:0430c01_2",
        "context_with_next_sentence": true
    },
    {
        "source_sentence": "　　亦達眾生空，　　本性相如實；　　永更無憂苦，　　慈悲亦無緣。",
        "from": "T14n0456_001:0430c07_0",
        "context_with_next_sentence": true
    },
    {
        "source_sentence": "　　本為救汝等，　　國城及頭目，　　妻子與手足，　　施人無有數。",
        "from": "T14n0456_001:0430c09_0",
        "context_with_next_sentence": true
    },
    {
        "source_sentence": "　　今始得解脫，　　無上大寂滅；　　當為汝等說，　　廣開甘露道。",
        "from": "T14n0456_001:0430c11_0",
        "context_with_next_sentence": true
    },
    {
        "source_sentence": "　　如是大果報，　　皆從施戒慧，　　六種大忍生，　　亦從大慈悲，　　無染功德得。』",
        "from": "T14n0456_001:0430c13_0",
        "context_with_next_sentence": true
    },
    {
        "source_sentence": "「說此偈已，默然而住。",
        "from": "T14n0456_001:0430c16_0",
        "context_with_next_sentence": true
    },
    {
        "source_sentence": "時諸天、龍、鬼神王不現其身，而雨天花供養於佛。",
        "from": "T14n0456_001:0430c16_1",
        "context_with_next_sentence": true
    },
    {
        "source_sentence": "三千大千世界六變震動，佛身出光照於無量，應可度者皆得見佛。",
        "from": "T14n0456_001:0430c17_2",
        "context_with_next_sentence": true
    },
    {
        "source_sentence": "「爾時，釋提桓因、護世天王、大梵天王、無數天子，於花林園頭面禮足，合掌勸請轉於法輪。",
        "from": "T14n0456_001:0430c20_0",
        "context_with_next_sentence": true
    },
    {
        "source_sentence": "「時，彌勒佛默然受請，告梵王言：『我於長夜受大苦惱，修行六度，始於今日法海滿，建法幢、擊法鼓、吹法蠡、雨法雨，正爾當為汝等說法。",
        "from": "T14n0456_001:0430c22_1",
        "context_with_next_sentence": true
    },
    {
        "source_sentence": "諸佛所轉八聖道輪，諸天世人無能轉者；其義平等直至無上，無為寂滅，為諸眾生斷長夜苦；此法甚深，難得難入、難信難解，一切世間無能知者、無能見者，洗除心垢，得萬梵行。』",
        "from": "T14n0456_001:0430c25_2",
        "context_with_next_sentence": true
    },
    {
        "source_sentence": "說是語時，復有他方無數百千萬億天子、天女、大梵天王乘天宮殿，持天花香奉獻如來，繞百千匝，五體投地合掌勸請；諸天伎樂不鼓自鳴。",
        "from": "T14n0456_001:0430c29_3",
        "context_with_next_sentence": true
    },
    {
        "source_sentence": "時，諸梵王異口同聲，而說偈言：「『無量無數歲，　　空過無有佛；　　眾生墮惡道，　　世間眼目滅。",
        "from": "T14n0456_001:0431a04_4",
        "context_with_next_sentence": true
    },
    {
        "source_sentence": "　　三惡道增廣，　　諸天路永絕；　　今日佛興世，　　三惡道殄滅。",
        "from": "T14n0456_001:0431a07_0",
        "context_with_next_sentence": true
    },
    {
        "source_sentence": "　　增長天人眾，　　願開甘露門；　　令眾心無著，　　疾疾得涅槃。",
        "from": "T14n0456_001:0431a09_0",
        "context_with_next_sentence": true
    },
    {
        "source_sentence": "　　我等諸梵王，　　聞佛出世間；　　今者得值佛，　　無上大法王。",
        "from": "T14n0456_001:0431a11_0",
        "context_with_next_sentence": true
    },
    {
        "source_sentence": "　　梵天宮殿盛，　　身光亦明顯；　　普為十方眾，　　勸請大導師；　　唯願開甘露，　　轉無上法輪。』",
        "from": "T14n0456_001:0431a13_0",
        "context_with_next_sentence": true
    },
    {
        "source_sentence": "「說此偈已，頭面作禮，復更合掌慇懃三請：『唯願，世尊！",
        "from": "T14n0456_001:0431a16_0",
        "context_with_next_sentence": true
    },
    {
        "source_sentence": "轉於甚深微妙法輪，為拔眾生苦惱根栽，遠離三毒，破四惡道不善之業。』",
        "from": "T14n0456_001:0431a17_1",
        "context_with_next_sentence": true
    },
    {
        "source_sentence": "「爾時世尊為諸梵王，即便微笑出五色光，默然許之。",
        "from": "T14n0456_001:0431a19_0",
        "context_with_next_sentence": true
    },
    {
        "source_sentence": "時諸天子無數大眾，聞佛許可，歡喜無量，遍體踊躍；譬如孝子新喪，慈父忽然還活，大眾歡喜亦復如是。",
        "from": "T14n0456_001:0431a20_1",
        "context_with_next_sentence": true
    },
    {
        "source_sentence": "時諸天眾右遶世尊，經無數匝，敬愛無厭，却住一面。",
        "from": "T14n0456_001:0431a22_2",
        "context_with_next_sentence": true
    },
    {
        "source_sentence": "「爾時，大眾皆作是念：『雖復千億歲受五欲樂，不能得免三惡道苦，妻子財產所不能救。",
        "from": "T14n0456_001:0431a24_0",
        "context_with_next_sentence": true
    },
    {
        "source_sentence": "世間無常，命難久保，我等今者，於佛法中淨修梵行。』",
        "from": "T14n0456_001:0431a26_1",
        "context_with_next_sentence": true
    },
    {
        "source_sentence": "作是念已，復更念言：『設受五欲經無數劫，如無想天壽無量億歲，與諸婇女共相娛樂，受細滑觸，會歸磨滅，墮三惡道受無量苦。",
        "from": "T14n0456_001:0431a27_2",
        "context_with_next_sentence": true
    },
    {
        "source_sentence": "所樂無幾，猶如幻化，蓋不足言，入地獄時，大火洞然，百億萬劫受無量苦，求脫叵得？",
        "from": "T14n0456_001:0431b01_3",
        "context_with_next_sentence": true
    },
    {
        "source_sentence": "如此長夜，苦厄難拔，今日遇佛，宜勤精進。』",
        "from": "T14n0456_001:0431b03_4",
        "context_with_next_sentence": true
    },
    {
        "source_sentence": "「時穰佉王高聲唱言：「『設復生天樂，　　會亦歸磨滅。",
        "from": "T14n0456_001:0431b04_5",
        "context_with_next_sentence": true
    },
    {
        "source_sentence": "　　不久墮地獄，　　猶如猛火聚。",
        "from": "T14n0456_001:0431b07_0",
        "context_with_next_sentence": true
    },
    {
        "source_sentence": "　　我等宜時速，　　出家學佛道。』",
        "from": "T14n0456_001:0431b08_0",
        "context_with_next_sentence": true
    },
    {
        "source_sentence": "「說是語已，時穰佉王與八萬四千大臣恭敬圍繞；及四天王送轉輪王，至花林園龍花樹下，詣彌勒佛求索出家，為佛作禮，未舉頭頃，鬚髮自落，袈裟著身，便成沙門。",
        "from": "T14n0456_001:0431b09_0",
        "context_with_next_sentence": true
    },
    {
        "source_sentence": "「時，彌勒佛共穰佉王，與八萬四千大臣、諸比丘等恭敬圍繞，并與無數天龍八部，入翅頭末城。",
        "from": "T14n0456_001:0431b13_0",
        "context_with_next_sentence": true
    },
    {
        "source_sentence": "足躡門閫，娑婆世界六種震動，閻浮提地化為金色，翅頭末大城中央，其地金剛，有過去諸佛所坐金剛寶座，自然踊出眾寶行樹。",
        "from": "T14n0456_001:0431b15_1",
        "context_with_next_sentence": true
    },
    {
        "source_sentence": "天於空中雨大寶華，龍王作眾伎樂，口中吐華——毛孔雨華，用供養佛。",
        "from": "T14n0456_001:0431b18_2",
        "context_with_next_sentence": true
    },
    {
        "source_sentence": "佛於此座轉正法輪，謂是苦——苦聖諦，謂是集——集聖諦，謂是滅——滅聖諦，謂是道——道聖諦。",
        "from": "T14n0456_001:0431b19_3",
        "context_with_next_sentence": true
    },
    {
        "source_sentence": "并為演說三十七品助菩提法，亦為宣說十二因緣：無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老死憂悲苦惱等。",
        "from": "T14n0456_001:0431b21_4",
        "context_with_next_sentence": true
    },
    {
        "source_sentence": "「爾時大地六種震動，如此音聲聞于三千大千世界，復過是數無量無邊，下至阿鼻地獄，上至阿迦膩吒天。",
        "from": "T14n0456_001:0431b25_5",
        "context_with_next_sentence": true
    },
    {
        "source_sentence": "「時，四天王各各將領無數鬼神，高聲唱言：『佛日出時，降法雨露，世間眼目，今者始開，普令大地一切八部，於佛有緣，皆得聞知。』",
        "from": "T14n0456_001:0431b28_6",
        "context_with_next_sentence": true
    },
    {
        "source_sentence": "三十三天、夜摩天、兜率陀天、化樂天、他化自在天，乃至大梵天，各各於己所統領處高聲唱言：『佛日出世，降注甘露，世間眼目，今者始開，有緣之者，皆悉聞知。』",
        "from": "T14n0456_001:0431c02_7",
        "context_with_next_sentence": true
    },
    {
        "source_sentence": "「時，諸龍王八部，山神、樹神、藥草神、水神、風神、火神、地神、城池神、屋宅神等，踊躍歡喜，高聲唱言。",
        "from": "T14n0456_001:0431c06_8",
        "context_with_next_sentence": true
    },
    {
        "source_sentence": "「復有八萬四千諸婆羅門，聰明大智，於佛法中亦隨大王出家學道。",
        "from": "T14n0456_001:0431c08_9",
        "context_with_next_sentence": true
    },
    {
        "source_sentence": "復有長者名須達那，今須達長者是，亦與八萬四千人俱共出家。",
        "from": "T14n0456_001:0431c10_10",
        "context_with_next_sentence": true
    },
    {
        "source_sentence": "復有梨師達多、富蘭那兄弟，亦與八萬四千人俱共出家。",
        "from": "T14n0456_001:0431c11_11",
        "context_with_next_sentence": true
    },
    {
        "source_sentence": "復有二大臣：一名梵檀末利、二名須曼那——王所愛重——亦與八萬四千人俱，於佛法中出家學道。",
        "from": "T14n0456_001:0431c13_12",
        "context_with_next_sentence": true
    },
    {
        "source_sentence": "轉輪王寶女名舍彌婆帝，今之毘舍佉母是也，亦與八萬四千婇女俱共出家。",
        "from": "T14n0456_001:0431c15_13",
        "context_with_next_sentence": true
    },
    {
        "source_sentence": "穰佉太子名天金色，今提婆婆那長者子是，亦與八萬四千人俱共出家。",
        "from": "T14n0456_001:0431c17_14",
        "context_with_next_sentence": true
    },
    {
        "source_sentence": "彌勒佛親族婆羅門子名須摩提，利根智慧，今欝多羅善賢比丘尼子是，亦與六萬人俱，於佛法中俱共出家。",
        "from": "T14n0456_001:0431c19_15",
        "context_with_next_sentence": true
    },
    {
        "source_sentence": "穰佉王千子，唯留一人用嗣王位，餘九百九十九人，亦與八萬四千人，於佛法中俱共出家。",
        "from": "T14n0456_001:0431c21_16",
        "context_with_next_sentence": true
    },
    {
        "source_sentence": "如是等無量億眾，見世苦惱，五陰熾然，皆於彌勒佛法中俱共出家。",
        "from": "T14n0456_001:0431c24_17",
        "context_with_next_sentence": true
    },
    {
        "source_sentence": "「爾時，彌勒佛以大慈心語諸大眾言：『汝等今者不以生天樂故，亦復不為今世樂故，來至我所，但為涅槃常樂因緣，是諸人等皆於佛法中種諸善根。",
        "from": "T14n0456_001:0431c25_18",
        "context_with_next_sentence": true
    },
    {
        "source_sentence": "釋迦牟尼佛出五濁世，種種呵責為汝說法，無奈汝何，教殖來緣。",
        "from": "T14n0456_001:0431c29_19",
        "context_with_next_sentence": true
    },
    {
        "source_sentence": "今得見我，我今攝受是諸人等，或以讀誦分別決定修多羅、毘尼、阿毘曇，為他演說、讚歎義味，不生嫉妬教於他人，令得受持，修諸功德來生我所；或以衣食施人、持戒、智慧，修此功德來生我所；或以妓樂、幡蓋、華香燈明供養於佛，修此功德來生我所；或以施僧常食、起立僧房、四事供養，持八戒齋修習慈心，行此功德來生我所；或為苦惱眾生深生慈悲，以身代受，令其得樂，修此功德來生我所；或以持戒、忍辱，修淨慈心，以此功德來生我所；或造僧祇四方無礙、齋講設會、供養飯食，修此功德來生我所；或以持戒、多聞、修行禪定無漏智慧，以此功德來生我所；或有起塔供養舍利，念佛法身，以此功德來生我所；或有厄困、貧窮、孤獨，繫屬於他，王法所加，臨當刑戮，作八難業，受大苦惱，拔濟彼等令得解脫，修此功德來生我所；或有恩愛別離，朋黨諍訟，極大苦惱，以方便力令得和合，修此功德來生我所。』",
        "from": "T14n0456_001:0432a01_20",
        "context_with_next_sentence": true
    },
    {
        "source_sentence": "「說是語已，稱讚釋迦牟尼佛：『善哉，善哉！",
        "from": "T14n0456_001:0432a21_21",
        "context_with_next_sentence": true
    },
    {
        "source_sentence": "能於五濁惡世，教化如是等百千萬億諸惡眾生，令修善本，來生我所。』",
        "from": "T14n0456_001:0432a22_22",
        "context_with_next_sentence": true
    },
    {
        "source_sentence": "時，彌勒佛如是三稱讚釋迦牟尼佛，而說偈言：「『忍辱勇猛大導師，　　能於五濁不善世，　　教化成熟惡眾生，　　令彼修行得見佛。",
        "from": "T14n0456_001:0432a24_23",
        "context_with_next_sentence": true
    },
    {
        "source_sentence": "　　荷負眾生受大苦，　　今入常樂無為處，　　教彼弟子來我所。",
        "from": "T14n0456_001:0432a28_0",
        "context_with_next_sentence": true
    },
    {
        "source_sentence": "　　我今為汝說四諦，　　亦說三十七菩提，　　莊嚴涅槃十二緣；　　汝等宜當觀無為，　　入於空寂本無處。』",
        "from": "T14n0456_001:0432a29_1",
        "context_with_next_sentence": true
    },
    {
        "source_sentence": "「說此偈已，復更讚歎：『彼時眾生於苦惡世，能為難事；貪欲、瞋恚、愚癡、迷惑、短命人中，能修持戒，作諸功德，甚為希有。",
        "from": "T14n0456_001:0432b03_0",
        "context_with_next_sentence": true
    },
    {
        "source_sentence": "爾時，眾生不識父母、沙門、婆羅門，不知道法，互相惱害，近刀兵劫；深著五欲，嫉妬諂佞，曲濁邪偽，無憐愍心，更相殺害，食肉飲血；不敬師長，不識善友，不知報恩；生五濁世，不知慚愧；晝夜六時相續作惡，不知厭足，純造不善，五逆惡聚，魚鱗相次；求不知厭，九親諸族不能相濟。",
        "from": "T14n0456_001:0432b05_1",
        "context_with_next_sentence": true
    },
    {
        "source_sentence": "善哉，善哉！",
        "from": "T14n0456_001:0432b12_2",
        "context_with_next_sentence": true
    },
    {
        "source_sentence": "釋迦牟尼佛！",
        "from": "T14n0456_001:0432b12_3",
        "context_with_next_sentence": true
    },
    {
        "source_sentence": "以大方便，深厚慈悲，能於苦惱眾生之中，和顏美色，善巧智慧，說誠實語，示我當來，度脫汝等。",
        "from": "T14n0456_001:0432b13_0",
        "context_with_next_sentence": true
    },
    {
        "source_sentence": "如是導師明利智慧，世間希有，甚為難遇，深心憐愍惡世眾生，為拔苦惱，令得安隱，入第一義甚深法性。",
        "from": "T14n0456_001:0432b15_1",
        "context_with_next_sentence": true
    },
    {
        "source_sentence": "釋迦牟尼三阿僧祇劫，為汝等故，修行難行苦行，以頭布施，割截耳鼻、手足、胑體，受諸苦惱，為八聖道，平等解脫，利汝等故。』",
        "from": "T14n0456_001:0432b17_2",
        "context_with_next_sentence": true
    },
    {
        "source_sentence": "「時，彌勒佛如是開導，安慰無量諸眾生等，令其歡喜。",
        "from": "T14n0456_001:0432b21_0",
        "context_with_next_sentence": true
    },
    {
        "source_sentence": "彼時眾生，身純是法，心純是法，口常說法，福德智慧之人充滿其中，天人恭敬，信受渴仰。",
        "from": "T14n0456_001:0432b22_1",
        "context_with_next_sentence": true
    },
    {
        "source_sentence": "時，大導師各欲令彼聞於往昔苦惱之事，復作是念：『五欲不淨，眾苦之本。』",
        "from": "T14n0456_001:0432b24_2",
        "context_with_next_sentence": true
    },
    {
        "source_sentence": "又能除捨憂慼愁恨，知苦樂法，皆是無常，為說：『色、受、想、行、識，苦空、無常、無我。』",
        "from": "T14n0456_001:0432b26_3",
        "context_with_next_sentence": true
    },
    {
        "source_sentence": "說是語時，九十六億人不受諸法，漏盡意解，得阿羅漢，三明六通，具八解脫。",
        "from": "T14n0456_001:0432b27_4",
        "context_with_next_sentence": true
    },
    {
        "source_sentence": "三十六萬天子、二十萬天女，發阿耨多羅三藐三菩提心。",
        "from": "T14n0456_001:0432b29_5",
        "context_with_next_sentence": true
    },
    {
        "source_sentence": "天龍八部中，有得須陀洹者、種辟支佛道因緣者、發無上道心者，數甚眾多不可稱計。",
        "from": "T14n0456_001:0432c02_0",
        "context_with_next_sentence": true
    },
    {
        "source_sentence": "「爾時，彌勒佛與九十六億大比丘眾，并穰佉王八萬四千大臣、比丘眷屬圍繞，如月天子諸星宿從，出翅頭末城，還花林園重閣講堂。",
        "from": "T14n0456_001:0432c04_1",
        "context_with_next_sentence": true
    },
    {
        "source_sentence": "時，閻浮提城邑聚落，小王長者及諸四姓，皆悉來集龍花樹下花林園中。",
        "from": "T14n0456_001:0432c07_2",
        "context_with_next_sentence": true
    },
    {
        "source_sentence": "「爾時，世尊重說四諦、十二因緣，九十四億人得阿羅漢；他方諸天及八部眾六十四億恒河沙人，發阿耨多羅三藐三菩提心，住不退轉。",
        "from": "T14n0456_001:0432c08_3",
        "context_with_next_sentence": true
    },
    {
        "source_sentence": "「第三大會，九十二億人得阿羅漢；三十四億天龍八部發三菩提心。",
        "from": "T14n0456_001:0432c12_4",
        "context_with_next_sentence": true
    },
    {
        "source_sentence": "「時，彌勒佛說四聖諦深妙法輪，度天人已，將諸聲聞弟子、天龍八部一切大眾，入城乞食，無量淨居天眾，恭敬從佛入翅頭未城。",
        "from": "T14n0456_001:0432c13_5",
        "context_with_next_sentence": true
    },
    {
        "source_sentence": "當入城時，佛現十八種神足，身下出水，如摩尼珠，化成光臺，照十方界；身上出火，如須彌山，流紫金光；現大滿空，化成琉璃；大復現小，如芥子許，泯然不現；於十方踊，於十方沒，令一切人皆如佛身。",
        "from": "T14n0456_001:0432c16_6",
        "context_with_next_sentence": true
    },
    {
        "source_sentence": "種種神力，無量變現，令有緣者皆得解脫。",
        "from": "T14n0456_001:0432c21_7",
        "context_with_next_sentence": true
    },
    {
        "source_sentence": "「釋提桓因三十二輔臣與欲界諸天，梵天王與色界諸天，并天子天女，脫天瓔珞及以天衣而散佛上，時諸天衣化成花蓋；諸天妓樂不鼓自鳴，歌詠佛德；密雨天花、栴檀雜香供養於佛；街巷道陌竪諸幢幡，燒諸名香其煙若雲。",
        "from": "T14n0456_001:0432c22_8",
        "context_with_next_sentence": true
    },
    {
        "source_sentence": "世尊入城時，大梵天王、釋提桓因，合掌恭敬，以偈讚佛：「『正遍知者兩足尊，　　天人世間無與等，　　十力世尊甚希有，　　無上最勝良福田，　　其供養者生天上，　　未來解脫住涅槃，　　稽首無上大精進，　　稽首慈心大導師。』",
        "from": "T14n0456_001:0432c27_9",
        "context_with_next_sentence": true
    },
    {
        "source_sentence": "「東方天王提頭賴吒、南方天王毘樓勒叉、西方天王毘留博叉、北方天王毘沙門王，與其眷屬恭敬合掌，以清淨心讚歎世尊：「『三界無有比，　　大悲自莊嚴，　　體解第一義。",
        "from": "T14n0456_001:0433a05_0",
        "context_with_next_sentence": true
    },
    {
        "source_sentence": "　　不見眾生性，　　及與諸法相，　　同入空寂性，　　善住無所有。",
        "from": "T14n0456_001:0433a10_1",
        "context_with_next_sentence": true
    },
    {
        "source_sentence": "　　雖行大精進，　　無為無足跡。",
        "from": "T14n0456_001:0433a12_2",
        "context_with_next_sentence": true
    },
    {
        "source_sentence": "　　我今稽首禮，　　慈心大導師。",
        "from": "T14n0456_001:0433a13_3",
        "context_with_next_sentence": true
    },
    {
        "source_sentence": "　　眾生不見佛，　　長夜受生死，　　墜墮三惡道，　　及作女人身。",
        "from": "T14n0456_001:0433a14_4",
        "context_with_next_sentence": true
    },
    {
        "source_sentence": "　　今日佛興世，　　拔苦施安樂，　　三惡道已少。",
        "from": "T14n0456_001:0433a16_5",
        "context_with_next_sentence": true
    },
    {
        "source_sentence": "　　女人無諂曲，　　皆當得止息。",
        "from": "T14n0456_001:0433a18_0",
        "context_with_next_sentence": true
    },
    {
        "source_sentence": "　　具足大涅槃，　　大悲濟苦者，　　施樂故出世。",
        "from": "T14n0456_001:0433a19_0",
        "context_with_next_sentence": true
    },
    {
        "source_sentence": "　　本為菩薩時，　　常施一切樂，　　不殺不惱他，　　忍心如大地。",
        "from": "T14n0456_001:0433a20_1",
        "context_with_next_sentence": true
    },
    {
        "source_sentence": "　　我今稽首禮，　　忍辱大導師；　　我今稽首禮，　　慈悲大丈夫。",
        "from": "T14n0456_001:0433a22_2",
        "context_with_next_sentence": true
    },
    {
        "source_sentence": "　　自免生死苦，　　能拔眾生厄；　　如火生蓮花，　　世間無有比。』",
        "from": "T14n0456_001:0433a24_3",
        "context_with_next_sentence": true
    },
    {
        "source_sentence": "「爾時，世尊次第乞食，將諸比丘還至本處，入深禪定，七日七夜寂然不動。",
        "from": "T14n0456_001:0433a27_0",
        "context_with_next_sentence": true
    },
    {
        "source_sentence": "彌勒佛弟子色如天色，普皆端正，厭生老病死，多聞廣學、守護法藏、行於禪定，得離諸欲，如鳥出[穀-禾+卵]。",
        "from": "T14n0456_001:0433a28_1",
        "context_with_next_sentence": true
    },
    {
        "source_sentence": "「爾時，釋提桓因與欲界諸天子，歡喜踊躍，復說偈言：「『世間所歸大導師，　　慧眼明淨見十方；　　智力功德勝諸天，　　名義具足福眾生。",
        "from": "T14n0456_001:0433b03_0",
        "context_with_next_sentence": true
    },
    {
        "source_sentence": "　　願為我等群萌類，　　將諸弟子詣彼山；　　供養無惱釋迦師，　　頭陀第一大弟子。",
        "from": "T14n0456_001:0433b07_0",
        "context_with_next_sentence": true
    },
    {
        "source_sentence": "　　我等應得見過佛，　　所著袈裟聞遺法；　　懺悔前身濁惡劫，　　不善惡業得清淨。』",
        "from": "T14n0456_001:0433b09_0",
        "context_with_next_sentence": true
    },
    {
        "source_sentence": "「爾時，彌勒佛與娑婆世界前身剛強眾生及諸大弟子，俱往耆闍崛山。",
        "from": "T14n0456_001:0433b11_0",
        "context_with_next_sentence": true
    },
    {
        "source_sentence": "到山下已，安詳徐步，登狼跡山。",
        "from": "T14n0456_001:0433b12_1",
        "context_with_next_sentence": true
    },
    {
        "source_sentence": "到山頂已，舉足大指躡於山根，是時大地十八相動。",
        "from": "T14n0456_001:0433b13_2",
        "context_with_next_sentence": true
    },
    {
        "source_sentence": "既至山頂，彌勒以手兩向擘山，如轉輪王開大城門。",
        "from": "T14n0456_001:0433b14_3",
        "context_with_next_sentence": true
    },
    {
        "source_sentence": "「爾時，梵王持天香油灌摩訶迦葉頂，油灌身已，擊大楗椎，吹大法蠡。",
        "from": "T14n0456_001:0433b15_4",
        "context_with_next_sentence": true
    },
    {
        "source_sentence": "摩訶迦葉即從滅盡定覺，齊整衣服，偏袒右肩，右膝著地，長跪合掌，持釋迦牟尼佛僧伽梨，授與彌勒而作是言：『大師釋迦牟尼多陀阿伽度、阿羅訶、三藐三佛陀，臨涅槃時，以此法衣付囑於我，令奉世尊。』",
        "from": "T14n0456_001:0433b17_5",
        "context_with_next_sentence": true
    },
    {
        "source_sentence": "「時，諸大眾各白佛言：『云何今日此山頂上有人頭蟲，短小醜陋，著沙門服，而能禮拜恭敬世尊？』",
        "from": "T14n0456_001:0433b22_6",
        "context_with_next_sentence": true
    },
    {
        "source_sentence": "「時，彌勒佛訶諸大弟子，莫輕此人，而說偈言：「『孔雀有好色，　　鷹鶻鷂所食；　　白象無量力，　　師子子雖小，　　撮食如塵土；　　大龍身無量，　　金翅鳥所搏；　　人身雖長大，　　肥白端正好；　　七寶瓶盛糞，　　污穢不可堪。",
        "from": "T14n0456_001:0433b24_7",
        "context_with_next_sentence": true
    },
    {
        "source_sentence": "　　此人雖短小，　　智慧如練金；　　煩惱習久盡，　　生死苦無餘，　　護法故住此。",
        "from": "T14n0456_001:0433c02_8",
        "context_with_next_sentence": true
    },
    {
        "source_sentence": "　　常行頭陀事，　　天人中最勝，　　苦行無與等。",
        "from": "T14n0456_001:0433c05_0",
        "context_with_next_sentence": true
    },
    {
        "source_sentence": "　　牟尼兩足尊，　　遣來至我所，　　汝等當一心，　　合掌恭敬禮。』",
        "from": "T14n0456_001:0433c06_1",
        "context_with_next_sentence": true
    },
    {
        "source_sentence": "「說是偈已，告諸比丘：『釋迦牟尼世尊，於五濁惡世教化眾生，千二百五十弟子中，頭陀第一，身體金色，捨金色婦，出家學道，晝夜精進，如救頭然，慈愍貧苦下賤眾生，恒福度之，為法住世，摩訶迦葉者，此人是也。』",
        "from": "T14n0456_001:0433c09_0",
        "context_with_next_sentence": true
    },
    {
        "source_sentence": "說此語已，一切大眾悉為作禮。",
        "from": "T14n0456_001:0433c13_1",
        "context_with_next_sentence": true
    },
    {
        "source_sentence": "「爾時，彌勒持釋迦牟尼佛僧伽梨，覆右手不遍纔掩兩指，復覆左手亦掩兩指；諸人怪歎：『先佛卑小，皆由眾生貪濁憍慢之所致耳。』",
        "from": "T14n0456_001:0433c15_0",
        "context_with_next_sentence": true
    },
    {
        "source_sentence": "告摩訶迦葉言：『汝可現神足，并說過去佛所有經法。』",
        "from": "T14n0456_001:0433c18_0",
        "context_with_next_sentence": true
    },
    {
        "source_sentence": "「爾時，摩訶迦葉踊身虛空，作十八變，或現大身滿虛空中；大復現小如葶藶子，小復現大；身上出水，身下出火；履地如水，履水如地，坐臥空中，身不陷墜；東踊西沒，西踊東沒，南踊北沒，北踊南沒，邊踊中沒，中踊邊沒，上踊下沒，下踊上沒；於虛空中，化作琉璃窟；承佛神力，以梵音聲，說釋迦牟尼佛十二部經。",
        "from": "T14n0456_001:0433c19_1",
        "context_with_next_sentence": true
    },
    {
        "source_sentence": "大眾聞已，怪未曾有。",
        "from": "T14n0456_001:0433c26_2",
        "context_with_next_sentence": true
    },
    {
        "source_sentence": "八十億人遠塵離垢，於諸法中不受諸法，得阿羅漢；無數天人發菩提心，繞佛三匝，還從空下，為佛作禮，說有為法皆悉無常。",
        "from": "T14n0456_001:0433c27_0",
        "context_with_next_sentence": true
    },
    {
        "source_sentence": "辭佛而退，還耆闍崛山，本所住處；身上出火，入般涅槃。",
        "from": "T14n0456_001:0434a01_1",
        "context_with_next_sentence": true
    },
    {
        "source_sentence": "收身舍利，山頂起塔。",
        "from": "T14n0456_001:0434a02_2",
        "context_with_next_sentence": true
    },
    {
        "source_sentence": "「彌勒佛歎言：『大迦葉比丘，是釋迦牟尼佛於大眾中，常所讚歎頭陀第一，通達禪定解脫三昧，是人雖有大神力而無高心，能令眾生得大歡喜，常愍下賤貧苦眾生。』",
        "from": "T14n0456_001:0434a02_3",
        "context_with_next_sentence": true
    },
    {
        "source_sentence": "「彌勒佛歎大迦葉骨身言：『善哉！",
        "from": "T14n0456_001:0434a06_4",
        "context_with_next_sentence": true
    },
    {
        "source_sentence": "大神德！",
        "from": "T14n0456_001:0434a07_5",
        "context_with_next_sentence": true
    },
    {
        "source_sentence": "釋師子大弟子大迦葉！",
        "from": "T14n0456_001:0434a07_6",
        "context_with_next_sentence": true
    },
    {
        "source_sentence": "於彼惡世能修其心。』",
        "from": "T14n0456_001:0434a08_7",
        "context_with_next_sentence": true
    },
    {
        "source_sentence": "「爾時，摩訶迦葉骨身即說偈言：「『頭陀是寶藏，　　持戒為甘露。",
        "from": "T14n0456_001:0434a08_8",
        "context_with_next_sentence": true
    },
    {
        "source_sentence": "　　能行頭陀者，　　必至不死地。",
        "from": "T14n0456_001:0434a11_0",
        "context_with_next_sentence": true
    },
    {
        "source_sentence": "　　持戒得生天，　　及與涅槃樂。』",
        "from": "T14n0456_001:0434a12_0",
        "context_with_next_sentence": true
    },
    {
        "source_sentence": "「說此偈已，如琉璃水，還入塔中。」",
        "from": "T14n0456_001:0434a13_0",
        "context_with_next_sentence": true
    },
    {
        "source_sentence": "「爾時，說法之處，廣八十由旬，長百由旬；其中人眾，若坐若立，若近若遠，各見佛在其前獨為說法。",
        "from": "T14n0456_001:0434a13_1",
        "context_with_next_sentence": true
    },
    {
        "source_sentence": "「彌勒佛住世六萬億歲，憐愍眾生故，令得法眼；滅度之後，諸天世人，闍維佛身，時轉輪王收取舍利，於四天下，各起八萬四千塔；正法住世六萬歲，像法二萬歲。",
        "from": "T14n0456_001:0434a16_2",
        "context_with_next_sentence": true
    },
    {
        "source_sentence": "汝等宜應勤加精進，發清淨心，起諸善業，得見世間燈明彌勒佛身必無疑也。」",
        "from": "T14n0456_001:0434a19_3",
        "context_with_next_sentence": true
    },
    {
        "source_sentence": "佛說語已，尊者舍利弗、尊者阿難，即從座起，為佛作禮，胡跪合掌，白佛言：「世尊！",
        "from": "T14n0456_001:0434a21_4",
        "context_with_next_sentence": true
    },
    {
        "source_sentence": "當何名斯經？",
        "from": "T14n0456_001:0434a23_5",
        "context_with_next_sentence": true
    },
    {
        "source_sentence": "云何奉持之？」",
        "from": "T14n0456_001:0434a24_0",
        "context_with_next_sentence": true
    },
    {
        "source_sentence": "佛告阿難：「汝好憶持，普為天人分別演說，莫作最後斷法人耶。",
        "from": "T14n0456_001:0434a24_1",
        "context_with_next_sentence": true
    },
    {
        "source_sentence": "此法之要，名一切眾生斷五逆種，淨除業障、報障、煩惱障，修習慈心與彌勒共行，如是受持；亦名一切眾生得聞彌勒佛名，必免五濁世，不墮惡道經，如是受持；亦名破惡口業，心如蓮花，定見彌勒佛經，如是受持；亦名慈心不殺、不食肉經，如是受持；亦名釋迦牟尼佛以衣為信經，如是受持；亦名若有聞佛名，決定得免八難經，如是受持；亦名彌勒成佛經，如是受持。」",
        "from": "T14n0456_001:0434a25_2",
        "context_with_next_sentence": true
    },
    {
        "source_sentence": "佛告舍利弗：「佛滅度後，比丘、比丘尼、優婆塞、優婆夷、天龍八部鬼神等，得聞此經，受持、讀誦、禮拜、供養，恭敬法師，破一切業障、報障、煩惱障，得見彌勒及賢劫千佛，三種菩提隨願成就，不受女人身，正見出家，得大解脫。」",
        "from": "T14n0456_001:0434b05_3",
        "context_with_next_sentence": true
    },
    {
        "source_sentence": "說是語已，時諸大眾聞佛所說，皆大歡喜，禮佛而退。",
        "from": "T14n0456_001:0434b10_4",
        "context_with_next_sentence": true
    },
    {
        "source_sentence": "佛說彌勒大成佛經",
        "from": "T14n0456_001:0434b13_0",
        "context_with_next_sentence": false
    }
]