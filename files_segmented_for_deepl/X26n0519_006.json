[
    {
        "source_sentence": "仁王護國般若經疏法衡抄卷第六",
        "from": "X26n0519_006:0503a04_0",
        "context_with_next_sentence": true
    },
    {
        "source_sentence": "譯經證義講經律論廣演大師遇榮　集見道有二一者真見道唯識論中見道頌云若時於所緣智都無所得爾時住唯識離二取相故論曰若時菩薩於所緣境無分別智都無所得不取相故爾時乃名實住唯識真勝義性智與真如平等平等俱離能取所取相故(疏云心境相稱如智冥合俱離二取絕諸戲論故言平等平等)乃至云加行無間此智生時體會真如名通達位(疏云體通也會達也)初照理故亦名見道言體會真如者證遍行真如也一切有為皆名為行而此真如遍一切行與一切行為實性故亦與證智為實性故名遍行真如也然真見道初一剎那名無間道正斷分別二障種子智起惑亡中無間隔名無間道次第二念名解脫道已斷障種正證真如棄背義成名解脫道解脫即道解脫之道名解脫道也次第三念名勝進道勝前進後故如是總名一心真見道位唯識論云謂即所說無分別智實證二空所顯真理實斷二障分別隨眠雖多剎那事方究竟而相等故總名一心斷障證理有二師說一云二空二障漸證漸斷以有淺深麤細異故二云二空二障頓證頓斷由意樂力有堪能故後即為正二者相見道前真見道親證真如是根本智此後皆是後得智攝變影緣如緣餘有為皆變影像相分名相見道也此復有二一緣非安立諦名三心相見道二緣安立諦名十六心相見道且三心者論云觀非安立諦有三品心一內遣有情假緣智能除軟品分別隨眠二內遣諸法假緣智能除中品分別隨眠三遍遣一切有情諸法假緣智能除一切分別隨眠疏云內遣者唯緣內身而遣假故有情假者先計有情皆妄所執但有內心似有情現談其無體名之為假緣智者此能緣智唯緣內身為境遣有情假之緣智也次遣法執後遍遣人法二執准而說之雖言人法意為雙斷分別二障皆因二執之所生故然此二障各分上下麤者為上細者為下總有四類二類麤者各別除之二類細者合而除之前二品智勢猶弱故未能雙斷而各別斷上品麤者也至上品智數修勝故雙斷二障下品細者也初之二心未殊勝故但緣內身除我法假其第三心能廣遍緣一切內外除我法假是故三心斷四品障隨其智力說軟中上初起名軟次智名中後起名上皆法一心真見道中斷自所斷證自所證無間解脫別總立名三心相見道無間所斷有差別故各別法之解脫所證唯一味故而總法之故成三智十六心相見道者此復有二第一所取能取十六心論云一者依觀所取能取別立法類十六種心謂於苦諦有四種心一苦法智忍謂觀三界苦諦真如正斷三界見苦所斷二十八種分別隨眠二苦法智謂忍無間觀前真如證前所斷煩惱解脫三苦類智忍謂智無間無漏慧生於法忍智各別內證謂後聖法皆是此類四苦類智謂此無間無漏智生審定印可苦類智忍集滅道諦應知亦爾此十六心八觀真如八觀正智法真見道無間解脫見自證分差別建立名相見道(已上論文)准彼疏釋所取謂諦理能取謂緣理之智法忍法智緣諦理為境觀所取也類忍類智緣前智品觀能取也此中無間解脫各別立之有十六心苦法智忍者苦法者詮苦諦教法智者加行道中緣苦法之智忍者無漏之忍忍前苦法智也智者以決斷故雖忍智無別隨用標名也苦法智者法謂苦如能緣苦如之智名苦法智苦類智忍者謂後聖法是此苦智之類名苦類智緣此之慧名苦類智忍苦類智者印可緣苦類之智名苦類智十六心中法品緣如類品緣智法忍法真無間道見分法智法真解脫道見分類忍法無間道自證分類智法解脫道自證分印前智故差別立也第二下上諦境十六心論云二者依觀下上諦境別立法類十六種心謂觀現前不現前界苦等四諦各有二心一現觀忍二現觀智如其所應法真見道無間解脫見分觀諦斷見所斷一百一十二分別隨眠名相見道准彼疏釋法智類智四聖諦智不由行別然隨所作說其差別真見道中亦可義說有十六心瑜伽五十五說從見道起有下上十六心生謂從三心非安立見道起作此安立諦觀非全出見道在修道起也現前界者謂是欲界現於欲界入見道故即上二界名不現前其現觀忍法真見道無間道見分現隨智法真見道解脫道見分不法自證分以於前十六心後作此觀行觀漸麤故與前十六心差別觀故斷障法數可知此上三種皆相見道為令觀心得純熟故而修習之於見道前亦作此觀趣入見道問何故本頌明真見道不說相見道論云前真見道證唯識性後相見道證唯識相二中初勝故頌偏說修道位者唯識頌云無得不思議是出世間智捨二麤重故便證得轉依論曰菩薩從前見道起已為斷餘障證得轉依復數修習無分別智此智遠離所取能取故說無得及不思議或離戲論說為無得玅用難測名不思議是出世間無分別智斷世間故名出世間二取隨眠是世間本唯此能斷獨得出名或出世名依二義立謂體無漏及證真如此智具斯二種義故獨名出世餘智不然即是十地無分別智數修此故捨二麤重二障種子立麤重名性無堪任違細輕故令彼永滅故說為捨此能捨彼二麤重故便能證得廣大轉依(上皆論文)通顯十地修行斷證大意也修一行斷一障證一如登一地成佛果隨經可知。",
        "from": "X26n0519_006:0503a05_0",
        "context_with_next_sentence": true
    },
    {
        "source_sentence": "【疏】初地等者表入初地修布施行隨意施與故現種種寶藏也。",
        "from": "X26n0519_006:0504a22_0",
        "context_with_next_sentence": true
    },
    {
        "source_sentence": "【疏】歡喜地等者疏主引經釋十地名與唯識同歡喜地者初獲聖性具證二空能益自他生歡喜故莊嚴論云見真見利總皆名為歡喜故名歡喜地。",
        "from": "X26n0519_006:0504a24_0",
        "context_with_next_sentence": true
    },
    {
        "source_sentence": "【疏】斷諸無明者初地菩薩斷異生性障謂分別二障種子有令趣差別功能為異生性此性從彼所令趣類以彰其名異生之性名異生性異生性即障名異生性障斷能依時所依種子亦隨斷也或異生性之障名異生性障障聖性故此異生性即是凡性入見道時捨此凡性得彼聖性名為聖者依無漏種已生現行種上功能立聖性也。",
        "from": "X26n0519_006:0504b03_0",
        "context_with_next_sentence": true
    },
    {
        "source_sentence": "【疏】執著有相我法無明者妄情執著彼有相故有相之執著名執著有相執著有相即是我法名執著有相我法無明近彼我法執故隣近釋也怖畏生死惡趣無明者生死之言意目北洲長壽天等善業招故其三惡趣八難總報分別雜染惑業苦果毀責之故皆名惡趣所怖生死所怖惡趣無明品類皆此所攝故唯識云應知愚品總說為愚後准此釋(疏云愚所發業愚所感果愚品類故皆名為愚)。",
        "from": "X26n0519_006:0504b10_0",
        "context_with_next_sentence": true
    },
    {
        "source_sentence": "【疏】斷差別等者斷有三種謂見所斷修所斷非所斷見所斷者分別所起及相應心品并所發業及八難報皆見所斷謂無明等名自性斷相應心品名相應斷分別所發身語意業及所感果隨其能發亦見所斷善無記法名離縛斷不善三業八難報果名不生斷修所斷者出見道後數修聖道方能斷故謂俱生煩惱及隨煩惱相應心品所發三業及諸有漏若自性斷若相應斷若離縛斷名修所斷非所斷者謂諸無為及諸無漏有為名非所斷。",
        "from": "X26n0519_006:0504b18_0",
        "context_with_next_sentence": true
    },
    {
        "source_sentence": "【疏】五明者一內明明解佛法內因果故二聲明明解諸法言音異故三因明申宗立量摧邪顯正故四醫方明明解經書應病設藥故五工巧明世間工巧身語所作皆能解故。",
        "from": "X26n0519_006:0504c03_0",
        "context_with_next_sentence": true
    },
    {
        "source_sentence": "【疏】怖畏有五等者一不活畏由分別我資生愛起我見及貪為體二惡名畏行不饒益有希望起以貪為體三死畏由有我見失壞想起以俱生我見為體與初別者初畏難活此畏滅亡四惡道畏不遇諸佛惡業所起以癡為體五大眾威德畏知己證劣他勝所起亦癡為體。",
        "from": "X26n0519_006:0504c07_0",
        "context_with_next_sentence": true
    },
    {
        "source_sentence": "【疏】邪智妄取想見愛著故者邪智妄取起不活畏邪智妄想有所希求起惡名畏邪智妄見而起死畏邪智妄愛起惡道畏邪智妄著起大眾威德畏善根微少故者修福善根少故乏於資財有不活畏福慧善根少故多作過罪有惡名死及惡道畏智慧善根少故他勝己劣有大眾威德畏。",
        "from": "X26n0519_006:0504c13_0",
        "context_with_next_sentence": true
    },
    {
        "source_sentence": "【疏】又發等者所化眾生五類差別一三界二六趣三生處謂九地四蘊攝五獲益盡未來際化利不息(配文可知)。",
        "from": "X26n0519_006:0504c19_0",
        "context_with_next_sentence": true
    },
    {
        "source_sentence": "【疏】大念等者佛地論說略由四義入佛淨土一大念慧行為所乘騎二大空法性以為遊路三廣大法味所生喜樂以為飲食四大空無相無願為趣入門以如是義入淨土中初觀遍計若我若法體性空故名空解脫門次觀依他起性諸有漏法不可願之名無願解脫門後觀圓成實性無相真理名無相解脫門由此三觀棄皆障染立解脫名能觀觀行對所觀境無擁名門由於此觀入淨土故名淨土門淨土有二一法性理土謂一真如二法相事土謂十重他受用土若約理土由三解脫門修成就時入證真如即說名為入淨土者此以智對境智為境門若約事土由三解脫為門除虗妄執不耽有漏觀無相理以此觀行而為因門得生淨土而為果報正報依報皆名為果此以因對果因為果門也總此意云乘念慧乘遊法性路藉喜樂食依解脫門入性相土見報身佛。",
        "from": "X26n0519_006:0504c22_0",
        "context_with_next_sentence": true
    },
    {
        "source_sentence": "【疏】習謂習氣通種現者習氣有三一者習氣是種子異名是現行法熏習氣分故名習氣二者能熏現行數數熏習氣分種故名為習氣三者種現之外二障餘習氣勢名為習氣今言業習者由此習故發於彼業意取初二習氣分別起者也故說初地無三界業習更不造新業。",
        "from": "X26n0519_006:0505a13_0",
        "context_with_next_sentence": true
    },
    {
        "source_sentence": "【疏】若爾地上等者問意若俱生煩惱不發業者地上勝報十王之身彼應無因答意謂由地前分別煩惱發十善業彼業為因感人天身而作十王非謂十王勝報無因而有。",
        "from": "X26n0519_006:0505a19_0",
        "context_with_next_sentence": true
    },
    {
        "source_sentence": "【疏】有說漸悟等者意說漸悟及頓悟中智增菩薩初地已去無分段身受十王報然彼菩薩由隨智力無漏定願受變易身依變易身而作十王若不爾者十王果報彼類菩薩應可無耶若許有者故知即以變易之身作十王也。",
        "from": "X26n0519_006:0505a23_0",
        "context_with_next_sentence": true
    },
    {
        "source_sentence": "【疏】若界等者問變易之身三界外生出分段故凡夫不見云何為王化治凡夫故此釋之若謂變易三界外生非凡夫境者諸佛菩薩亦界外生應諸凡夫而不見耶若許見者此變易身受十王位由悲願力能令下位凡夫見之然其身量亦隨下位合宜見之大小相稱是此師意。",
        "from": "X26n0519_006:0505b04_0",
        "context_with_next_sentence": true
    },
    {
        "source_sentence": "【疏】故七等者七地已前悲增菩薩受十王報實分段也等者等於隨類受生利物皆實身也漸悟菩薩及智增者皆受變易非十王身然說菩薩福德力故應作十王不須定作或有作者化身作也疏第二解同慈恩釋。",
        "from": "X26n0519_006:0505b10_0",
        "context_with_next_sentence": true
    },
    {
        "source_sentence": "【疏】後之二攝等者謂利行同事但信解力行未通達非廣增勝故彼略之然亦隨力隨分利行同事故說之。",
        "from": "X26n0519_006:0505b15_0",
        "context_with_next_sentence": true
    },
    {
        "source_sentence": "【疏】地平如掌者表二地中修四無量怨親平等種種色等者顯其戒德清淨勝故於初中修二地加行加行成地已起無間道斷盡第二邪行障即攝二愚次第二念起解脫道捨二障習證最勝真如登第二離垢地。",
        "from": "X26n0519_006:0505b18_0",
        "context_with_next_sentence": true
    },
    {
        "source_sentence": "【疏】習謂等者初是種子後是習氣皆煩惱障此正斷習。",
        "from": "X26n0519_006:0505b23_0",
        "context_with_next_sentence": true
    },
    {
        "source_sentence": "【疏】等亦二義等者初煩惱障後所知障。",
        "from": "X26n0519_006:0505c01_0",
        "context_with_next_sentence": true
    },
    {
        "source_sentence": "【疏】微細學處誤犯無明者麤顯重戒微細輕戒由初地中一分俱生無明能令菩薩於微細戒有所誤犯也發起種種業行無明者無明發彼誤犯三業之行也唯識論說十地皆菩薩地地斷一障二愚同金光明更不引之。",
        "from": "X26n0519_006:0505c02_0",
        "context_with_next_sentence": true
    },
    {
        "source_sentence": "【疏】唯識等者顯十地中伏煩惱現不斷種子但除麤重約功能說初地已上伏盡煩惱令永不行或有現起故意留之非謂智力不能伏。",
        "from": "X26n0519_006:0505c07_0",
        "context_with_next_sentence": true
    },
    {
        "source_sentence": "【疏】答明等者二類雖殊非斷所知障外別起無間道斷煩惱中嗔等麤重以解脫道一智雙遣二障麤重。",
        "from": "X26n0519_006:0505c10_0",
        "context_with_next_sentence": true
    },
    {
        "source_sentence": "【疏】於十地等者皆以以無間道斷知障種次解脫道斷二障習也。",
        "from": "X26n0519_006:0505c12_0",
        "context_with_next_sentence": true
    },
    {
        "source_sentence": "【疏】有宗七色三心所故者身三語四身語表色意業三種無貪嗔癡此三心所癡無正慧故起邪見翻起無癡與正見俱故云正直經部師說分同大乘(如疏)唯識論云能動身思說名身業能發語思說名語業審決二思意相應故作動意故說名意業然由於思發動身語表色相故思假名色以思為體兼假表色。",
        "from": "X26n0519_006:0505c14_0",
        "context_with_next_sentence": true
    },
    {
        "source_sentence": "【疏】十地論等者十善業道集諦因緣感生人天苦諦果故其中間斷十善業感人趣果純十善業感天趣果純十善中福不動異感欲界天上界天也。",
        "from": "X26n0519_006:0505c20_0",
        "context_with_next_sentence": true
    },
    {
        "source_sentence": "【疏】上上品等者十善業道總為二品世間之因為下品出世間因為上品世因三品下品人趣因中品欲天因上品色無色天因出世三品聲聞獨覺大乘如次上下上中上上此上上品復有二類一者因位菩薩十善名上上品二者果位如來十善名極上上品。",
        "from": "X26n0519_006:0505c23_0",
        "context_with_next_sentence": true
    },
    {
        "source_sentence": "【疏】與此等者十善十惡相翻而立業道據重十善通輕道者因義業必感果名為業道飜此名為十惡業道亦有輕重汎論業道能得五果一異熟二等流三離繫四士用五增上有漏善業能得四果除離繫果無漏善業亦得四果除異熟果無漏勝法破壞有漏非彼因故有漏無漏十善合說得五果也十不善業能得四果除離繫果疏明三果其士用果易知故不說。",
        "from": "X26n0519_006:0506a04_0",
        "context_with_next_sentence": true
    },
    {
        "source_sentence": "【疏】彼經次云等者前引十地論即釋十地經也十惡業道皆隨三塗受異熟果後得人身隨一一業皆有二種別報等流果也。",
        "from": "X26n0519_006:0506a12_0",
        "context_with_next_sentence": true
    },
    {
        "source_sentence": "【疏】增上果者由殺生業感自內身而無光澤由偷盜業招感霜雹損苗稼等由婬欲業感身垢穢由雜穢語感口臭穢由兩舌語亦名離間語改變事宜鬪搆賢善感時候變損苗稼等由麤惡語田苗荊确(口角切)由虗誑語居處險曲由慳貪增苗等少果由嗔恚增菓等辛辣由邪見增苗等果實或少或無十惡為因有增上力感此十種名增上果十中三種內增上果七種外增上果然但略示行相故爾其實十惡皆感內外增上果也。",
        "from": "X26n0519_006:0506a15_0",
        "context_with_next_sentence": true
    },
    {
        "source_sentence": "【疏】三地等者先現勇健甲仗莊嚴意表降伏此地障故此地怨賊皆摧伏之於二地中修三地加行加行成已起無間道斷盡第三暗鈍障及二種愚次第二念起解脫道捨二障習證勝流真如登第三發光地。",
        "from": "X26n0519_006:0506a24_0",
        "context_with_next_sentence": true
    },
    {
        "source_sentence": "【疏】無量智慧三昧光明者得勝三昧發智慧故無量智慧之三昧也此有三德一得勝三昧發慧光明二忍行增勝諸違情境不可傾動摧伏瞋故三得勝總持總持為本發生勝慧照大乘法名發光地。",
        "from": "X26n0519_006:0506b04_0",
        "context_with_next_sentence": true
    },
    {
        "source_sentence": "【疏】暗鈍障者無明等體自性迷暗非明利故暗鈍即障名暗鈍障。",
        "from": "X26n0519_006:0506b08_0",
        "context_with_next_sentence": true
    },
    {
        "source_sentence": "【疏】未得今得愛著無明者無明近彼愛故故名愛著無明隣近釋也未得今得者勝定脩慧先未曾得今始得故而此無明障彼德故未得今得之愛著無明名未得今得愛著無明能障殊勝總持無明者能障即無明名能障無明而此無明障勝聞思及總持故殊勝總持之能障無明名能障殊勝總持無明。",
        "from": "X26n0519_006:0506b10_0",
        "context_with_next_sentence": true
    },
    {
        "source_sentence": "【疏】此云總持念慧為體者揀擇明記妙用勝故總持有二一者攝總持攝者持也隨所聞法若文若義皆能持故(即疏引經聞持陀羅尼也)二者散總持散者施也法施他故亦此有四種一法總持於一名句字中現一切名句字故二義總持於一義中現一切義故(疏約自利故言持也)三忍總持由得菩薩無生法忍說示他故四呪總持明諸神呪施眾生故疏意由內證得無生忍故能隨諸方演法差別故以詞無礙解即忍總持也由內成就辯才無礙解故說法自在而能誦出一切神呪施諸眾生故以辯才無礙解即呪總持也(更勘地持)。",
        "from": "X26n0519_006:0506b16_0",
        "context_with_next_sentence": true
    },
    {
        "source_sentence": "【疏】四地等者示相先現四方風起表四地中仁德如風攝化四生摧不信故現風輪也種種玅華表趣四地順忍果故華布地者普令眾生於生死地修因行華得玅果故於三地中修四地加行加行成已起無間道斷盡第四微細煩惱現行障及二種愚次第二念起解脫道捨二障習證無攝受真如登第四焰慧地。",
        "from": "X26n0519_006:0506c02_0",
        "context_with_next_sentence": true
    },
    {
        "source_sentence": "【疏】無攝受者疏是論文彼疏釋云真無繫屬非我執我慢我愛無明邊見等所依取故名無攝受真如此地已前真如隨執有所繫屬為執依取此地不爾。",
        "from": "X26n0519_006:0506c09_0",
        "context_with_next_sentence": true
    },
    {
        "source_sentence": "【疏】微細身邊見者第六識中修斷煩惱彼昔多與執我見等而同起故說煩惱名前暗鈍障於所聞思修法忘失能障勝定總持勝慧此於所得勝定及法而生愛著障菩提分法也微細者論三義釋一者最下品故謂意識中分別起者身見等法彼麤猛故名為上品獨頭貪等通不善故名為中品此是俱生無記性故名為下品二者不作意緣任運而起非如分別強思生故三者遠隨現行遠劫已來隨身現行而不捨離非如分別逢緣捨故。",
        "from": "X26n0519_006:0506c12_0",
        "context_with_next_sentence": true
    },
    {
        "source_sentence": "【疏】味著等至喜悅無明者由愛味著彼等至故等至之味著名味著等至此味著愛與喜受俱名味著等至喜悅也無明近彼味著愛故故以為名微玅淨法愛樂無明者煩惱障中所有愛樂愛彼微妙清淨法故而此無明近彼愛樂故以為名。",
        "from": "X26n0519_006:0506c21_0",
        "context_with_next_sentence": true
    },
    {
        "source_sentence": "【疏】五地等者示相先現有寶女者表趣五地生勝德故女以瓔珞嚴其身者顯四地中眾德莊嚴已圓滿故女首冠華者表生後地聖道果故於四地中修五地加行加行成已起無間道斷盡第五下乘般涅槃障及二種愚次第二念起解脫道捨二障習證類無別真如登第五難勝地。",
        "from": "X26n0519_006:0507a02_0",
        "context_with_next_sentence": true
    },
    {
        "source_sentence": "【疏】難勝地者本後二智證真達俗行相各異此位菩薩由加行力合令並生為由得此難勝智故故以為名。",
        "from": "X26n0519_006:0507a08_0",
        "context_with_next_sentence": true
    },
    {
        "source_sentence": "【疏】佛果四無畏者謂於四處能自了知坦然無畏以無怯劣不疑不懼故名無畏無畏有四一者正等覺無畏正覺諸法等覺諸法名正等覺非邪覺分覺故二者漏盡無畏諸煩惱漏種習盡故三者說障法無畏說障染法染必為障故四者說出苦道無畏說出離道諸聖修習定出苦故若有問者佛於此四正見了知坦然無畏正等覺之無畏等皆依主釋。",
        "from": "X26n0519_006:0507a11_0",
        "context_with_next_sentence": true
    },
    {
        "source_sentence": "【疏】能證之智者正等覺無畏也菩薩分得有正覺義而無等覺餘三如文。",
        "from": "X26n0519_006:0507a18_0",
        "context_with_next_sentence": true
    },
    {
        "source_sentence": "【疏】清淨平等無差別相者論云類無別真如謂此真如類無差別(體唯一法)非如眼等類有異故。",
        "from": "X26n0519_006:0507a20_0",
        "context_with_next_sentence": true
    },
    {
        "source_sentence": "【疏】斷隨等者論云下乘般涅槃障謂所知障中俱生一分令厭生死樂趣涅槃同下二乘厭苦欣滅彼障五地無差別道(無差別道者對於欣厭有差別境翻彼差別證無差別真如之道名無差別道)。",
        "from": "X26n0519_006:0507a22_0",
        "context_with_next_sentence": true
    },
    {
        "source_sentence": "【疏】此二等者初厭生死後欣涅槃然生死涅槃本無差別何得有厭復有欣趣蓋由無明勢分力故起此欣厭推過所歸是所知障中二種無明也。",
        "from": "X26n0519_006:0507b02_0",
        "context_with_next_sentence": true
    },
    {
        "source_sentence": "【疏】四對者一行願慈悲對二善根不捨對三正行無厭對四他護自勝對初二如次自利利他後二自利(尋文可悉)。",
        "from": "X26n0519_006:0507b05_0",
        "context_with_next_sentence": true
    },
    {
        "source_sentence": "【疏】此苦等者所知法體有麤有玅能知之智有上有下勝鬘依此說有八諦謂有作四聖諦無作四聖諦如是八聖諦非二乘所知分別四諦有無量行相故有作四聖諦者更有變易四諦可修作故謂分段生死名苦煩惱及業名集擇滅無為名滅生空智品名道無作四聖諦者此外更無勝法可修作故謂變易生死為苦所知障品為集無住處涅槃為滅法空智品為道此顯菩薩正觀無作四諦無量諦者若真若俗無量義類皆歸於諦無量境之諦名無量諦若能證智行解無量無量之諦名無量諦涅槃經云分別四諦有無量相無量即諦名無量諦。",
        "from": "X26n0519_006:0507b08_0",
        "context_with_next_sentence": true
    },
    {
        "source_sentence": "【疏】十六異論者一因中有果宗二從緣顯了宗乃至十六妄計吉祥宗如顯揚論。",
        "from": "X26n0519_006:0507b19_0",
        "context_with_next_sentence": true
    },
    {
        "source_sentence": "【疏】障道出道者於十地中各有三心謂入住出入心位時名為障道斷障道故住心正修出心修滿皆名出道出離道故又凡夫地中名為障道有諸煩惱障聖道故三乘聖地名為出道出離道故又出生死道斷障染道菩薩皆知。",
        "from": "X26n0519_006:0507b21_0",
        "context_with_next_sentence": true
    },
    {
        "source_sentence": "【疏】六地等者表緣起智住三脫門七聖財俱去諸垢染結菩提果如華如池現四堦道表化四生入四諦道金沙布地表可寶重濟諸貧窮八功德水者龍王經說一清二輕三冷四軟五香六美七飲時不損喉八飲已不傷腹表八定水滋福慧故青赤黃白四色蓮華如次梵語嗢[錳子+犮]羅等表六地中修緣起觀四十四智因行華故依緣起智解脫華池神通遊戲遠離熱惱受用玅法清涼之樂於五地中修六地加行加行成已起無間道斷盡第六麤相現行障即攝二愚次第二念起解脫道捨二障習證無染淨真如登第六現前地。",
        "from": "X26n0519_006:0507c02_0",
        "context_with_next_sentence": true
    },
    {
        "source_sentence": "【疏】現前地者觀有為行十二因緣前後相續於觀心前了了顯現如鏡中像由此觀故引無相智而現在前名現前地。",
        "from": "X26n0519_006:0507c13_0",
        "context_with_next_sentence": true
    },
    {
        "source_sentence": "【疏】准彼等者住是依義上品忍智依三解脫門入證平等真如也唯識論云無染淨真如謂此真如本性無染亦不可說後方淨故。",
        "from": "X26n0519_006:0507c16_0",
        "context_with_next_sentence": true
    },
    {
        "source_sentence": "【疏】集因者俱生貪等為潤生因識等五支為能生因生分段故名為集因福等三業感分段果名為集業其非福業招三塗果果於見道不生斷故能招因業此地方斷果麤因細前後斷異。",
        "from": "X26n0519_006:0507c19_0",
        "context_with_next_sentence": true
    },
    {
        "source_sentence": "【疏】麤現行相者此語倒也唯識論云麤相現行障謂所知障中俱生一分執有染淨麤相現行彼障六地無染淨道言麤相者執四諦相對後細故此名麤相麤相之現行麤相現行即障名麤相現行障翻前染淨此地真如名無染淨緣如之智名無染淨道。",
        "from": "X26n0519_006:0507c23_0",
        "context_with_next_sentence": true
    },
    {
        "source_sentence": "【疏】觀行流轉無明者觀有漏行苦集流轉染因果相麤相現行無明者執於滅道淨因果相由取無漏清淨相故有相觀多未能多時住無相觀。",
        "from": "X26n0519_006:0508a04_0",
        "context_with_next_sentence": true
    },
    {
        "source_sentence": "【經】無明暗覆等者緣生之義五門分別一出體二釋名三緣相四依世五染淨順逆且出體者無明支體以癡為性依唯識論無明有二謂迷內身無明迷外境無明唯取初一為無明支此復有二一真實義愚迷真實理通下中品二異熟果愚唯是上品迷於內身異熟果起此三品愚皆能發業由下品愚發不動業由中品愚發於福業由上品愚發非福業唯識又云正發業者唯見所斷助者不定唯取如是能發業者為無明支通相應不共纏及隨眠四無明也問種現皆發業為有正助為力齊耶答凡夫發業現正種助內法異生不放逸者種子正發現行助發若放逸者現亦正發行支者體通三業然此三業皆思為體身語二業亦以色聲假說為體由此行支通於種現色思為體唯取有漏善及不善身語意業能感當來異熟果故唯感總報及通感總別報業為行支性唯別報業則非行支故唯識云即彼所發乃名為行由此一切順現受業別助當業皆非行支意云以異熟果有其二類一者總報即第八識總報主故二者別報即前六識及色根等別別成滿彼總報故此能感業有其三類一唯感總報二唯感別報三雙感二報故總指云即彼無明所發乃名為行此三類中取唯感總報及雙感二報者為行支體唯感別報者則非行支不因此業生死輪轉勢力劣故但得名為別助當業也順現受業勢力劣故非是流轉生死業故次五支者謂識名色六處觸受皆取種子為五支體種子之位無別行相微隱難知今依所生現行以陳相貌即取彼種分別五支且識支者唯取第八本識為體總報主故名色支者四蘊名名色四蘊名色名與色異名為名色受想行識總名名者如世間名謂隨音聲歸赴於法而此四蘊心心所法歸赴趣向所緣境故說名為名瑜伽五十六云云何四無色蘊總說為名答順趣種種所緣境義故或依言說名分別種種所緣境義故故說為名何故色蘊名色答於彼彼方所種植增長義及變礙義故說為色六處支者體即眼等五根及意根處也謂前六識是異熟生無記性者望與後念識為所依義名為意根不取第七非異熟故如是六法是心心所生長門處立六處名觸受二支隨用觸受一法為體今取識等種子為五支體正生生死果報體故識等種子是無記性不能自生處所未定散住本識但是第八識等名言種子未屬識等五支由前行支之所招集方屬識等五支攝也且識支者即是本識名言種子由行所招是此支體名色支者汎言名色除六無為一切皆是今名色支為行所集種子為體非同汎義此體有二一雜亂出體五支種子皆是名色支體以此五支不越色受想行識五蘊為性名色支亦然四蘊名名色蘊名色一百法中取第八識全前六識一分計七識種及遍行別境各五不定中睡眠各一分共十一心所種及五根五塵共十色法種都計二十八法種子為此支體餘或假法無別種子設有種子非行所集非異熟故不屬此支如是等義如常可知二不雜亂出體除餘四支餘法方是名色支體以二十法為此支體前二十八中除本識五根觸受八法種子別立支故(上說欲界)若色界者初禪除香味鼻識舌識睡眠地法無故若雜亂體識種有五心所種有十色法種有八計二十三法種子為體若不雜亂亦除本識觸受五根八法種子取識種四謂眼耳身識第六識心所種有八謂遍行三別境五色種有三謂色聲觸計一十五法種子為此支體若二禪已上無前五識無尋伺故若雜亂體有二十法種子為此支體謂識種有二心所種有十色種有八若不雜亂體有十二法種子為此支體謂識種有一唯第六識心所種有八色種有三若無色界更除五根三色以無色故若雜亂體有十二法謂二識十心所種子為體若不雜亂體但有九法謂一識八心所雖有定果法處色攝似扶塵根定力所生非異熟故故無色界但有其名由此諸論或取異界色種成彼名色今論地法故不取之若於無色順觀緣起應云行緣識識緣名名緣意處意處緣觸等也六處支者體即五根前六識種若有異熟居過去世說為意也此約一意二世分別即義說別過去名意現在即屬名色支攝若不爾者名中無識此約一時俱有五種為論若約當生分位說彼種者初生之位在過去世名為意者亦名中攝而與後識為所依故名之為意爾時未名六處支故約所餘位現在之世亦六處攝即二類種體各不同觸支體者除第七識取第八識相應觸全六識相應若異熟觸一切種子皆是此體受支體者如觸說之作用分位義皆同故八愛支體者愛即是貪貪有三品中下品貪為愛支體若上品貪取支攝故九取支體者通取一切煩惱為體全界煩惱皆結生故皆能執取生死法故總為取支愛取二支通種及現皆能潤故十有支體者即前行等六支種子愛取潤已轉名為有近有當果故此唯種子十一生支體者唯識論云始從中有至本有中未衰變來皆生支攝十二老死支體者唯識論云諸變位總名為衰老身壞命終乃名為死老非定有附死立支此後二支體通五蘊唯是現行異熟果攝問病何非支唯識論云病不遍有故不立支謂不遍三界上界無故於欲界中不定有故第二釋名者瑜伽第十云由煩惱繫縛往諸趣中數數生起故名緣起又五十六說因名緣起果名緣生為緣起果故名緣起從緣所生故名緣生第三緣相者無明有三品真實義愚通下中品異熟果愚唯是上品此等皆緣內身異熟果起行有二種一善二不善或分為三一不動二福三非福上二界業名不動業欲界善業名為福業謂感善趣異熟及順五趣異熟善業皆名福業然福之名通三界善上界善業別有勝能名不動業欲界善業別得總名也感惡趣異熱及順五趣異熟諸不善業名非福業識等五支種子名言熏習勢力羸劣不能自生處所未定要待行支招集方起由下品愚發不動業由中品愚發於福業由上品愚發非福業隨發業已由業勢力遂集識等五支種子攝屬於行有當生處即是當來生老死種種位定無前後次第依當起位說因為五唯識論云謂緣迷內異熟果愚發正能招後有諸業為緣引發親生當來生老死位五果種已復依迷外增上果愚緣境界受發起貪愛緣愛復生欲等四取愛取合潤能引業種及所引因轉名為有言四取者一欲取即貪五塵為性二我語取由著我故計我語是名我語取三見取執餘三見也四見戒取執於三見所持戒禁此報命終趣後世果自從中有至本有中未衰變來生支體起衰變命終老死支現憂悲苦惱種種隨生還起無明復能造集後有因業等前報既盡後報復生是謂有支輪轉之相第四依世者唯識論云十因二果定不同世因果異故謂過去十支因現在二支果現在十支因未來二支果也無明至受望愛取有或同或異謂若無明發順生受業集識等種即於現身起愛取支潤六支種轉名為有即同世也無明若發順後受業及一分不定業隔世受果報者即於現世無明發行集識等種不於現世起愛取支於次後生未受報故於後後世臨受彼果次前一生方起愛取潤之為有於次後生受彼果故或於前前世起前七支於現在世方起愛取潤之為有於次後生方受果故此即前七與次三支不同一世也若前七次三後二自類相望決定同世勢相生故力相似故第五染淨順逆者對法第四云雜染順逆故清淨順逆故且雜染順逆者謂獨覺乘見道已前七方便位修作此等順逆觀行是有漏故名為雜染據實亦通聖位作之今就正位故說異生也作此觀時先順次逆以因推果說名為順順次第故驗果徵因說名為逆逆次第故依順流轉謂觀無明緣行行緣識乃至生緣老死即是順觀知其生死過患次第若作七十七智四十四智觀時說名為逆逆次第故且七十七智觀者謂觀現在老死緣生支有非不緣生而有老死前是推因智後是審因智現在自身而自起此生老死故便成二智復觀過去自無始來一切老死皆緣生有非不緣生有亦成二智未來之法雖復未起容有雜染還滅義故今觀雜染老死緣生亦起推因審因二智三際中初智觀果有因顯其所由後智觀果有因非不決定破外妄計無因等生總成六智正觀緣起復起一智遍觀詮顯三世緣起教法名法住智緣教法住故足前成七如是乃至行支緣無明有各成七智故總合成七十七智無明無因但斷無明輪迴自滅是故不成八十四智此後方入四十四智觀於四諦近見道故故於後起四十四智者謂觀老死老死集老死滅老死趣滅行乃至行行集行滅行趣滅行觀十一支一一皆具四諦各起四智成四十四十二支中無無明集更不別觀故不成於四十八智但斷無明生死輪迴自息滅故清淨順逆者謂依斷位究竟得果順逆而觀故名清淨謂觀無明滅故行滅行滅故識滅乃至生滅故老死滅是為順觀此依斷位次第觀也由誰無故老死無由誰滅故老死滅前是推因智後是審因智如是乃至由誰無故行無由誰滅故行滅是為逆觀此依得果究竟位觀逆次第故由如是等觀故解脫生死永息流轉。",
        "from": "X26n0519_006:0508a07_0",
        "context_with_next_sentence": true
    },
    {
        "source_sentence": "【疏】無明愛取者經說此三總為無明愛取二支無明類故助無明故行支是業識等五支生老死支此七是果有支即是行等六故通因通果疏約一分業有說之故置通言。",
        "from": "X26n0519_006:0510a17_0",
        "context_with_next_sentence": true
    },
    {
        "source_sentence": "【疏】二世三世皆不違經者經總相故過去十因現在二果現在十因未來二果兩類二世合通三世。",
        "from": "X26n0519_006:0510a21_0",
        "context_with_next_sentence": true
    },
    {
        "source_sentence": "【疏】本末明因果者十二支中無明力強正能發業招感苦果故經偏說無明業果舉勝攝劣無明正發愛取助發愛取正潤餘或助潤由此無明愛取體是煩惱而為發潤招苦之本故此三支是業苦之因也生老死支是此二支所發潤業招感異熟果也其行有支并識等五通因通果謂行支招感生老死果識等五支生彼生老死果有支雙具招感果義生現果義又以無明為因發行支故行支為因招集識等五果種故愛取二支潤於行等轉名有故。",
        "from": "X26n0519_006:0510a23_0",
        "context_with_next_sentence": true
    },
    {
        "source_sentence": "【疏】等起因果者等是引義前前支為緣而有勢力等能引起後後支故前因後果謂無明緣行乃至生緣老死。",
        "from": "X26n0519_006:0510b08_0",
        "context_with_next_sentence": true
    },
    {
        "source_sentence": "【疏】無願與悲境不二故者無願是智悲智同觀緣生為境故境不二自不願之悲生濟拔也。",
        "from": "X26n0519_006:0510b11_0",
        "context_with_next_sentence": true
    },
    {
        "source_sentence": "【疏】又非等者觀緣生法非實有故為空解脫門非無幻法流轉之相不可願故為無願解脫門觀緣生性一相凝然無別相故為無相解脫門三觀一境故言不二。",
        "from": "X26n0519_006:0510b13_0",
        "context_with_next_sentence": true
    },
    {
        "source_sentence": "【疏】七地等者濟地獄苦令彼無怖表七地身當出分段苦於六地中修七地加行加行成已起無間道斷盡第七細相現行障即攝二愚次第二念起解脫道捨二障習證法無別真如登第七遠行地。",
        "from": "X26n0519_006:0510b17_0",
        "context_with_next_sentence": true
    },
    {
        "source_sentence": "【疏】遠行地者思惟是觀行義無漏無間純無相觀常相續故無相之定證解脫理名解脫三昧遠離有相行無相故名遠行地(廣如前釋)。",
        "from": "X26n0519_006:0510b21_0",
        "context_with_next_sentence": true
    },
    {
        "source_sentence": "【疏】法無別者法無別真如也唯識疏云雖多教法種種安立真如無別謂名勝義法界等異真無別故名法無別真如。",
        "from": "X26n0519_006:0510b24_0",
        "context_with_next_sentence": true
    },
    {
        "source_sentence": "【疏】細現行相者此言倒也唯識論云細相現行障謂所知障中俱生一分執有生滅細相現行彼障七地玅無相道執有生滅細相現行者謂六地中作緣起觀執彼緣起有生滅相對前地境此名細相細相之現行細相現行即障名細相現行障。",
        "from": "X26n0519_006:0510c03_0",
        "context_with_next_sentence": true
    },
    {
        "source_sentence": "【疏】微細諸相現行無明者微細諸相諸相謂流轉相也現行法執無明品類皆無明攝現行即是無明名現行無明微細諸相之現行無明名微細諸相現行無明執有生者諸行流轉以生為首實皆有滅於有漏中舉一生相非不執滅即執流轉相也作意欣樂無相無明者作意欣樂無明品類皆無明攝作意欣樂即是無明名作意欣樂無明由無明力而作欣樂無相之解也無相之作意欣樂無明名作意欣樂無相無明執有滅者於無漏中舉一滅相非不執生即執還滅相也。",
        "from": "X26n0519_006:0510c08_0",
        "context_with_next_sentence": true
    },
    {
        "source_sentence": "【疏】釋此名者滅前六識盡第七識一分染汙心心所法令暫不行名為滅盡若二乘者唯除人執菩薩雙除人法二執各望自乘說為染汙令身安和亦名為定所滅所盡之定能滅能盡即定名滅盡定亦名滅受想定由加行時偏厭受想行相麤故。",
        "from": "X26n0519_006:0510c18_0",
        "context_with_next_sentence": true
    },
    {
        "source_sentence": "【疏】出此體者修加行時初以細心厭麤心次以微心厭細心次以微微心厭微心此微微心忽然而滅微微心時二十二法熏成種子此種子上有遮礙心等不生現行功能以此功能為滅定體唯識論云謂修定時於定加行厭患麤動心心所故發勝期願遮心心所令心心所漸細漸微微微心時熏異熟識成極增上厭心等種由此損伏心等種故麤動心等暫不現行依此分位假立二定(言二定者無想定滅盡定修加行時行相相似故合說之)二十二法者遍行別境各五善十一同時心王計二十二法此總聚論理實善十一中後三是假無別種子若佛果位已圓滿故而不熏種唯依本有種子立滅定也。",
        "from": "X26n0519_006:0510c23_0",
        "context_with_next_sentence": true
    },
    {
        "source_sentence": "【疏】明所依等者小乘入意作止息想厭患有漏心識勞慮或厭無漏心識麤動故入滅定菩薩入意亦欲發起無心寂靜勝功德故故入滅定唯識第七云此定初入必依有頂遊觀無漏為加行入次第定中最居後故若修此定已得自在餘地心後亦得現前作真如觀故能入也。",
        "from": "X26n0519_006:0511a11_0",
        "context_with_next_sentence": true
    },
    {
        "source_sentence": "【疏】雖依等者薩婆多說有頂地定唯是有漏既爾應許有漏加行之心入滅定耶故此釋之雖依有頂然是無漏何以故此定微玅要證二空隨應後得無漏定心所引生故薩婆多說是不正義。",
        "from": "X26n0519_006:0511a17_0",
        "context_with_next_sentence": true
    },
    {
        "source_sentence": "【疏】得人者世親攝論云三乘無學不退菩薩身證那含五人得滅盡定唯識論云若諸菩薩先二乘位已得滅定後迴心者一切位中能起此定(此漸悟者)若不爾者或有乃至七地滿心方能永伏一切煩惱雖未永斷欲界修惑而如已斷能起此定論說已入遠行地菩薩(即攝論說)方能現起滅盡定故(悲增者也)有從初地即能永伏一切煩惱彼十地中皆起此定經說菩薩(楞伽經及十地經說)前六地中亦能現起滅盡定故(智增者也)彼疏釋云十地菩薩有起煩惱謂悲增者有不起煩惱謂智增者又解或諸菩薩悲智皆等而所樂行意趣有二一者怖煩惱故伏令不起二者不怖煩惱容起現行有伏不伏有此差別言身證者俱舍頌云得滅定不還轉名為身證滅定無心由身證得立身證名唯識二師一云下之八地修所斷惑中要全斷欲餘伏或斷然後方能初起此定欲界惑種二性繁雜障定強故二云要斷下之四地修所斷惑餘伏或斷然後方能初起此定變異受俱煩惱種子障定強故二師皆說伏斷無所有處已下伏得滅盡定顯有學人中唯第三果得也。",
        "from": "X26n0519_006:0511a21_0",
        "context_with_next_sentence": true
    },
    {
        "source_sentence": "【疏】唯在等者初起滅定唯在欲界人天趣身三洲欲天佛及聖眾說力起故若久習者上二界中亦得現前瑜伽論說若已建立第八識者亦依無色界入滅盡定信有本識為所依故。",
        "from": "X26n0519_006:0511b16_0",
        "context_with_next_sentence": true
    },
    {
        "source_sentence": "【疏】師子頻申三摩地者經云菩薩摩訶薩入菩薩師子頻申三摩地離生喜樂入初靜慮定生喜樂入第二靜慮乃至入滅受想定復從滅受想定起還入非想非非想處定從此定起入無所有處定乃至第二靜慮起入初靜慮如是名為師子頻申三摩地成就下地心出說名為頻上地心入下地心出說名為申故名此定。",
        "from": "X26n0519_006:0511b20_0",
        "context_with_next_sentence": true
    },
    {
        "source_sentence": "【疏】集散三摩地者經云離生喜樂入初靜慮從此起已入第二靜慮從此起已入第三靜慮乃至從非想非非想處定起已入滅受想定從此起已入初靜慮從此起已入滅受想定從此起已入第二靜慮從此起已入滅受想定乃至非想非非想處定起已入滅受想定從滅受想定起住不定心從不定心入非想非非想處定從此起已住不定心從不定心入無所有處定從此起已住不定心從不定心入識無邊處定乃至從不定心入初靜慮從初靜慮起住不定心如是名為集散三摩地菩薩住此三摩地中得一切法平等實性從一切地入滅受想定說名為集於一切地中出說名為散故名此定。",
        "from": "X26n0519_006:0511c03_0",
        "context_with_next_sentence": true
    },
    {
        "source_sentence": "【疏】雖常等者第六識全第七染分皆滅不生淨分第七平等性智相應心品依化身中廣利眾生法華疏云因位牛車以妙平二智而為體故法苑說言諸大菩薩雖入滅定常起威儀遊諸淨土此由定前意樂擊發本識相分現諸威儀後雖滅心威儀不滅由第八識持緣彼故意云由第八識持彼種子緣彼現行故定果身威儀不滅此中經意前六地中雖得滅定而未自在至第七地已得自在住滅盡定現身利物也。",
        "from": "X26n0519_006:0511c15_0",
        "context_with_next_sentence": true
    },
    {
        "source_sentence": "【疏】八地等者表八地中無功用行自利利他無相之智任運降魔無畏自在故身兩邊現師子王於七地中修八地加行加行成已起無間道斷盡第八無相中作加行障及斷二愚次第二念起解脫道捨二障習證不增減真如登第八不動地。",
        "from": "X26n0519_006:0511c24_0",
        "context_with_next_sentence": true
    },
    {
        "source_sentence": "【疏】不動地者無相觀行已得自在若有相行若功用行若諸煩惱皆不能動由此三義名不動地。",
        "from": "X26n0519_006:0512a05_0",
        "context_with_next_sentence": true
    },
    {
        "source_sentence": "【疏】體無增減者體猶會也證會無增減真如也唯識論云不增減真如無性釋云離遍計增離依他減名不增減世親釋云斷染不減得淨不增名不增減(疏引唯識如文)。",
        "from": "X26n0519_006:0512a07_0",
        "context_with_next_sentence": true
    },
    {
        "source_sentence": "【疏】斷諸功用者唯識論云無相中作加行障謂所知障中俱生一分令無相觀不任運起乃至云障八地中無功用道意說此位所知障體通前七識若種若現皆有勢力令彼聖德未能殊勝前六識障永不現行唯有種子第七識障通種及現由障勢力作加行轉推過所歸是所知障於無相中作加行之障名無相中作加行障障於後地無功用道入八地時便能永斷。",
        "from": "X26n0519_006:0512a11_0",
        "context_with_next_sentence": true
    },
    {
        "source_sentence": "【疏】於無相觀功用無明者由無明力令無相觀作加行轉名為功用無相觀功用之無明也執相自在無明者由無明力迷執彼相相之執故名為執相執相即無明名執相無明而此無明障彼自在勝功德法自在之執相無明名執相自在無明。",
        "from": "X26n0519_006:0512a19_0",
        "context_with_next_sentence": true
    },
    {
        "source_sentence": "【疏】云何為相等者示現身相及金銀等境界之相土者大小國土形量差別相寬土狹相是實總所依土是假別能依於其相中別分土故。",
        "from": "X26n0519_006:0512a24_0",
        "context_with_next_sentence": true
    },
    {
        "source_sentence": "【疏】得二自在者於無相中得自在故現相現土得自在故。",
        "from": "X26n0519_006:0512b03_0",
        "context_with_next_sentence": true
    },
    {
        "source_sentence": "【疏】第七等者煩惱障麤八地已去永伏不起隨第六說所知障細猶可現起法空智果有間斷故果謂滅定或後得智生空本後不違彼故。",
        "from": "X26n0519_006:0512b05_0",
        "context_with_next_sentence": true
    },
    {
        "source_sentence": "經心心寂滅者心心所法契寂滅理泯其相也若身若心無起動相泯其用也皆如虗空一切凝寂也。",
        "from": "X26n0519_006:0512b08_0",
        "context_with_next_sentence": true
    },
    {
        "source_sentence": "【疏】離一切心意識分別者第八名心集起義故第七名意恒審思量故前六名識了別麤境故離心意識泯依他也無所取著泯遍計也猶如虗空證圓成也總泯三性入一切法皆如虗空。",
        "from": "X26n0519_006:0512b10_0",
        "context_with_next_sentence": true
    },
    {
        "source_sentence": "【經】此菩薩等者十地論云如人夢見身墮大河發大勇猛使大方便而欲出河發勇猛時忽然便悟悟已即離一切勇猛加行方便菩薩亦爾從初已來見諸眾生墮生死河發大精進勤修勝進至不動地離一切想有功用行是時菩薩一切不行由是諸佛而伸七勸。",
        "from": "X26n0519_006:0512b14_0",
        "context_with_next_sentence": true
    },
    {
        "source_sentence": "【疏】種種覺觀者觀謂妄想種種邪覺顛倒妄想侵害眾生。",
        "from": "X26n0519_006:0512b20_0",
        "context_with_next_sentence": true
    },
    {
        "source_sentence": "【疏】適得等者適纔也汝今纔得此一法明一法者一切法性無生真理明者無分別智皆少分得如來復有無量法明汝未證得略指三種謂入作轉依教入解修作行業轉上上位(配論可知)那由他者此云姟也。",
        "from": "X26n0519_006:0512b22_0",
        "context_with_next_sentence": true
    },
    {
        "source_sentence": "【疏】華嚴等者至此位已於一念中所得功德倍前二劫所得功德後後剎那倍倍勝前展轉增勝於一切行中行一切行故。",
        "from": "X26n0519_006:0512c02_0",
        "context_with_next_sentence": true
    },
    {
        "source_sentence": "【疏】九地等者顯此地中得四無礙善轉法輪利有情故示現輪王眾圍繞也頂上白蓋眾寶莊嚴者表無礙智眾得首故慈悲喜捨覆廕群生為眾依止眾德莊嚴故現白蓋眾寶莊嚴於八地中修九地加行加行成已起無間道斷盡第九利他中不欲行障及二種愚次第二念起解脫道捨二障習證智自在所依真如登第九善慧地。",
        "from": "X26n0519_006:0512c05_0",
        "context_with_next_sentence": true
    },
    {
        "source_sentence": "【疏】善慧地者於一切法及種種義皆得自在此二如次解教理智二無礙解也隨方言說令眾無患亦無過累增長福慧詞無礙解也說法自在辯才無礙解也。",
        "from": "X26n0519_006:0512c12_0",
        "context_with_next_sentence": true
    },
    {
        "source_sentence": "【疏】斷無礙障者無礙解之障名無礙障唯識論云利他中不欲行障謂所知障中俱生一分令於利樂有情事中不欲勤行樂修己利彼障九地四無礙解。",
        "from": "X26n0519_006:0512c16_0",
        "context_with_next_sentence": true
    },
    {
        "source_sentence": "【疏】攝大乘等者四無礙解以慧為體能所引發定慧為體相應心品四蘊為性眷屬五蘊性有道共戒為色蘊故。",
        "from": "X26n0519_006:0512c19_0",
        "context_with_next_sentence": true
    },
    {
        "source_sentence": "【疏】初法體者遠離所執空有二邊緣生法相緣生法性性相所攝一切諸法謂如色法變礙為相心法緣慮為相法性常住為相此等皆是法無礙解所知境故法之無礙解也。",
        "from": "X26n0519_006:0512c22_0",
        "context_with_next_sentence": true
    },
    {
        "source_sentence": "【疏】法境界體者前離二邊緣生性相所攝法中如實智境如實者稱實義稱實正智所知境界體者義類之體也境界即體名境界體境界義體依彼法故法之境界體名法境界體菩薩稱彼緣生所攝智境界中安住正知色等義也何者色義謂眼色耳聲等眾生迷故虗妄分別常樂我淨聖者了知無常等義義之無礙解也。",
        "from": "X26n0519_006:0513a02_0",
        "context_with_next_sentence": true
    },
    {
        "source_sentence": "【疏】正得與眾生者菩薩正智解得法已說與眾生也隨他所喜諸方言說悉能正知隨他言說知彼意樂而與說之此等皆是隨諸有情言詞差別詞之無礙解也。",
        "from": "X26n0519_006:0513a09_0",
        "context_with_next_sentence": true
    },
    {
        "source_sentence": "【疏】正求與無量門者隨諸眾生正見求法應機與說無量法門於彼言說皆正知已而隨根性法說喻說略說廣說或性或相或淺或深無量差別種種義利隨彼所知而與說之此等皆是辯才差別辯才之無礙解也。",
        "from": "X26n0519_006:0513a13_0",
        "context_with_next_sentence": true
    },
    {
        "source_sentence": "【疏】彼論等者彼云以法無礙正知諸法無有差別攝在一乘以義無礙分別諸乘差別門異以詞無礙能說諸乘不壞諸乘以樂說無礙於一一乘以無量法明門說之廣如彼論□□□□□。",
        "from": "X26n0519_006:0513a18_0",
        "context_with_next_sentence": true
    },
    {
        "source_sentence": "【疏】十地經等者而此菩薩得二總持一攝總持聞一字義而頓領解一切字義二散總持於一字義中頓說一切字義故能頓受頓說(配疏可知)。",
        "from": "X26n0519_006:0513a22_0",
        "context_with_next_sentence": true
    },
    {
        "source_sentence": "【疏】第十地等者表因將滿隣之佛位故現如來身也表濟眾生故作金色顯因位極故有眾光圓滿及梵王供養也所供化佛轉於法輪表此菩薩將成佛果梵王專俟請說法故於九地中修第十地加行加行成已起無間道斷盡第十於諸法中未得自在障即攝二愚次第二念起解脫道捨二障習證業自在等所依真如登第十法雲地唯識論云如是十地總攝有為無為功德以為自性與所修行為勝依持令得生長故總名地瑜伽四十七云由能攝持菩薩義故說名為地能為受用居處義故說名位也。",
        "from": "X26n0519_006:0513b01_0",
        "context_with_next_sentence": true
    },
    {
        "source_sentence": "【疏】大法等者無性釋云由得總緣一切法智總緣一切契經等法不離真如智如大雲陀羅尼門三摩地門猶如淨水智能藏彼如雲含水而能生彼勝功德故又如大雲覆隱空如是法智覆隱如空廣大二障又如大雲注清淨水充滿虗空如是法智出生無量神通說法等勝品功德充滿所證無邊法身由此三義聖智如雲是法之雲法雲之地名法雲地。",
        "from": "X26n0519_006:0513b11_0",
        "context_with_next_sentence": true
    },
    {
        "source_sentence": "【疏】如是等者如是觀察從初發心歷位修行此能觀智名加行道引能證智證寂滅理即是下品寂滅忍也。",
        "from": "X26n0519_006:0513b18_0",
        "context_with_next_sentence": true
    },
    {
        "source_sentence": "【疏】證業自在者唯識論云業自在等所依真如(謂若證得此真如已具三自在如疏)。",
        "from": "X26n0519_006:0513b21_0",
        "context_with_next_sentence": true
    },
    {
        "source_sentence": "【疏】雖十等者問真如一相何容分十答雖真如性實無差別而隨勝德行有異故假立十名。",
        "from": "X26n0519_006:0513b23_0",
        "context_with_next_sentence": true
    },
    {
        "source_sentence": "【疏】斷神通障者唯識論云於諸法中未得自在障謂所知障中俱生一分令於諸法不得自在彼障十地大法智雲及所含藏所起事業論意說言由所知障障諸德故未得自在未得自在即障名未得自在障若約所令眾德不自在者未得自在之障名未得自在障。",
        "from": "X26n0519_006:0513c01_0",
        "context_with_next_sentence": true
    },
    {
        "source_sentence": "【疏】微細秘密未能悟解事業無明者微細秘密即是法雲及所藏德也由無明力於彼勝德未得自在圓滿悟解起諸事業事業之無明名事業無明未能悟解者此通能所望於無明二釋可知而此無明障彼微細秘密德故依主可知。",
        "from": "X26n0519_006:0513c07_0",
        "context_with_next_sentence": true
    },
    {
        "source_sentence": "【疏】轉謂等者依謂所依即第八識及真如理而與染淨迷悟之法為依止故轉者轉捨轉得由數修習無漏聖道斷本識中二障麤重捨依他中遍計所起及生死法復能轉得依他等中圓成涅槃轉捨之依轉得之依皆依主釋唯識疏云能依所依合名轉依故無持業。",
        "from": "X26n0519_006:0513c12_0",
        "context_with_next_sentence": true
    },
    {
        "source_sentence": "【疏】損力等者(六轉依疏皆唯識論第十文也)世親攝論云勝解者勝解行地慚愧者是勝解行之勝相故慈恩又解是勝解數得決定故由慚愧故崇賢拒惡有此勝德通資加位修習福慧損本識中染種勢力令二障種不生現行名為損力益本識內淨種功能滋無漏種功能殊勝名為益能損力與益能異相違釋也損益之言雖通能所今自所損所益染淨種子功能也轉通能所謂加行道而為能轉染淨二法而為所轉轉損染力轉益淨功此能轉道從彼彰名損力益能之轉也。",
        "from": "X26n0519_006:0513c18_0",
        "context_with_next_sentence": true
    },
    {
        "source_sentence": "【疏】通達轉者無始障染障礙真性擁塞不通見道位中聖智現前斷障達理故名通達能通達即轉所通達之轉二釋可知。",
        "from": "X26n0519_006:0514a03_0",
        "context_with_next_sentence": true
    },
    {
        "source_sentence": "【疏】修習轉者轉障之修習轉勝即修習名修習轉唯識疏云謂十地中而除初地見道取餘初地及餘九地即修道位十地所修皆修習轉。",
        "from": "X26n0519_006:0514a06_0",
        "context_with_next_sentence": true
    },
    {
        "source_sentence": "【疏】金剛等者金剛喻定現在前時永斷本來一切二障微細種子名斷麤重次一剎那解脫道起棄捨四事頓證佛位菩提涅槃圓滿轉依名果圓滿轉轉捨之果圓滿轉得即果圓滿名果圓滿轉。",
        "from": "X26n0519_006:0514a09_0",
        "context_with_next_sentence": true
    },
    {
        "source_sentence": "【疏】下劣轉等者謂二乘位通學無學有其六義名下劣轉一自利二欣厭三達生空理四斷煩惱障五證真擇滅六無勝堪能(初二如〔流〕)後四論云唯能通達生空真如斷煩惱障證真擇滅無勝堪能名下劣轉。",
        "from": "X26n0519_006:0514a13_0",
        "context_with_next_sentence": true
    },
    {
        "source_sentence": "【疏】廣大轉等者形對下劣此名廣大翻前六義(初二如疏)後四論云具能通達二空真如雙斷所知煩惱障種頓證無上菩提涅槃有勝堪能名廣大轉唯識疏云果圓滿轉對菩薩說若廣大轉對二乘說圓滿唯佛廣大在因又云既言廣大明圓滿轉亦在中也六中初一假立轉名未得真轉餘五真轉實證得故。",
        "from": "X26n0519_006:0514a17_0",
        "context_with_next_sentence": true
    },
    {
        "source_sentence": "【疏】今第等者今顯第三修習轉義順趣第四果圓滿轉現順修習第六轉義非餘三已超越故。",
        "from": "X26n0519_006:0514a23_0",
        "context_with_next_sentence": true
    },
    {
        "source_sentence": "【疏】轉依義別等者前六約位辯證此四正明體義四名八類皆論主立名論云初能轉道此復有二一能伏道謂伏二障隨眠勢力令不引起二障現行此通有漏無漏二道加行根本後得三智隨其所應漸頓伏彼(加行道唯漸伏本後智通頓漸伏也)二能斷道謂能永斷二障隨眠此道定非有漏加行有漏曾習相執所引未泯相故加行趣求所證所引未成辦故(疏云有漏加行智有漏後得智有其四義一有漏曾習二相執所引三未能泯伏滅此相故四加行趣求所證真如趣求所引無分別智未成辦故由此四義不能斷惑若無漏加行道亦能斷惑)二所轉依此復有二一持種依謂即本識由此能持染淨法種與染淨法俱為所依聖道轉令捨染得淨故名轉依(此轉依體即現行本識也通漏無漏該因果故)二迷悟依謂即真如由此能作迷悟根本諸染淨法依之得生聖道轉令捨染得淨故名轉依三所轉捨此復有二一所斷捨謂二障種真無間道現在前時障治相違彼便斷滅永不成就說之為捨彼種斷故不復現行妄執我法所執我法不對妄情亦說為捨由此名捨遍計所執二所棄捨謂餘有漏劣無漏種金剛喻定現在前時引極圓明純淨本識非彼依故皆永棄捨(上皆論文)此依正義二類種子與無間道俱時而捨無間道生彼猶未捨與無間道不相違故金剛喻定而能引引解脫道極圓極明純淨本識大圓鏡智共相應也金剛聖道第六識俱能引本識成無漏故說名為引極圓者簡前菩薩所依未圓極明者簡前菩薩彼智不明淨者無漏純者無雜昔因位中無漏六七淨而非純第八識聚純而非淨今顯佛果無漏第八恒相續故故名純淨純淨本識非彼有漏劣無漏種所依止故皆永棄捨簡異斷捨立棄捨名非染法故不名斷捨彼種捨已現行有漏乃劣無漏畢竟不生由此名捨生死劣法同諸教說解脫道中棄捨四事生死有漏攝於三事一有漏善二二障習氣三諸無記法并劣無漏共成四事金剛道品亦棄捨故論云四所轉得此復有二一所顯得謂大涅槃此雖本來自性清淨而由客障覆令不顯真聖道生斷彼障故令其相顯名得涅槃此依真如離障施設體即清淨法界(涅槃有四如彼具明)二所生得謂大菩提此雖本來有能生種而所知障礙故不生由聖道力斷彼障故令從種起名得菩提起已相續窮未來際此即四智相應心品名所生得(四智如下)。",
        "from": "X26n0519_006:0514b01_0",
        "context_with_next_sentence": true
    },
    {
        "source_sentence": "【疏】智障等者智障相應所起煩惱斷智障時煩惱隨伏如初地行檀違貪愛故二地修四無量違瞋恚故三地修定大法總持發玅光明違癡暗故如是諸地偏勝伏之於十地位前六識中伏現斷習煩惱種子金剛喻定一剎那中三界頓斷第七識中八地已前間斷伏之入八地後永伏不起煩惱種子金剛定時三界頓斷。",
        "from": "X26n0519_006:0514c15_0",
        "context_with_next_sentence": true
    },
    {
        "source_sentence": "【疏】若所知等者所知障種見所斷者初地入心一切頓斷修所斷者於十地中漸次而斷金剛喻定現在前時一剎那中方皆斷盡通緣內外麤細境生有多品類故漸次斷。",
        "from": "X26n0519_006:0514c22_0",
        "context_with_next_sentence": true
    },
    {
        "source_sentence": "【疏】理漸頓者漸解義理頓照真理也果中略無成所作智亦頓圓也。",
        "from": "X26n0519_006:0515a02_0",
        "context_with_next_sentence": true
    },
    {
        "source_sentence": "【疏】常自一性住一如床者如人睡夢動靜顛倒忽然夢覺顛倒皆無知身依床唯夢心倒床喻覺性生死夢想動靜顛倒忽然覺悟生死夢想一切皆無乃知本來常自一性住本覺體。",
        "from": "X26n0519_006:0515a04_0",
        "context_with_next_sentence": true
    },
    {
        "source_sentence": "【疏】金鼓經者此是舊譯新名金光明經彼第二云人如夢中見大河水漂溺其身運手動足截流而渡不懈退故得到彼岸忽然夢覺河水彼岸皆不可得非謂無心法亦如是於生死中精進不退截生死流得到彼岸既覺悟已生死夢想彼岸皆不可得生死滅已是清淨覺非謂無覺。",
        "from": "X26n0519_006:0515a08_0",
        "context_with_next_sentence": true
    },
    {
        "source_sentence": "【疏】住第四等者瑜伽第四解深密經智度論等皆作是說超色究竟有妙淨土第十地菩薩方生其中華嚴亦云有玅淨土出過三界第十地菩薩生於其中慈恩釋云生者現也往也住也將至金剛道時遂往色究竟天上妙淨土中華嚴等說五淨居外別有淨玅大自在宮亦屬色界言出過三界者菩薩無漏後得智變體是無漏故此淨土出過三界又解此玅淨土雖屬色究竟天攝然其本質是佛所變而體無漏不墮界繫故云出過三界。",
        "from": "X26n0519_006:0515a14_0",
        "context_with_next_sentence": true
    },
    {
        "source_sentence": "【疏】其華廣大等者十地論第十二云有大寶蓮華座量等十阿僧祇百千三千大千世界第十地菩薩坐證正覺此華王座有十相現一主相與諸小座而為主故二量相即十阿僧祇百千三千大千世界三勝相眾寶間錯故四地相遍諸界故五因相出世善根起故六成就相眾相具故七第一義相最勝玅故八功德眾相出過一切人天界故九體相摩尼寶珠而為體故十莊嚴相千華間錯無量寶網覆其上故。",
        "from": "X26n0519_006:0515a23_0",
        "context_with_next_sentence": true
    },
    {
        "source_sentence": "【疏】受王職位者爾時太子墮在剎利王數菩薩亦爾諸佛智水而灌其頂以受職位墮在佛數具十力等無量功德廣如彼說。",
        "from": "X26n0519_006:0515b07_0",
        "context_with_next_sentence": true
    },
    {
        "source_sentence": "【疏】依此等者依此最勝金剛喻定起無間道斷盡第十一如來地障即攝二愚次第二念起解脫道棄捨四事證二轉依名妙覺如來三身四智有為無為塵玅功德一切圓滿。",
        "from": "X26n0519_006:0515b10_0",
        "context_with_next_sentence": true
    },
    {
        "source_sentence": "【疏】如來地障等者唯識論云此地於法雖得自在而有餘障未名最極謂有俱生微所知障及有任運煩惱障種金剛喻定現在前時彼皆頓斷入如來地意云為由有此佛地障故十地菩薩觀佛境界如隔羅縠中觀月髣髴分明此佛地障依二障立所知品於地地中漸次斷之煩惱障種金剛無間一品道斷論以二障合而說之故言頓斷入如來地。",
        "from": "X26n0519_006:0515b14_0",
        "context_with_next_sentence": true
    },
    {
        "source_sentence": "【疏】於一切境微細所知障礙無明者所知障中一分俱生無明品類皆無明攝所知障礙即是無明名所知障礙無明第十地菩薩於一切法皆得自在然為有此一分微細所知障在令此菩薩諸勝功德未得最極殊勝能障無明極微細故名微細所知障礙無明上言一切境者無明障彼一切境故從彼為名。",
        "from": "X26n0519_006:0515b21_0",
        "context_with_next_sentence": true
    },
    {
        "source_sentence": "【疏】本識等者唯識二師一云有漏法種及劣無漏金剛喻定現在前時皆已棄捨與二障種俱時捨故二云金剛喻定現在前時猶未捨彼與無間道不相違故餘有漏等解脫道起方可棄捨第八淨識非彼依故(此後解正)。",
        "from": "X26n0519_006:0515c03_0",
        "context_with_next_sentence": true
    },
    {
        "source_sentence": "【疏】今等覺位者等覺末位解脫道起無明盡時動相本識隨無明滅但滅業識有漏動相不滅心體心體如水動相如波波滅水靜而水不滅也。",
        "from": "X26n0519_006:0515c08_0",
        "context_with_next_sentence": true
    },
    {
        "source_sentence": "【疏】此二等者前依唯識斷前七轉識中微細障種後依起信斷彼無明所起業相即本識也各據一分之義理實有漏八識無明等障一切皆滅方成佛果合取兩文符順教理。",
        "from": "X26n0519_006:0515c11_0",
        "context_with_next_sentence": true
    },
    {
        "source_sentence": "【疏】此位猶劣未能等佛者此等覺位斷盡諸障覺真俗境與佛相似故名等覺等是相似義故少解脫道未名為佛。",
        "from": "X26n0519_006:0515c15_0",
        "context_with_next_sentence": true
    },
    {
        "source_sentence": "【疏】大圓鏡智者理實智俱無漏第八現身現土現餘三智影像之法然約果位智強識劣是故說智現諸法影如圓鏡也故唯識云謂此心品離諸分別所緣行相微細難知乃至現種依持能現能生身土智影如大圓鏡現眾色像故名大圓鏡智。",
        "from": "X26n0519_006:0515c18_0",
        "context_with_next_sentence": true
    },
    {
        "source_sentence": "【疏】平等性智者證平等性之智名平等性智又第七識有漏位中執第八識為我而令能依第六意識於自於他而不平等至無漏位與智相應了達無我離不平等反因立號平等即性平等性即智名平等性智故唯識云謂此心品觀一切法自他有情悉皆平等大慈悲等恒共相應隨諸有情所樂示現受用身土影像差別乃至一味相續窮未來際故名平等性智。",
        "from": "X26n0519_006:0515c23_0",
        "context_with_next_sentence": true
    },
    {
        "source_sentence": "【疏】玅觀察智者意識俱智觀察諸法神用無方故以為名故唯識云謂此心品善觀諸法自相共相無礙而轉攝觀無量總持定門及所發生功德珍寶於大眾會能現無邊作用差別皆得自在雨大法雨斷一切礙令諸有情皆獲利樂故名玅觀察智。",
        "from": "X26n0519_006:0516a06_0",
        "context_with_next_sentence": true
    },
    {
        "source_sentence": "【疏】成所作智者攝前五識相應心品功用相似故總合之立一智也此智能成利他事故所作之成名成所作成所作即智名成所作智故唯識云謂此心品為欲利樂諸有情故普於十方示現種種變化三業成本願力所應作事名成所作智佛地論云成所作智決擇有情心行差別起三業化隨應利樂有情類故又說化佛亦名有心亦名無心有依他心無自依心但是實心相分所攝如鏡中火無別自體現貪嗔等令餘下類了解佛心若佛實心諸大菩薩猶不能了況餘凡聖而能解耶廣如彼論。",
        "from": "X26n0519_006:0516a11_0",
        "context_with_next_sentence": true
    },
    {
        "source_sentence": "【疏】如實義者如實正義成所作智佛果方起非因位有何所以故由第八識是總報主有漏性故有漏第八識變有漏五根依有漏五根發有漏五識故成事智相應心品佛果方得非因位有七八相續前六間斷皆如因位如是四智相應心品雖各定有二十二法而智用勝以智名顯故此四智總攝佛地一切有為功德皆盡。",
        "from": "X26n0519_006:0516a21_0",
        "context_with_next_sentence": true
    },
    {
        "source_sentence": "【疏】雖果等者雖佛果位本智證如無能所別今約五法體性有殊以一真如為自性身四智心品為受用身屬二身也。",
        "from": "X26n0519_006:0516b04_0",
        "context_with_next_sentence": true
    },
    {
        "source_sentence": "【疏】滿功德藏者神玅智解及體圓滿含眾德也德藏未滿居菩薩位由德藏滿住如來位湛寂不動譬如大海澄湛無波。",
        "from": "X26n0519_006:0516b07_0",
        "context_with_next_sentence": true
    },
    {
        "source_sentence": "【疏】三身等者依起信論約一真如義說三身(如疏可知)。",
        "from": "X26n0519_006:0516b10_0",
        "context_with_next_sentence": true
    },
    {
        "source_sentence": "【疏】前遣定一者為對一類執佛唯一謂無差別故說三身性相用別遣彼執一之病也後遣定異者為有一類執佛定異故說三身唯一真如無別三體遣彼執異之病也前順唯識後順起信合二文意雙遣一異病也。",
        "from": "X26n0519_006:0516b11_0",
        "context_with_next_sentence": true
    },
    {
        "source_sentence": "【疏】瞻部洲者舊名閻浮提洲訛也此云紫桂洲洲中有此紫桂樹故名紫桂洲起世經云須彌山南北洲北岸有瞻部樹其根入地二十由旬樹身廣七由旬高一百由旬枝葉垂布五十由旬其子甚大其味甘美樹下有閻浮檀金暎蔽日月之光東毗提訶洲此云勝身洲此洲人身極勝玅故起世經云東洲有樹名迦曇婆樹身廣七由旬等同上說之因立洲名西瞿陀尼洲此云牛貨洲此洲以寶牛為貨易故起世經云西洲有樹名顛頭迦樹身廣七由旬等同上說之樹下有一石牛高一由旬因立洲名北俱盧洲此云無對洲人之身相容儀勝故亦名勝生亦名高上起世經說北洲富樂如第二天蓮華開敷常聞玅香種種音樂甚可愛樂勝餘三洲因此名為高上洲也洲形大小者俱舍頌云於中大洲相南瞻部如車三邊各二千南邊有三半(三半者三邊之一半也或三由旬半洲形如天竺壇相也)東毗提訶洲其相如半月三邊如瞻部東邊三百半(三百五十由旬也此洲呼彼而為東邊彼洲自指而為南邊背妙高故)西瞿陀尼洲其相圓無缺徑二千五百周圍此三陪北俱盧蹟方面各二千等身量如前壽量者瑜伽論說瞻部洲人壽量不定或時壽無量歲謂成劫時或時壽八萬四千歲謂住劫初滅時或於一時壽量漸減乃至十歲謂三災起時東洲人壽增定二百五十歲西洲人壽增定五百歲北洲人壽定一千歲。",
        "from": "X26n0519_006:0516b16_0",
        "context_with_next_sentence": true
    },
    {
        "source_sentence": "【經】日色改變等者正法念說時阿修羅雜色珠玉以為甲冑光明晃曜身如須彌珠玉光明青黃赤白黑五色莊嚴心懷憍慢謂與天等爾時天王當於修羅住處空中雨諸刀劒修羅昇空日出千光暎障彼月不見天宮阿修羅王舉其右手以障日輪閻浮提中見日改變邪見論師不識業果妄說豐儉月色改變亦復如是薄蝕者日月虧也如虫食草漸虧漸盡也。",
        "from": "X26n0519_006:0516c15_0",
        "context_with_next_sentence": true
    },
    {
        "source_sentence": "【經】彗星者妖星也正法念說有大夜叉起大瞋恚口中出煙乘空而行閻浮提人謂是彗星也土等諸星者等於羅睺計都及諸恠星。",
        "from": "X26n0519_006:0516c22_0",
        "context_with_next_sentence": true
    },
    {
        "source_sentence": "【經】經百穀者楊泉物理論云梁者黍稷之總名稻者粳糯之總名菽者眾豆之總名三穀各二十合為六十蔬菓之實助穀各二十總為五穀別為百穀。",
        "from": "X26n0519_006:0517a01_0",
        "context_with_next_sentence": true
    },
    {
        "source_sentence": "【疏】修述等者曉抄云余親問疏主疏主答言其年自受恩命在南桃園修述義疏至此段經天時久旱遣使諸處祈禱山川逾時未雨時魚開府晨昏至誠遂謂同往興唐寺時僧志靜曰國家大弘至教譯經修疏務欲濟時經云天地亢陽陂池竭涸等講讀此經災難即滅修疏至此尚不能滅設於已後豈能除災良賁自責凡情不合至理昔曇延法師釋涅槃經疏畢發願取驗期文誓曰疏若合理願火不燒若不合理願隨火燼以疏投火火盡疏存光明洞照至今流布今既修述至此天久無雨何用是乎至六月十四日早辰置疏佛前焚香哀告此後七日天若不雨所述義疏請從火燬自此更不開卷但唯端然默念至十五日詔京城大德安國寺上座乘如等四十九人於蓬萊殿誦菩薩戒經至十六日戌後甘雨霈霔至十七日早辰具以聞奏於表中云此實陛下弘經之念付受之功豈在微僧之能果斯良願良賁等私謂之偶然際會驗不足徵陛下天聰俯臨猥見搜問愚僧慚惶不敢矯命謹表奉陳情以聞(勅詔如疏)。",
        "from": "X26n0519_006:0517a04_0",
        "context_with_next_sentence": true
    },
    {
        "source_sentence": "【疏】別乃二十有九者初四難中共有二十後三難中各三共九總計二十九種災難差別。",
        "from": "X26n0519_006:0517a22_0",
        "context_with_next_sentence": true
    },
    {
        "source_sentence": "【經】地種種災崩裂振動者正法念說有大惡龍起大嗔恚振動大水一百二百三百由旬地在水上故大地動邪見論師妄言吉凶復有異緣令大地動謂諸眾生行善不善業因緣故令大地動地下有風風動故水動水動故地動若善業動豐樂無災不善業動災難斯起邪見論師妄言豐儉晉書云晉惠帝元康四年蜀郡山移大康八年七月大雨殿前地陷方五尺深數丈中有破懷帝元喜三年地裂三處廣三丈餘長三百步皆臣下分離敗散之兆。",
        "from": "X26n0519_006:0517a24_0",
        "context_with_next_sentence": true
    },
    {
        "source_sentence": "【疏】云何因緣等者雙問有難無難也云何因緣惡龍修羅損減壞諸世間云何因緣惡龍修羅不勝不作衰損壞諸世間。",
        "from": "X26n0519_006:0517b09_0",
        "context_with_next_sentence": true
    },
    {
        "source_sentence": "【疏】婆修吉者亦名和修吉此云九頭一身九首龍中最勝復有七頭龍王象面龍王乃至鉢婆訶龍王十種法行龍王與非法行惱亂龍王等決其勝負。",
        "from": "X26n0519_006:0517b12_0",
        "context_with_next_sentence": true
    },
    {
        "source_sentence": "【疏】金剛者堅利義體堅故物不能壞用利故能摧諸物聖智示爾體堅故惡不能破用利故能破諸惡菩薩手中有金剛故名金剛手菩薩。",
        "from": "X26n0519_006:0517b15_0",
        "context_with_next_sentence": true
    },
    {
        "source_sentence": "【疏】降三世金剛三頭八臂者普賢菩薩異像也三頭表外降三世魔怨八臂表內成就八聖道故摩醯首羅天者此云大自在天准瑜伽論起世經列六欲天外別說魔羅天宮高而復勝是大自在天也。",
        "from": "X26n0519_006:0517b18_0",
        "context_with_next_sentence": true
    },
    {
        "source_sentence": "【疏】放青色光者諸異色中青色為上表降魔已令修正行勝上德故毗舍闍者正云畢舍遮飜為醜鬼。",
        "from": "X26n0519_006:0517b22_0",
        "context_with_next_sentence": true
    },
    {
        "source_sentence": "【疏】放白色光者白為眾色之本表降修羅等已令離諂曲修正直行離諂正直眾德本故恭畔荼者舊名鳩槃荼鬼此云陰形鬼亦云形影鬼陰形似冬瓜故亦名冬爪鬼辟茘多者翻為厭魅鬼。",
        "from": "X26n0519_006:0517b24_0",
        "context_with_next_sentence": true
    },
    {
        "source_sentence": "【疏】現作威怒六足金剛者表此菩薩遊化六道與其樂故手臂亦六者拔濟六道令出苦故坐水牛上者法華疏云牛王有三德一降怨德斷二障故二端嚴德眾相具故三運載德濟自他故具此三德能降毒龍制惡風雨故坐水牛若勝玅身坐於師子表智勇猛能斷諸障應機現相意各異故。",
        "from": "X26n0519_006:0517c04_0",
        "context_with_next_sentence": true
    },
    {
        "source_sentence": "【疏】放金色光者表降毒龍等已修慈悲德如金可重富單那者熱病鬼也。",
        "from": "X26n0519_006:0517c10_0",
        "context_with_next_sentence": true
    },
    {
        "source_sentence": "【疏】藥叉者能降藥叉義翻威德若所降藥叉翻為勇健或云暴惡無威德故雄者飛行名為藥叉舊名夜叉也雌者地行名羅剎婆此云可怖畏。",
        "from": "X26n0519_006:0517c12_0",
        "context_with_next_sentence": true
    },
    {
        "source_sentence": "【疏】示四臂身者顯降四方藥叉拔四生故。",
        "from": "X26n0519_006:0517c15_0",
        "context_with_next_sentence": true
    },
    {
        "source_sentence": "【疏】放琉璃色光者表降種種藥叉鬼等令其修習種種玅行如琉璃寶具種種色。",
        "from": "X26n0519_006:0517c16_0",
        "context_with_next_sentence": true
    },
    {
        "source_sentence": "【疏】放五色光者放青黃赤白黑五色之光表此菩薩隣之佛位五智將圓永出五道之相也。",
        "from": "X26n0519_006:0517c18_0",
        "context_with_next_sentence": true
    },
    {
        "source_sentence": "【經】陀羅尼者具云陀羅尼呪法義呪忍斯為一數由此總持誦出一切祕密神呪若持此呪必能除災靜難立邦破惡摧邪超凡入聖。",
        "from": "X26n0519_006:0517c20_0",
        "context_with_next_sentence": true
    },
    {
        "source_sentence": "【疏】聖者遍照者報身之智破煩惱暗照真法身自照照他名遍照也如來應供正等覺者如次法化報三身也正覺等覺合名正等覺。",
        "from": "X26n0519_006:0517c23_0",
        "context_with_next_sentence": true
    },
    {
        "source_sentence": "【疏】八轉聲者准西域記嚩字從口去聲呼之體業具為從屬依呼八也。",
        "from": "X26n0519_006:0518a02_0",
        "context_with_next_sentence": true
    },
    {
        "source_sentence": "【疏】瑜伽行者梵語瑜伽此云相應相應有五一教與理相應二心與境相應三定與慧應四行與果相應五藥與病相應如多貪病以不淨觀藥治之瑜伽行者得阿字門相應觀品獲無盡藏悟法本性是無分別智正是心境相應餘義兼之。",
        "from": "X26n0519_006:0518a04_0",
        "context_with_next_sentence": true
    },
    {
        "source_sentence": "【疏】法雨灌頂者十地菩薩得佛法水灌其心首如水灌頂也。",
        "from": "X26n0519_006:0518a09_0",
        "context_with_next_sentence": true
    },
    {
        "source_sentence": "【疏】此云成就人等者十地菩薩是成就聖智之人禮佛禮法也。",
        "from": "X26n0519_006:0518a11_0",
        "context_with_next_sentence": true
    },
    {
        "source_sentence": "【疏】男聲女聲者此方切韵有清聲濁聲不清不濁聲天竺聲明有男聲女聲非男非女聲准此疏意男聲女聲呼喚雖殊意趣無別皆取世尊義也。",
        "from": "X26n0519_006:0518a13_0",
        "context_with_next_sentence": true
    },
    {
        "source_sentence": "【疏】娑嚩訶者五義如疏如薄伽梵含多義故。",
        "from": "X26n0519_006:0518a16_0",
        "context_with_next_sentence": true
    },
    {
        "source_sentence": "【疏】攝前等者前法義忍三種總持對呪總持皆名長行攝法義忍為十六句顯十六行謂智燈行根本行乃至出生諸佛行攝彼十字歸一地字者意自真如地字為種子詮一切法不離真如故。",
        "from": "X26n0519_006:0518a17_0",
        "context_with_next_sentence": true
    },
    {
        "source_sentence": "【疏】故識諸王等者大品般若付囑聲聞令學般若深密義故以法華經付囑菩薩令諸菩薩化聲聞故此付諸王令王建立護三寶故滿請主願護國土故。",
        "from": "X26n0519_006:0518a21_0",
        "context_with_next_sentence": true
    },
    {
        "source_sentence": "【疏】命濁者命體即濁名為命濁餘皆持業。",
        "from": "X26n0519_006:0518a24_0",
        "context_with_next_sentence": true
    },
    {
        "source_sentence": "【疏】此次第者眾生處世壽命為先由命促故名為命濁命假資具由資具損次有劫濁貪等鈍惑撓惱身心漸增惡見疾利煩惱有次二濁由鈍利惑作諸惡業故有有情濁果緣因等依苦集者正報依報皆名為果謂命劫濁利鈍煩惱為發潤緣有次二濁由煩惱故修惡因業此作業者名有情濁初二後一依苦諦立煩惱見濁依集諦立。",
        "from": "X26n0519_006:0518b01_0",
        "context_with_next_sentence": true
    },
    {
        "source_sentence": "【疏】壽依命根依識為性者壽量短長依命根說命根即依本識種子功能建立命謂色心不斷根謂識種功能由業所引功能差別名之為根是命之根名為命根為命濁體善業力微殺業力強感命短促名命濁故飢饉病刀名為劫濁四塵為體又解劫者時分義時無別體依法以辨五蘊四大乖違名病隨所依法五蘊為體仍是不相應行中時所攝也法華疏云有情濁者合以第八識及五蘊為性雖第八識為有情體今說由近惡因外緣力故五蘊假者作惡無善為有情濁貪等煩惱及隨煩惱為煩惱濁體五見為見濁體五中命濁依種子立自餘四濁皆依現行色心立也。",
        "from": "X26n0519_006:0518b08_0",
        "context_with_next_sentence": true
    },
    {
        "source_sentence": "【疏】由次等者由煩惱濁善品衰損由於見濁浪推求故樂自苦行或在家者起鈍煩惱出家外道起利煩惱皆損善品有次二濁由有情濁衰損自身所謂身量乃至無病損衰損故。",
        "from": "X26n0519_006:0518b20_0",
        "context_with_next_sentence": true
    },
    {
        "source_sentence": "【疏】對治者由三善根治煩惱濁起諸正見對治見濁修十善行治有情濁內果勝玅壽命延長對治命濁外果勝玅無三災事對治劫濁故前疏云利鈍作業感內外果依治斷說是此義也五濁之中煩惱見濁是自性斷煩惱性故自餘三濁名不生斷入聖位已不作惡故雖有劫命不名濁故。",
        "from": "X26n0519_006:0518b24_0",
        "context_with_next_sentence": true
    },
    {
        "source_sentence": "【疏】三人等者增劫之時眾生命長三災輕微煩惱微薄惡見微劣有情向好爾時可忻不名為濁減劫漸此眾生命短三災漸起煩惱轉厚惡見漸盛有情向惡十惡可惡名為五濁佛悲愍之所以誡諸王臣令建佛法不得自恃高貴非法立制破滅佛法。",
        "from": "X26n0519_006:0518c06_0",
        "context_with_next_sentence": true
    },
    {
        "source_sentence": "【疏】在家出家高下座立者白衣高座說諸異論王令比丘地立而聽也。",
        "from": "X26n0519_006:0518c11_0",
        "context_with_next_sentence": true
    },
    {
        "source_sentence": "【經】惡比丘等者梵網經云應次第受請不得受別請利養入已若別受請即取十方僧物入已七佛無別請法不順孝道故。",
        "from": "X26n0519_006:0518c13_0",
        "context_with_next_sentence": true
    },
    {
        "source_sentence": "【疏】惡鬼惡龍作諸苦難者此通亂正因下轉兩度言之義自顯矣。",
        "from": "X26n0519_006:0518c16_0",
        "context_with_next_sentence": true
    },
    {
        "source_sentence": "【經】非法非律者非猶不也不依刑法不依格律無事拘繫執縛比丘由此名橫。",
        "from": "X26n0519_006:0518c18_0",
        "context_with_next_sentence": true
    },
    {
        "source_sentence": "【經】正法衰薄者正行法也六親者周禮註云父母兄弟妻子也善見論說六親有二一者父六親伯叔兄第兒孫二者母六親舅姨兄弟兒孫皆是同氣義親不雜異姓故名六親。",
        "from": "X26n0519_006:0518c20_0",
        "context_with_next_sentence": true
    },
    {
        "source_sentence": "【疏】火字二現喻一種現者火之與字二現行法喻思一法種現有殊火喻現行字喻種子現思作業現思滅故如火滅也思種不滅如字存也業現思種皆思為體名未見邊經舉火字已見邊法顯彼業思未見邊法令人解也。",
        "from": "X26n0519_006:0518c24_0",
        "context_with_next_sentence": true
    },
    {
        "source_sentence": "【疏】又現等者業有四種謂順現順生順後順不定等如前已說。",
        "from": "X26n0519_006:0519a05_0",
        "context_with_next_sentence": true
    },
    {
        "source_sentence": "【經】歡喜奉行者天親菩薩釋伽耶山頂經歡喜奉行有其三義一能說者清淨二所說法清淨三依所說法究竟得果清淨由此三義歡喜奉行。",
        "from": "X26n0519_006:0519a07_0",
        "context_with_next_sentence": true
    },
    {
        "source_sentence": "【疏】虗陶玄運者陶喜也運乘也餘輝者佛在世時如月正中流光赫弈遺法在世如日已沒而有餘輝疏主意云喜逢佛法玄妙真乘悲奉遺教佛日殘輝也。",
        "from": "X26n0519_006:0519a10_0",
        "context_with_next_sentence": true
    },
    {
        "source_sentence": "【疏】四海光臨者爾雅云東夷西戎南蠻北狄四方晦昧無知謂之四海又以四方寬廣猶如大海天子威光照臨彼四海也。",
        "from": "X26n0519_006:0519a13_0",
        "context_with_next_sentence": true
    },
    {
        "source_sentence": "【疏】詢諸等者諮詢古義依舊轍跡採集成章釋般若義慮不稱於經旨朝夕競惕如臨深泉也詞旨疎拙似荒蕪艸尤增慙赧懼人哂之。",
        "from": "X26n0519_006:0519a16_0",
        "context_with_next_sentence": true
    },
    {
        "source_sentence": "【疏】採集等者集諸要旨助贊般若福利群生同成大覺而為頌曰。",
        "from": "X26n0519_006:0519a19_0",
        "context_with_next_sentence": true
    },
    {
        "source_sentence": "般若旨[穴/泓]深集解贊幽邃福利諸含生同成一切智。",
        "from": "X26n0519_006:0519a20_1",
        "context_with_next_sentence": true
    },
    {
        "source_sentence": "仁王護國般若經疏法衡抄卷第六",
        "from": "X26n0519_006:0519a23_0",
        "context_with_next_sentence": false
    }
]