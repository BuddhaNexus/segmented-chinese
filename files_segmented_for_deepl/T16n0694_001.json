[
    {
        "source_sentence": "佛說大乘造像功德經卷上",
        "from": "T16n0694_001:0790a12_0",
        "context_with_next_sentence": true
    },
    {
        "source_sentence": "大唐于闐三藏提雲般若奉　制譯",
        "from": "T16n0694_001:0790a14_0",
        "context_with_next_sentence": true
    },
    {
        "source_sentence": "如是我聞：一時佛在三十三天波利質多羅樹下，與無量大比丘眾及無量大菩薩眾俱，彌勒菩薩摩訶薩而為上首。",
        "from": "T16n0694_001:0790a15_0",
        "context_with_next_sentence": true
    },
    {
        "source_sentence": "爾時世尊在彼天上，三月安居，為母說法，於諸天眾多所利益，令無量諸天離苦解脫。",
        "from": "T16n0694_001:0790a18_0",
        "context_with_next_sentence": true
    },
    {
        "source_sentence": "無量諸天皆蒙法利，獲大福果。",
        "from": "T16n0694_001:0790a19_1",
        "context_with_next_sentence": true
    },
    {
        "source_sentence": "時彼眾中有一天子，壽將欲盡，五衰相現，以聞法力，命終之後還生此天，永離惡道。",
        "from": "T16n0694_001:0790a20_2",
        "context_with_next_sentence": true
    },
    {
        "source_sentence": "爾時閻浮提中無有如來——譬如暗夜，星中無月；如國無君，如家無主——歡娛、戲樂一切都息。",
        "from": "T16n0694_001:0790a23_0",
        "context_with_next_sentence": true
    },
    {
        "source_sentence": "是時眾生孤獨無依，皆於如來心懷戀慕，生大憂惱，如喪父母，如箭入心，共往世尊曾所住處，園林、庭宇悉空無佛，倍加悲戀，不能自止。",
        "from": "T16n0694_001:0790a25_0",
        "context_with_next_sentence": true
    },
    {
        "source_sentence": "爾時優陀延王住在宮中，常懷悲感，渴仰於佛，夫人、婇女諸歡樂事皆不涉心，作是念言：「我今憂悲，不久當死。",
        "from": "T16n0694_001:0790a28_0",
        "context_with_next_sentence": true
    },
    {
        "source_sentence": "云何令我未捨命間，得見於佛？」",
        "from": "T16n0694_001:0790b01_1",
        "context_with_next_sentence": true
    },
    {
        "source_sentence": "尋復思惟：「譬若有人，心有所愛，而不得見，見其住處及相似人，或除憂惱。」",
        "from": "T16n0694_001:0790b02_2",
        "context_with_next_sentence": true
    },
    {
        "source_sentence": "復更思惟：「我今若詣佛先住處，不見於佛，哀號感切，或致於死。",
        "from": "T16n0694_001:0790b03_3",
        "context_with_next_sentence": true
    },
    {
        "source_sentence": "我觀世間無有一人能與如來色相、福德、智慧等者。",
        "from": "T16n0694_001:0790b05_4",
        "context_with_next_sentence": true
    },
    {
        "source_sentence": "云何令我得見是人除其憂惱？」",
        "from": "T16n0694_001:0790b06_5",
        "context_with_next_sentence": true
    },
    {
        "source_sentence": "作是念已，即更思惟：「我今應當造佛形像，禮拜供養。」",
        "from": "T16n0694_001:0790b07_6",
        "context_with_next_sentence": true
    },
    {
        "source_sentence": "復生是念：「若我造像不似於佛，恐當令我獲無量罪。」",
        "from": "T16n0694_001:0790b08_7",
        "context_with_next_sentence": true
    },
    {
        "source_sentence": "復作念言：「假使世間有智之人，咸共稱揚如來功德猶不能盡，若有一人隨分讚美獲福無量，我今亦然當隨分造。」",
        "from": "T16n0694_001:0790b09_8",
        "context_with_next_sentence": true
    },
    {
        "source_sentence": "即時告勅國內所有工巧之人，並令來集。",
        "from": "T16n0694_001:0790b12_9",
        "context_with_next_sentence": true
    },
    {
        "source_sentence": "人既集已，而語之言：「誰能為我造佛形像，當以珍寶重相酬償。」",
        "from": "T16n0694_001:0790b13_10",
        "context_with_next_sentence": true
    },
    {
        "source_sentence": "諸工巧人共白王言：「王今所勅，甚為難事！",
        "from": "T16n0694_001:0790b14_11",
        "context_with_next_sentence": true
    },
    {
        "source_sentence": "如來相好，世間無匹。",
        "from": "T16n0694_001:0790b15_12",
        "context_with_next_sentence": true
    },
    {
        "source_sentence": "我今何能造佛形像！",
        "from": "T16n0694_001:0790b15_13",
        "context_with_next_sentence": true
    },
    {
        "source_sentence": "假使毘首羯磨天而有所作，亦不能得似於如來。",
        "from": "T16n0694_001:0790b16_14",
        "context_with_next_sentence": true
    },
    {
        "source_sentence": "我若受命造佛形像，但可摸擬螺髻、玉毫少分之相，諸餘相好光明威德誰能作耶？",
        "from": "T16n0694_001:0790b17_15",
        "context_with_next_sentence": true
    },
    {
        "source_sentence": "世尊會當從天來下，所造形像若有虧誤，我等名稱並皆退失！",
        "from": "T16n0694_001:0790b19_16",
        "context_with_next_sentence": true
    },
    {
        "source_sentence": "竊共籌量，無能敢作。」",
        "from": "T16n0694_001:0790b20_17",
        "context_with_next_sentence": true
    },
    {
        "source_sentence": "其王爾時復告之曰：「我心決定，勿有所辭！",
        "from": "T16n0694_001:0790b21_18",
        "context_with_next_sentence": true
    },
    {
        "source_sentence": "如人患渴，欲飲河水，豈以飲不能盡，而不飲耶？」",
        "from": "T16n0694_001:0790b22_19",
        "context_with_next_sentence": true
    },
    {
        "source_sentence": "是時諸人聞王此語，皆前拜跪共白王言：「當依所勅！",
        "from": "T16n0694_001:0790b23_20",
        "context_with_next_sentence": true
    },
    {
        "source_sentence": "然請大王垂許我等，今夜思審，明晨就作。」",
        "from": "T16n0694_001:0790b24_21",
        "context_with_next_sentence": true
    },
    {
        "source_sentence": "復白王言：「王今造像應用純紫栴檀之木，文理、體質堅密之者，但其形相為坐、為立、高下若何？」",
        "from": "T16n0694_001:0790b25_22",
        "context_with_next_sentence": true
    },
    {
        "source_sentence": "王以此語問諸臣眾，有一智臣前白王言：「大王！",
        "from": "T16n0694_001:0790b27_23",
        "context_with_next_sentence": true
    },
    {
        "source_sentence": "當作如來坐像。",
        "from": "T16n0694_001:0790b28_24",
        "context_with_next_sentence": true
    },
    {
        "source_sentence": "何以故？",
        "from": "T16n0694_001:0790b29_0",
        "context_with_next_sentence": true
    },
    {
        "source_sentence": "一切諸佛得大菩提，轉正法輪，現大神通，降伏外道，作大佛事，皆悉坐故。",
        "from": "T16n0694_001:0790b29_1",
        "context_with_next_sentence": true
    },
    {
        "source_sentence": "是以應作坐師子座，結加之像。」",
        "from": "T16n0694_001:0790c01_2",
        "context_with_next_sentence": true
    },
    {
        "source_sentence": "爾時毘首羯磨天遙見其事，審知王意欲造佛像，於其夜中作是思惟：「我身所解最為巧妙，世間之中無如我者。",
        "from": "T16n0694_001:0790c03_0",
        "context_with_next_sentence": true
    },
    {
        "source_sentence": "我若為作，應少似佛。」",
        "from": "T16n0694_001:0790c05_1",
        "context_with_next_sentence": true
    },
    {
        "source_sentence": "即變其身，而為匠者，持諸利器，至明清旦，住王門側，令守門人具白王言：「我今欲為大王造像！",
        "from": "T16n0694_001:0790c06_2",
        "context_with_next_sentence": true
    },
    {
        "source_sentence": "我之工巧世中無匹。",
        "from": "T16n0694_001:0790c08_3",
        "context_with_next_sentence": true
    },
    {
        "source_sentence": "唯願大王莫使餘人！」",
        "from": "T16n0694_001:0790c08_4",
        "context_with_next_sentence": true
    },
    {
        "source_sentence": "王聞此語心大欣慶，命之令入。",
        "from": "T16n0694_001:0790c09_5",
        "context_with_next_sentence": true
    },
    {
        "source_sentence": "觀其容止，知是巧匠，便生念言：「世間之中何有此人？",
        "from": "T16n0694_001:0790c10_0",
        "context_with_next_sentence": true
    },
    {
        "source_sentence": "將非毘首羯磨天，或其弟子，而來此耶？」",
        "from": "T16n0694_001:0790c11_1",
        "context_with_next_sentence": true
    },
    {
        "source_sentence": "王於爾時即脫身上所著瓔珞，手自捧持，以挂其頸，仍更許以種種無量諸珍寶物。",
        "from": "T16n0694_001:0790c12_2",
        "context_with_next_sentence": true
    },
    {
        "source_sentence": "時王即與主藏大臣於內藏中選擇香木，肩自荷負，持與天匠，而謂之言：「善哉，仁者！",
        "from": "T16n0694_001:0790c13_3",
        "context_with_next_sentence": true
    },
    {
        "source_sentence": "當用此木為我造像，令與如來形相相似。」",
        "from": "T16n0694_001:0790c15_4",
        "context_with_next_sentence": true
    },
    {
        "source_sentence": "爾時天匠即白王言：「我之工巧雖云第一，然造佛形相終不能盡。",
        "from": "T16n0694_001:0790c16_5",
        "context_with_next_sentence": true
    },
    {
        "source_sentence": "譬如有人以炭畫日，言相似者，無有是處。",
        "from": "T16n0694_001:0790c18_6",
        "context_with_next_sentence": true
    },
    {
        "source_sentence": "設以真金而作佛像，亦復如是。",
        "from": "T16n0694_001:0790c19_7",
        "context_with_next_sentence": true
    },
    {
        "source_sentence": "有外道言：『梵王能作一切世間，然亦不能造佛形像盡諸相好！』",
        "from": "T16n0694_001:0790c19_8",
        "context_with_next_sentence": true
    },
    {
        "source_sentence": "但我工巧世中為上，是故我今為王作耳！",
        "from": "T16n0694_001:0790c21_9",
        "context_with_next_sentence": true
    },
    {
        "source_sentence": "今晨即是月初八日，弗沙宿合毘婆訶底出現之時，佛初誕生，還有此應。",
        "from": "T16n0694_001:0790c22_10",
        "context_with_next_sentence": true
    },
    {
        "source_sentence": "此日祥慶，宜應起作。」",
        "from": "T16n0694_001:0790c24_11",
        "context_with_next_sentence": true
    },
    {
        "source_sentence": "發是語已，操斧斫木，其聲上徹三十三天，至佛會所。",
        "from": "T16n0694_001:0790c24_12",
        "context_with_next_sentence": true
    },
    {
        "source_sentence": "以佛神力聲所及處，眾生聞者，罪垢、煩惱皆得銷除。",
        "from": "T16n0694_001:0790c25_13",
        "context_with_next_sentence": true
    },
    {
        "source_sentence": "爾時如來即便微笑，種種歎美其王功德，乃至遙授阿耨多羅三藐三菩提記。",
        "from": "T16n0694_001:0790c27_14",
        "context_with_next_sentence": true
    },
    {
        "source_sentence": "爾時三十三天主白佛言：「世尊！",
        "from": "T16n0694_001:0790c29_0",
        "context_with_next_sentence": true
    },
    {
        "source_sentence": "今在人間頗亦有人，曾於曩生作佛像不？」",
        "from": "T16n0694_001:0790c29_1",
        "context_with_next_sentence": true
    },
    {
        "source_sentence": "佛言：「天主！",
        "from": "T16n0694_001:0790c30_2",
        "context_with_next_sentence": true
    },
    {
        "source_sentence": "諸有曾經作佛像者，皆於過去先已解脫，在天眾中尚復無有，況於餘處！",
        "from": "T16n0694_001:0790c30_3",
        "context_with_next_sentence": true
    },
    {
        "source_sentence": "唯有北方毘沙門子那履沙婆，曾於往昔造菩薩像，以斯福故，後得為王，名頻婆娑羅。",
        "from": "T16n0694_001:0791a02_4",
        "context_with_next_sentence": true
    },
    {
        "source_sentence": "復因見我，今得生天，有大勢力，永離惡道。",
        "from": "T16n0694_001:0791a04_5",
        "context_with_next_sentence": true
    },
    {
        "source_sentence": "優樓頻螺迦葉、伽耶迦葉、那提迦葉並曾於往世修故佛堂，由此因緣永得解脫。",
        "from": "T16n0694_001:0791a05_6",
        "context_with_next_sentence": true
    },
    {
        "source_sentence": "憍梵波提昔作牛身，追求水草，右遶精舍，食諸草竹，因見尊容，發歡喜心，乘茲福故，今得解脫。",
        "from": "T16n0694_001:0791a07_7",
        "context_with_next_sentence": true
    },
    {
        "source_sentence": "尸毘羅曾持寶蓋，供養佛像；阿[少/兔]樓馱然一支燈亦以供養；輸鞞那曾掃佛堂；阿婆摩那於佛像前燃燈施明；難陀比丘愛重尊儀，香水洗沐。",
        "from": "T16n0694_001:0791a09_8",
        "context_with_next_sentence": true
    },
    {
        "source_sentence": "有如是等無量諸阿羅漢，皆悉曾於佛像之所薄申供養——乃至極下如那伽波羅，於像座前，以少許黃丹畫一像身，而為供養——由此福故，皆永離苦而得解脫。",
        "from": "T16n0694_001:0791a12_9",
        "context_with_next_sentence": true
    },
    {
        "source_sentence": "天主！",
        "from": "T16n0694_001:0791a16_10",
        "context_with_next_sentence": true
    },
    {
        "source_sentence": "若復有人能於我法未滅盡來，造佛像者，於彌勒初會皆得解脫。",
        "from": "T16n0694_001:0791a16_11",
        "context_with_next_sentence": true
    },
    {
        "source_sentence": "若有眾生非但為已而求出離，乃為欲得無上菩提，造佛像者，當知此則為三十二相之因，能令其人速致成佛。」",
        "from": "T16n0694_001:0791a17_12",
        "context_with_next_sentence": true
    },
    {
        "source_sentence": "爾時優陀延王心自思惟：「云何令我所造之像速得成就？」",
        "from": "T16n0694_001:0791a21_0",
        "context_with_next_sentence": true
    },
    {
        "source_sentence": "作是念已，語彼匠言：「汝可勤心令功速畢，使我早得瞻仰禮敬。」",
        "from": "T16n0694_001:0791a22_1",
        "context_with_next_sentence": true
    },
    {
        "source_sentence": "是時天匠運其工巧，專精匪懈，不日而成。",
        "from": "T16n0694_001:0791a23_2",
        "context_with_next_sentence": true
    },
    {
        "source_sentence": "其像加趺，坐高七尺，面及手足皆紫金色。",
        "from": "T16n0694_001:0791a24_3",
        "context_with_next_sentence": true
    },
    {
        "source_sentence": "時優陀延王見像得成，相好端嚴，心生淨信，獲柔順忍。",
        "from": "T16n0694_001:0791a25_4",
        "context_with_next_sentence": true
    },
    {
        "source_sentence": "既得忍已，益加欣慶，所有業障及諸憂惱並得銷除。",
        "from": "T16n0694_001:0791a26_5",
        "context_with_next_sentence": true
    },
    {
        "source_sentence": "譬如日出，霧露皆盡，唯除一業，現身受者，以曾於聖人起惡語故。",
        "from": "T16n0694_001:0791a28_0",
        "context_with_next_sentence": true
    },
    {
        "source_sentence": "其王爾時即以種種殊珍異物賞彼天匠。",
        "from": "T16n0694_001:0791a29_1",
        "context_with_next_sentence": true
    },
    {
        "source_sentence": "是時天匠敬白王言：「王今造像，我心隨喜。",
        "from": "T16n0694_001:0791b01_2",
        "context_with_next_sentence": true
    },
    {
        "source_sentence": "願與大王同修此福！",
        "from": "T16n0694_001:0791b02_3",
        "context_with_next_sentence": true
    },
    {
        "source_sentence": "今王所賜，非我敢受。",
        "from": "T16n0694_001:0791b02_4",
        "context_with_next_sentence": true
    },
    {
        "source_sentence": "若要相與，待餘吉日。」",
        "from": "T16n0694_001:0791b03_5",
        "context_with_next_sentence": true
    },
    {
        "source_sentence": "作是語已，即於其夜還昇本天。",
        "from": "T16n0694_001:0791b03_6",
        "context_with_next_sentence": true
    },
    {
        "source_sentence": "爾時諸大國王阿闍世等，並先於佛心懷渴慕。",
        "from": "T16n0694_001:0791b05_0",
        "context_with_next_sentence": true
    },
    {
        "source_sentence": "聞王造像，功已獲成，皆生喜慶。",
        "from": "T16n0694_001:0791b06_1",
        "context_with_next_sentence": true
    },
    {
        "source_sentence": "共至王所，各以無量花香、音樂供養佛像，復以種種諸珍寶物贈奉於王，咸作是言：「大王！",
        "from": "T16n0694_001:0791b06_2",
        "context_with_next_sentence": true
    },
    {
        "source_sentence": "所作甚為希有，能拔我等愁憂毒箭！」",
        "from": "T16n0694_001:0791b08_3",
        "context_with_next_sentence": true
    },
    {
        "source_sentence": "爾時如來在彼天中為母說法，及諸天眾咸得利喜，所應作事皆已作訖，復告眾言：「諸天子！",
        "from": "T16n0694_001:0791b10_0",
        "context_with_next_sentence": true
    },
    {
        "source_sentence": "諸佛、世尊是常住身，若諸眾生有可度者，即為出現教化說法。",
        "from": "T16n0694_001:0791b12_1",
        "context_with_next_sentence": true
    },
    {
        "source_sentence": "若所作事畢，更無有能受法化者，如來於此即便不現。",
        "from": "T16n0694_001:0791b13_2",
        "context_with_next_sentence": true
    },
    {
        "source_sentence": "無智之人，謂佛實滅。",
        "from": "T16n0694_001:0791b14_3",
        "context_with_next_sentence": true
    },
    {
        "source_sentence": "如來身者，法身、常身，實不滅度。",
        "from": "T16n0694_001:0791b15_4",
        "context_with_next_sentence": true
    },
    {
        "source_sentence": "諸天子！",
        "from": "T16n0694_001:0791b16_0",
        "context_with_next_sentence": true
    },
    {
        "source_sentence": "一切諸佛法皆如是，為化眾生有現、不現。」",
        "from": "T16n0694_001:0791b16_1",
        "context_with_next_sentence": true
    },
    {
        "source_sentence": "爾時如來復作是言：「汝等當知！",
        "from": "T16n0694_001:0791b18_0",
        "context_with_next_sentence": true
    },
    {
        "source_sentence": "此諸天眾所應度者，皆已度訖。",
        "from": "T16n0694_001:0791b18_1",
        "context_with_next_sentence": true
    },
    {
        "source_sentence": "吾今將欲下閻浮提。",
        "from": "T16n0694_001:0791b19_2",
        "context_with_next_sentence": true
    },
    {
        "source_sentence": "汝等諸天若念我者，當勤精進，勿復放逸。",
        "from": "T16n0694_001:0791b19_3",
        "context_with_next_sentence": true
    },
    {
        "source_sentence": "所以者何？",
        "from": "T16n0694_001:0791b20_4",
        "context_with_next_sentence": true
    },
    {
        "source_sentence": "放逸過失故，令汝等不得阿耨多羅三藐三菩提。",
        "from": "T16n0694_001:0791b21_5",
        "context_with_next_sentence": true
    },
    {
        "source_sentence": "然汝等以於往昔曾種善根，今得在此受天快樂，便著放逸，不修福行。",
        "from": "T16n0694_001:0791b22_6",
        "context_with_next_sentence": true
    },
    {
        "source_sentence": "此諸快樂，無常所隨，一從隕墜，長淪惡道。",
        "from": "T16n0694_001:0791b23_7",
        "context_with_next_sentence": true
    },
    {
        "source_sentence": "又汝等諸天煩惱尤重，見有勝己，便生嫉妬，曾不念言：『彼天勝樂由多福業之所感致，我若勤修必亦當得。』",
        "from": "T16n0694_001:0791b24_8",
        "context_with_next_sentence": true
    },
    {
        "source_sentence": "又今汝等身色光澤，如日初輝，若懷嫉妬，心黯如死炭，復當令墮大黑闇中，乃至不能自見手掌，後復當作食吐之鬼。",
        "from": "T16n0694_001:0791b27_9",
        "context_with_next_sentence": true
    },
    {
        "source_sentence": "又汝等諸天受眾福報，身相嚴潔，威勢勇猛，由嫉妬故，當受女身，永失丈夫威猛之力。",
        "from": "T16n0694_001:0791b29_10",
        "context_with_next_sentence": true
    },
    {
        "source_sentence": "「諸天子！",
        "from": "T16n0694_001:0791c02_11",
        "context_with_next_sentence": true
    },
    {
        "source_sentence": "我念昔者有無量諸王，皆為汝等嫉妬之心非理所害。",
        "from": "T16n0694_001:0791c03_0",
        "context_with_next_sentence": true
    },
    {
        "source_sentence": "諸天子！",
        "from": "T16n0694_001:0791c04_1",
        "context_with_next_sentence": true
    },
    {
        "source_sentence": "昔有阿修羅王名曰鄔羅，修行苦行，戒品清潔，而汝諸天等遣一天女，名鄔婆尸，惑彼王心，令虧淨行。",
        "from": "T16n0694_001:0791c04_2",
        "context_with_next_sentence": true
    },
    {
        "source_sentence": "其王染著，威德損減，被那羅延天之所殺害，并無量阿修羅眾同時敗滅。",
        "from": "T16n0694_001:0791c06_3",
        "context_with_next_sentence": true
    },
    {
        "source_sentence": "其那羅延天既殺此王，又誅其眾，因即收取鄔婆尸女，而往天宮。",
        "from": "T16n0694_001:0791c08_4",
        "context_with_next_sentence": true
    },
    {
        "source_sentence": "復有一王，名曰那訶受，汝等諸天誑惑之語，助諸天眾伐阿修羅。",
        "from": "T16n0694_001:0791c09_5",
        "context_with_next_sentence": true
    },
    {
        "source_sentence": "修羅破已，汝等諸天反加其害。",
        "from": "T16n0694_001:0791c11_6",
        "context_with_next_sentence": true
    },
    {
        "source_sentence": "又汝等諸天以舍支夫人故，心生忿妬，構行讒毀，令阿伽娑仙人無故被嫌，而興惡願。",
        "from": "T16n0694_001:0791c12_0",
        "context_with_next_sentence": true
    },
    {
        "source_sentence": "又汝等諸天曾為誑惑，謂曀荼王曰：『仙人之處，多有真金。』",
        "from": "T16n0694_001:0791c13_1",
        "context_with_next_sentence": true
    },
    {
        "source_sentence": "王信此言，逼之令出，仙人由是心生憤恚，即時猛火燒殺其王。",
        "from": "T16n0694_001:0791c15_2",
        "context_with_next_sentence": true
    },
    {
        "source_sentence": "昔復有王，名曰提婆，甞設大會，以為供養，以斯福業威力自在，上此天中，受天快樂。",
        "from": "T16n0694_001:0791c16_3",
        "context_with_next_sentence": true
    },
    {
        "source_sentence": "汝諸天等，心懷嫉妬，令從忉利退墮閻浮，所有威勢並皆喪失，如月無光，如河無水。",
        "from": "T16n0694_001:0791c18_4",
        "context_with_next_sentence": true
    },
    {
        "source_sentence": "諸天子！",
        "from": "T16n0694_001:0791c20_5",
        "context_with_next_sentence": true
    },
    {
        "source_sentence": "世中有人威德自在，或得諸定，或得神通，或有成就四神足等，若起一念嫉妬之心，如是功德一時退失。",
        "from": "T16n0694_001:0791c20_6",
        "context_with_next_sentence": true
    },
    {
        "source_sentence": "如提婆達多愚癡厚重，乃於我所生嫉妬意，即時自失五種神通。」",
        "from": "T16n0694_001:0791c23_7",
        "context_with_next_sentence": true
    },
    {
        "source_sentence": "爾時天帝釋白佛言：「世尊！",
        "from": "T16n0694_001:0791c25_0",
        "context_with_next_sentence": true
    },
    {
        "source_sentence": "我今有疑，欲有所問。",
        "from": "T16n0694_001:0791c25_1",
        "context_with_next_sentence": true
    },
    {
        "source_sentence": "言嫉妬者，云何是耶？」",
        "from": "T16n0694_001:0791c26_2",
        "context_with_next_sentence": true
    },
    {
        "source_sentence": "復作是言：「世尊！",
        "from": "T16n0694_001:0791c26_3",
        "context_with_next_sentence": true
    },
    {
        "source_sentence": "若有眾生見他勝己，生如是念：『云何令我獲彼所得？』",
        "from": "T16n0694_001:0791c26_4",
        "context_with_next_sentence": true
    },
    {
        "source_sentence": "如是之心，是嫉妬不？」",
        "from": "T16n0694_001:0791c28_5",
        "context_with_next_sentence": true
    },
    {
        "source_sentence": "佛言：「不也！",
        "from": "T16n0694_001:0791c28_6",
        "context_with_next_sentence": true
    },
    {
        "source_sentence": "此是貪心，非為嫉妬。",
        "from": "T16n0694_001:0791c28_7",
        "context_with_next_sentence": true
    },
    {
        "source_sentence": "天主！",
        "from": "T16n0694_001:0791c29_8",
        "context_with_next_sentence": true
    },
    {
        "source_sentence": "其嫉妬者，自求名利，不欲他有，於有之人而生憎恚，是為嫉妬。」",
        "from": "T16n0694_001:0791c29_9",
        "context_with_next_sentence": true
    },
    {
        "source_sentence": "爾時諸天眾皆從座起，右膝著地，合掌向佛，而作是言：「如佛所誨，我諸天眾皆當奉行。",
        "from": "T16n0694_001:0792a01_10",
        "context_with_next_sentence": true
    },
    {
        "source_sentence": "如來、世尊為父、為主、為尊重者、為最勝者，能於我等起大慈悲而來至此，令諸天眾皆得利益。",
        "from": "T16n0694_001:0792a03_11",
        "context_with_next_sentence": true
    },
    {
        "source_sentence": "我等所願，猶為未滿，欲於如來重請一事。",
        "from": "T16n0694_001:0792a05_12",
        "context_with_next_sentence": true
    },
    {
        "source_sentence": "世尊！",
        "from": "T16n0694_001:0792a06_13",
        "context_with_next_sentence": true
    },
    {
        "source_sentence": "世間之人於我等諸天多生輕慢。",
        "from": "T16n0694_001:0792a07_0",
        "context_with_next_sentence": true
    },
    {
        "source_sentence": "何以故？",
        "from": "T16n0694_001:0792a07_1",
        "context_with_next_sentence": true
    },
    {
        "source_sentence": "以諸佛、如來人中生故，復於人中成正覺故；人中多有諸阿羅漢而得果故；諸大威德、辟支佛復於人間而出現故。",
        "from": "T16n0694_001:0792a07_2",
        "context_with_next_sentence": true
    },
    {
        "source_sentence": "如來今者，若不住此，下閻浮提，世間之人謂我等諸天，不知如來有大威德，應受諸天如法供養，復謂我等不能供養諸佛、世尊。",
        "from": "T16n0694_001:0792a10_3",
        "context_with_next_sentence": true
    },
    {
        "source_sentence": "唯願如來少住於此，受我微供！",
        "from": "T16n0694_001:0792a13_4",
        "context_with_next_sentence": true
    },
    {
        "source_sentence": "令彼人間知我等諸天供養於佛。」",
        "from": "T16n0694_001:0792a14_5",
        "context_with_next_sentence": true
    },
    {
        "source_sentence": "于時世尊默然許可。",
        "from": "T16n0694_001:0792a14_6",
        "context_with_next_sentence": true
    },
    {
        "source_sentence": "爾時佛告大目揵連：「汝可先往閻浮提，問訊四眾，作如是言：『一切眾生憶念我者，咸應集會僧伽尸國。",
        "from": "T16n0694_001:0792a16_0",
        "context_with_next_sentence": true
    },
    {
        "source_sentence": "却後七日，皆當見我。』」",
        "from": "T16n0694_001:0792a18_1",
        "context_with_next_sentence": true
    },
    {
        "source_sentence": "爾時大目揵連頂禮佛足。",
        "from": "T16n0694_001:0792a19_0",
        "context_with_next_sentence": true
    },
    {
        "source_sentence": "禮佛足已，如一瞬頃到閻浮提，以佛所勅告諸四眾。",
        "from": "T16n0694_001:0792a19_1",
        "context_with_next_sentence": true
    },
    {
        "source_sentence": "時優陀延王等及一切眾生，聞佛此言，若身若心歡喜踊躍，皆除憂惱，普得清涼。",
        "from": "T16n0694_001:0792a20_2",
        "context_with_next_sentence": true
    },
    {
        "source_sentence": "爾時四眾比丘、比丘尼、優婆塞、優婆夷欲共往詣僧伽尸國，並先來集王舍城中，互相謂言：「如來、世尊下閻浮提，誰能先得恭敬禮拜，法未盡來恒為上首！」",
        "from": "T16n0694_001:0792a23_0",
        "context_with_next_sentence": true
    },
    {
        "source_sentence": "爾時摩訶迦旃延聞此語已，心懷不悅，恐比丘尼得為上首。",
        "from": "T16n0694_001:0792a26_1",
        "context_with_next_sentence": true
    },
    {
        "source_sentence": "何以故？",
        "from": "T16n0694_001:0792a27_2",
        "context_with_next_sentence": true
    },
    {
        "source_sentence": "彼眾之中，有優波難陀、蓮花色二比丘尼，善能通達諸佛法藏，所得神通唯除目連更無等故。",
        "from": "T16n0694_001:0792a28_0",
        "context_with_next_sentence": true
    },
    {
        "source_sentence": "作是念已，種種訶責比丘尼眾。",
        "from": "T16n0694_001:0792b01_1",
        "context_with_next_sentence": true
    },
    {
        "source_sentence": "時蓮花色比丘尼告諸尼言：「我等女人在於俗間常被尊貴，縱使種族卑賤之者，仍得丈夫恭敬、禮重、承事、供養。",
        "from": "T16n0694_001:0792b01_2",
        "context_with_next_sentence": true
    },
    {
        "source_sentence": "又佛法中諸比丘尼，父母、眷屬多是王種，精進持戒，不犯威儀，具諸德業，仍令禮敬初戒比丘。",
        "from": "T16n0694_001:0792b04_3",
        "context_with_next_sentence": true
    },
    {
        "source_sentence": "又尊者迦旃延，今復作此種種呵責。",
        "from": "T16n0694_001:0792b06_4",
        "context_with_next_sentence": true
    },
    {
        "source_sentence": "我為汝等設諸方便，令比丘尼出過於彼。」",
        "from": "T16n0694_001:0792b07_5",
        "context_with_next_sentence": true
    },
    {
        "source_sentence": "作是語已，與諸四眾即時往赴僧伽尸城。",
        "from": "T16n0694_001:0792b08_6",
        "context_with_next_sentence": true
    },
    {
        "source_sentence": "爾時波斯匿王、阿闍世王及毘舍離國嚴熾王等，各將四兵，前後導從，有大勢力，所乘象馬，皆以種種寶物莊嚴，幡蓋、香花并眾妓樂，威容肅穆，狀若諸天，皆亦往詣僧伽城所。",
        "from": "T16n0694_001:0792b10_0",
        "context_with_next_sentence": true
    },
    {
        "source_sentence": "爾時優陀延王嚴整四兵以為侍從，乘大白象珍寶綺飾，躬自荷戴所造之像，花幡音樂隨逐供養，從其本國向僧伽尸城。",
        "from": "T16n0694_001:0792b14_0",
        "context_with_next_sentence": true
    },
    {
        "source_sentence": "爾時毘首羯磨天并諸天眾，知佛將欲下閻浮提，作三道寶階，從僧伽尸城至忉利天，其階中道瑠璃所成，兩邊階道悉用黃金，足所踐處布以白銀，諸天七寶而為間飾。",
        "from": "T16n0694_001:0792b17_0",
        "context_with_next_sentence": true
    },
    {
        "source_sentence": "爾時帝釋遣使往詣夜摩天、兜率陀天、化樂天、他化自在天及于梵世，而告之曰：「如來不久下閻浮提。",
        "from": "T16n0694_001:0792b21_0",
        "context_with_next_sentence": true
    },
    {
        "source_sentence": "欲有供養，願來至此！」",
        "from": "T16n0694_001:0792b23_1",
        "context_with_next_sentence": true
    },
    {
        "source_sentence": "復遣使往四天王天、大海龍王、揵闥婆、緊那羅、夜叉等眾，而謂之言：「世尊今欲下閻浮提，可持所有來此供養！」",
        "from": "T16n0694_001:0792b23_2",
        "context_with_next_sentence": true
    },
    {
        "source_sentence": "時彼諸天及龍、神等聞此語已，靡不雲集忉利天中。",
        "from": "T16n0694_001:0792b26_3",
        "context_with_next_sentence": true
    },
    {
        "source_sentence": "爾時世尊在須彌山頂，與諸天眾將欲下時，一切諸天前後翼從，威德熾盛，光明赫奕。",
        "from": "T16n0694_001:0792b28_0",
        "context_with_next_sentence": true
    },
    {
        "source_sentence": "如滿月在空，眾星共遶；如旭日初出，彩霞紛映。",
        "from": "T16n0694_001:0792b29_1",
        "context_with_next_sentence": true
    },
    {
        "source_sentence": "時佛眾會，其狀如是。",
        "from": "T16n0694_001:0792c02_0",
        "context_with_next_sentence": true
    },
    {
        "source_sentence": "爾時閻浮提中，以佛威神有五種希有之事：一者、令彼諸天不見人間不淨之物；二者、令諸女人見彼天男而無欲想；三者、亦令丈夫見諸天女不生染意；四者、令於人間遙見諸天種種供養；五者、諸天之身光潔細妙，非人所覩，以佛神力顯然明著，皆可得見。",
        "from": "T16n0694_001:0792c03_0",
        "context_with_next_sentence": true
    },
    {
        "source_sentence": "爾時世尊從天初下，足蹈寶階。",
        "from": "T16n0694_001:0792c08_1",
        "context_with_next_sentence": true
    },
    {
        "source_sentence": "梵王在右，手執白蓋；帝釋在左，手持白拂。",
        "from": "T16n0694_001:0792c09_2",
        "context_with_next_sentence": true
    },
    {
        "source_sentence": "其餘諸天皆乘虛空，隨佛而下，一時同奏種種音樂，各自捧持幢幡、寶蓋，散花供養。",
        "from": "T16n0694_001:0792c10_3",
        "context_with_next_sentence": true
    },
    {
        "source_sentence": "淨居天眾側塞虛空，無量百千諸天婇女，持寶珠、瓔珞歌讚佛德。",
        "from": "T16n0694_001:0792c12_4",
        "context_with_next_sentence": true
    },
    {
        "source_sentence": "復有諸天於虛空中雨種種香及種種花，諸龍雨於微細香雨。",
        "from": "T16n0694_001:0792c13_5",
        "context_with_next_sentence": true
    },
    {
        "source_sentence": "于時空中淨無雲曀，雷聲美妙，聞者喜悅。",
        "from": "T16n0694_001:0792c15_6",
        "context_with_next_sentence": true
    },
    {
        "source_sentence": "揵闥婆神、緊那羅神奏提婆那伽微妙之曲，歌讚如來本生之事。",
        "from": "T16n0694_001:0792c16_7",
        "context_with_next_sentence": true
    },
    {
        "source_sentence": "于時閻浮提內，王及臣人并四眾等，周匝遍滿僧伽尸城，或散香花或持幡蓋，吹螺擊鼓，種種音樂向空供養，舉手合掌，瞻仰於佛。",
        "from": "T16n0694_001:0792c17_8",
        "context_with_next_sentence": true
    },
    {
        "source_sentence": "人、天名花，上、下交散，繽紛而下，積至於膝。",
        "from": "T16n0694_001:0792c20_9",
        "context_with_next_sentence": true
    },
    {
        "source_sentence": "諸外道眾見斯事者，咸亦發心，歸依禮敬。",
        "from": "T16n0694_001:0792c21_10",
        "context_with_next_sentence": true
    },
    {
        "source_sentence": "爾時世尊足蹈寶階，次第而下，至於半路。",
        "from": "T16n0694_001:0792c23_0",
        "context_with_next_sentence": true
    },
    {
        "source_sentence": "四天王天即於其所，廣設供養。",
        "from": "T16n0694_001:0792c23_1",
        "context_with_next_sentence": true
    },
    {
        "source_sentence": "此供殊妙，劫初已來，未曾有也！",
        "from": "T16n0694_001:0792c24_2",
        "context_with_next_sentence": true
    },
    {
        "source_sentence": "爾時如來受天供畢，復與大眾巡階而下，至最下級。",
        "from": "T16n0694_001:0792c26_0",
        "context_with_next_sentence": true
    },
    {
        "source_sentence": "欲踐地時，其蓮花色比丘尼即變其身，作轉輪王，領四種兵七寶前導，從空來下疾至佛所。",
        "from": "T16n0694_001:0792c27_1",
        "context_with_next_sentence": true
    },
    {
        "source_sentence": "諸國王等各興是念：「此轉輪王從何所來？」",
        "from": "T16n0694_001:0792c29_2",
        "context_with_next_sentence": true
    },
    {
        "source_sentence": "于時尊者須菩提在自房中見佛下來，即整衣服，遙申禮敬。",
        "from": "T16n0694_001:0793a01_3",
        "context_with_next_sentence": true
    },
    {
        "source_sentence": "時蓮花色比丘尼捨輪王身，還復本形，遽即頂禮佛、世尊足。",
        "from": "T16n0694_001:0793a02_4",
        "context_with_next_sentence": true
    },
    {
        "source_sentence": "爾時世尊種種呵責彼比丘尼，而謂之曰：「汝今知不！",
        "from": "T16n0694_001:0793a03_5",
        "context_with_next_sentence": true
    },
    {
        "source_sentence": "須菩提已先禮我。",
        "from": "T16n0694_001:0793a05_6",
        "context_with_next_sentence": true
    },
    {
        "source_sentence": "汝得誰教，變作輪王？",
        "from": "T16n0694_001:0793a05_7",
        "context_with_next_sentence": true
    },
    {
        "source_sentence": "汝得預出家，受具足戒，已過其分。",
        "from": "T16n0694_001:0793a05_8",
        "context_with_next_sentence": true
    },
    {
        "source_sentence": "汝智慧微少，諂詐無邊，慈悲報恩，如露一滴。",
        "from": "T16n0694_001:0793a06_9",
        "context_with_next_sentence": true
    },
    {
        "source_sentence": "豈能於我法中而為上首！」",
        "from": "T16n0694_001:0793a07_10",
        "context_with_next_sentence": true
    },
    {
        "source_sentence": "時蓮花色比丘尼聞佛教誨，深生愧恥，即白佛言：「世尊！",
        "from": "T16n0694_001:0793a08_11",
        "context_with_next_sentence": true
    },
    {
        "source_sentence": "我今自知為過不少。",
        "from": "T16n0694_001:0793a09_12",
        "context_with_next_sentence": true
    },
    {
        "source_sentence": "從今以往，不敢復更變現神通！」",
        "from": "T16n0694_001:0793a10_13",
        "context_with_next_sentence": true
    },
    {
        "source_sentence": "爾時閻浮提內，國王、大臣并四部眾，皆以所持種種供具供養於佛。",
        "from": "T16n0694_001:0793a11_0",
        "context_with_next_sentence": true
    },
    {
        "source_sentence": "時優陀延王頂戴佛像，并諸上供珍異之物，至如來所而以奉獻。",
        "from": "T16n0694_001:0793a12_1",
        "context_with_next_sentence": true
    },
    {
        "source_sentence": "佛身相好，具足端嚴，在諸天中殊特明顯。",
        "from": "T16n0694_001:0793a14_0",
        "context_with_next_sentence": true
    },
    {
        "source_sentence": "譬如滿月離眾雲曀。",
        "from": "T16n0694_001:0793a14_1",
        "context_with_next_sentence": true
    },
    {
        "source_sentence": "所造之像而對於佛，猶如堆阜比須彌山，不可為喻，但有螺髻及以玉毫少似於佛，而令四眾知是佛像。",
        "from": "T16n0694_001:0793a15_2",
        "context_with_next_sentence": true
    },
    {
        "source_sentence": "爾時優陀延王白佛言：「世尊！",
        "from": "T16n0694_001:0793a18_0",
        "context_with_next_sentence": true
    },
    {
        "source_sentence": "如來過去於生死中為求菩提，行無量無邊難行苦行，獲是最上微妙之身，無與等者。",
        "from": "T16n0694_001:0793a18_1",
        "context_with_next_sentence": true
    },
    {
        "source_sentence": "我所造像不似於佛，竊自思惟，深為過咎！」",
        "from": "T16n0694_001:0793a20_2",
        "context_with_next_sentence": true
    },
    {
        "source_sentence": "爾時世尊告彼王言：「非為過咎！",
        "from": "T16n0694_001:0793a22_0",
        "context_with_next_sentence": true
    },
    {
        "source_sentence": "汝今已作無量利益，更無有人與汝等者。",
        "from": "T16n0694_001:0793a22_1",
        "context_with_next_sentence": true
    },
    {
        "source_sentence": "汝今於我佛法之中初為軌則，以是因緣故，令無量眾生得大信利。",
        "from": "T16n0694_001:0793a23_2",
        "context_with_next_sentence": true
    },
    {
        "source_sentence": "汝今已獲無量福德、廣大善根。」",
        "from": "T16n0694_001:0793a25_3",
        "context_with_next_sentence": true
    },
    {
        "source_sentence": "時天帝釋復告王言：「王今於此勿懷憂懼！",
        "from": "T16n0694_001:0793a25_4",
        "context_with_next_sentence": true
    },
    {
        "source_sentence": "如來先在天上及此人間，皆稱讚於王造像功德，凡諸天眾悉亦隨喜。",
        "from": "T16n0694_001:0793a26_5",
        "context_with_next_sentence": true
    },
    {
        "source_sentence": "未來世中有信之人，皆因王故，造佛形像而獲勝福。",
        "from": "T16n0694_001:0793a28_6",
        "context_with_next_sentence": true
    },
    {
        "source_sentence": "王今宜應歡喜自慶！」",
        "from": "T16n0694_001:0793a29_7",
        "context_with_next_sentence": true
    },
    {
        "source_sentence": "佛說大乘造像功德經卷上",
        "from": "T16n0694_001:0793b02_0",
        "context_with_next_sentence": false
    }
]