[
    {
        "source_sentence": "三聖圓融觀門",
        "from": "T45n1882_001:0671a03_0",
        "context_with_next_sentence": true
    },
    {
        "source_sentence": "沙門澄觀述",
        "from": "T45n1882_001:0671a05_0",
        "context_with_next_sentence": true
    },
    {
        "source_sentence": "夫上聖觀人設教，言不虛陳，按指發揮，觸事皆通。",
        "from": "T45n1882_001:0671a06_0",
        "context_with_next_sentence": true
    },
    {
        "source_sentence": "「因」有妙德，叩示以二聖表法之二義，遂著三聖圓融觀。",
        "from": "T45n1882_001:0671a07_1",
        "context_with_next_sentence": true
    },
    {
        "source_sentence": "一毛之智觀，難以度成；粗依教理，略示綱要，惟冀遠識，虛己而求之焉。",
        "from": "T45n1882_001:0671a08_2",
        "context_with_next_sentence": true
    },
    {
        "source_sentence": "三聖者：本師毘盧遮那如來，普賢、文殊二大菩薩是也。",
        "from": "T45n1882_001:0671a10_0",
        "context_with_next_sentence": true
    },
    {
        "source_sentence": "大覺應世，輔翼塵沙，而《華嚴經》中，獨標二聖為上首者，託以表法，不徒然也。",
        "from": "T45n1882_001:0671a11_1",
        "context_with_next_sentence": true
    },
    {
        "source_sentence": "今略顯二門：一、相對明表；二、相融顯圓。",
        "from": "T45n1882_001:0671a12_2",
        "context_with_next_sentence": true
    },
    {
        "source_sentence": "且初門中：三聖之內，二聖為因，如來為果。",
        "from": "T45n1882_001:0671a13_3",
        "context_with_next_sentence": true
    },
    {
        "source_sentence": "果起言想，且說二因。",
        "from": "T45n1882_001:0671a14_4",
        "context_with_next_sentence": true
    },
    {
        "source_sentence": "若悟二因之玄微，則知果海之深妙。",
        "from": "T45n1882_001:0671a15_5",
        "context_with_next_sentence": true
    },
    {
        "source_sentence": "然二聖法門略為三對：一、以能信、所信相對：謂普賢表所信之法界，即在纏如來藏，故《理趣般若》云：「一切眾生皆如來藏。」",
        "from": "T45n1882_001:0671a16_6",
        "context_with_next_sentence": true
    },
    {
        "source_sentence": "普賢菩薩自體遍故，初會即入如來藏身三昧者，意在此也。",
        "from": "T45n1882_001:0671a18_7",
        "context_with_next_sentence": true
    },
    {
        "source_sentence": "文殊表能信之心，《佛名經》云：「一切諸佛皆因文殊而發心」者，表依信發故。",
        "from": "T45n1882_001:0671a20_8",
        "context_with_next_sentence": true
    },
    {
        "source_sentence": "善財始見，發大心者，當信位故。",
        "from": "T45n1882_001:0671a21_9",
        "context_with_next_sentence": true
    },
    {
        "source_sentence": "《經》云：「文殊菩薩出生一切菩薩，無休息故。」",
        "from": "T45n1882_001:0671a22_10",
        "context_with_next_sentence": true
    },
    {
        "source_sentence": "然信，但有信而未能見，及所信所證無二理。",
        "from": "T45n1882_001:0671a23_11",
        "context_with_next_sentence": true
    },
    {
        "source_sentence": "故無初普賢，信可始生？",
        "from": "T45n1882_001:0671a24_12",
        "context_with_next_sentence": true
    },
    {
        "source_sentence": "理唯極見，故文殊居初，普賢居後。",
        "from": "T45n1882_001:0671a24_13",
        "context_with_next_sentence": true
    },
    {
        "source_sentence": "二、以解、行相對：普賢表所起萬行，上下諸經皆言：「普賢行」故。",
        "from": "T45n1882_001:0671a25_14",
        "context_with_next_sentence": true
    },
    {
        "source_sentence": "文殊表能起之解，通解事理，窮方便故。",
        "from": "T45n1882_001:0671a27_15",
        "context_with_next_sentence": true
    },
    {
        "source_sentence": "慈氏云：「汝先得見諸善知識，聞菩薩行，入解脫門，皆是文殊威神力」故。",
        "from": "T45n1882_001:0671a27_16",
        "context_with_next_sentence": true
    },
    {
        "source_sentence": "又云：「文殊常為一切菩薩師」故。",
        "from": "T45n1882_001:0671a29_17",
        "context_with_next_sentence": true
    },
    {
        "source_sentence": "又云：「文殊師利心念力」故。",
        "from": "T45n1882_001:0671b01_18",
        "context_with_next_sentence": true
    },
    {
        "source_sentence": "三、以理、智相對：普賢表所證法界，即出纏如來藏，「善財童子入其身」故。",
        "from": "T45n1882_001:0671b01_19",
        "context_with_next_sentence": true
    },
    {
        "source_sentence": "又云：「得究竟三世平等身」故。",
        "from": "T45n1882_001:0671b03_20",
        "context_with_next_sentence": true
    },
    {
        "source_sentence": "一毛廣大即無邊者，稱法性故。",
        "from": "T45n1882_001:0671b04_21",
        "context_with_next_sentence": true
    },
    {
        "source_sentence": "普賢身相，如虛空故。",
        "from": "T45n1882_001:0671b04_22",
        "context_with_next_sentence": true
    },
    {
        "source_sentence": "又，見普賢即得智波羅蜜者，明依於理而發智故。",
        "from": "T45n1882_001:0671b05_23",
        "context_with_next_sentence": true
    },
    {
        "source_sentence": "文殊表能證大智，本所事佛名不動智故。",
        "from": "T45n1882_001:0671b06_24",
        "context_with_next_sentence": true
    },
    {
        "source_sentence": "慈氏云：「文殊師利常為無量百千億那由他諸佛母」故。",
        "from": "T45n1882_001:0671b07_25",
        "context_with_next_sentence": true
    },
    {
        "source_sentence": "文殊於諸經中，所說法門多顯般若旨故。",
        "from": "T45n1882_001:0671b08_26",
        "context_with_next_sentence": true
    },
    {
        "source_sentence": "又云：「從文殊師利智慧大海所出生」故。",
        "from": "T45n1882_001:0671b09_27",
        "context_with_next_sentence": true
    },
    {
        "source_sentence": "見後文殊，方見普賢，顯其有智，方證理故。",
        "from": "T45n1882_001:0671b10_28",
        "context_with_next_sentence": true
    },
    {
        "source_sentence": "是以古德，銘後文殊，為智照無二相。",
        "from": "T45n1882_001:0671b11_29",
        "context_with_next_sentence": true
    },
    {
        "source_sentence": "不視身相者，表極智甚深，心、境兩已，信、解雙絕故。",
        "from": "T45n1882_001:0671b12_30",
        "context_with_next_sentence": true
    },
    {
        "source_sentence": "又，理開體用，智分權實故，以文殊二智，證普賢體用。",
        "from": "T45n1882_001:0671b13_31",
        "context_with_next_sentence": true
    },
    {
        "source_sentence": "此之一門，古德親問，三藏言：「有《經》說，未傳此方。」",
        "from": "T45n1882_001:0671b14_32",
        "context_with_next_sentence": true
    },
    {
        "source_sentence": "又，此一門，亦表定慧，理本寂故，智即慧故；亦表體用，普賢理寂，以為心體，文殊智照，為大用故。",
        "from": "T45n1882_001:0671b15_33",
        "context_with_next_sentence": true
    },
    {
        "source_sentence": "第二、相融顯圓者，亦二：先、明二聖法門各自圓融：謂文殊必因於信，方能成解。",
        "from": "T45n1882_001:0671b17_34",
        "context_with_next_sentence": true
    },
    {
        "source_sentence": "有解無信，增邪見故；有信無解，長無明故。",
        "from": "T45n1882_001:0671b19_35",
        "context_with_next_sentence": true
    },
    {
        "source_sentence": "信解真正，方了本原；成其極智，極智反照，不異初心；故初發心時，便成正覺。",
        "from": "T45n1882_001:0671b20_36",
        "context_with_next_sentence": true
    },
    {
        "source_sentence": "又，前方便之智，不離智體故；後文殊名智，照無二相。",
        "from": "T45n1882_001:0671b22_37",
        "context_with_next_sentence": true
    },
    {
        "source_sentence": "照信不殊於智，故從無身相而展右手，是以文殊三事，融通隱隱。",
        "from": "T45n1882_001:0671b23_38",
        "context_with_next_sentence": true
    },
    {
        "source_sentence": "次、普賢三事自相融者：理若無行，理終不顯；依體起行，行必稱體。",
        "from": "T45n1882_001:0671b24_39",
        "context_with_next_sentence": true
    },
    {
        "source_sentence": "由行證理，理無行外之理；由理顯行，無理外之行故。",
        "from": "T45n1882_001:0671b26_40",
        "context_with_next_sentence": true
    },
    {
        "source_sentence": "隨所證理，無不具一證一切證，故見普賢一毛所得法門，過前不可說倍，又是即體之用故。",
        "from": "T45n1882_001:0671b27_41",
        "context_with_next_sentence": true
    },
    {
        "source_sentence": "「毛」、「孔」法門，緣起無盡，由是普賢三事，涉入重重。",
        "from": "T45n1882_001:0671b29_42",
        "context_with_next_sentence": true
    },
    {
        "source_sentence": "二者、二聖法門互相融者：謂要因於信，方知法界信；不信理，信即為邪故。",
        "from": "T45n1882_001:0671c01_43",
        "context_with_next_sentence": true
    },
    {
        "source_sentence": "能、所不二。",
        "from": "T45n1882_001:0671c03_44",
        "context_with_next_sentence": true
    },
    {
        "source_sentence": "不信自心有如來藏，非菩薩故。",
        "from": "T45n1882_001:0671c03_45",
        "context_with_next_sentence": true
    },
    {
        "source_sentence": "次、要藉於解，方能起行，稱解起行，行不異解，則解、行不二。",
        "from": "T45n1882_001:0671c04_46",
        "context_with_next_sentence": true
    },
    {
        "source_sentence": "次、以智是理用，體理成智，還照於理，智與理冥，方曰真智，則理、智無二。",
        "from": "T45n1882_001:0671c05_47",
        "context_with_next_sentence": true
    },
    {
        "source_sentence": "故《經》云：「無有如外智能證於如，亦無智外如為智所入。」",
        "from": "T45n1882_001:0671c07_0",
        "context_with_next_sentence": true
    },
    {
        "source_sentence": "又，法界寂照名止，寂而常照名觀。",
        "from": "T45n1882_001:0671c08_1",
        "context_with_next_sentence": true
    },
    {
        "source_sentence": "觀窮數極，妙符乎寂，即定慧不二。",
        "from": "T45n1882_001:0671c09_0",
        "context_with_next_sentence": true
    },
    {
        "source_sentence": "又，即體之用曰智，即用之體曰理，即體用無二。",
        "from": "T45n1882_001:0671c09_1",
        "context_with_next_sentence": true
    },
    {
        "source_sentence": "是以文殊三事融通隱隱，即是普賢三事涉入重重，此二不異，名普賢帝網之行。",
        "from": "T45n1882_001:0671c10_2",
        "context_with_next_sentence": true
    },
    {
        "source_sentence": "故〈普賢行品〉，反上下諸經，廣顯理事圓融，為普賢行；非獨事行，名普賢行。",
        "from": "T45n1882_001:0671c12_3",
        "context_with_next_sentence": true
    },
    {
        "source_sentence": "既二聖相融而不名文殊行者，攝智屬理，唯一心法界故，舉一全收。",
        "from": "T45n1882_001:0671c14_4",
        "context_with_next_sentence": true
    },
    {
        "source_sentence": "二聖法門既相融者，則普賢因滿，離相絕言，沒因果海，是名毘盧遮那，光明遍照，唯證相應故。",
        "from": "T45n1882_001:0671c15_5",
        "context_with_next_sentence": true
    },
    {
        "source_sentence": "〈法界品〉中普賢之後便偈讚佛德者，顯果相也。",
        "from": "T45n1882_001:0671c17_6",
        "context_with_next_sentence": true
    },
    {
        "source_sentence": "品初，如來自入三昧，現相無言，表所證絕言；而普賢開顯，放光令悟，表能證絕言；而文殊開顯者，即斯意也。",
        "from": "T45n1882_001:0671c19_0",
        "context_with_next_sentence": true
    },
    {
        "source_sentence": "若合三聖法門以為經目者：普賢是「大」，所證理體，無不包故；文殊是「方廣」，理上之智，為業用故。",
        "from": "T45n1882_001:0671c21_1",
        "context_with_next_sentence": true
    },
    {
        "source_sentence": "又，通是普賢，理含體用，通為所證故，文殊、普賢二俱華嚴萬行，披、敷、信、智、解、行皆是因「華」用「嚴」。",
        "from": "T45n1882_001:0671c23_2",
        "context_with_next_sentence": true
    },
    {
        "source_sentence": "本寂體故，舍那即「佛」。",
        "from": "T45n1882_001:0671c25_3",
        "context_with_next_sentence": true
    },
    {
        "source_sentence": "通圓諸因，證上體用，故說即為「經」。",
        "from": "T45n1882_001:0671c26_4",
        "context_with_next_sentence": true
    },
    {
        "source_sentence": "因言顯故，既包題目無遺，則攝《大經》義盡，亦一代時教，不離於此理智等。",
        "from": "T45n1882_001:0671c26_5",
        "context_with_next_sentence": true
    },
    {
        "source_sentence": "然上理智等，竝不離心：心、佛、眾生無差別故。",
        "from": "T45n1882_001:0671c28_6",
        "context_with_next_sentence": true
    },
    {
        "source_sentence": "若於心能了，則念念因圓，念念果滿。",
        "from": "T45n1882_001:0671c29_7",
        "context_with_next_sentence": true
    },
    {
        "source_sentence": "〈出現品〉云：「菩薩應知自心，念念常有佛成正覺」故。",
        "from": "T45n1882_001:0672a01_8",
        "context_with_next_sentence": true
    },
    {
        "source_sentence": "而即一之異，不礙外觀，勿滯言說。",
        "from": "T45n1882_001:0672a02_9",
        "context_with_next_sentence": true
    },
    {
        "source_sentence": "若與此觀相應，則觸目對境，常見三聖及十方諸菩薩，一即一切故，心、境無二故。",
        "from": "T45n1882_001:0672a03_10",
        "context_with_next_sentence": true
    },
    {
        "source_sentence": "依此修行，一生不剋，三聖必圓矣。",
        "from": "T45n1882_001:0672a05_11",
        "context_with_next_sentence": true
    },
    {
        "source_sentence": "三聖圓融觀門(畢)",
        "from": "T45n1882_001:0672a06_0",
        "context_with_next_sentence": true
    },
    {
        "source_sentence": "貞享二年乙丑仲秋念一蓂於南都邸舍抄之",
        "from": "T45n1882_001:0672a08_0",
        "context_with_next_sentence": false
    }
]