[
    {
        "source_sentence": "般若波羅蜜多心經略疏顯正記卷上",
        "from": "X26n0531_001:0745c02_0",
        "context_with_next_sentence": true
    },
    {
        "source_sentence": "般若心經疏顯正記(并序)",
        "from": "X26n0531_001:0745c04_0",
        "context_with_next_sentence": true
    },
    {
        "source_sentence": "縉雲沙門釋　仲希　述",
        "from": "X26n0531_001:0745c05_0",
        "context_with_next_sentence": true
    },
    {
        "source_sentence": "予甞輙以贒首大師般若心經疏注於經文之下兼治科文又述記一卷釋之目曰顯正文華無取葢逃學者忽忘之患豈敢呈諸先覺云爾時皇宋慶曆四年歲次甲申季冬月朔日序。",
        "from": "X26n0531_001:0745c06_0",
        "context_with_next_sentence": true
    },
    {
        "source_sentence": "般若波羅蜜多心經略疏(并序)。",
        "from": "X26n0531_001:0745c11_0",
        "context_with_next_sentence": true
    },
    {
        "source_sentence": "釋疏分二初題目二初經疏總題十字之題能所三重略疏二字為能解餘為所解經字為能詮上皆所詮心字為能喻上皆所喻今總取一經之題為疏之別名疏即通名也般若心經之疏依主受稱般若等八字如下開題處釋言略疏者以此疏但釋經文大旨更不委明三科境智等諸法名體故云略也又簡非解廣部但釋略本亦名略也疏者疎也決也疎通經文決擇義趣故曰疏也并序者以顯此疏兼有一序也。",
        "from": "X26n0531_001:0745c12_0",
        "context_with_next_sentence": true
    },
    {
        "source_sentence": "翻經沙門　　法藏　述。",
        "from": "X26n0531_001:0745c21_0",
        "context_with_next_sentence": true
    },
    {
        "source_sentence": "二述疏人號翻經等者以疏主曾預譯場備翻經論今從勝從略故但云翻經也沙門者即釋子之通號梵語沙門此云勤息謂能勤修戒定慧息滅惑業苦者故通號為沙門即生善滅惡之稱也法藏者即疏主之名諱本康國人姓康氏平居西太原寺華嚴第三祖立五種教以判如來一代聖言理無不盡後人制譔罔敢不遵廣有著述今現流行聲震一時道光千古敕諡賢首大師具如別傳述者明非制作亦是謙辭也故論語云述而不作信而好古等。",
        "from": "X26n0531_001:0745c22_0",
        "context_with_next_sentence": true
    },
    {
        "source_sentence": "夫以真源素範沖漠隔於筌罤。",
        "from": "X26n0531_001:0746a08_0",
        "context_with_next_sentence": true
    },
    {
        "source_sentence": "二疏文三初總敘大旨二初廣敘經文然般若有三一實相即所觀之理體二觀照即能觀之智用三文字即詮二之教今具敘者以下疏文總用此三為宗趣故文二初敘所詮四初境智離言詮然此境智文中各有四義一正指體二歎體德三顯體量四示體離過入文即見文二初明理境夫者發語之端以由也真源二字即正指實相般若為所觀理體也真謂真實源即是喻由此實相本非偽妄故曰真下經云是故空中無色無受想等有隨緣義喻之水源能分萬派下經又云空即是色也素範者謂此理體惑不能染故曰素素潔也軌生物解任持自性故曰範範法也法以軌持為義故此歎理體之德也沖漠者沖深也漠謂沙漠謂此理體竪窮三世故曰沖圓覺疏云過去無始未來無終橫徧十方喻之沙漠廣無邊故圓覺疏又云十方窮之無有涯畔此顯理體之量也下示理體離過故曰隔於筌罤也隔猶絕也筌能捕魚罤能網兔故周易云得兔忘罤得魚忘筌今借筌罤喻言教魚兔喻理境見真理者須忘言教猶得魚兔者須忘筌罤也夫真理雖假文字詮顯且真理之體本非文字佛頂經云玅性圓明離諸名相般若經云總持非文字文字顯總持既體絕文字故云隔於筌罤也。",
        "from": "X26n0531_001:0746a09_0",
        "context_with_next_sentence": true
    },
    {
        "source_sentence": "玅覺玄猷奧賾超於言象。",
        "from": "X26n0531_001:0746b08_0",
        "context_with_next_sentence": true
    },
    {
        "source_sentence": "玅覺下二顯觀智玅覺二字正指觀照般若為能觀智體也玅名于不可思議覺即是照以此智體言思罔及故曰玅下經云行深般若等靈明鑒照故曰覺下文云般若以神鑒為體等玄猷者玄即幽玄猷道也即總指此智之體是幽玄至極之道也然道有二義一為因義無量果德非智不證故二能通義始自凡夫皆由此智到極果故即總名猷也此歎智體之德也奧賾者即竪深之義顯非權小之淺智故云奧賾大論云智度大海唯佛窮底下文云行深般若稱之奧賾不亦宜乎以竪該橫故但標奧賾此顯智體之量也刊定記說慧能揀擇故在因中智但決斷唯居果上今慧即智未可分張下示智體離過故云超於言象也言謂語言象似也當其義也夫語言義相皆由分別今此觀智體非分別故超言象也周易又云得象忘言得意忘象。",
        "from": "X26n0531_001:0746b09_0",
        "context_with_next_sentence": true
    },
    {
        "source_sentence": "雖真俗雙泯二諦恒存。",
        "from": "X26n0531_001:0746c01_0",
        "context_with_next_sentence": true
    },
    {
        "source_sentence": "雖真下二明境智體不二三初別明境智不二二初明境不二然此所觀實相之境非真非俗而真而俗故得二諦即存即亡存亡不二也言真俗雙泯者泯亡也真即真諦一體無殊俗即俗諦萬境有異今明真即俗故真亡俗即真故俗亡既互奪兩亡名為雙泯也二諦恒存者存在也俗即真故真在真即俗故俗在既相亡互在故曰恒存恒常也如上所明即顯而隱故雙泯即隱而顯故恒存隱顯同時唯一實相般若為所觀境豈不玅乎經部順機別明空爾故下文云照五蘊空又云諸法空相大部之中咸言清淨等若論通意理乃常圓下文云色即是空空即是色等由是疏主下文判歸實教攝者得意在茲。",
        "from": "X26n0531_001:0746c02_0",
        "context_with_next_sentence": true
    },
    {
        "source_sentence": "空有兩亡一味常顯。",
        "from": "X26n0531_001:0746c15_0",
        "context_with_next_sentence": true
    },
    {
        "source_sentence": "空有下二明智不二所觀之境既存亡不二能觀之智亦隱顯同時函蓋之義可以為況言空有等者空即照真是如理智有即照俗是如量智真境無相智照名空俗境萬差智觀稱有今以空即有故空泯有即空故有泯故曰兩亡亡泯也此智文中但亡而不存者顯在上文也一味等者此即總結存亡不二唯一觀照般若為能觀之智體非生滅故曰常顯。",
        "from": "X26n0531_001:0746c16_0",
        "context_with_next_sentence": true
    },
    {
        "source_sentence": "良以真空未甞不有即有以辨於空幻有未始不空即空以明於有。",
        "from": "X26n0531_001:0746c24_0",
        "context_with_next_sentence": true
    },
    {
        "source_sentence": "良以真空下二通釋不二所以或曰境智各二名義懸殊云何此中俱言不二故今委釋令知所以也良以等者良實以由甞曾也意謂前說真俗不二者實由真諦之空常自隨緣成俗諦有未曾間斷故云未嘗不有即有等者既全空成有反知有即真空所以前說即俗是真故云即有以辨於空也幻有等者始亦猶曾也俗諦之有從緣無性即真諦空未曾有實故云未始不空即空等者既全有是空反知空即幻有所以前說即真是俗故云即空以明於有也所觀之境既真俗不二唯一實相能觀之智豈可殊塗準境思之無煩委釋問向明不二境智各辨今釋所以何故不分答體即用故理非智外用即體故離智無理體用不二猶珠與光凡夫本具諸佛證得凡聖自異一心豈殊疏今通釋意在於此。",
        "from": "X26n0531_001:0747a02_0",
        "context_with_next_sentence": true
    },
    {
        "source_sentence": "有空有故不有空有空故不空。",
        "from": "X26n0531_001:0747a17_0",
        "context_with_next_sentence": true
    },
    {
        "source_sentence": "有空下三約義通結不二言有空等者上俗諦之幻有即空之有是體不異空故云不有此結上即俗之真也空有等者上真諦之真空是即有之空體不異有故云不空此結上即真之俗也所觀既然能觀亦爾故通結也。",
        "from": "X26n0531_001:0747a18_0",
        "context_with_next_sentence": true
    },
    {
        "source_sentence": "不空之空空而不斷不有之有有而不常四執既亡百非斯遣。",
        "from": "X26n0531_001:0747a23_0",
        "context_with_next_sentence": true
    },
    {
        "source_sentence": "不空下三遣情執然前境智體用雖別性明無殊不斷不常非空非有凡邪迷倒異計紛紜前雖具明又恐難忘情執故今遣蕩令見心源也言不空等者顯上真空是即有之空空若離有即是斷空今既不爾故云不斷不有等者顯上幻有是即空之有有若異空即成常有今既不爾故云不常言四執者空有斷常但計一種故名四執又一異有無各有四句謂一非一等如次所引隨計其一亦名四執言百非者起信記云此於一異有無等四句上明之謂一非一亦一亦非一非一非非一為一四句異等例此共成十六又過現未來各有十六成四十八又已起未起各四十八并根本四都成百非也今疏意但不生分別寂爾亡懷情執自除過非斯泯故云四執既亡百非斯遣。",
        "from": "X26n0531_001:0747b01_0",
        "context_with_next_sentence": true
    },
    {
        "source_sentence": "般若玄旨斯之謂歟。",
        "from": "X26n0531_001:0747b15_0",
        "context_with_next_sentence": true
    },
    {
        "source_sentence": "般若下四結玄幽般若二字即正指此經亦傍該廣部如上所敘一經所詮若境若智玄玅旨趣理極於此故云斯之謂歟斯此歟語辭也。",
        "from": "X26n0531_001:0747b16_0",
        "context_with_next_sentence": true
    },
    {
        "source_sentence": "若歷事備陳則言過二十萬頌若撮其樞要則理盡一十四行。",
        "from": "X26n0531_001:0747b19_0",
        "context_with_next_sentence": true
    },
    {
        "source_sentence": "若歷下二敘能詮上敘所詮既當實相觀照二種般若今敘能詮即是文字般若也文三初示廣略文若歷等者顯彼廣部也陳說也然般若廣部六百卷文總開八部謂大品小品等其中所說始自色心終乎種智八十餘科今顯其廣故云二十萬頌言頌者諸疏所說凡有四種一阿耨窣都婆頌此不論長行與偈但數字滿三十二即為一頌二伽陀此云諷頌亦云直頌直以偈頌諷美法門故三祇夜此云應頌應前長行頌故四集施頌積集法義令誦持故今於四中即初是也若撮下顯此略本也撮取樞即門臼喻其要也以一總多曰要理即義理意謂若具歷事相備說法門誠如廣部六百卷文若擇其宏綱取其要義即此略本攝廣已周故云理盡一十四行古來經文皆以十七字為一行故今經但有一十四行也。",
        "from": "X26n0531_001:0747b21_0",
        "context_with_next_sentence": true
    },
    {
        "source_sentence": "是知詮真之教乍廣略而隨緣。",
        "from": "X26n0531_001:0747c12_0",
        "context_with_next_sentence": true
    },
    {
        "source_sentence": "是知下二明廣略意二初廣略由機是知者指上文辭乍者權宜文稱教詮真理故曰詮真之教意謂前文所敘或廣或略者但由機有利鈍使之然矣利者宜聞略說則悟鈍者宜聞廣說方解本非佛意故云乍也緣謂機緣即利鈍者然今但約悟解而分利鈍若約聞持分利鈍者義則反此非今疏意。",
        "from": "X26n0531_001:0747c13_0",
        "context_with_next_sentence": true
    },
    {
        "source_sentence": "超言之宗性圓通而俱現。",
        "from": "X26n0531_001:0747c20_0",
        "context_with_next_sentence": true
    },
    {
        "source_sentence": "超言下二理常不異宗主也所詮真理是一經之主故名為宗離言說相故曰超言能詮之教雖有廣略所詮之理則無增減本自圓融平等顯現故云性圓通等。",
        "from": "X26n0531_001:0747c21_0",
        "context_with_next_sentence": true
    },
    {
        "source_sentence": "般若心經者實謂曜昏衢之高炬濟苦海之迅航。",
        "from": "X26n0531_001:0748a01_0",
        "context_with_next_sentence": true
    },
    {
        "source_sentence": "般若下三歎功能勝二初正歎言實謂者即指定之辭曜照也昏衢者衢謂衢路昏衢喻二障即生死因次云苦海即生死果然三界有情常居苦趣飄沈生死不證菩提者靡不皆由此也二障名體廣有會釋存乎別卷若略明者唯識論中一名煩惱障體即根隨二名所知障體即無明持業依主具如別說所宗既異不須繁引金剛疏云煩惱障障心心不解脫所知障障慧慧不解脫既是有情生死根本又能障翳無生理智其猶昏暗衢路履即顛墜莫詣前所故以為喻言高炬者即火炬高炬喻般若也即意謂若能依此經文發深玅慧了心本寂見法元空然後悲智兼修自他俱運泯乎取捨亡矣順違則二障潛袪三空可契亦猶火炬高照昏衢頓明豈有前所而不速至哉故云實謂曜昏衢之高炬也濟苦等者濟救迅疾航謂舟航迅航亦喻般若也苦即分段變易二種生死由上二障之所感故二死苦相無有邊際喻之若海然三界無定靡不皆苦眾生不敏妄計為樂以智觀之何可樂耶故我大聖由悲願力特演斯典濟救有情使即登般若之智航疾度竛竮之苦海故下經云行深般若照五蘊空度一切苦等。",
        "from": "X26n0531_001:0748a02_0",
        "context_with_next_sentence": true
    },
    {
        "source_sentence": "拯物導迷莫斯為最。",
        "from": "X26n0531_001:0748a23_0",
        "context_with_next_sentence": true
    },
    {
        "source_sentence": "拯物下二結歎拯接導引也物謂物機迷謂迷惑斯乃顯此一經決能引導迷者拯接物機離二障昏暗之衢踐智慧坦明之道則涅槃高岸尚可即登生死微波何疑不度寄語後學思而行之以前正歎中云曜昏衢濟苦海故今總結上義乃曰拯物導迷莫斯為最也。",
        "from": "X26n0531_001:0748a24_0",
        "context_with_next_sentence": true
    },
    {
        "source_sentence": "然則般若以神鑑為體波羅蜜多以到彼岸為功心顯要玅所歸經乃貫穿言教。",
        "from": "X26n0531_001:0748b06_0",
        "context_with_next_sentence": true
    },
    {
        "source_sentence": "然則下二略敘經題二初正敘般若等者般若此云智慧神名不測鑑謂鑑照體即性也意顯此智雖不可測而性常鑑照故云以神鑑為體也波羅蜜等者唐梵雙舉也顯此智有離此到彼之功能故離到之義如下釋題處辨心顯等者以人心藏是一身所歸要勁微玅之處喻此略本是彼廣部之要也亦如下釋經乃等者法喻竝彰也以經能持義喻線能貫華顯不散失故此經則是能持義理之言教故曰經乃貫穿等也。",
        "from": "X26n0531_001:0748b08_0",
        "context_with_next_sentence": true
    },
    {
        "source_sentence": "從法就喻詮旨為目故云般若波羅蜜多心經。",
        "from": "X26n0531_001:0748b17_0",
        "context_with_next_sentence": true
    },
    {
        "source_sentence": "從法下二總結法即所喻謂般若等心字是能喻詮謂能詮即經之一字旨謂所詮旨趣即上法喻等是則乃法喻能所合為此經題目故總結云從法就喻等。",
        "from": "X26n0531_001:0748b18_0",
        "context_with_next_sentence": true
    },
    {
        "source_sentence": "將釋此經五門分別一教興二藏攝三宗趣四釋題五解文。",
        "from": "X26n0531_001:0748b22_0",
        "context_with_next_sentence": true
    },
    {
        "source_sentence": "將釋下二別釋經文二初列章五門等者前三懸判後二釋經然此五門生起有緒何則夫聖人說教必有因由故辨教興言教既興不逾三藏故論藏攝雖知所攝大旨若何故示宗趣已知大旨經目須明故曰釋題題目雖彰入經未曉故須解文。",
        "from": "X26n0531_001:0748b24_0",
        "context_with_next_sentence": true
    },
    {
        "source_sentence": "初教興者依大智度論云如須彌山王非無因緣非少因緣令得震動。",
        "from": "X26n0531_001:0748c05_0",
        "context_with_next_sentence": true
    },
    {
        "source_sentence": "初教下二隨釋五初中二初舉論譬喻此論是龍樹菩薩造釋大品般若經今釋般若故特引用須彌等者梵語具云蘇迷盧此翻妙高四寶所成曰妙出水八萬由旬曰高眾山中尊故曰王非無等者反顯彼山有因緣故多因緣故方得震動此山震動須有勝緣謂諸佛示生八相成道等具如彼論中論云未曾有一法不從因緣生。",
        "from": "X26n0531_001:0748c07_0",
        "context_with_next_sentence": true
    },
    {
        "source_sentence": "般若教興亦復如是具多因緣故。",
        "from": "X26n0531_001:0748c14_0",
        "context_with_next_sentence": true
    },
    {
        "source_sentence": "般若下二顯經因緣三一標具多緣般若等者彼論所顯般若之教須具緣興同彼妙高非緣不震故云亦復如是等。",
        "from": "X26n0531_001:0748c15_0",
        "context_with_next_sentence": true
    },
    {
        "source_sentence": "一謂欲破外道諸邪見故二欲迴二乘令入大乘故三令小菩薩不迷空故四令悟二諦中道生正見故五顯佛勝德生淨信故六欲令發大菩提心故七令修菩薩深廣行故八令斷一切諸重障故九令得菩提涅槃果故十流至後代益眾生故。",
        "from": "X26n0531_001:0748c18_0",
        "context_with_next_sentence": true
    },
    {
        "source_sentence": "一謂下二略顯十意然此十意不離人法解行因果悲智自行化他前三是人餘皆是法又四五屬解六至第八屬行又前八是因九當於果又前九是智後一是悲又四至九是自行餘皆化他斯則不獨般若一經亦通餘典以俱須具此諸因緣故今以類從通束為四一破邪小執外道等者心行理外唯修邪因故名外道顯非正解故曰邪見然外道邪見不離斷常依此而起六十二見等廣如別卷法華云深著虗妄法堅受不可捨若知空寂諸見自亡故云破也二乘者即聲聞緣覺也此二類人但住化城不登寶所唯能自利不慕化他若聞中空必亡彼此遽迴小徑頓進大塗故云欲迴二乘等小菩薩者即十信心及加行位十信則未解法空如下所引寶性論中三疑者是加行則分別未亡以空為得如頌云以有所得故非真住唯識通是迷徒例貶為小若聞般若融蕩是非可入三賢即階十地故云令小不迷也四令下二令因行成二諦等者了真即俗知俗即真真俗無殊唯一中道方名正見如下經云色即是空空即是色空色即是真俗二諦既互相即是顯中道也顯佛德等者佛德無量四義統收即常樂我淨也圓覺疏云常樂我淨佛之德也諸法雖空佛德無爽於此忍樂淨信無疑發菩提心者菩提心體即悲智願也以真空妙本彼此咸同他既長迷用悲下化自猶未證以智上求若闕要期曷能成辦三心之體自此而興修深廣行者然菩薩行總有二種一者隨相二者離相由離相故寂然無得故名為深即依真如門修止行也由隨相故萬行具修故名為廣即依生滅門修觀行也二行相資不可偏觀據金剛疏云故雖策修始終無相令斷重障等者障即煩惱所知略如前辯能壓有情永沈苦海故名為重若明空理二障何存金剛疏云二執若除二障隨斷今經同部意亦準知然欲修道正解居初此解現前以信為本信解既備必發三心信解發心意在修行妙行斯就惑障自亡次第五緣理應若是九令下三使果德滿菩提即智果涅槃即斷果如下經云依般若故得菩提涅槃等十流下四為益未來至後代等者代世也夫談空蕩著意在益生豈為一期須傳來劫由茲彼論囑勸頗殷寄語後賢無倦持說已上十緣束為四者夫般若一經意在破執執情既遣因行須修行既已成果證斯獲既自證果說教化他般若之興唯為此也。",
        "from": "X26n0531_001:0748c23_0",
        "context_with_next_sentence": true
    },
    {
        "source_sentence": "略說此十具收彼意令知教興。",
        "from": "X26n0531_001:0749b17_0",
        "context_with_next_sentence": true
    },
    {
        "source_sentence": "略說下三結意歸宗略說等者意云彼論多緣不出此十大品既爾今經亦然故云令知教興也。",
        "from": "X26n0531_001:0749b18_0",
        "context_with_next_sentence": true
    },
    {
        "source_sentence": "第二藏攝者謂三藏之中契經藏攝二藏之內菩薩藏收。",
        "from": "X26n0531_001:0749b20_0",
        "context_with_next_sentence": true
    },
    {
        "source_sentence": "二中二初明藏攝三藏者即經律論也梵語欲底修多羅此翻契經即契理契機之經也表非律論故云契經藏攝具辨此三如圓覺起信等記鈔二藏者即聲聞菩薩也三藏約法二藏約人由上三藏詮示小乘理行果者名聲聞藏詮示大乘理行果者名菩薩藏今經既云菩提薩埵得究竟涅槃知非小乘故此菩薩藏攝。",
        "from": "X26n0531_001:0749b22_0",
        "context_with_next_sentence": true
    },
    {
        "source_sentence": "權實教中實教所攝。",
        "from": "X26n0531_001:0749c05_0",
        "context_with_next_sentence": true
    },
    {
        "source_sentence": "權實下二明教攝然今經雖大大乘語通有權實故實教攝者下經云色即是空空即是色是顯色空不二唯一中真又說因人果人皆證究竟菩提涅槃應知非權故實教攝問賢首五教判盡群經般若談空義當始教始教屬權何云實攝答若就別論正唯始教今約通義故實教收圓覺疏云言有通別就顯說故前明境中說文略辯然是權實之實非終實也學者思之。",
        "from": "X26n0531_001:0749c06_0",
        "context_with_next_sentence": true
    },
    {
        "source_sentence": "第三宗趣者語之所表曰宗宗之所歸曰趣。",
        "from": "X26n0531_001:0749c14_0",
        "context_with_next_sentence": true
    },
    {
        "source_sentence": "三中二初總釋名語即語言表謂表示宗者尊也尚也歸趣皆向義也斯則語為能表宗為所表語言表示所尊尚者必有所向之處故云語之所表等也。",
        "from": "X26n0531_001:0749c15_0",
        "context_with_next_sentence": true
    },
    {
        "source_sentence": "然先總後別總以三種般若為宗一實相謂所觀真性二觀照謂能觀妙慧三文字謂詮上之教不越此三故以為宗。",
        "from": "X26n0531_001:0749c19_0",
        "context_with_next_sentence": true
    },
    {
        "source_sentence": "然先下二別釋義二初總唯釋宗然般若論說般若有五種前三如疏四相應般若即與智同時心王心所五眷屬般若即與智同時五蘊前三為正故今用之一實相者大論云從本以來不生不滅是為實相名此實相為所觀境也二觀照者既有所照之境必有能照之智名此照用為能觀智也三文字者即是能詮前二之言教也斯則能觀所觀能詮所詮總為語之所宗故云不越等實相及文字亦名般若者實相能發慧文字能詮慧故俱名般若也又金剛疏云文字性空即是般若。",
        "from": "X26n0531_001:0749c22_0",
        "context_with_next_sentence": true
    },
    {
        "source_sentence": "別亦有三初教義一對以文字教為宗餘二義為趣二境智一對以真空境為宗觀照智為趣三因果一對以菩提因行為宗菩提果德為趣。",
        "from": "X26n0531_001:0750a08_0",
        "context_with_next_sentence": true
    },
    {
        "source_sentence": "別亦下二別兼宗趣一教義等者此則總取前三般若分為宗趣也義即所詮前二般若教即能詮文字般若夫宗能詮言教之意趣所詮境智之義也二境智等者於上所詮境智二法而分宗趣也夫宗真境者意在由境發智以智照境故以智為所趣也三因果等者菩提是果因行是智即能證菩提之因行也斯又以前能照之智為宗因中宗習此智行者意欲趣證菩提果故故以果德為趣也然此三對初則約解次則約行後則約證解行證三正是一經之宗趣也。",
        "from": "X26n0531_001:0750a11_0",
        "context_with_next_sentence": true
    },
    {
        "source_sentence": "【經】般若波羅蜜多心經",
        "from": "X26n0531_001:0750a21_0",
        "context_with_next_sentence": true
    },
    {
        "source_sentence": "第四釋題者亦有三對初教義分二謂般若心是所詮之義經之一字是能詮之教。",
        "from": "X26n0531_001:0750a22_0",
        "context_with_next_sentence": true
    },
    {
        "source_sentence": "四中疏三初牒章二正釋經題三初中二初別指教義例前宗趣中三故今云亦也教義等者顯此經題雖具八字總而言之不離教義之二也般若是法心即是喻法喻屬所詮義。",
        "from": "X26n0531_001:0750a24_0",
        "context_with_next_sentence": true
    },
    {
        "source_sentence": "經字屬能詮教也。",
        "from": "X26n0531_001:0750b04_0",
        "context_with_next_sentence": true
    },
    {
        "source_sentence": "即能詮般若心之經依義立名。",
        "from": "X26n0531_001:0750b05_0",
        "context_with_next_sentence": true
    },
    {
        "source_sentence": "即詮下二總顯立名能詮下義如向釋依義等者依於所詮法喻之義以立能詮一經之名是故題名般若等。",
        "from": "X26n0531_001:0750b06_0",
        "context_with_next_sentence": true
    },
    {
        "source_sentence": "二就所詮義中法喻分二謂般若等是所詮之法心之一字是所引之喻。",
        "from": "X26n0531_001:0750b09_0",
        "context_with_next_sentence": true
    },
    {
        "source_sentence": "二中二初別指法喻此除經字唯就所詮七字之中而分法喻之二也。",
        "from": "X26n0531_001:0750b11_0",
        "context_with_next_sentence": true
    },
    {
        "source_sentence": "即般若內統要衷之妙義況人心藏為主為要統極之本也。",
        "from": "X26n0531_001:0750b13_0",
        "context_with_next_sentence": true
    },
    {
        "source_sentence": "即般若下二以法合喻初指法也即般若內者總指廣部統要下顯今略本統總也要徑也衷中也正也以此略本所詮法門總攝廣部六百卷內要徑中正微妙之義也況人下指喻也如人身中雖有五藏若克明主宰要徑統攝至極之元者唯一心藏故云為主為要一身四藏用喻廣部心藏統要以喻此略文況比也。",
        "from": "X26n0531_001:0750b15_0",
        "context_with_next_sentence": true
    },
    {
        "source_sentence": "三就前法中體用分二謂般若是體此云智慧。",
        "from": "X26n0531_001:0750b22_0",
        "context_with_next_sentence": true
    },
    {
        "source_sentence": "三中二初釋體此又除心一字唯就所喻法中六字以分體用之二也文二初正指體翻名刊定記說那若翻智即屬果般若翻慧即屬因今此通論故翻智慧。",
        "from": "X26n0531_001:0750b23_0",
        "context_with_next_sentence": true
    },
    {
        "source_sentence": "即神悟玄奧妙證真源也。",
        "from": "X26n0531_001:0750c03_0",
        "context_with_next_sentence": true
    },
    {
        "source_sentence": "即神下二正顯智體即神悟等者悟即覺也顯不測智本覺自然幽玄深奧為其體也妙證等者證即冥契之義謂此智體微妙冥契真空之源也以是即理之智故故云妙證心源也。",
        "from": "X26n0531_001:0750c04_0",
        "context_with_next_sentence": true
    },
    {
        "source_sentence": "波羅蜜多是用此云到彼岸。",
        "from": "X26n0531_001:0750c08_0",
        "context_with_next_sentence": true
    },
    {
        "source_sentence": "波羅蜜下二釋用二初指用翻名到彼岸者刊定記云生死為此岸有情居故煩惱為中流最難渡故涅槃為彼岸諸佛住故即以彼岸喻於涅槃也涅槃為所到慧為能到故到字能所俱通。",
        "from": "X26n0531_001:0750c09_0",
        "context_with_next_sentence": true
    },
    {
        "source_sentence": "即由斯妙慧翻生死過盡至真空之際即揀不到彼岸之慧故以為名。",
        "from": "X26n0531_001:0750c13_0",
        "context_with_next_sentence": true
    },
    {
        "source_sentence": "即由下二正顯智用生死過等者夫有情不得證真空者皆由分段變易二種生死為過患本妙慧若發了諸法空空病亦空翛然無寄何有生死此岸而不離涅槃彼岸而不到乎真空即涅槃也既能翻生死得到涅槃非用如何故云由斯妙慧等揀不到等者然凡夫淺慧但明有漏是生死因不出三界此不足論二乘之慧雖名無漏唯證偏真但亡分段十地菩薩分有變易此二類人亦未名為究竟得到彼岸之慧今此妙慧解二空理修二空行斷二障惑離二死苦證二德樂安住妙覺無住涅槃方名究竟到彼岸慧此約極果以明彼岸故云即揀不到等優劣既殊故須揀辯。",
        "from": "X26n0531_001:0750c15_0",
        "context_with_next_sentence": true
    },
    {
        "source_sentence": "謂體即用故法之喻故義之教故立斯名耳。",
        "from": "X26n0531_001:0751a03_0",
        "context_with_next_sentence": true
    },
    {
        "source_sentence": "謂體下三六釋結歸前文已約教義等三通解一題故今總結前三歸於六釋體即用者結前第三也顯此妙慧全神悟之體成離過之用故云即也法之喻者結前第二也法即般若喻即心字揀喻非法故云之也義之教者結前第一也法喻屬所詮義經字是能詮教揀能非所故亦云之也一即持業餘二依主故立斯名者謂集經人約上教義等三對以立一經之名名為般若波羅蜜多心經。",
        "from": "X26n0531_001:0751a04_0",
        "context_with_next_sentence": true
    },
    {
        "source_sentence": "般若波羅蜜多心經略疏顯正記卷上",
        "from": "X26n0531_001:0751a13_0",
        "context_with_next_sentence": false
    }
]