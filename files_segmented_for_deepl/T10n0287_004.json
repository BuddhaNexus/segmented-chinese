[
    {
        "source_sentence": "佛說十地經卷第四",
        "from": "T10n0287_004:0549c17_0",
        "context_with_next_sentence": true
    },
    {
        "source_sentence": "大唐于闐三藏尸羅達摩",
        "from": "T10n0287_004:0549c19_0",
        "context_with_next_sentence": true
    },
    {
        "source_sentence": "於北庭龍興寺譯",
        "from": "T10n0287_004:0549c20_0",
        "context_with_next_sentence": true
    },
    {
        "source_sentence": "菩薩難勝地第五",
        "from": "T10n0287_004:0549c21_0",
        "context_with_next_sentence": true
    },
    {
        "source_sentence": "　菩薩聞此勝地行，　　於法解悟心歡喜；　空中雨花讚歎言：　　「善哉！",
        "from": "T10n0287_004:0549c22_0",
        "context_with_next_sentence": true
    },
    {
        "source_sentence": "大士金剛藏！",
        "from": "T10n0287_004:0549c23_1",
        "context_with_next_sentence": true
    },
    {
        "source_sentence": "　自在天王與天眾，　　聞法踊躍住虛空；　普放種種妙光雲，　　供養如來喜充遍。」",
        "from": "T10n0287_004:0549c24_0",
        "context_with_next_sentence": true
    },
    {
        "source_sentence": "　天諸婇女奏天樂，　　亦以言詞歌讚佛；　悉以菩薩威神故，　　於彼聲中發是言：「佛願久遠今乃滿，　　佛道久遠今乃得，　釋迦文佛至天宮，　　利天人者久乃見。",
        "from": "T10n0287_004:0549c26_0",
        "context_with_next_sentence": true
    },
    {
        "source_sentence": "　大海久遠今始動，　　佛光久遠今乃放，　有情久遠始安樂，　　大悲音聲久乃聞；　功德彼岸皆已到，　　憍慢黑暗皆已滅。",
        "from": "T10n0287_004:0550a01_0",
        "context_with_next_sentence": true
    },
    {
        "source_sentence": "　尊極清淨如虛空，　　不染世法如蓮花；　大牟尼尊現於世，　　譬如須彌出巨海。",
        "from": "T10n0287_004:0550a04_0",
        "context_with_next_sentence": true
    },
    {
        "source_sentence": "　供養能盡一切苦，　　供養必得諸佛智；　此應供處供無等，　　是故歡心供養佛。」",
        "from": "T10n0287_004:0550a06_0",
        "context_with_next_sentence": true
    },
    {
        "source_sentence": "　如是無量諸天女，　　發此言詞稱讚已；　一切恭敬喜充滿，　　瞻仰如來默然住。",
        "from": "T10n0287_004:0550a08_0",
        "context_with_next_sentence": true
    },
    {
        "source_sentence": "　是時大士解脫月，　　復請無畏金剛藏：「第五地中之行相，　　願為佛子今演說。」",
        "from": "T10n0287_004:0550a10_0",
        "context_with_next_sentence": true
    },
    {
        "source_sentence": "爾時，金剛藏菩薩告眾菩薩言：「唯諸佛子！",
        "from": "T10n0287_004:0550a12_0",
        "context_with_next_sentence": true
    },
    {
        "source_sentence": "若是菩薩，第四地道善圓滿已，欲入菩薩第五地中，當以十種平等清淨心意樂入。",
        "from": "T10n0287_004:0550a12_1",
        "context_with_next_sentence": true
    },
    {
        "source_sentence": "何等為十？",
        "from": "T10n0287_004:0550a14_2",
        "context_with_next_sentence": true
    },
    {
        "source_sentence": "所謂過去佛法平等清淨意樂，未來佛法平等清淨意樂，現在佛法平等清淨意樂，戒平等清淨意樂，定平等清淨意樂，除見疑惑平等清淨意樂，道非道智平等清淨意樂，斷智平等清淨意樂，一切菩提分法後後觀察平等清淨意樂，成熟一切有情平等清淨意樂，菩薩以是十種平等清淨意樂入第五地。",
        "from": "T10n0287_004:0550a15_3",
        "context_with_next_sentence": true
    },
    {
        "source_sentence": "唯諸佛子！",
        "from": "T10n0287_004:0550a22_0",
        "context_with_next_sentence": true
    },
    {
        "source_sentence": "菩薩已至此第五地，由善瑩飾覺分、道支，由善清淨增上意樂，復求後世殊勝道時，為如是事隨正行故，願力所持故，以大慈悲不捨一切諸有情故，積集福智二資糧故無休息故，引發善巧妙方便故，觀照後後地光明故，由常勤求佛加持故，念慧趣覺力所持故，得不退轉正作意已，如實了知此苦聖諦、此是苦集、此是苦滅、此能滅苦，正行聖諦皆如實知。",
        "from": "T10n0287_004:0550a22_1",
        "context_with_next_sentence": true
    },
    {
        "source_sentence": "又此菩薩於世俗諦而得善巧勝義諦，善巧相諦，善巧差別諦，善巧安立諦，善巧事諦，善巧生諦，善巧於盡無生智諦，善巧於趣入道智諦，善巧一切菩薩地，次第相續已成就故，乃至如來智集諦中而得善巧。",
        "from": "T10n0287_004:0550b01_2",
        "context_with_next_sentence": true
    },
    {
        "source_sentence": "「復次，此菩薩令他有情如其意樂皆歡喜故，知世俗諦以能證入一切理趣故，知勝義諦覺法自相及共相故，善知相諦悟法差別安立義故，知差別諦解了蘊、界、處安立故，知安立諦了達身、心逼惱的故，名知事諦通達諸趣生相續故，能知生諦一切熱惱究竟滅故，名為知盡無生智諦引發無二故，知入道智諦遍以一切行相覺故；一切菩薩地次相續得成就已，乃至能知如來智集諦。",
        "from": "T10n0287_004:0550b06_0",
        "context_with_next_sentence": true
    },
    {
        "source_sentence": "此復但由勝解智力，非以究竟智而知之。",
        "from": "T10n0287_004:0550b14_1",
        "context_with_next_sentence": true
    },
    {
        "source_sentence": "菩薩如是以諦善巧所引正慧，如實了知一切有為，虛妄詐偽誑惑愚夫，即此菩薩轉復一切諸有情所，大悲現前大慈光明而得發生。",
        "from": "T10n0287_004:0550b15_2",
        "context_with_next_sentence": true
    },
    {
        "source_sentence": "菩薩如是智力所持，於有情界有所顧戀，希求佛智觀察一切諸有為行，前際後際如從前際，無明渴愛所生有情，隨生死流之所漂轉，從蘊執藏不勝進者增長苦蘊，無我、無壽、無養育者，無數取趣，離我、我所皆如實知，如其未來於無所有愚癡愛欲，究竟有斷邊際出離，或非有者亦如實知。",
        "from": "T10n0287_004:0550b18_3",
        "context_with_next_sentence": true
    },
    {
        "source_sentence": "即此菩薩作是思惟：『此諸迷倒異生之類甚為可愍，有無數身已滅、當滅，今亦滅沒，如是盡滅，不能於身而生厭離，轉更增長眾苦機關，隨生死流不能還返，不能棄捨諸蘊執藏，不能厭離大種毒蛇，不能拔出見慢箭鏃，不能息滅貪、恚、癡火，不能飄蕩無明黑闇，不能枯涸渴愛巨海，不求十力大聖導師，隨魔意樂稠林而行，常於無際生死溟渤種種尋伺波濤海獸，紛擾之中漂轉無息。",
        "from": "T10n0287_004:0550b25_4",
        "context_with_next_sentence": true
    },
    {
        "source_sentence": "我今為彼，如是無量眾苦所逼，孤獨、無救、無依、無宅、無洲、無道、盲無目者、無明卵[穀-禾+卵]厚膜纏裹昏闇所覆諸有情故，獨一無侶修集無量福智資糧，以是資糧令彼一切有情當證究竟清淨，乃至獲得如來十力無礙佛智。』",
        "from": "T10n0287_004:0550c05_5",
        "context_with_next_sentence": true
    },
    {
        "source_sentence": "菩薩如是以善觀察智所引慧、所修善根，皆為救護一切有情，為欲饒益一切有情，為欲安樂一切有情，為欲哀愍一切有情，為令有情無諸災患，為欲解脫一切有情，為欲引起一切有情，為令有情發起淨信，為欲調伏一切有情，為欲滅度一切有情而修集之。",
        "from": "T10n0287_004:0550c10_0",
        "context_with_next_sentence": true
    },
    {
        "source_sentence": "菩薩安住於此第五難勝地時，名具念者，不忘正法故；名具慧者，智善決了故；名具趣者，覺於經趣祕密教故；名慚愧者，護自他故；名堅持者，不捨律儀及戒行故；名為覺者，觀處、非處得善巧故；名隨智行者，非他所引故；名隨慧行者，於有義、無義二俱句中得善巧故；名為引發神通者，於修引發得善巧故；名為方便善巧者，隨世間而轉故；名為無厭足者，善集福德資糧故；名無休息精進者，訪求智慧資糧故；名無厭倦意樂者，集大慈愍資糧故；名為一切有情加行者，以能滅度諸有情故；名為不慢求加行者，求如來力無畏不共諸佛法故；名善引發作意行者，引發佛土諸莊嚴故；名造種種善業行者，集相好故；名為常恒善加行者，求佛身、語、意莊嚴故；名大尊重能承事者，於一切菩薩諸法師所如教行故；名為心無礙者，以大方便善巧相續入世間故；名為日夜離餘心者，唯為成熟一切有情而修行故。",
        "from": "T10n0287_004:0550c15_1",
        "context_with_next_sentence": true
    },
    {
        "source_sentence": "菩薩如是勤修行時，以依布施成熟有情，又以愛語、又以利行、又以同事，又以示現端嚴色身、又以說法、又以開示諸菩薩行、又以顯示如來大我、又以現示生死過失、又以稱讚佛智勝利，引發廣大神通遊戲，種種方便作用加行，成熟有情。",
        "from": "T10n0287_004:0551a05_2",
        "context_with_next_sentence": true
    },
    {
        "source_sentence": "而此菩薩如是精勤成熟有情，其心相續恒趣佛智，善根加行無有退轉求勝法故，而勤修學為欲饒益諸有情故，世間所有種種書論、印璽、算計，金性等論、諸醫方論謂：療乾痟、癲癎、鬼魅、損壞蠱毒，及起屍鬼呪詛和合，文筆讚詠歌舞妓樂，戲笑談說喜樂之處；國城、村邑、宮宅、園苑、泉流、陂池，花菓、藥草叢林布列，顯示金、銀、摩尼、真珠、瑠璃、貝玉、珊瑚等性，入於日、月、星宿、地震，諸鳥獸鳴夢相吉凶，所受遍身及支分相，律儀戒行靜慮神通，四無量心無色定處，及餘所有無惱害事，能引一切有情利樂無罪事業；如是一切皆能引發於諸有情有悲愍故，漸令安住無上佛法。",
        "from": "T10n0287_004:0551a10_3",
        "context_with_next_sentence": true
    },
    {
        "source_sentence": "「菩薩住此難勝地中，由廣大見及由願力，現見多佛、多百佛、多千佛、多百千佛、多百千那庾多佛、多俱胝佛、多百俱胝佛、多千俱胝佛、多百千俱胝佛、多百千俱胝那庾多佛。",
        "from": "T10n0287_004:0551a23_4",
        "context_with_next_sentence": true
    },
    {
        "source_sentence": "菩薩見是如來、應供、正等覺已，悉以廣大增上意樂，恭敬、尊重、承事、供養，奉施衣服、飲食、臥具、病緣醫藥、諸資生具，奉獻菩薩諸妙樂具，於僧伽眾而作恭敬，以此善根迴向無上正等菩提，慇重承事諸佛如來，恭敬、尊重以希有想聽聞正法，聞已受持隨分修行多分。",
        "from": "T10n0287_004:0551a27_5",
        "context_with_next_sentence": true
    },
    {
        "source_sentence": "於彼諸佛聖教淨信出家，既出家已，便則能作聞持法師；此復多分以聞行相，逮得總持而為法師。",
        "from": "T10n0287_004:0551b04_6",
        "context_with_next_sentence": true
    },
    {
        "source_sentence": "菩薩住此難勝地者，於無量劫此諸善根，轉勝熾然而得明淨。",
        "from": "T10n0287_004:0551b06_7",
        "context_with_next_sentence": true
    },
    {
        "source_sentence": "無量百劫、無量千劫、無量百千劫、無量百千那庾多劫、無量俱胝劫，乃至無量百千俱胝那庾多劫，此諸善根轉勝熾然而得明淨。",
        "from": "T10n0287_004:0551b08_8",
        "context_with_next_sentence": true
    },
    {
        "source_sentence": "唯諸佛子！",
        "from": "T10n0287_004:0551b11_0",
        "context_with_next_sentence": true
    },
    {
        "source_sentence": "譬如金師，以所鍊金作莊嚴具，以車璩磨瑩轉更熾然轉復明淨。",
        "from": "T10n0287_004:0551b11_1",
        "context_with_next_sentence": true
    },
    {
        "source_sentence": "唯諸佛子！",
        "from": "T10n0287_004:0551b12_2",
        "context_with_next_sentence": true
    },
    {
        "source_sentence": "菩薩住此難勝地中，此諸善根亦復如是，以方便慧思惟觀察，更勝熾然轉復明淨，由智加行功德所引，思惟觀察不可映奪。",
        "from": "T10n0287_004:0551b12_3",
        "context_with_next_sentence": true
    },
    {
        "source_sentence": "又諸佛子！",
        "from": "T10n0287_004:0551b15_4",
        "context_with_next_sentence": true
    },
    {
        "source_sentence": "譬如日、月、星宿、宮殿所有光明，一切風輪不能映奪，亦非風共。",
        "from": "T10n0287_004:0551b16_0",
        "context_with_next_sentence": true
    },
    {
        "source_sentence": "唯諸佛子！",
        "from": "T10n0287_004:0551b17_1",
        "context_with_next_sentence": true
    },
    {
        "source_sentence": "菩薩住於難勝地中，於此善根亦復如是，以方便慧智思惟觀察隨所行故，一切聲聞、諸獨覺等不能映奪，亦非世間餘善根共。",
        "from": "T10n0287_004:0551b17_2",
        "context_with_next_sentence": true
    },
    {
        "source_sentence": "而此菩薩十到彼岸中，靜慮到彼岸而得增上，餘到彼岸隨力隨分非不修行。",
        "from": "T10n0287_004:0551b20_3",
        "context_with_next_sentence": true
    },
    {
        "source_sentence": "「唯諸佛子！",
        "from": "T10n0287_004:0551b22_4",
        "context_with_next_sentence": true
    },
    {
        "source_sentence": "是名略說菩薩第五難勝智地。",
        "from": "T10n0287_004:0551b22_5",
        "context_with_next_sentence": true
    },
    {
        "source_sentence": "菩薩安住於此地中，受生多作珊覩史多天王，能為自在善化有情令捨一切外道邪法，能令有情住實諦中。",
        "from": "T10n0287_004:0551b23_6",
        "context_with_next_sentence": true
    },
    {
        "source_sentence": "諸所作業，或以布施、或以愛語、或以利行、或以同事，此等一切悉皆不離佛作意、法作意、僧伽作意、菩薩作意、菩薩行作意、到彼岸作意、諸地作意、佛力作意、無所畏作意、佛不共法作意，乃至不離一切行相勝妙相應一切智智作意。",
        "from": "T10n0287_004:0551b25_7",
        "context_with_next_sentence": true
    },
    {
        "source_sentence": "常作願言：『我當一切諸有情中，為首、為勝、為殊勝、為妙、為微妙、為上、為無上、為導、為將、為帥，乃至願得一切智智所依止處。』",
        "from": "T10n0287_004:0551c01_8",
        "context_with_next_sentence": true
    },
    {
        "source_sentence": "若樂發起如是精進，由是精進一剎那頃瞬息須臾，證百俱胝諸三摩地，能見百俱胝佛，彼佛加持皆能解了，能動百俱胝世界，能往百俱胝諸佛剎土，能照百俱胝世界成熟百俱胝所化有情，能住壽量百俱胝劫，於前後際各皆能入百俱胝劫，能正思擇百俱胝法門，能示現百俱胝身，身身皆能現百俱胝菩薩眷屬圍遶。",
        "from": "T10n0287_004:0551c04_9",
        "context_with_next_sentence": true
    },
    {
        "source_sentence": "從此以上是諸菩薩有願力者，由勝願故，所有遊戲，或身、或光明、或神通、或眼、或境界、或音聲、或行、或莊嚴、或勝解、或所作，此等乃至爾所百千俱胝那庾多劫不易可數。」",
        "from": "T10n0287_004:0551c12_0",
        "context_with_next_sentence": true
    },
    {
        "source_sentence": "爾時金剛藏菩薩欲重宣此義而說頌言：「菩薩第四焰慧地，　　所修正行已清淨；　便悟三世佛平等，　　謂由戒、定除見疑。",
        "from": "T10n0287_004:0551c15_1",
        "context_with_next_sentence": true
    },
    {
        "source_sentence": "　於道、非道并正行，　　觀察後後覺分智；　成熟有情平等故，　　通達此入第五地。",
        "from": "T10n0287_004:0551c19_0",
        "context_with_next_sentence": true
    },
    {
        "source_sentence": "　念處為弓、根利箭，　　正勤為馬、神足車；　五力堅鎧破怨敵，　　勇健得入第五地。",
        "from": "T10n0287_004:0551c21_0",
        "context_with_next_sentence": true
    },
    {
        "source_sentence": "　慚愧為衣、覺分鬘，　　淨戒芬馥、定塗香；　善巧方便妙莊嚴，　　遊總持林、等持苑。",
        "from": "T10n0287_004:0551c23_0",
        "context_with_next_sentence": true
    },
    {
        "source_sentence": "　神足為足、正念頸，　　慈悲為眼、智慧牙；　人中師子無我吼，　　殄滅惑獸入五地。",
        "from": "T10n0287_004:0551c25_0",
        "context_with_next_sentence": true
    },
    {
        "source_sentence": "　菩薩住此第五地，　　轉修勝上清淨道；　志求佛法不退轉，　　思念慈悲無厭倦。",
        "from": "T10n0287_004:0551c27_0",
        "context_with_next_sentence": true
    },
    {
        "source_sentence": "　積集福智勝功德，　　精勤方便觀上地；　佛力所加具念慧，　　了知四諦皆如實。",
        "from": "T10n0287_004:0551c29_0",
        "context_with_next_sentence": true
    },
    {
        "source_sentence": "　善知世諦、勝義諦，　　相諦、差別、成立諦，　事諦、生盡及道諦，　　乃至無礙佛智諦。",
        "from": "T10n0287_004:0552a02_0",
        "context_with_next_sentence": true
    },
    {
        "source_sentence": "　如是觀諦雖微妙，　　未得無礙勝解脫；　以此能生大功德，　　是故超過世間慧。",
        "from": "T10n0287_004:0552a04_0",
        "context_with_next_sentence": true
    },
    {
        "source_sentence": "　既觀諦已知有為，　　體性虛偽無堅實；　得佛慈愍光明分，　　為利有情求佛智。",
        "from": "T10n0287_004:0552a06_0",
        "context_with_next_sentence": true
    },
    {
        "source_sentence": "　觀諸有為前後際，　　無明昏闇愛纏縛；　流轉遲迴苦趣中，　　無我、有情及壽者。",
        "from": "T10n0287_004:0552a08_0",
        "context_with_next_sentence": true
    },
    {
        "source_sentence": "　愛取為因受來苦，　　欲求邊際不可得；　迷妄漂流無返期，　　此等可愍我應度。",
        "from": "T10n0287_004:0552a10_0",
        "context_with_next_sentence": true
    },
    {
        "source_sentence": "　蘊宅、界蛇、諸見箭，　　欲火猛熾、無明闇；　愛河漂轉不假觀，　　苦海淪湑闕明導。",
        "from": "T10n0287_004:0552a12_0",
        "context_with_next_sentence": true
    },
    {
        "source_sentence": "　如是知已勤精進，　　所作皆為度有情；　名為具念、具慧者，　　乃至覺解方便者。",
        "from": "T10n0287_004:0552a14_0",
        "context_with_next_sentence": true
    },
    {
        "source_sentence": "　習行福智無厭足，　　恭敬多聞不疲倦；　莊嚴剎土引相好，　　如是一切為有情。",
        "from": "T10n0287_004:0552a16_0",
        "context_with_next_sentence": true
    },
    {
        "source_sentence": "　為欲教化諸世間，　　善知書論數印等；　亦能善解諸方藥，　　療治眾病悉令愈。",
        "from": "T10n0287_004:0552a18_0",
        "context_with_next_sentence": true
    },
    {
        "source_sentence": "　文詞、歌舞皆巧妙，　　布列宮宅、園池等；　種種寶性咸示人，　　利益無量有情故。",
        "from": "T10n0287_004:0552a20_0",
        "context_with_next_sentence": true
    },
    {
        "source_sentence": "　日、月、星宿、地震動，　　乃至身相亦觀察；　靜慮、等至及神通，　　為益世間皆顯示。",
        "from": "T10n0287_004:0552a22_0",
        "context_with_next_sentence": true
    },
    {
        "source_sentence": "　智者住此難勝地，　　供養諸佛及聽法；　如以車璩瑩真金，　　善根轉淨亦如是。",
        "from": "T10n0287_004:0552a24_0",
        "context_with_next_sentence": true
    },
    {
        "source_sentence": "　譬如星宿宮殿光，　　非為風輪所映奪；　如蓮處泥無染污，　　菩薩於世行亦然。",
        "from": "T10n0287_004:0552a26_0",
        "context_with_next_sentence": true
    },
    {
        "source_sentence": "　多作覩史多天王，　　能摧異道諸邪見；　所修諸善為佛智，　　願得十力濟群生。",
        "from": "T10n0287_004:0552a28_0",
        "context_with_next_sentence": true
    },
    {
        "source_sentence": "　此若發起大精進，　　剎那見百俱胝佛；　得定至現身亦然，　　願力所作過於是。",
        "from": "T10n0287_004:0552b01_0",
        "context_with_next_sentence": true
    },
    {
        "source_sentence": "　如是第五難勝地，　　人天尊者真實道；　我以種種方便力，　　為諸佛子宣說竟。」",
        "from": "T10n0287_004:0552b03_0",
        "context_with_next_sentence": true
    },
    {
        "source_sentence": "菩薩難勝地第五竟",
        "from": "T10n0287_004:0552b05_0",
        "context_with_next_sentence": true
    },
    {
        "source_sentence": "菩薩現前地第六之一",
        "from": "T10n0287_004:0552b06_0",
        "context_with_next_sentence": true
    },
    {
        "source_sentence": "　菩薩既聞諸勝行，　　其心歡喜雨妙花；　放淨光明散寶珍，　　供養如來稱善說。",
        "from": "T10n0287_004:0552b07_0",
        "context_with_next_sentence": true
    },
    {
        "source_sentence": "　百千天眾皆欣慶，　　共在空中雨眾寶；　花鬘、纓珞及幢幡，　　寶蓋、塗香咸供佛。",
        "from": "T10n0287_004:0552b09_0",
        "context_with_next_sentence": true
    },
    {
        "source_sentence": "　自在天王并眷屬，　　心生歡喜在空中；　散寶成雲持供養，　　讚言佛子快宣說。",
        "from": "T10n0287_004:0552b11_0",
        "context_with_next_sentence": true
    },
    {
        "source_sentence": "　無量天女空中住，　　共以樂音歌讚佛；　聲中悉作如是言：　　「佛語能除煩惱病，　法性本寂無諸相；　　猶如虛空離分別，　超諸取著絕言道，　　真實等品常清淨。",
        "from": "T10n0287_004:0552b13_0",
        "context_with_next_sentence": true
    },
    {
        "source_sentence": "　若能通達諸法性，　　即於有無心不動；　為欲救世勤修行，　　此佛口生真佛子。",
        "from": "T10n0287_004:0552b17_0",
        "context_with_next_sentence": true
    },
    {
        "source_sentence": "　不取眾相而行施，　　本絕諸惡堅持戒，　解法無生常堪忍，　　知法性離具精進，　煩惱已盡而入禪，　　善達性空分別法，　具足智力能廣濟，　　滅除眾惡稱大士。」",
        "from": "T10n0287_004:0552b19_0",
        "context_with_next_sentence": true
    },
    {
        "source_sentence": "　如是妙音千萬種，　　讚已默然瞻仰佛；　解脫月言：「金剛藏！",
        "from": "T10n0287_004:0552b23_0",
        "context_with_next_sentence": true
    },
    {
        "source_sentence": "　　以何行相入後地？」",
        "from": "T10n0287_004:0552b24_1",
        "context_with_next_sentence": true
    },
    {
        "source_sentence": "爾時，金剛藏菩薩告眾菩薩言：「唯諸佛子！",
        "from": "T10n0287_004:0552b25_0",
        "context_with_next_sentence": true
    },
    {
        "source_sentence": "若是菩薩，第五地中所修之道善圓滿已，欲入菩薩第六地者，當以十種法平等性而入。",
        "from": "T10n0287_004:0552b25_1",
        "context_with_next_sentence": true
    },
    {
        "source_sentence": "何等為十？",
        "from": "T10n0287_004:0552b27_2",
        "context_with_next_sentence": true
    },
    {
        "source_sentence": "所謂：以一切法無相平等，以一切法無自相平等，以一切法無起平等，以一切法無生平等，以一切法寂淨平等，以一切法本來清淨平等，以一切法無戲論平等，以一切法不取、不捨平等，以一切法如幻、如夢、如影、如響、如水中月、如鏡中像、如陽焰水、如化平等，以一切法有無不二平等，以此十種法平等性入第六地。",
        "from": "T10n0287_004:0552b28_3",
        "context_with_next_sentence": true
    },
    {
        "source_sentence": "菩薩如是觀察隨瑩，隨順不逆一切諸法平等性故，通達第六現前智地。",
        "from": "T10n0287_004:0552c06_4",
        "context_with_next_sentence": true
    },
    {
        "source_sentence": "但以猛利須心而證，猶未現得無生忍門。",
        "from": "T10n0287_004:0552c08_0",
        "context_with_next_sentence": true
    },
    {
        "source_sentence": "菩薩隨行如是自性一切法時，以大悲愍為先導故，以大悲愍為增上故，為欲圓滿大悲愍故，觀諸世間合散生滅。",
        "from": "T10n0287_004:0552c08_1",
        "context_with_next_sentence": true
    },
    {
        "source_sentence": "菩薩觀此世生滅時，作是思惟：『世間所有受生施設，一切皆由我執而起，若離我執即無世間受生施設。』",
        "from": "T10n0287_004:0552c11_2",
        "context_with_next_sentence": true
    },
    {
        "source_sentence": "復作是念：『此諸異生愚癡無智執著於我，無明眩瞖之所覆蔽，求有非有隨不如理，作意馳散，奔騖僻路隨邪而行，集福非福不動諸行，而彼有情諸行所植有漏有取心之種子，復續來世生及老死，中有、後有業田攝藏。",
        "from": "T10n0287_004:0552c13_3",
        "context_with_next_sentence": true
    },
    {
        "source_sentence": "無明闇覆、愛水滋潤、我慢溉灌、見網增盛，生名色種芽，生已增長，名色長已五根流轉，諸根轉已遞互與識相對有觸，由觸相對諸受發生，自後於受欣樂名愛，愛增長取，取增生有，由有生已五蘊發生，五蘊起已於五趣中漸漸衰變，衰已失壞，衰失壞故有諸熱惱，因熱惱故一切愁歎，及苦憂惱眾苦皆集，此之一切無有集者，任運而滅亦無滅者。』",
        "from": "T10n0287_004:0552c18_4",
        "context_with_next_sentence": true
    },
    {
        "source_sentence": "菩薩如是隨順行相觀察緣起。",
        "from": "T10n0287_004:0552c26_5",
        "context_with_next_sentence": true
    },
    {
        "source_sentence": "「復次，菩薩作是思惟：『以勝義相於諦無知名為無明，無明所作業果名行，行為依止初心名識，與識俱生餘四取蘊說為名色，名色增長說為六處，根、境與識三事和合名有漏觸，俱生名受，於受味著名為渴愛，渴愛增長是名為取，從取起有漏業名為有，業等流諸蘊起名為生，蘊熟為老，蘊壞名死，臨死欲壞愚迷之者有貪戀故心熱名愁，由愁發語號嘷喟歎，五根相對不悅名苦，意識相對不悅名憂，憂苦所生吁嗞名惱，純大苦對如是增成，於中永無作者、受者。』",
        "from": "T10n0287_004:0552c28_0",
        "context_with_next_sentence": true
    },
    {
        "source_sentence": "復作是念：『由執作者方有作用；既無作者，以勝義諦作用亦無。』",
        "from": "T10n0287_004:0553a09_1",
        "context_with_next_sentence": true
    },
    {
        "source_sentence": "即此菩薩作是思惟：所言三界，此唯是心，如來於此分別演說十二有支，皆依一心如是而立。",
        "from": "T10n0287_004:0553a10_2",
        "context_with_next_sentence": true
    },
    {
        "source_sentence": "何以故？",
        "from": "T10n0287_004:0553a12_3",
        "context_with_next_sentence": true
    },
    {
        "source_sentence": "若於事中貪欲相應，心起是識事即是行，於行迷惑是即無明，行與無明及心共生是謂名色，名色增長是謂六處，六處分是謂觸，觸共生是受，受用之時無厭是愛，愛逼攝受不捨是取，彼有支生起是有，有所起名生，生熟為老，老壞為死。",
        "from": "T10n0287_004:0553a13_4",
        "context_with_next_sentence": true
    },
    {
        "source_sentence": "此中無明有二種所作：一、所緣故迷惑有情；二、為諸行生起與因。",
        "from": "T10n0287_004:0553a18_5",
        "context_with_next_sentence": true
    },
    {
        "source_sentence": "諸行亦有二種所作：一、能生起未來異熟；二、為於識生起與因。",
        "from": "T10n0287_004:0553a19_6",
        "context_with_next_sentence": true
    },
    {
        "source_sentence": "識亦有二種所作：一、能續有；二、為名色生起與因。",
        "from": "T10n0287_004:0553a21_7",
        "context_with_next_sentence": true
    },
    {
        "source_sentence": "名色亦有二種所作：一、互相資助；二、為六處生起與因。",
        "from": "T10n0287_004:0553a22_8",
        "context_with_next_sentence": true
    },
    {
        "source_sentence": "六處亦有二種所作：一、能現示自境差別；二、為於觸生起與因。",
        "from": "T10n0287_004:0553a23_9",
        "context_with_next_sentence": true
    },
    {
        "source_sentence": "觸亦有二種所作：一、能觸所緣；二、為於受生起與因。",
        "from": "T10n0287_004:0553a25_10",
        "context_with_next_sentence": true
    },
    {
        "source_sentence": "受亦有二種所作：一、能領納愛、非愛境及二相違；二、為於愛生起與因。",
        "from": "T10n0287_004:0553a26_11",
        "context_with_next_sentence": true
    },
    {
        "source_sentence": "愛亦有二種所作：一、令可染事中染著；二、為於取生起與因。",
        "from": "T10n0287_004:0553a27_12",
        "context_with_next_sentence": true
    },
    {
        "source_sentence": "取亦有二種所作：一、能續雜染；二、為於有生起與因。",
        "from": "T10n0287_004:0553a29_13",
        "context_with_next_sentence": true
    },
    {
        "source_sentence": "有亦有二種所作：一、令後有異趣現前；二、為於生生起與因。",
        "from": "T10n0287_004:0553b01_14",
        "context_with_next_sentence": true
    },
    {
        "source_sentence": "生亦有二種所作：一、能起諸蘊；二、為於老生起與因。",
        "from": "T10n0287_004:0553b02_15",
        "context_with_next_sentence": true
    },
    {
        "source_sentence": "老亦有二種所作：一、令諸根有衰變異；二、共死會合生起與因。",
        "from": "T10n0287_004:0553b03_16",
        "context_with_next_sentence": true
    },
    {
        "source_sentence": "死亦有二種所作：一、能壞諸行；二、非遍知斷。",
        "from": "T10n0287_004:0553b05_17",
        "context_with_next_sentence": true
    },
    {
        "source_sentence": "「復次，於中無明緣行者，無明緣性，謂行不斷復有扶助。",
        "from": "T10n0287_004:0553b07_0",
        "context_with_next_sentence": true
    },
    {
        "source_sentence": "行緣識者，於行緣性，謂識不斷復有扶助。",
        "from": "T10n0287_004:0553b08_1",
        "context_with_next_sentence": true
    },
    {
        "source_sentence": "識緣名色者，於識緣性，謂名色不斷復有扶助。",
        "from": "T10n0287_004:0553b09_2",
        "context_with_next_sentence": true
    },
    {
        "source_sentence": "名色緣六處者，名色緣性，謂六處不斷復有扶助。",
        "from": "T10n0287_004:0553b10_3",
        "context_with_next_sentence": true
    },
    {
        "source_sentence": "六處緣觸者，六處緣性，謂觸不斷復有扶助。",
        "from": "T10n0287_004:0553b11_4",
        "context_with_next_sentence": true
    },
    {
        "source_sentence": "觸緣受者，於觸緣性，謂受不斷復有扶助。",
        "from": "T10n0287_004:0553b12_5",
        "context_with_next_sentence": true
    },
    {
        "source_sentence": "受緣愛者，於受緣性，謂愛不斷復有扶助。",
        "from": "T10n0287_004:0553b13_6",
        "context_with_next_sentence": true
    },
    {
        "source_sentence": "愛緣取者，於愛緣性，謂取不斷復有扶助。",
        "from": "T10n0287_004:0553b14_7",
        "context_with_next_sentence": true
    },
    {
        "source_sentence": "取緣有者，於取緣性，謂有不斷復有扶助。",
        "from": "T10n0287_004:0553b15_8",
        "context_with_next_sentence": true
    },
    {
        "source_sentence": "有緣生者，於有緣性，謂生不斷復有扶助。",
        "from": "T10n0287_004:0553b16_9",
        "context_with_next_sentence": true
    },
    {
        "source_sentence": "生緣老死者，於生緣性，謂老死不斷復有扶助。",
        "from": "T10n0287_004:0553b17_10",
        "context_with_next_sentence": true
    },
    {
        "source_sentence": "無明滅故行滅者，由於無明緣性無故，諸行斷滅更無扶助。",
        "from": "T10n0287_004:0553b18_11",
        "context_with_next_sentence": true
    },
    {
        "source_sentence": "行滅故識滅者，由於諸行緣性無故，識亦斷滅更無扶助。",
        "from": "T10n0287_004:0553b19_12",
        "context_with_next_sentence": true
    },
    {
        "source_sentence": "識滅故名色滅者，由於識緣性無故，名色斷滅更無扶助。",
        "from": "T10n0287_004:0553b20_13",
        "context_with_next_sentence": true
    },
    {
        "source_sentence": "名色滅故六處滅者，由於名色緣性無故，六處斷滅更無扶助。",
        "from": "T10n0287_004:0553b22_14",
        "context_with_next_sentence": true
    },
    {
        "source_sentence": "六處滅故觸滅者，由於六處緣性無故，觸亦斷滅更無扶助。",
        "from": "T10n0287_004:0553b23_15",
        "context_with_next_sentence": true
    },
    {
        "source_sentence": "觸滅故受滅者，由於觸緣性無故，受亦斷滅更無扶助。",
        "from": "T10n0287_004:0553b24_16",
        "context_with_next_sentence": true
    },
    {
        "source_sentence": "受滅故愛滅者，由於受緣性無故，愛亦斷滅更無扶助。",
        "from": "T10n0287_004:0553b26_17",
        "context_with_next_sentence": true
    },
    {
        "source_sentence": "愛滅故取滅者，由於愛緣性無故，取亦斷滅更無扶助。",
        "from": "T10n0287_004:0553b27_18",
        "context_with_next_sentence": true
    },
    {
        "source_sentence": "取滅故有滅者，由於取緣性無故，有亦斷滅更無扶助。",
        "from": "T10n0287_004:0553b28_19",
        "context_with_next_sentence": true
    },
    {
        "source_sentence": "有滅故生滅者，由於有緣性無故，生亦斷滅更無扶助。",
        "from": "T10n0287_004:0553b29_20",
        "context_with_next_sentence": true
    },
    {
        "source_sentence": "生滅故老死滅者，由於生緣性無故，老死斷滅更無扶助。",
        "from": "T10n0287_004:0553c02_0",
        "context_with_next_sentence": true
    },
    {
        "source_sentence": "「復次，於中無明、愛、取，是謂煩惱流不斷絕；行、有是業流不斷絕；餘支是苦流不斷絕。",
        "from": "T10n0287_004:0553c04_0",
        "context_with_next_sentence": true
    },
    {
        "source_sentence": "以差別故前後際滅，是流斷絕如是三流，悉是無我，離我、我所，自性生滅猶若束蘆。",
        "from": "T10n0287_004:0553c05_1",
        "context_with_next_sentence": true
    },
    {
        "source_sentence": "「復次，所說無明緣行是前世觀待；識乃至受是現世觀待；愛乃至有是後世觀待，由是於後相續流轉。",
        "from": "T10n0287_004:0553c08_0",
        "context_with_next_sentence": true
    },
    {
        "source_sentence": "無明滅故行滅者是觀待斷絕。",
        "from": "T10n0287_004:0553c10_1",
        "context_with_next_sentence": true
    },
    {
        "source_sentence": "復由如是十二有支有三苦性：此中諸行乃至六處是行苦性；觸、受此二是苦苦性；所餘有支是壞苦性。",
        "from": "T10n0287_004:0553c11_0",
        "context_with_next_sentence": true
    },
    {
        "source_sentence": "無明滅故行滅者，是三苦性究竟斷滅。",
        "from": "T10n0287_004:0553c13_1",
        "context_with_next_sentence": true
    },
    {
        "source_sentence": "無明緣行者是則顯行，從因從緣所生之性，餘亦如是。",
        "from": "T10n0287_004:0553c14_2",
        "context_with_next_sentence": true
    },
    {
        "source_sentence": "無明滅故行滅者此則顯示，行無自性，餘亦如是。",
        "from": "T10n0287_004:0553c15_3",
        "context_with_next_sentence": true
    },
    {
        "source_sentence": "無明緣行者，是生連縛，餘亦如是。",
        "from": "T10n0287_004:0553c16_4",
        "context_with_next_sentence": true
    },
    {
        "source_sentence": "無明滅故行滅者，是滅連縛，餘亦如是。",
        "from": "T10n0287_004:0553c17_5",
        "context_with_next_sentence": true
    },
    {
        "source_sentence": "無明緣行者，是隨順有觀，餘亦如是。",
        "from": "T10n0287_004:0553c18_6",
        "context_with_next_sentence": true
    },
    {
        "source_sentence": "無明滅故行滅者，是隨順盡滅觀，餘亦如是。",
        "from": "T10n0287_004:0553c19_7",
        "context_with_next_sentence": true
    },
    {
        "source_sentence": "菩薩如是以十行相順逆觀察諸緣起法，所謂：有支相續故、入一心故、自業差別故、不相捨離故、三流不斷故、前今後世觀待理故、三苦集故、因緣所生故、生滅連縛故、觀有盡故。",
        "from": "T10n0287_004:0553c20_8",
        "context_with_next_sentence": true
    },
    {
        "source_sentence": "菩薩以是十種行相觀諸緣起，由以無我、無壽命者、無數取趣自性空寂，離作者、受者觀緣起故，空解脫門而現在前，即此菩薩彼諸有支自性滅故，究竟解脫現證住故，無少法相後生起者，由是無相解脫門而現在前。",
        "from": "T10n0287_004:0553c24_9",
        "context_with_next_sentence": true
    },
    {
        "source_sentence": "又此菩薩如是趣入空無相已，無餘願求唯除大悲，為先導故成熟有情，由是無願解脫門而現在前。",
        "from": "T10n0287_004:0553c29_0",
        "context_with_next_sentence": true
    },
    {
        "source_sentence": "菩薩如是修習此三解脫門時，離自、他想，遠離作者及受者想，離有、無想，大悲為首，於未修證諸覺分法為修證故，轉復修行，作是思惟：『由相應故有為法轉，由不相應不能流轉；由和合故有為流轉，若無和合則不流轉；我已解了諸有為法，如是多咎污染而轉，是故我今當斷相應及彼和合。",
        "from": "T10n0287_004:0554a02_1",
        "context_with_next_sentence": true
    },
    {
        "source_sentence": "然為成熟諸有情故，不應永滅一切有為。』",
        "from": "T10n0287_004:0554a08_2",
        "context_with_next_sentence": true
    },
    {
        "source_sentence": "唯諸佛子！",
        "from": "T10n0287_004:0554a09_3",
        "context_with_next_sentence": true
    },
    {
        "source_sentence": "菩薩如是，觀諸有為多咎污染，永無自性本性畢竟不生不滅。",
        "from": "T10n0287_004:0554a10_4",
        "context_with_next_sentence": true
    },
    {
        "source_sentence": "觀察此時興大悲故，不捨一切有情聚故，名無著智現前般若波羅蜜多住，以寄現故而現在前。",
        "from": "T10n0287_004:0554a11_5",
        "context_with_next_sentence": true
    },
    {
        "source_sentence": "菩薩成就如是智已，慧到彼岸住之所照，引發能引覺分眾緣，然非有住而住之。",
        "from": "T10n0287_004:0554a13_6",
        "context_with_next_sentence": true
    },
    {
        "source_sentence": "觀有為法自性寂滅不住，於彼菩提分法未圓滿。",
        "from": "T10n0287_004:0554a15_7",
        "context_with_next_sentence": true
    },
    {
        "source_sentence": "菩薩住此現前地中，名入空性三摩地而現在前。",
        "from": "T10n0287_004:0554a16_8",
        "context_with_next_sentence": true
    },
    {
        "source_sentence": "自性空性三摩地，勝義空性三摩地，最上空性三摩地，大空性三摩地，相應空性三摩地，引發空性三摩地，如理無分別空性三摩地，有顧戀空性三摩地，離不離空性三摩地，而悉現前。",
        "from": "T10n0287_004:0554a17_9",
        "context_with_next_sentence": true
    },
    {
        "source_sentence": "此菩薩如是上首於空性門，百萬三摩地而現在前，如是於無相門百萬三摩地，於無願門百萬三摩地皆現在前。",
        "from": "T10n0287_004:0554a21_10",
        "context_with_next_sentence": true
    },
    {
        "source_sentence": "佛說十地經卷第四",
        "from": "T10n0287_004:0554a25_0",
        "context_with_next_sentence": false
    }
]