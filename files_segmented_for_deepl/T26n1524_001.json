[
    {
        "source_sentence": "無量壽經優波提舍願生偈",
        "from": "T26n1524_001:0230c13_0",
        "context_with_next_sentence": true
    },
    {
        "source_sentence": "婆藪槃豆菩薩造",
        "from": "T26n1524_001:0230c15_0",
        "context_with_next_sentence": true
    },
    {
        "source_sentence": "元魏天竺三藏菩提流支譯",
        "from": "T26n1524_001:0230c16_0",
        "context_with_next_sentence": true
    },
    {
        "source_sentence": "　世尊我一心，　　歸命盡十方，　無礙光如來，　　願生安樂國。",
        "from": "T26n1524_001:0230c17_0",
        "context_with_next_sentence": true
    },
    {
        "source_sentence": "　我依修多羅，　　真實功德相，　說願偈總持，　　與佛教相應。",
        "from": "T26n1524_001:0230c19_0",
        "context_with_next_sentence": true
    },
    {
        "source_sentence": "　觀彼世界相，　　勝過三界道，　究竟如虛空，　　廣大無邊際。",
        "from": "T26n1524_001:0230c21_0",
        "context_with_next_sentence": true
    },
    {
        "source_sentence": "　正道大慈悲，　　出世善根生，　淨光明滿足，　　如鏡日月輪。",
        "from": "T26n1524_001:0230c23_0",
        "context_with_next_sentence": true
    },
    {
        "source_sentence": "　備諸珍寶性，　　具足妙莊嚴，　無垢光焰熾，　　明淨曜世間。",
        "from": "T26n1524_001:0230c25_0",
        "context_with_next_sentence": true
    },
    {
        "source_sentence": "　寶性功德草，　　柔軟左右旋，　觸者生勝樂，　　過迦旃隣陀。",
        "from": "T26n1524_001:0230c27_0",
        "context_with_next_sentence": true
    },
    {
        "source_sentence": "　寶華千萬種，　　彌覆池流泉，　微風動華葉，　　交錯光亂轉。",
        "from": "T26n1524_001:0230c29_0",
        "context_with_next_sentence": true
    },
    {
        "source_sentence": "　宮殿諸樓閣，　　觀十方無礙，　雜樹異光色，　　寶欄遍圍繞。",
        "from": "T26n1524_001:0231a02_0",
        "context_with_next_sentence": true
    },
    {
        "source_sentence": "　無量寶交絡，　　羅網遍虛空，　種種鈴發響，　　宣吐妙法音。",
        "from": "T26n1524_001:0231a04_0",
        "context_with_next_sentence": true
    },
    {
        "source_sentence": "　雨華衣莊嚴，　　無量香普熏，　佛慧明淨日，　　除世癡闇冥。",
        "from": "T26n1524_001:0231a06_0",
        "context_with_next_sentence": true
    },
    {
        "source_sentence": "　梵聲語深遠，　　微妙聞十方，　正覺阿彌陀，　　法王善住持。",
        "from": "T26n1524_001:0231a08_0",
        "context_with_next_sentence": true
    },
    {
        "source_sentence": "　如來淨華眾，　　正覺華化生，　愛樂佛法味，　　禪三昧為食。",
        "from": "T26n1524_001:0231a10_0",
        "context_with_next_sentence": true
    },
    {
        "source_sentence": "　永離身心惱，　　受樂常無間，　大乘善根界，　　等無譏嫌名。",
        "from": "T26n1524_001:0231a12_0",
        "context_with_next_sentence": true
    },
    {
        "source_sentence": "　女人及根缺，　　二乘種不生，　眾生所願樂，　　一切能滿足。",
        "from": "T26n1524_001:0231a14_0",
        "context_with_next_sentence": true
    },
    {
        "source_sentence": "　故我願往生，　　阿彌陀佛國，　無量大寶王，　　微妙淨花臺。",
        "from": "T26n1524_001:0231a16_0",
        "context_with_next_sentence": true
    },
    {
        "source_sentence": "　相好光一尋，　　色像超群生，　如來微妙聲，　　梵響聞十方。",
        "from": "T26n1524_001:0231a18_0",
        "context_with_next_sentence": true
    },
    {
        "source_sentence": "　同地水火風，　　虛空無分別，　天人不動眾，　　清淨智海生。",
        "from": "T26n1524_001:0231a20_0",
        "context_with_next_sentence": true
    },
    {
        "source_sentence": "　如須彌山王，　　勝妙無過者，　天人丈夫眾，　　恭敬繞瞻仰。",
        "from": "T26n1524_001:0231a22_0",
        "context_with_next_sentence": true
    },
    {
        "source_sentence": "　觀佛本願力，　　遇無空過者，　能令速滿足，　　功德大寶海。",
        "from": "T26n1524_001:0231a24_0",
        "context_with_next_sentence": true
    },
    {
        "source_sentence": "　安樂國清淨，　　常轉無垢輪，　化佛菩薩日，　　如須彌住持。",
        "from": "T26n1524_001:0231a26_0",
        "context_with_next_sentence": true
    },
    {
        "source_sentence": "　無垢莊嚴光，　　一念及一時，　普照諸佛會，　　利益諸群生。",
        "from": "T26n1524_001:0231a28_0",
        "context_with_next_sentence": true
    },
    {
        "source_sentence": "　雨天樂花衣，　　妙香等供養，　讚佛諸功德，　　無有分別心。",
        "from": "T26n1524_001:0231b01_0",
        "context_with_next_sentence": true
    },
    {
        "source_sentence": "　何等世界無，　　佛法功德寶？",
        "from": "T26n1524_001:0231b03_0",
        "context_with_next_sentence": true
    },
    {
        "source_sentence": "　我皆願往生，　　示佛法如佛。",
        "from": "T26n1524_001:0231b04_0",
        "context_with_next_sentence": true
    },
    {
        "source_sentence": "　我作論說偈，　　願見彌陀佛，　普共諸眾生，　　往生安樂國。",
        "from": "T26n1524_001:0231b05_0",
        "context_with_next_sentence": true
    },
    {
        "source_sentence": "無量壽修多羅章句，我以偈總說竟。",
        "from": "T26n1524_001:0231b07_0",
        "context_with_next_sentence": true
    },
    {
        "source_sentence": "論曰：此願偈明何義？",
        "from": "T26n1524_001:0231b08_0",
        "context_with_next_sentence": true
    },
    {
        "source_sentence": "觀安樂世界，見阿彌陀佛，願生彼國土故。",
        "from": "T26n1524_001:0231b08_1",
        "context_with_next_sentence": true
    },
    {
        "source_sentence": "云何觀？",
        "from": "T26n1524_001:0231b09_2",
        "context_with_next_sentence": true
    },
    {
        "source_sentence": "云何生信心？",
        "from": "T26n1524_001:0231b09_3",
        "context_with_next_sentence": true
    },
    {
        "source_sentence": "若善男子善女人，修五念門成就者，畢竟得生安樂國土，見彼阿彌陀佛。",
        "from": "T26n1524_001:0231b10_0",
        "context_with_next_sentence": true
    },
    {
        "source_sentence": "何等五念門？",
        "from": "T26n1524_001:0231b11_1",
        "context_with_next_sentence": true
    },
    {
        "source_sentence": "一者禮拜門；二者讚歎門；三者作願門；四者觀察門；五者迴向門。",
        "from": "T26n1524_001:0231b12_2",
        "context_with_next_sentence": true
    },
    {
        "source_sentence": "云何禮拜？",
        "from": "T26n1524_001:0231b13_3",
        "context_with_next_sentence": true
    },
    {
        "source_sentence": "身業禮拜阿彌陀如來、應、正遍知，為生彼國意故。",
        "from": "T26n1524_001:0231b14_0",
        "context_with_next_sentence": true
    },
    {
        "source_sentence": "云何讚歎？",
        "from": "T26n1524_001:0231b15_1",
        "context_with_next_sentence": true
    },
    {
        "source_sentence": "口業讚歎，稱彼如來名。",
        "from": "T26n1524_001:0231b15_2",
        "context_with_next_sentence": true
    },
    {
        "source_sentence": "如彼如來光明智相，如彼名義，欲如實修行相應故。",
        "from": "T26n1524_001:0231b16_0",
        "context_with_next_sentence": true
    },
    {
        "source_sentence": "云何作願？",
        "from": "T26n1524_001:0231b17_1",
        "context_with_next_sentence": true
    },
    {
        "source_sentence": "心常作願，一心專念畢竟往生安樂國土，欲如實修行奢摩他故。",
        "from": "T26n1524_001:0231b17_2",
        "context_with_next_sentence": true
    },
    {
        "source_sentence": "云何觀察？",
        "from": "T26n1524_001:0231b18_3",
        "context_with_next_sentence": true
    },
    {
        "source_sentence": "智慧觀察，正念觀彼，欲如實修行毘婆舍那故。",
        "from": "T26n1524_001:0231b19_4",
        "context_with_next_sentence": true
    },
    {
        "source_sentence": "彼觀察有三種。",
        "from": "T26n1524_001:0231b20_5",
        "context_with_next_sentence": true
    },
    {
        "source_sentence": "何等三種？",
        "from": "T26n1524_001:0231b20_6",
        "context_with_next_sentence": true
    },
    {
        "source_sentence": "一者觀察彼佛國土功德莊嚴；二者觀察阿彌陀佛功德莊嚴；三者觀察彼諸菩薩功德莊嚴。",
        "from": "T26n1524_001:0231b20_7",
        "context_with_next_sentence": true
    },
    {
        "source_sentence": "云何迴向？",
        "from": "T26n1524_001:0231b23_8",
        "context_with_next_sentence": true
    },
    {
        "source_sentence": "不捨一切苦惱眾生，心常作願迴向為首，成就大悲心故。",
        "from": "T26n1524_001:0231b23_9",
        "context_with_next_sentence": true
    },
    {
        "source_sentence": "云何觀察彼佛國土功德莊嚴？",
        "from": "T26n1524_001:0231b24_10",
        "context_with_next_sentence": true
    },
    {
        "source_sentence": "彼佛國土功德莊嚴者，成就不可思議力故。",
        "from": "T26n1524_001:0231b25_11",
        "context_with_next_sentence": true
    },
    {
        "source_sentence": "如彼摩尼如意寶性，相似相對法故。",
        "from": "T26n1524_001:0231b26_12",
        "context_with_next_sentence": true
    },
    {
        "source_sentence": "觀察彼佛國土功德莊嚴者，有十七種事應知。",
        "from": "T26n1524_001:0231b27_13",
        "context_with_next_sentence": true
    },
    {
        "source_sentence": "何者十七？",
        "from": "T26n1524_001:0231b28_14",
        "context_with_next_sentence": true
    },
    {
        "source_sentence": "一者清淨功德成就；二者量功德成就；三者性功德成就；四者形相功德成就；五者種種事功德成就；六者妙色功德成就；七者觸功德成就；八者莊嚴功德成就；九者雨功德成就；十者光明功德成就；十一者聲功德成就；十二者主功德成就；十三者眷屬功德成就；十四者受用功德成就；十五者無諸難功德成就；十六者大義門功德成就；十七者一切所求功德成就。",
        "from": "T26n1524_001:0231b28_15",
        "context_with_next_sentence": true
    },
    {
        "source_sentence": "清淨功德成就者，偈言「觀彼世界相，勝過三界道」故。",
        "from": "T26n1524_001:0231c08_16",
        "context_with_next_sentence": true
    },
    {
        "source_sentence": "量功德成就者，偈言「究竟如虛空，廣大無邊際」故。",
        "from": "T26n1524_001:0231c09_17",
        "context_with_next_sentence": true
    },
    {
        "source_sentence": "性功德成就者，偈言「正道大慈悲，出世善根生」故。",
        "from": "T26n1524_001:0231c10_18",
        "context_with_next_sentence": true
    },
    {
        "source_sentence": "形相功德成就者，偈言「淨光明滿足，如鏡日月輪」故。",
        "from": "T26n1524_001:0231c11_19",
        "context_with_next_sentence": true
    },
    {
        "source_sentence": "種種事功德成就者，偈言「備諸珍寶性，具足妙莊嚴」故。",
        "from": "T26n1524_001:0231c12_20",
        "context_with_next_sentence": true
    },
    {
        "source_sentence": "妙色功德成就者，偈言「無垢光焰熾，明淨曜世間」故。",
        "from": "T26n1524_001:0231c14_0",
        "context_with_next_sentence": true
    },
    {
        "source_sentence": "觸功德成就者，偈言「寶性功德草，柔軟左右旋，觸者生勝樂，過迦旃隣陀」故。",
        "from": "T26n1524_001:0231c15_1",
        "context_with_next_sentence": true
    },
    {
        "source_sentence": "莊嚴功德成就者，有三種應知。",
        "from": "T26n1524_001:0231c16_2",
        "context_with_next_sentence": true
    },
    {
        "source_sentence": "何等三？",
        "from": "T26n1524_001:0231c17_3",
        "context_with_next_sentence": true
    },
    {
        "source_sentence": "一者水；二者地；三者虛空。",
        "from": "T26n1524_001:0231c17_4",
        "context_with_next_sentence": true
    },
    {
        "source_sentence": "莊嚴水者，偈言「寶華千萬種，彌覆池流泉，微風動華葉，交錯光亂轉」故。",
        "from": "T26n1524_001:0231c18_5",
        "context_with_next_sentence": true
    },
    {
        "source_sentence": "莊嚴地者，偈言「宮殿諸樓閣，觀十方無礙，雜樹異光色，寶欄遍圍繞」故。",
        "from": "T26n1524_001:0231c20_6",
        "context_with_next_sentence": true
    },
    {
        "source_sentence": "莊嚴虛空者，偈言「無量寶交絡，羅網遍虛空，種種鈴發響，宣吐妙法音」故。",
        "from": "T26n1524_001:0231c21_7",
        "context_with_next_sentence": true
    },
    {
        "source_sentence": "雨功德成就者，偈言「雨華衣莊嚴，無量香普熏」故。",
        "from": "T26n1524_001:0231c23_8",
        "context_with_next_sentence": true
    },
    {
        "source_sentence": "光明功德成就者，偈言「佛慧明淨日，除世癡闇冥」故。",
        "from": "T26n1524_001:0231c24_9",
        "context_with_next_sentence": true
    },
    {
        "source_sentence": "妙聲功德成就者，偈言「梵聲語深遠，微妙聞十方」故。",
        "from": "T26n1524_001:0231c25_10",
        "context_with_next_sentence": true
    },
    {
        "source_sentence": "主功德成就者，偈言「正覺阿彌陀，法王善住持」故。",
        "from": "T26n1524_001:0231c26_11",
        "context_with_next_sentence": true
    },
    {
        "source_sentence": "眷屬功德成就者，偈言「如來淨華眾，正覺華化生」故。",
        "from": "T26n1524_001:0231c28_0",
        "context_with_next_sentence": true
    },
    {
        "source_sentence": "受用功德成就者，偈言「愛樂佛法味，禪三昧為食」故。",
        "from": "T26n1524_001:0231c29_1",
        "context_with_next_sentence": true
    },
    {
        "source_sentence": "無諸難功德成就者，偈言「永離身心惱，受樂常無間」故。",
        "from": "T26n1524_001:0232a01_2",
        "context_with_next_sentence": true
    },
    {
        "source_sentence": "大義門功德成就者，偈言「大乘善根界，等無譏嫌名，女人及根缺，二乘種不生」故。",
        "from": "T26n1524_001:0232a02_3",
        "context_with_next_sentence": true
    },
    {
        "source_sentence": "淨土果報離二種譏嫌過應知：一者體；二者名。",
        "from": "T26n1524_001:0232a04_4",
        "context_with_next_sentence": true
    },
    {
        "source_sentence": "體有三種：一者二乘人；二者女人；三者諸根不具人。",
        "from": "T26n1524_001:0232a05_5",
        "context_with_next_sentence": true
    },
    {
        "source_sentence": "無此三過故，名離體譏嫌。",
        "from": "T26n1524_001:0232a06_6",
        "context_with_next_sentence": true
    },
    {
        "source_sentence": "名亦三種，非但無三體，乃至不聞二乘、女人、諸根不具三種名故，名離名譏嫌。",
        "from": "T26n1524_001:0232a07_7",
        "context_with_next_sentence": true
    },
    {
        "source_sentence": "等者，平等一相故。",
        "from": "T26n1524_001:0232a09_8",
        "context_with_next_sentence": true
    },
    {
        "source_sentence": "一切所求功德滿足成就者，偈言「眾生所願樂，一切能滿足」故。",
        "from": "T26n1524_001:0232a09_9",
        "context_with_next_sentence": true
    },
    {
        "source_sentence": "略說彼阿彌陀佛國土莊嚴十七種功德，示現如來自身利益大功德力，成就利益他功德成就故。",
        "from": "T26n1524_001:0232a11_10",
        "context_with_next_sentence": true
    },
    {
        "source_sentence": "彼無量壽佛土莊嚴，第一義諦妙境界，十六句及一句次第說應知。",
        "from": "T26n1524_001:0232a13_11",
        "context_with_next_sentence": true
    },
    {
        "source_sentence": "云何觀佛功德莊嚴成就？",
        "from": "T26n1524_001:0232a15_0",
        "context_with_next_sentence": true
    },
    {
        "source_sentence": "觀佛功德莊嚴成就者，有八種應知。",
        "from": "T26n1524_001:0232a15_1",
        "context_with_next_sentence": true
    },
    {
        "source_sentence": "何等八種？",
        "from": "T26n1524_001:0232a16_2",
        "context_with_next_sentence": true
    },
    {
        "source_sentence": "一者座莊嚴；二者身莊嚴；三者口莊嚴；四者心莊嚴；五者眾莊嚴；六者上首莊嚴；七者主莊嚴；八者不虛作住持莊嚴。",
        "from": "T26n1524_001:0232a16_3",
        "context_with_next_sentence": true
    },
    {
        "source_sentence": "何者座莊嚴？",
        "from": "T26n1524_001:0232a20_0",
        "context_with_next_sentence": true
    },
    {
        "source_sentence": "偈言「無量大寶王，微妙淨華臺故」。",
        "from": "T26n1524_001:0232a20_1",
        "context_with_next_sentence": true
    },
    {
        "source_sentence": "何者身莊嚴？",
        "from": "T26n1524_001:0232a21_2",
        "context_with_next_sentence": true
    },
    {
        "source_sentence": "偈言「相好光一尋，色像超群生」故。",
        "from": "T26n1524_001:0232a21_3",
        "context_with_next_sentence": true
    },
    {
        "source_sentence": "何者口莊嚴？",
        "from": "T26n1524_001:0232a22_4",
        "context_with_next_sentence": true
    },
    {
        "source_sentence": "偈言「如來微妙聲，梵響聞十方」故。",
        "from": "T26n1524_001:0232a22_5",
        "context_with_next_sentence": true
    },
    {
        "source_sentence": "何者心莊嚴？",
        "from": "T26n1524_001:0232a23_6",
        "context_with_next_sentence": true
    },
    {
        "source_sentence": "偈言「同地水火風，虛空無分別」故。",
        "from": "T26n1524_001:0232a23_7",
        "context_with_next_sentence": true
    },
    {
        "source_sentence": "無分別者，無分別心故。",
        "from": "T26n1524_001:0232a24_8",
        "context_with_next_sentence": true
    },
    {
        "source_sentence": "何者眾莊嚴？",
        "from": "T26n1524_001:0232a24_9",
        "context_with_next_sentence": true
    },
    {
        "source_sentence": "偈言「天人不動眾，清淨智海生」故。",
        "from": "T26n1524_001:0232a25_10",
        "context_with_next_sentence": true
    },
    {
        "source_sentence": "何者上首莊嚴？",
        "from": "T26n1524_001:0232a25_11",
        "context_with_next_sentence": true
    },
    {
        "source_sentence": "偈言「如須彌山王，勝妙無過者」故。",
        "from": "T26n1524_001:0232a26_12",
        "context_with_next_sentence": true
    },
    {
        "source_sentence": "何者主莊嚴？",
        "from": "T26n1524_001:0232a27_0",
        "context_with_next_sentence": true
    },
    {
        "source_sentence": "偈言「天人丈夫眾，恭敬繞瞻仰」故。",
        "from": "T26n1524_001:0232a27_1",
        "context_with_next_sentence": true
    },
    {
        "source_sentence": "何者不虛作住持莊嚴？",
        "from": "T26n1524_001:0232a28_2",
        "context_with_next_sentence": true
    },
    {
        "source_sentence": "偈言「觀佛本願力，遇無空過者，能令速滿足，功德大寶海」故。",
        "from": "T26n1524_001:0232a28_3",
        "context_with_next_sentence": true
    },
    {
        "source_sentence": "即見彼佛，未證淨心菩薩畢竟得平等法身，與淨心菩薩無異，淨心菩薩與上地諸菩薩畢竟同得寂滅平等故。",
        "from": "T26n1524_001:0232a29_4",
        "context_with_next_sentence": true
    },
    {
        "source_sentence": "略說八句，示現如來自利利他功德莊嚴次第成就應知。",
        "from": "T26n1524_001:0232b03_5",
        "context_with_next_sentence": true
    },
    {
        "source_sentence": "云何觀菩薩功德莊嚴成就？",
        "from": "T26n1524_001:0232b05_0",
        "context_with_next_sentence": true
    },
    {
        "source_sentence": "觀菩薩功德莊嚴成就者，觀彼菩薩有四種正修行功德成就應知。",
        "from": "T26n1524_001:0232b05_1",
        "context_with_next_sentence": true
    },
    {
        "source_sentence": "何等為四？",
        "from": "T26n1524_001:0232b07_2",
        "context_with_next_sentence": true
    },
    {
        "source_sentence": "一者於一佛土身不動搖，而遍十方種種應化，如實修行常作佛事。",
        "from": "T26n1524_001:0232b07_3",
        "context_with_next_sentence": true
    },
    {
        "source_sentence": "偈言「安樂國清淨，常轉無垢輪，化佛菩薩日，如須彌住持」故，開諸眾生淤泥華故。",
        "from": "T26n1524_001:0232b09_4",
        "context_with_next_sentence": true
    },
    {
        "source_sentence": "二者彼應化身，一切時不前不後，一心一念放大光明，悉能遍至十方世界教化眾生，種種方便修行所作，滅除一切眾生苦故。",
        "from": "T26n1524_001:0232b11_0",
        "context_with_next_sentence": true
    },
    {
        "source_sentence": "偈言「無垢莊嚴光，一念及一時，普照諸佛會，利益諸群生」故。",
        "from": "T26n1524_001:0232b13_1",
        "context_with_next_sentence": true
    },
    {
        "source_sentence": "三者彼於一切世界無餘，照諸佛會大眾無餘，廣大無量供養恭敬讚歎諸佛如來。",
        "from": "T26n1524_001:0232b15_2",
        "context_with_next_sentence": true
    },
    {
        "source_sentence": "偈言「雨天樂華衣，妙香等供養，讚佛諸功德，無有分別心」故。",
        "from": "T26n1524_001:0232b17_3",
        "context_with_next_sentence": true
    },
    {
        "source_sentence": "四者彼於十方一切世界無三寶處，住持莊嚴佛法僧寶功德大海，遍示令解如實修行。",
        "from": "T26n1524_001:0232b18_4",
        "context_with_next_sentence": true
    },
    {
        "source_sentence": "偈言「何等世界無，佛法功德寶，我皆願往生，示佛法如佛」故。",
        "from": "T26n1524_001:0232b20_5",
        "context_with_next_sentence": true
    },
    {
        "source_sentence": "又向說佛國土功德莊嚴成就、佛功德莊嚴成就、菩薩功德成就，此三種成就願心莊嚴，略說入一法句故。",
        "from": "T26n1524_001:0232b22_0",
        "context_with_next_sentence": true
    },
    {
        "source_sentence": "一法句者，謂清淨句。",
        "from": "T26n1524_001:0232b24_1",
        "context_with_next_sentence": true
    },
    {
        "source_sentence": "清淨句者，謂真實智慧無為法身故。",
        "from": "T26n1524_001:0232b25_0",
        "context_with_next_sentence": true
    },
    {
        "source_sentence": "此清淨有二種應知。",
        "from": "T26n1524_001:0232b25_1",
        "context_with_next_sentence": true
    },
    {
        "source_sentence": "何等二種？",
        "from": "T26n1524_001:0232b26_2",
        "context_with_next_sentence": true
    },
    {
        "source_sentence": "一者器世間清淨；二者眾生世間清淨。",
        "from": "T26n1524_001:0232b26_3",
        "context_with_next_sentence": true
    },
    {
        "source_sentence": "器世間清淨者，向說十七種佛國土功德莊嚴成就，是名器世間清淨。",
        "from": "T26n1524_001:0232b27_4",
        "context_with_next_sentence": true
    },
    {
        "source_sentence": "眾生世間清淨者，如向說八種佛功德莊嚴成就、四種菩薩功德莊嚴成就，是名眾生世間清淨。",
        "from": "T26n1524_001:0232b29_5",
        "context_with_next_sentence": true
    },
    {
        "source_sentence": "如是一法句，攝二種清淨應知。",
        "from": "T26n1524_001:0232c02_6",
        "context_with_next_sentence": true
    },
    {
        "source_sentence": "如是菩薩奢摩他、毘婆舍那廣略修行，成就柔軟心，如實知廣略諸法，如是成就巧方便迴向。",
        "from": "T26n1524_001:0232c03_0",
        "context_with_next_sentence": true
    },
    {
        "source_sentence": "何者菩薩巧方便迴向？",
        "from": "T26n1524_001:0232c05_1",
        "context_with_next_sentence": true
    },
    {
        "source_sentence": "菩薩巧方便迴向者，謂說禮拜等五種修行所集一切功德善根，不求自身住持之樂，欲拔一切眾生苦故，作願攝取一切眾生，共同生彼安樂佛國。",
        "from": "T26n1524_001:0232c05_2",
        "context_with_next_sentence": true
    },
    {
        "source_sentence": "是名菩薩巧方便迴向成就。",
        "from": "T26n1524_001:0232c09_3",
        "context_with_next_sentence": true
    },
    {
        "source_sentence": "菩薩如是善知迴向成就，遠離三種菩提門相違法。",
        "from": "T26n1524_001:0232c09_4",
        "context_with_next_sentence": true
    },
    {
        "source_sentence": "何等三種？",
        "from": "T26n1524_001:0232c11_0",
        "context_with_next_sentence": true
    },
    {
        "source_sentence": "一者依智慧門不求自樂，遠離我心貪著自身故；二者依慈悲門，拔一切眾生苦，遠離無安眾生心故；三者依方便門，憐愍一切眾生心，遠離供養恭敬自身心故。",
        "from": "T26n1524_001:0232c11_1",
        "context_with_next_sentence": true
    },
    {
        "source_sentence": "是名遠離三種菩提門相違法故。",
        "from": "T26n1524_001:0232c15_2",
        "context_with_next_sentence": true
    },
    {
        "source_sentence": "菩薩遠離如是三種菩提門相違法，得三種隨順菩提門法滿足故。",
        "from": "T26n1524_001:0232c15_3",
        "context_with_next_sentence": true
    },
    {
        "source_sentence": "何等三種？",
        "from": "T26n1524_001:0232c17_4",
        "context_with_next_sentence": true
    },
    {
        "source_sentence": "一者無染清淨心，不以為自身求諸樂故；二者安清淨心，以拔一切眾生苦故；三者樂清淨心，以令一切眾生得大菩提故。",
        "from": "T26n1524_001:0232c17_5",
        "context_with_next_sentence": true
    },
    {
        "source_sentence": "以攝取眾生生彼國土故，是名三種隨順菩提門法滿足應知。",
        "from": "T26n1524_001:0232c20_6",
        "context_with_next_sentence": true
    },
    {
        "source_sentence": "向說智慧、慈悲、方便三種門攝取般若，般若攝取方便應知。",
        "from": "T26n1524_001:0232c23_0",
        "context_with_next_sentence": true
    },
    {
        "source_sentence": "向說遠離我心不貪著自身、遠離無安眾生心、遠離供養恭敬自身心，此三種法遠離障菩提心應知。",
        "from": "T26n1524_001:0232c25_0",
        "context_with_next_sentence": true
    },
    {
        "source_sentence": "向說無染清淨心、安清淨心、樂清淨心，此三種心略一處成就妙樂勝真心應知。",
        "from": "T26n1524_001:0232c28_0",
        "context_with_next_sentence": true
    },
    {
        "source_sentence": "如是菩薩智慧心、方便心、無障心、勝真心，能生清淨佛國土應知。",
        "from": "T26n1524_001:0233a01_0",
        "context_with_next_sentence": true
    },
    {
        "source_sentence": "是名菩薩摩訶薩隨順五種法門所作隨意自在成就。",
        "from": "T26n1524_001:0233a02_1",
        "context_with_next_sentence": true
    },
    {
        "source_sentence": "如向所說，身業、口業、意業、智業、方便智業，隨順法門故。",
        "from": "T26n1524_001:0233a03_2",
        "context_with_next_sentence": true
    },
    {
        "source_sentence": "復有五種門漸次成就五種功德應知。",
        "from": "T26n1524_001:0233a05_0",
        "context_with_next_sentence": true
    },
    {
        "source_sentence": "何者五門？",
        "from": "T26n1524_001:0233a05_1",
        "context_with_next_sentence": true
    },
    {
        "source_sentence": "一者近門；二者大會眾門；三者宅門；四者屋門；五者園林遊戲地門。",
        "from": "T26n1524_001:0233a06_2",
        "context_with_next_sentence": true
    },
    {
        "source_sentence": "此五種門，初四種門成就入功德，第五門成就出功德。",
        "from": "T26n1524_001:0233a07_3",
        "context_with_next_sentence": true
    },
    {
        "source_sentence": "入第一門者，以禮拜阿彌陀佛為生彼國故，得生安樂世界，是名入第一門。",
        "from": "T26n1524_001:0233a09_4",
        "context_with_next_sentence": true
    },
    {
        "source_sentence": "入第二門者，以讚歎阿彌陀佛，隨順名義稱如來名，依如來光明想修行故，得入大會眾數，是名入第二門。",
        "from": "T26n1524_001:0233a11_0",
        "context_with_next_sentence": true
    },
    {
        "source_sentence": "入第三門者，以一心專念作願生彼，修奢摩他寂靜三昧行故，得入蓮華藏世界，是名入第三門。",
        "from": "T26n1524_001:0233a14_0",
        "context_with_next_sentence": true
    },
    {
        "source_sentence": "入第四門者，以專念觀察彼妙莊嚴，修毘婆舍那故，得到彼處受用種種法味樂，是名入第四門。",
        "from": "T26n1524_001:0233a17_0",
        "context_with_next_sentence": true
    },
    {
        "source_sentence": "出第五門，以大慈悲觀察一切苦惱眾生，亦應化身迴入生死園煩惱林中，遊戲神通至教化地，以本願力迴向故，是名出第五門。",
        "from": "T26n1524_001:0233a19_1",
        "context_with_next_sentence": true
    },
    {
        "source_sentence": "菩薩入四種門，自利行成就應知；菩薩出第五門，利益他迴向行成就應知。",
        "from": "T26n1524_001:0233a22_2",
        "context_with_next_sentence": true
    },
    {
        "source_sentence": "菩薩如是修五門行自利利他，速得成就阿耨多羅三藐三菩提故。",
        "from": "T26n1524_001:0233a24_3",
        "context_with_next_sentence": true
    },
    {
        "source_sentence": "無量壽經論一卷",
        "from": "T26n1524_001:0233a26_0",
        "context_with_next_sentence": true
    },
    {
        "source_sentence": "大乘善根界　天台智者即曰「界」字乃「男」字之錯，則宜改作。",
        "from": "T26n1524_001:0233a27_0",
        "context_with_next_sentence": true
    },
    {
        "source_sentence": "而諸疏家皆作「界」字，故今存之。",
        "from": "T26n1524_001:0233a28_1",
        "context_with_next_sentence": false
    }
]