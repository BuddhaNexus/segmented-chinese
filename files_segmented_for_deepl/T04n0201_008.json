[
    {
        "source_sentence": "大莊嚴論經卷第八",
        "from": "T04n0201_008:0297c14_0",
        "context_with_next_sentence": true
    },
    {
        "source_sentence": "馬鳴菩薩造後秦三藏鳩摩羅什譯",
        "from": "T04n0201_008:0297c16_0",
        "context_with_next_sentence": true
    },
    {
        "source_sentence": "（四五）復次，治身心病唯有佛語，是故應勤聽於說法。",
        "from": "T04n0201_008:0297c17_0",
        "context_with_next_sentence": true
    },
    {
        "source_sentence": "我昔曾聞，漢地王子眼中生瞙遍覆其目，遂至闇冥無所覩見，種種療治不能瘳除。",
        "from": "T04n0201_008:0297c18_1",
        "context_with_next_sentence": true
    },
    {
        "source_sentence": "時竺叉尸羅國有諸商估來詣漢土，時漢國王問估客言：「我子患目，爾等遠來頗能治不？」",
        "from": "T04n0201_008:0297c20_2",
        "context_with_next_sentence": true
    },
    {
        "source_sentence": "估客答言：「外國有一比丘名曰瞿沙，唯彼能治。」",
        "from": "T04n0201_008:0297c22_3",
        "context_with_next_sentence": true
    },
    {
        "source_sentence": "時王聞已即大資嚴，便送其子向竺叉尸羅國，到彼國已至尊者瞿沙所，而作是言：「吾從遠方故來療目，唯願哀愍為我治眼。」",
        "from": "T04n0201_008:0297c23_4",
        "context_with_next_sentence": true
    },
    {
        "source_sentence": "爾時尊者許為治眼，多作銅盞賦與大眾，語諸人言：「聞我說法有流淚者置此椀中。」",
        "from": "T04n0201_008:0297c26_5",
        "context_with_next_sentence": true
    },
    {
        "source_sentence": "因即為說《十二緣經》。",
        "from": "T04n0201_008:0297c28_6",
        "context_with_next_sentence": true
    },
    {
        "source_sentence": "眾會聞已啼泣流淚，以椀承取聚集眾淚向王子所。",
        "from": "T04n0201_008:0297c28_7",
        "context_with_next_sentence": true
    },
    {
        "source_sentence": "尊者瞿沙即取眾淚置右掌中，而說偈言：「我今已宣說，　　甚深十二緣，　能除無明闇，　　聞者皆流淚。",
        "from": "T04n0201_008:0298a01_0",
        "context_with_next_sentence": true
    },
    {
        "source_sentence": "　此語若實者，　　當集眾人淚，　人天夜叉中，　　諸水所不及，　以洗王子眼，　　離障得明淨。」",
        "from": "T04n0201_008:0298a04_0",
        "context_with_next_sentence": true
    },
    {
        "source_sentence": "　尋即以淚洗，　　膚翳得消除。",
        "from": "T04n0201_008:0298a07_0",
        "context_with_next_sentence": true
    },
    {
        "source_sentence": "爾時尊者瞿沙以淚洗王子眼得明淨已，為欲增長大眾信心，而說偈言：「佛法極真實，　　能速除翳障，　此淚亦能除，　　如日消冰雪。」",
        "from": "T04n0201_008:0298a08_0",
        "context_with_next_sentence": true
    },
    {
        "source_sentence": "是諸大眾見是事已，合掌恭敬倍生信心，得未曾有身毛驚竪，即說偈言：「汝所作希有，　　猶如現神足，　醫藥所不療，　　淚洗能除患。」",
        "from": "T04n0201_008:0298a12_0",
        "context_with_next_sentence": true
    },
    {
        "source_sentence": "時諸比丘聞法情感悲泣雨淚，尊者瞿沙告諸眾會：「雖為是事，此不為難。",
        "from": "T04n0201_008:0298a16_0",
        "context_with_next_sentence": true
    },
    {
        "source_sentence": "如來往昔億千劫中修行苦行，以是功德集此十二因緣法藥，能令聞者悲感垂淚。",
        "from": "T04n0201_008:0298a17_1",
        "context_with_next_sentence": true
    },
    {
        "source_sentence": "婆須之龍吐大惡毒，夜叉惡鬼遍滿舍宅，吉毘坻陀羅根本厭道，此淚悉能消滅無遺，是乃為難！",
        "from": "T04n0201_008:0298a19_2",
        "context_with_next_sentence": true
    },
    {
        "source_sentence": "況斯翳障，猶如蚊翅而除滅之，何足為難？",
        "from": "T04n0201_008:0298a22_0",
        "context_with_next_sentence": true
    },
    {
        "source_sentence": "設大雲霧幽闇晦冥惡風暴雨，此淚亦能消滅。",
        "from": "T04n0201_008:0298a23_1",
        "context_with_next_sentence": true
    },
    {
        "source_sentence": "是時狂醉象軍及以步兵鎧仗自嚴，以淚灑之軍陣退散。",
        "from": "T04n0201_008:0298a24_2",
        "context_with_next_sentence": true
    },
    {
        "source_sentence": "一切種智所修集法，其誰聞者而不雨淚？",
        "from": "T04n0201_008:0298a25_3",
        "context_with_next_sentence": true
    },
    {
        "source_sentence": "然以此淚能禳災患，唯除宿業。」",
        "from": "T04n0201_008:0298a26_4",
        "context_with_next_sentence": true
    },
    {
        "source_sentence": "彼時王子既得眼已歡喜踊躍，又聞說法厭患生死，得須陀洹果，生希有想，即說偈言：「誰得聞佛法，　　而不生歡喜？",
        "from": "T04n0201_008:0298a27_5",
        "context_with_next_sentence": true
    },
    {
        "source_sentence": "　我已深敬信，　　至心聽說法。",
        "from": "T04n0201_008:0298b02_0",
        "context_with_next_sentence": true
    },
    {
        "source_sentence": "　耳聞希有事，　　目患亦消除，　慧眼與肉眼，　　俱悉得清淨。",
        "from": "T04n0201_008:0298b03_0",
        "context_with_next_sentence": true
    },
    {
        "source_sentence": "　治眼中最上，　　無過於大仙，　我今稽首禮，　　眾醫中最勝。",
        "from": "T04n0201_008:0298b05_0",
        "context_with_next_sentence": true
    },
    {
        "source_sentence": "　以一智寶藥，　　開我二眼淨，　世間有心人，　　誰不敬信者？",
        "from": "T04n0201_008:0298b07_0",
        "context_with_next_sentence": true
    },
    {
        "source_sentence": "　若設有少智，　　云何不生信？",
        "from": "T04n0201_008:0298b09_0",
        "context_with_next_sentence": true
    },
    {
        "source_sentence": "　釋迦牟尼尊，　　眾生之慈父，　言說甚美妙，　　柔和可愛樂，　濟拔事已竟，　　得達于彼岸。",
        "from": "T04n0201_008:0298b10_0",
        "context_with_next_sentence": true
    },
    {
        "source_sentence": "　意根法微細，　　作意當解了，　乃至邊地人，　　亦能得開悟。」",
        "from": "T04n0201_008:0298b13_0",
        "context_with_next_sentence": true
    },
    {
        "source_sentence": "（四六）復次，若得四不壞淨，寧捨身命終不毀害前物，是故應勤修四不壞淨。",
        "from": "T04n0201_008:0298b15_0",
        "context_with_next_sentence": true
    },
    {
        "source_sentence": "我昔曾聞，有一罪人應就刑法，時旃陀羅次當刑人。",
        "from": "T04n0201_008:0298b16_1",
        "context_with_next_sentence": true
    },
    {
        "source_sentence": "彼旃陀羅是學優婆塞得見諦道，不肯殺人，典刑戮者極生瞋忿，而語之言：「汝今欲違王憲法耶？」",
        "from": "T04n0201_008:0298b18_0",
        "context_with_next_sentence": true
    },
    {
        "source_sentence": "優婆塞語典刑戮者言：「汝甚無智，王今何必苦我殺人？",
        "from": "T04n0201_008:0298b20_1",
        "context_with_next_sentence": true
    },
    {
        "source_sentence": "雖復色身屬王作旃陀羅，聖種中生名曰法身，不屬於王，非所制也。」",
        "from": "T04n0201_008:0298b21_2",
        "context_with_next_sentence": true
    },
    {
        "source_sentence": "即說偈言：「釋迦牟尼尊，　　具一切種智，　因時能教化，　　滅除一切過。",
        "from": "T04n0201_008:0298b23_3",
        "context_with_next_sentence": true
    },
    {
        "source_sentence": "　閻羅王之法，　　果時始教化，　臨苦為說苦，　　易壞亦可違。」",
        "from": "T04n0201_008:0298b26_0",
        "context_with_next_sentence": true
    },
    {
        "source_sentence": "時典刑戮者，以此人違犯王禁，即將詣王，言：「此旃陀羅不用王教。」",
        "from": "T04n0201_008:0298b28_0",
        "context_with_next_sentence": true
    },
    {
        "source_sentence": "王語之言：「汝何故不用王教？」",
        "from": "T04n0201_008:0298b29_1",
        "context_with_next_sentence": true
    },
    {
        "source_sentence": "白言：「大王！",
        "from": "T04n0201_008:0298c01_2",
        "context_with_next_sentence": true
    },
    {
        "source_sentence": "今應生信發歡喜心。」",
        "from": "T04n0201_008:0298c01_3",
        "context_with_next_sentence": true
    },
    {
        "source_sentence": "而說偈言：「除我三毒垢，　　獲得寂滅因，　無上之大悲，　　十力世尊所，　受持於禁戒，　　乃至蚊蟻子，　猶不起害心，　　何況於人耶？」",
        "from": "T04n0201_008:0298c02_4",
        "context_with_next_sentence": true
    },
    {
        "source_sentence": "時王語言：「汝若不殺，自命不全。」",
        "from": "T04n0201_008:0298c07_0",
        "context_with_next_sentence": true
    },
    {
        "source_sentence": "此優婆塞見諦氣勢，便於王所抗對不難，而作是言：「此身隨王，王於我身極得自在。",
        "from": "T04n0201_008:0298c07_1",
        "context_with_next_sentence": true
    },
    {
        "source_sentence": "如我意者，雖帝釋教我猶不隨。」",
        "from": "T04n0201_008:0298c09_2",
        "context_with_next_sentence": true
    },
    {
        "source_sentence": "王聞此語極大瞋忿，勅令使殺。",
        "from": "T04n0201_008:0298c10_3",
        "context_with_next_sentence": true
    },
    {
        "source_sentence": "彼旃陀羅父兄弟七人盡不肯殺，王遂殺之有二人在，至第六者勅使殺之亦不肯殺，王又殺之，至第七者又不肯殺，王復殺之。",
        "from": "T04n0201_008:0298c11_4",
        "context_with_next_sentence": true
    },
    {
        "source_sentence": "老母啟王：「第七小者為我寬放。」",
        "from": "T04n0201_008:0298c14_5",
        "context_with_next_sentence": true
    },
    {
        "source_sentence": "王言：「今此人者是汝何物？」",
        "from": "T04n0201_008:0298c15_6",
        "context_with_next_sentence": true
    },
    {
        "source_sentence": "老母答言：「皆是我兒。」",
        "from": "T04n0201_008:0298c15_7",
        "context_with_next_sentence": true
    },
    {
        "source_sentence": "王復問言：「前六者非汝子耶？」",
        "from": "T04n0201_008:0298c16_8",
        "context_with_next_sentence": true
    },
    {
        "source_sentence": "答言：「亦是。」",
        "from": "T04n0201_008:0298c16_9",
        "context_with_next_sentence": true
    },
    {
        "source_sentence": "王言：「汝何以獨為第七子耶？」",
        "from": "T04n0201_008:0298c17_10",
        "context_with_next_sentence": true
    },
    {
        "source_sentence": "爾時老母，即說偈言：「大王應當知，　　六子皆見諦，　悉是佛真子，　　決定不作惡，　是故我不畏。",
        "from": "T04n0201_008:0298c17_11",
        "context_with_next_sentence": true
    },
    {
        "source_sentence": "　　今此第七子，　猶是凡夫人，　　脫為身命逼，　造作諸惡業。",
        "from": "T04n0201_008:0298c21_12",
        "context_with_next_sentence": true
    },
    {
        "source_sentence": "　　是故我今者，　求王請其命，　　人王得自在，　唯願活此子。",
        "from": "T04n0201_008:0298c23_13",
        "context_with_next_sentence": true
    },
    {
        "source_sentence": "　　臨終時恐怖，　或能造諸惡，　　凡夫臨死時，　但覩其現身，　　不見於後事，　能觀後世報，　　非凡夫境界。」",
        "from": "T04n0201_008:0298c25_14",
        "context_with_next_sentence": true
    },
    {
        "source_sentence": "爾時大王而作是言：「我於外道未聞是語，今說因果了如明燈。」",
        "from": "T04n0201_008:0298c29_0",
        "context_with_next_sentence": true
    },
    {
        "source_sentence": "旃陀羅口作如是說，王生決定意，名為賢聖村，非是旃陀羅，雖名旃陀羅，實修苦行者，自命尚不惜，況應諸親屬，護戒劇護財，不顧身命及以眷屬唯持禁戒。",
        "from": "T04n0201_008:0299a01_1",
        "context_with_next_sentence": true
    },
    {
        "source_sentence": "即說偈言：「世人觀種族，　　不觀內禁戒，　護戒為種族，　　設不護戒者，　種族當滅壞。",
        "from": "T04n0201_008:0299a05_2",
        "context_with_next_sentence": true
    },
    {
        "source_sentence": "　　我是旃陀羅，　彼是淨戒者，　　彼生旃陀羅，　作業實清淨，　　我雖生王種，　實是旃陀羅。",
        "from": "T04n0201_008:0299a08_3",
        "context_with_next_sentence": true
    },
    {
        "source_sentence": "　　我無悲愍心，　極惡殺賢人，　　我實旃陀羅。」",
        "from": "T04n0201_008:0299a11_4",
        "context_with_next_sentence": true
    },
    {
        "source_sentence": "爾時大王將諸眷屬，詣於塜間供養其屍，王復說偈言：「此覆善功德，　　如灰而覆火，　口雖不自說，　　作業已顯現。",
        "from": "T04n0201_008:0299a13_0",
        "context_with_next_sentence": true
    },
    {
        "source_sentence": "　帝釋常供養，　　如是堅行者，　不惜己身命，　　而護於戒行。」",
        "from": "T04n0201_008:0299a17_0",
        "context_with_next_sentence": true
    },
    {
        "source_sentence": "爾時彼王將諸群臣、數千億婆羅門等，步詣塜間而作是言：「如是大士雖名旃陀羅，實是大仙人。」",
        "from": "T04n0201_008:0299a19_0",
        "context_with_next_sentence": true
    },
    {
        "source_sentence": "積聚死屍為其墮淚，王復說偈言：「勇健持戒者，　　以刀分解身，　尸骸委在地，　　血泥以塗身，　以持禁戒故，　　今日捨此身。",
        "from": "T04n0201_008:0299a21_1",
        "context_with_next_sentence": true
    },
    {
        "source_sentence": "　堅心不犯惡，　　守戒而至死，　得佛法味者，　　智者皆應爾。」",
        "from": "T04n0201_008:0299a26_0",
        "context_with_next_sentence": true
    },
    {
        "source_sentence": "王復說偈言：「愚癡之所盲，　　貪欲之垢污，　著我所諸根，　　掉動而不定。",
        "from": "T04n0201_008:0299a28_0",
        "context_with_next_sentence": true
    },
    {
        "source_sentence": "　不計於惡業，　　但取現在樂，　結使垢塗污，　　智者常觀察。",
        "from": "T04n0201_008:0299b02_0",
        "context_with_next_sentence": true
    },
    {
        "source_sentence": "　身財危脆想，　　亦如河岸樹，　終不造惡業，　　智水洗心垢。」",
        "from": "T04n0201_008:0299b04_0",
        "context_with_next_sentence": true
    },
    {
        "source_sentence": "爾時大王近旃陀羅身，敬尚法故繞屍三匝，長跪合掌，而說偈言：「南無歸命法，　　善能觀察者，　捨於短促命，　　而不捨於法。",
        "from": "T04n0201_008:0299b06_0",
        "context_with_next_sentence": true
    },
    {
        "source_sentence": "　假設入火林，　　見諦毀禁戒，　終無有是處，　　此即是明證。",
        "from": "T04n0201_008:0299b10_0",
        "context_with_next_sentence": true
    },
    {
        "source_sentence": "　此人持佛語，　　終無有二志，　臥於泥血中，　　以護佛戒故。",
        "from": "T04n0201_008:0299b12_0",
        "context_with_next_sentence": true
    },
    {
        "source_sentence": "　此屍以火焚，　　即變為灰土，　持戒善法名，　　同於世界盡。」",
        "from": "T04n0201_008:0299b14_0",
        "context_with_next_sentence": true
    },
    {
        "source_sentence": "以何因緣而說此事？",
        "from": "T04n0201_008:0299b16_0",
        "context_with_next_sentence": true
    },
    {
        "source_sentence": "欲示證道無有變異。",
        "from": "T04n0201_008:0299b16_1",
        "context_with_next_sentence": true
    },
    {
        "source_sentence": "佛說見諦終無毀破，四大可破，四不壞淨終不可壞。",
        "from": "T04n0201_008:0299b17_2",
        "context_with_next_sentence": true
    },
    {
        "source_sentence": "（四七）復次，心有憍慢無惡不造，慢雖自高名自卑下，是故應當斷於憍慢。",
        "from": "T04n0201_008:0299b19_0",
        "context_with_next_sentence": true
    },
    {
        "source_sentence": "我昔曾聞，佛成道不久，度優樓頻螺迦葉兄弟眷屬千人，煩惱既斷鬚髮自落，隨從世尊往詣迦毘羅衛國，如佛本行中廣說。",
        "from": "T04n0201_008:0299b20_1",
        "context_with_next_sentence": true
    },
    {
        "source_sentence": "閱頭檀王受化調順，諸釋種等恃其族姓生於憍慢，佛婆伽婆，一身觀者無有厭足，身體豐滿不肥不瘦，婆羅門等苦行來久，身形羸弊，雖內懷道外貌極惡，隨逐佛行甚不相稱。",
        "from": "T04n0201_008:0299b23_2",
        "context_with_next_sentence": true
    },
    {
        "source_sentence": "爾時父王作是念言：「若使釋種出家以隨從佛，得相稱副。」",
        "from": "T04n0201_008:0299b27_3",
        "context_with_next_sentence": true
    },
    {
        "source_sentence": "作是念已，擊鼓唱言：「仰使釋種家遣一人令其出家。」",
        "from": "T04n0201_008:0299b29_0",
        "context_with_next_sentence": true
    },
    {
        "source_sentence": "即奉王勅，家遣一人度令出家。",
        "from": "T04n0201_008:0299c01_1",
        "context_with_next_sentence": true
    },
    {
        "source_sentence": "時優波離為諸釋等剃髮鬚之時涕泣不樂，釋等語言：「何故涕泣？」",
        "from": "T04n0201_008:0299c02_2",
        "context_with_next_sentence": true
    },
    {
        "source_sentence": "優波離言：「今汝釋子盡皆出家，我何由活？」",
        "from": "T04n0201_008:0299c03_3",
        "context_with_next_sentence": true
    },
    {
        "source_sentence": "時諸釋等聞優波離語已，出家諸釋盡以所著衣服瓔珞嚴身之具成一寶聚，盡與優波離，語優波離言：「以此雜物足用給汝終身自供。」",
        "from": "T04n0201_008:0299c04_4",
        "context_with_next_sentence": true
    },
    {
        "source_sentence": "優波離聞是語已，即生厭離而作是言：「汝等今皆厭患珍寶嚴身之具而皆散棄，我今何為而收取之？」",
        "from": "T04n0201_008:0299c07_5",
        "context_with_next_sentence": true
    },
    {
        "source_sentence": "即說偈言：「是諸釋種等，　　棄捨諸珍寶，　如捐惡糞掃，　　并及諸草葉，　彼捨於愛著，　　云何方貪取？",
        "from": "T04n0201_008:0299c10_6",
        "context_with_next_sentence": true
    },
    {
        "source_sentence": "　我設取寶聚，　　內心必貪著，　計為我所有，　　是則為大患。",
        "from": "T04n0201_008:0299c14_0",
        "context_with_next_sentence": true
    },
    {
        "source_sentence": "　諸釋捨所患，　　我今設取者，　是為大過患。",
        "from": "T04n0201_008:0299c16_0",
        "context_with_next_sentence": true
    },
    {
        "source_sentence": "　　譬如人吐食，　狗來噉食之，　　我收他所棄，　與狗有何異？",
        "from": "T04n0201_008:0299c17_1",
        "context_with_next_sentence": true
    },
    {
        "source_sentence": "　　我今畏寶聚，　如離四種毒，　　善根內觸發，　不貪戀寶聚。",
        "from": "T04n0201_008:0299c19_2",
        "context_with_next_sentence": true
    },
    {
        "source_sentence": "　　我今必棄捨，　欲向世尊所，　　求索出家法。」",
        "from": "T04n0201_008:0299c21_3",
        "context_with_next_sentence": true
    },
    {
        "source_sentence": "時優波離說此偈已，復說偈言：「見他得勝法，　　始生欣尚心，　願令我己身，　　同彼獲勝事，　我今欲自出，　　當勤作方便。」",
        "from": "T04n0201_008:0299c23_0",
        "context_with_next_sentence": true
    },
    {
        "source_sentence": "時優波離復作念言：「我今決定必當出家，但當勤求。",
        "from": "T04n0201_008:0299c27_0",
        "context_with_next_sentence": true
    },
    {
        "source_sentence": "千婆羅門先於佛所已得出家，釋種剎利姓其數五百亦得出家，婆羅門剎利二姓俱貴，然我首陀其姓卑下，復為賤役，於彼勝中求索出家，為可得不？",
        "from": "T04n0201_008:0299c28_1",
        "context_with_next_sentence": true
    },
    {
        "source_sentence": "我於今者有何勢力？",
        "from": "T04n0201_008:0300a02_2",
        "context_with_next_sentence": true
    },
    {
        "source_sentence": "云何此中而得出家？」",
        "from": "T04n0201_008:0300a03_3",
        "context_with_next_sentence": true
    },
    {
        "source_sentence": "即說偈言：「剎利姓純淨，　　婆羅門多學，　生處如摩尼，　　皆共聚集此。",
        "from": "T04n0201_008:0300a03_4",
        "context_with_next_sentence": true
    },
    {
        "source_sentence": "　我身首陀種，　　云何得參豫？",
        "from": "T04n0201_008:0300a06_0",
        "context_with_next_sentence": true
    },
    {
        "source_sentence": "　如似破碎鐵，　　間錯於真金。",
        "from": "T04n0201_008:0300a07_0",
        "context_with_next_sentence": true
    },
    {
        "source_sentence": "　婆伽婆佛陀，　　我聞具種智，　今我當往彼，　　悲愍一切者。",
        "from": "T04n0201_008:0300a08_0",
        "context_with_next_sentence": true
    },
    {
        "source_sentence": "　應淨不應淨，　　應出不應出，　一切外道眾，　　不知解脫處；　唯有滅結者，　　能知於解脫。」",
        "from": "T04n0201_008:0300a10_0",
        "context_with_next_sentence": true
    },
    {
        "source_sentence": "時優波離說是偈已到世尊所，胡跪合掌右膝著地，而說偈言：「於四種姓中，　　俱得出家不？",
        "from": "T04n0201_008:0300a13_0",
        "context_with_next_sentence": true
    },
    {
        "source_sentence": "　涅槃解脫樂，　　我等可得耶？",
        "from": "T04n0201_008:0300a16_0",
        "context_with_next_sentence": true
    },
    {
        "source_sentence": "　善哉救世者，　　大悲普平等，　哀愍願聽我，　　得及出家次。」",
        "from": "T04n0201_008:0300a17_0",
        "context_with_next_sentence": true
    },
    {
        "source_sentence": "爾時世尊知優波離心意調順，善根淳熟應可化度，即舉相好莊嚴右手以摩其頂，而告之言：「聽汝出家。",
        "from": "T04n0201_008:0300a19_0",
        "context_with_next_sentence": true
    },
    {
        "source_sentence": "外道祕法不示弟子，如來不爾，大悲平等而無偏黨等同說法，示其勝道而拔濟之，猶市賣物不選貴賤，佛法亦爾，不擇貧富及以種姓。」",
        "from": "T04n0201_008:0300a21_1",
        "context_with_next_sentence": true
    },
    {
        "source_sentence": "即說偈言：「誰渴飲清流，　　而不充虛乏？",
        "from": "T04n0201_008:0300a24_2",
        "context_with_next_sentence": true
    },
    {
        "source_sentence": "　誰秉熾然燈，　　而不滅黑闇？",
        "from": "T04n0201_008:0300a26_0",
        "context_with_next_sentence": true
    },
    {
        "source_sentence": "　一切種智法，　　普共一切有，　誰有修行者，　　不得勝妙義？",
        "from": "T04n0201_008:0300a27_0",
        "context_with_next_sentence": true
    },
    {
        "source_sentence": "　譬如食石蜜，　　貴賤等除陰，　剎利婆羅門，　　佛法普平等，　得盡三有時，　　諸姓等無異。",
        "from": "T04n0201_008:0300a29_0",
        "context_with_next_sentence": true
    },
    {
        "source_sentence": "　譬如三種藥，　　對治風冷熱，　藥不擇種姓，　　貴賤皆能治。",
        "from": "T04n0201_008:0300b03_0",
        "context_with_next_sentence": true
    },
    {
        "source_sentence": "　法藥亦如是，　　能治貪恚癡，　四姓悉皆除，　　高下無差別。",
        "from": "T04n0201_008:0300b05_0",
        "context_with_next_sentence": true
    },
    {
        "source_sentence": "　又如火燒物，　　不擇好惡薪，　毒螫亦如火，　　不擇貴與賤。",
        "from": "T04n0201_008:0300b07_0",
        "context_with_next_sentence": true
    },
    {
        "source_sentence": "　猶如水洗浴，　　四姓皆除垢，　盡苦之邊際，　　諸種普得離。」",
        "from": "T04n0201_008:0300b09_0",
        "context_with_next_sentence": true
    },
    {
        "source_sentence": "爾時世尊猶如晴天無諸雲翳，出深遠聲猶如雷音，如大龍王，亦如牛王，如迦陵頻伽聲，亦如蜂王，又如人王，如天伎樂，出梵音聲告優波離：「樂出家不？」",
        "from": "T04n0201_008:0300b11_0",
        "context_with_next_sentence": true
    },
    {
        "source_sentence": "優波離聞是聲已心生歡喜，叉手白佛：「願樂出家。」",
        "from": "T04n0201_008:0300b14_1",
        "context_with_next_sentence": true
    },
    {
        "source_sentence": "佛告之曰：「優波離！",
        "from": "T04n0201_008:0300b15_2",
        "context_with_next_sentence": true
    },
    {
        "source_sentence": "善來比丘！",
        "from": "T04n0201_008:0300b16_3",
        "context_with_next_sentence": true
    },
    {
        "source_sentence": "汝今於此善修梵行。」",
        "from": "T04n0201_008:0300b16_4",
        "context_with_next_sentence": true
    },
    {
        "source_sentence": "聞是語已鬚髮自落袈裟著身，威儀齊整，諸根寂定，如舊比丘。",
        "from": "T04n0201_008:0300b17_5",
        "context_with_next_sentence": true
    },
    {
        "source_sentence": "五百釋種皆白四羯磨受具足戒，佛言：「我今當以方便除諸釋種憍慢之心。」",
        "from": "T04n0201_008:0300b18_6",
        "context_with_next_sentence": true
    },
    {
        "source_sentence": "爾時世尊語諸釋種：「汝等今者應當敬禮諸舊比丘。」",
        "from": "T04n0201_008:0300b20_7",
        "context_with_next_sentence": true
    },
    {
        "source_sentence": "上座憍陳如、阿毘馬師比丘等次第為禮，優波離最在下坐，釋賢王於諸釋中最為導首。",
        "from": "T04n0201_008:0300b21_8",
        "context_with_next_sentence": true
    },
    {
        "source_sentence": "爾時諸釋敬順佛教，次第禮足至優波離，見其足異，尋即仰觀見優波離面，時諸釋等甚用驚怪，猶如山頂瀑水流注觸崖迴波，而作是言：「我等日種剎利之姓，世所尊重，云何今者於己僕使卑下之姓剃髮之種而為禮敬？",
        "from": "T04n0201_008:0300b23_9",
        "context_with_next_sentence": true
    },
    {
        "source_sentence": "我等今當向佛世尊具說上事。」",
        "from": "T04n0201_008:0300b28_10",
        "context_with_next_sentence": true
    },
    {
        "source_sentence": "白佛：「世尊！",
        "from": "T04n0201_008:0300b29_11",
        "context_with_next_sentence": true
    },
    {
        "source_sentence": "優波離所亦敬禮耶？」",
        "from": "T04n0201_008:0300b29_12",
        "context_with_next_sentence": true
    },
    {
        "source_sentence": "佛告釋種：「今我種，此法斷憍慢處。」",
        "from": "T04n0201_008:0300c01_13",
        "context_with_next_sentence": true
    },
    {
        "source_sentence": "時諸釋種白佛言：「此首陀羅種。」",
        "from": "T04n0201_008:0300c02_14",
        "context_with_next_sentence": true
    },
    {
        "source_sentence": "佛告之曰：「一切無常，種姓不定，無常一味，種姓亦爾，有何差別？」",
        "from": "T04n0201_008:0300c02_15",
        "context_with_next_sentence": true
    },
    {
        "source_sentence": "時諸釋種復白佛言：「世尊！",
        "from": "T04n0201_008:0300c04_16",
        "context_with_next_sentence": true
    },
    {
        "source_sentence": "此剃髮之種，我等日姓中出。」",
        "from": "T04n0201_008:0300c04_17",
        "context_with_next_sentence": true
    },
    {
        "source_sentence": "佛告釋等：「一切世間如夢如幻，種姓之中有何差別？」",
        "from": "T04n0201_008:0300c05_18",
        "context_with_next_sentence": true
    },
    {
        "source_sentence": "諸釋種等白佛言：「世尊！",
        "from": "T04n0201_008:0300c06_19",
        "context_with_next_sentence": true
    },
    {
        "source_sentence": "此是僕使，我等是主。」",
        "from": "T04n0201_008:0300c07_20",
        "context_with_next_sentence": true
    },
    {
        "source_sentence": "佛答釋言：「一切世間皆為恩愛而作奴僕，未脫生死，貴賤無異，捨汝憍慢。」",
        "from": "T04n0201_008:0300c07_21",
        "context_with_next_sentence": true
    },
    {
        "source_sentence": "時諸釋等端嚴殊特如華敷榮，合掌向佛，懷疑猶豫而作是言：「必使我等禮優波離足耶？」",
        "from": "T04n0201_008:0300c09_22",
        "context_with_next_sentence": true
    },
    {
        "source_sentence": "佛告釋種：「非獨於我，一切諸佛出家之法悉皆如是。」",
        "from": "T04n0201_008:0300c11_23",
        "context_with_next_sentence": true
    },
    {
        "source_sentence": "時諸釋等聞佛重說出家法已，儼然而住如樹無風，心意愁惱皆同聲言：「我等云何違佛教勅？",
        "from": "T04n0201_008:0300c12_24",
        "context_with_next_sentence": true
    },
    {
        "source_sentence": "宜順佛教。」",
        "from": "T04n0201_008:0300c15_25",
        "context_with_next_sentence": true
    },
    {
        "source_sentence": "先舊智人作如是語：「如來所以先度優波離者，為欲摧破諸釋種等憍慢心故。」",
        "from": "T04n0201_008:0300c15_26",
        "context_with_next_sentence": true
    },
    {
        "source_sentence": "諸釋於是捨棄憍慢順出家法，亦為未來貴族出家所順法故，拔陀釋等久習憍慢今拔其根，為優波離接足作禮。",
        "from": "T04n0201_008:0300c17_27",
        "context_with_next_sentence": true
    },
    {
        "source_sentence": "當禮之時，大地城郭山林河海悉皆震動，諸天唱言：「釋種今日憍慢山崩。」",
        "from": "T04n0201_008:0300c20_28",
        "context_with_next_sentence": true
    },
    {
        "source_sentence": "即說偈言：「嗚呼捨憍慢，　　種族色力財，　隨順於佛教，　　如樹隨風傾。",
        "from": "T04n0201_008:0300c21_29",
        "context_with_next_sentence": true
    },
    {
        "source_sentence": "　日種剎利姓，　　頂禮優波離，　除捨我慢心，　　諸根皆寂定。",
        "from": "T04n0201_008:0300c24_0",
        "context_with_next_sentence": true
    },
    {
        "source_sentence": "　諸大勝人等，　　真實無諂偽，　福利眾德備，　　其數如竹林。",
        "from": "T04n0201_008:0300c26_0",
        "context_with_next_sentence": true
    },
    {
        "source_sentence": "　名聞婆羅門，　　貴族剎利等，　如是名德眾，　　入於牟尼法，　莊嚴諸聖眾，　　如星圍繞月，　羅列在空中，　　嗚呼法熾盛。",
        "from": "T04n0201_008:0300c28_0",
        "context_with_next_sentence": true
    },
    {
        "source_sentence": "　如來之大海，　　最上功德水，　湛然溢其中，　　眾河之所歸。",
        "from": "T04n0201_008:0301a03_0",
        "context_with_next_sentence": true
    },
    {
        "source_sentence": "　世間眾勝智，　　無不歸佛法，　人天眾增長，　　苦是出要道。",
        "from": "T04n0201_008:0301a05_0",
        "context_with_next_sentence": true
    },
    {
        "source_sentence": "　如來善分別，　　說法滅憍慢，　弟子眾一味，　　如海等一味。」",
        "from": "T04n0201_008:0301a07_0",
        "context_with_next_sentence": true
    },
    {
        "source_sentence": "以何因緣而說此事？",
        "from": "T04n0201_008:0301a09_0",
        "context_with_next_sentence": true
    },
    {
        "source_sentence": "佛法出於世，為斷憍慢故。",
        "from": "T04n0201_008:0301a09_1",
        "context_with_next_sentence": true
    },
    {
        "source_sentence": "（四八）復次，得見諦者，不為天魔諸外道等之所欺誑，是故應勤方便必求見諦。",
        "from": "T04n0201_008:0301a11_0",
        "context_with_next_sentence": true
    },
    {
        "source_sentence": "我昔曾聞，首羅居士甚大慳悋，舍利弗等往返其家，而說偈言：「惡道深如海，　　亂心如濁水，　為慳流所漂，　　言則稱無物。",
        "from": "T04n0201_008:0301a12_1",
        "context_with_next_sentence": true
    },
    {
        "source_sentence": "　嫉妬之大河，　　邪見魚鼈眾，　充滿如是處，　　漂流不止息。",
        "from": "T04n0201_008:0301a17_0",
        "context_with_next_sentence": true
    },
    {
        "source_sentence": "　今當拔慳根，　　成就施果報，　大悲之世尊，　　無畏之釋子，　見諸沒苦厄，　　我等應救濟。」",
        "from": "T04n0201_008:0301a19_0",
        "context_with_next_sentence": true
    },
    {
        "source_sentence": "爾時尊者摩訶迦葉，早起著衣持鉢向首羅長者家，而讚布施。",
        "from": "T04n0201_008:0301a22_0",
        "context_with_next_sentence": true
    },
    {
        "source_sentence": "時彼長者以不喜故如矟刺心，語迦葉言：「汝為受請？",
        "from": "T04n0201_008:0301a23_1",
        "context_with_next_sentence": true
    },
    {
        "source_sentence": "為欲乞食？」",
        "from": "T04n0201_008:0301a24_2",
        "context_with_next_sentence": true
    },
    {
        "source_sentence": "迦葉答言：「我常乞食。」",
        "from": "T04n0201_008:0301a25_0",
        "context_with_next_sentence": true
    },
    {
        "source_sentence": "長者語言：「汝若乞食宜應及時。」",
        "from": "T04n0201_008:0301a25_1",
        "context_with_next_sentence": true
    },
    {
        "source_sentence": "迦葉即去。",
        "from": "T04n0201_008:0301a26_2",
        "context_with_next_sentence": true
    },
    {
        "source_sentence": "如是舍利弗、目連等諸大弟子次第至家，都不承待。",
        "from": "T04n0201_008:0301a26_3",
        "context_with_next_sentence": true
    },
    {
        "source_sentence": "爾時世尊往到其家，語首羅言：「汝今應修五大施。」",
        "from": "T04n0201_008:0301a27_4",
        "context_with_next_sentence": true
    },
    {
        "source_sentence": "首羅聞已心大愁惱，作是思惟：「我尚不能修於小施，云何語我作五大施？",
        "from": "T04n0201_008:0301a28_5",
        "context_with_next_sentence": true
    },
    {
        "source_sentence": "如來法中豈無餘法？",
        "from": "T04n0201_008:0301b01_6",
        "context_with_next_sentence": true
    },
    {
        "source_sentence": "諸弟子等教我布施，世尊今者亦教布施。」",
        "from": "T04n0201_008:0301b02_7",
        "context_with_next_sentence": true
    },
    {
        "source_sentence": "作是念已，白佛言：「世尊！",
        "from": "T04n0201_008:0301b03_8",
        "context_with_next_sentence": true
    },
    {
        "source_sentence": "微細小施尚不能作，況當五大施乎？」",
        "from": "T04n0201_008:0301b03_9",
        "context_with_next_sentence": true
    },
    {
        "source_sentence": "佛告長者：「不殺名為大施，不盜、不邪婬、不妄語、不飲酒，如是等名為五大施。」",
        "from": "T04n0201_008:0301b04_10",
        "context_with_next_sentence": true
    },
    {
        "source_sentence": "聞是語已心大歡喜，作是思惟：「如此五事不損毫釐得大施名，何為不作？」",
        "from": "T04n0201_008:0301b06_11",
        "context_with_next_sentence": true
    },
    {
        "source_sentence": "作是念已，於世尊所深生歡喜信敬之心，而作是言：「佛是調御丈夫，此實不虛，自非世尊誰當能解作如是說？",
        "from": "T04n0201_008:0301b08_12",
        "context_with_next_sentence": true
    },
    {
        "source_sentence": "誰不敬從無敢違者？」",
        "from": "T04n0201_008:0301b10_13",
        "context_with_next_sentence": true
    },
    {
        "source_sentence": "即說偈言：「色貌無等倫，　　才辯非世有，　世尊知時說，　　梵音辭美妙，　所說終不虛，　　聞者盡獲果。」",
        "from": "T04n0201_008:0301b11_14",
        "context_with_next_sentence": true
    },
    {
        "source_sentence": "說是偈已深於佛所生歡喜心，即入庫藏取二張[(畾/且)*毛]欲用施佛，又自思惟，猶以為多欲與一張。",
        "from": "T04n0201_008:0301b15_0",
        "context_with_next_sentence": true
    },
    {
        "source_sentence": "又復更思，嫌其少故還與二張。",
        "from": "T04n0201_008:0301b17_1",
        "context_with_next_sentence": true
    },
    {
        "source_sentence": "佛知心念，即說偈言：「施時鬪諍時，　　二俱同等說，　二德都不住，　　儜劣丈夫所，　施時鬪諍時，　　等同所作緣。」",
        "from": "T04n0201_008:0301b18_0",
        "context_with_next_sentence": true
    },
    {
        "source_sentence": "爾時首羅聞是偈已，如來世尊知我所念，歡喜踊躍破於慳悋捉[疊*毛]施佛。",
        "from": "T04n0201_008:0301b22_0",
        "context_with_next_sentence": true
    },
    {
        "source_sentence": "佛知首羅至心歡喜，如應說法，破首羅二十億我見根，得須陀洹。",
        "from": "T04n0201_008:0301b23_1",
        "context_with_next_sentence": true
    },
    {
        "source_sentence": "爾時世尊即從坐起還其所止，首羅歡喜送佛，還于其家，心生欣慶。",
        "from": "T04n0201_008:0301b25_2",
        "context_with_next_sentence": true
    },
    {
        "source_sentence": "爾時魔王見首羅歡喜，作是念言：「我今當往詣首羅所破其善心。」",
        "from": "T04n0201_008:0301b26_3",
        "context_with_next_sentence": true
    },
    {
        "source_sentence": "作是念已，化作佛身三十二相、八十種好至首羅家，即說偈言：「身如淨金山，　　圓光極熾盛，　自在化變現，　　庠步如象王，　來入首羅門，　　如日入白雲，　覩者無厭足，　　明如百千日。」",
        "from": "T04n0201_008:0301b28_4",
        "context_with_next_sentence": true
    },
    {
        "source_sentence": "爾時光照首羅家，首羅驚疑為是何人？",
        "from": "T04n0201_008:0301c05_0",
        "context_with_next_sentence": true
    },
    {
        "source_sentence": "即說偈言：「如融真金聚，　　充滿我家中，　猶日從地出，　　其光倍常明。」",
        "from": "T04n0201_008:0301c05_1",
        "context_with_next_sentence": true
    },
    {
        "source_sentence": "說是偈已極生歡喜，如彼甘露灑于其身而作是言：「我有大福，如來今者再入我家，雖復再來不為希有。",
        "from": "T04n0201_008:0301c09_0",
        "context_with_next_sentence": true
    },
    {
        "source_sentence": "何以故？",
        "from": "T04n0201_008:0301c11_1",
        "context_with_next_sentence": true
    },
    {
        "source_sentence": "如來世尊常以慈悲濟度為業。」",
        "from": "T04n0201_008:0301c11_2",
        "context_with_next_sentence": true
    },
    {
        "source_sentence": "復說偈言：「頭如摩陀果，　　膚如淨真金，　眉間白毫相，　　其目淨脩廣，　如開敷青蓮，　　寂定上調伏，　無畏徐庠步，　　容貌殊特妙，　圓光滿一尋，　　如用自莊嚴，　勇猛自唱言，　　我今真是佛。」",
        "from": "T04n0201_008:0301c12_3",
        "context_with_next_sentence": true
    },
    {
        "source_sentence": "爾時魔王極自莊嚴在首羅前，告首羅言：「我先說五受陰苦因習而生，修八正道滅五受陰，此是邪說。」",
        "from": "T04n0201_008:0301c19_0",
        "context_with_next_sentence": true
    },
    {
        "source_sentence": "時彼首羅聞是說已甚生疑怪：「貌相似佛所說乃非，我為是夢？",
        "from": "T04n0201_008:0301c21_1",
        "context_with_next_sentence": true
    },
    {
        "source_sentence": "為心顛倒？",
        "from": "T04n0201_008:0301c22_2",
        "context_with_next_sentence": true
    },
    {
        "source_sentence": "聽其所說甚為貪嫉，是何惡人化作佛形，如華聚中有黑毒蛇。",
        "from": "T04n0201_008:0301c23_3",
        "context_with_next_sentence": true
    },
    {
        "source_sentence": "我今審知此定是魔，如賣針人至針師家求欲賣針。",
        "from": "T04n0201_008:0301c24_4",
        "context_with_next_sentence": true
    },
    {
        "source_sentence": "汝今波旬！",
        "from": "T04n0201_008:0301c25_5",
        "context_with_next_sentence": true
    },
    {
        "source_sentence": "聽我佛子之所宣說。」",
        "from": "T04n0201_008:0301c26_6",
        "context_with_next_sentence": true
    },
    {
        "source_sentence": "偈言：「鵝翅扇須彌，　　尚可令傾動，　欲令見諦心，　　傾動隨汝者，　終無有是處。",
        "from": "T04n0201_008:0301c26_7",
        "context_with_next_sentence": true
    },
    {
        "source_sentence": "　　汝可惑肉眼，　不能惑法眼，　　佛知此事故，　而作如是說。",
        "from": "T04n0201_008:0301c29_8",
        "context_with_next_sentence": true
    },
    {
        "source_sentence": "　　肉眼甚微劣，　不能別真偽，　　若得法眼者，　即見牟尼尊。",
        "from": "T04n0201_008:0302a02_9",
        "context_with_next_sentence": true
    },
    {
        "source_sentence": "　　我得法眼淨，　見於滅結者，　　終不隨汝語，　汝徒自疲勞，　　不能見惑亂。",
        "from": "T04n0201_008:0302a04_10",
        "context_with_next_sentence": true
    },
    {
        "source_sentence": "　吾今諦知汝，　　實是惡波旬，　見四真諦人，　　終不可移動。",
        "from": "T04n0201_008:0302a07_0",
        "context_with_next_sentence": true
    },
    {
        "source_sentence": "　如以金塗錢，　　欲誑賣金家，　此事亦難成，　　外現其金相，　其內實是銅。",
        "from": "T04n0201_008:0302a09_0",
        "context_with_next_sentence": true
    },
    {
        "source_sentence": "　　猶如以虎皮，　用覆於驢上，　　形色惑肉眼，　出言知汝虛。",
        "from": "T04n0201_008:0302a11_1",
        "context_with_next_sentence": true
    },
    {
        "source_sentence": "　　如火有冷相，　風相恒常住，　　假使日光闇，　月可作熱相，　　不能使見諦，　而有動轉心。",
        "from": "T04n0201_008:0302a13_2",
        "context_with_next_sentence": true
    },
    {
        "source_sentence": "　　設使滿世界，　草木及瓦石，　　麋鹿禽狩等，　悉皆作佛像，　　不能動我意，　令有變異相，　　況汝一魔身，　而能動搖我？",
        "from": "T04n0201_008:0302a16_3",
        "context_with_next_sentence": true
    },
    {
        "source_sentence": "　　首羅種種說，　苦切責波旬，　　猶如勇健人，　入陣擊儜者。",
        "from": "T04n0201_008:0302a20_4",
        "context_with_next_sentence": true
    },
    {
        "source_sentence": "　　時魔即恐怖，　速疾還天宮。",
        "from": "T04n0201_008:0302a22_5",
        "context_with_next_sentence": true
    },
    {
        "source_sentence": "　　師子王住處，　象到尋突走；　　波旬亦如是，　見諦所住處，　　諸魔不敢停。」",
        "from": "T04n0201_008:0302a23_6",
        "context_with_next_sentence": true
    },
    {
        "source_sentence": "（四九）復次，不得禪定，於命終時不得決定。",
        "from": "T04n0201_008:0302a26_0",
        "context_with_next_sentence": true
    },
    {
        "source_sentence": "我昔曾聞，婆須王時有一侍人名多翅那迦，王所親愛，為讒謗故繫於獄中，又更譖毀，王大忿怒遣人殺之。",
        "from": "T04n0201_008:0302a27_0",
        "context_with_next_sentence": true
    },
    {
        "source_sentence": "時諸眷屬皆來圍繞，而語之言：「汝聰明知見過於人表，汝今云何其心擾動？",
        "from": "T04n0201_008:0302a29_1",
        "context_with_next_sentence": true
    },
    {
        "source_sentence": "今死時至，何事最苦？」",
        "from": "T04n0201_008:0302b02_2",
        "context_with_next_sentence": true
    },
    {
        "source_sentence": "那迦答言：「畏死恐怖，心不能定。」",
        "from": "T04n0201_008:0302b02_3",
        "context_with_next_sentence": true
    },
    {
        "source_sentence": "即說偈言：「我先於父母，　　諸親及眷屬，　離別生憂惱，　　以為苦中極。",
        "from": "T04n0201_008:0302b03_4",
        "context_with_next_sentence": true
    },
    {
        "source_sentence": "　方今死時苦，　　彼苦皆輕微，　思計眾苦中，　　死苦亦不大。",
        "from": "T04n0201_008:0302b06_0",
        "context_with_next_sentence": true
    },
    {
        "source_sentence": "　莫知所生處，　　心身燋熱惱，　今去極速疾，　　不知所趣處。",
        "from": "T04n0201_008:0302b08_0",
        "context_with_next_sentence": true
    },
    {
        "source_sentence": "　身既不離欲，　　誰能不驚懼？",
        "from": "T04n0201_008:0302b10_0",
        "context_with_next_sentence": true
    },
    {
        "source_sentence": "　精神甚荒擾，　　如盲涉長路。",
        "from": "T04n0201_008:0302b11_0",
        "context_with_next_sentence": true
    },
    {
        "source_sentence": "　竟知何所向？",
        "from": "T04n0201_008:0302b12_0",
        "context_with_next_sentence": true
    },
    {
        "source_sentence": "　　心意極頹捨，　猶如沙聚散，　　無可遮制處。",
        "from": "T04n0201_008:0302b12_1",
        "context_with_next_sentence": true
    },
    {
        "source_sentence": "　如佛之所說，　　心存由心使，　我今倒錯亂，　　難得生善處。",
        "from": "T04n0201_008:0302b14_0",
        "context_with_next_sentence": true
    },
    {
        "source_sentence": "　由心自在故，　　隨意取諸趣，　今我心躁擾，　　不能持令住。",
        "from": "T04n0201_008:0302b16_0",
        "context_with_next_sentence": true
    },
    {
        "source_sentence": "　我昔來愚淺，　　貪著五欲樂，　不能觀內身，　　繫念於善處。",
        "from": "T04n0201_008:0302b18_0",
        "context_with_next_sentence": true
    },
    {
        "source_sentence": "　依止何山林，　　端坐而繫念，　如此上妙事，　　今方生願羨，　彼得伏藏禪，　　安樂寂靜故。",
        "from": "T04n0201_008:0302b20_0",
        "context_with_next_sentence": true
    },
    {
        "source_sentence": "　我念牟尼說，　　三偈之句義，　放逸行非法，　　修行非所作，　棄捨於義利，　　貪著所愛處。",
        "from": "T04n0201_008:0302b23_0",
        "context_with_next_sentence": true
    },
    {
        "source_sentence": "　方欲修善處，　　不覺死卒至。",
        "from": "T04n0201_008:0302b26_0",
        "context_with_next_sentence": true
    },
    {
        "source_sentence": "　離彼平正道，　　逐此邪嶮徑，　如軸折頓住，　　坐守極愁惱。",
        "from": "T04n0201_008:0302b27_0",
        "context_with_next_sentence": true
    },
    {
        "source_sentence": "　越於如實法，　　修行非理事，　愚凡夫死至，　　軸折守愁惱。",
        "from": "T04n0201_008:0302b29_0",
        "context_with_next_sentence": true
    },
    {
        "source_sentence": "「何緣故說是？",
        "from": "T04n0201_008:0302c02_0",
        "context_with_next_sentence": true
    },
    {
        "source_sentence": "先不善觀察而作死想，臨終驚怖方習禪觀，以不破五欲故，莫知所至悔恨驚怖。」",
        "from": "T04n0201_008:0302c02_1",
        "context_with_next_sentence": true
    },
    {
        "source_sentence": "即說偈言：「智者應繫念，　　除破五欲想，　精勤執心者，　　終時無悔恨。",
        "from": "T04n0201_008:0302c04_2",
        "context_with_next_sentence": true
    },
    {
        "source_sentence": "　心意既專至，　　無有錯亂念，　智者勤捉心，　　臨終意不散。",
        "from": "T04n0201_008:0302c07_0",
        "context_with_next_sentence": true
    },
    {
        "source_sentence": "　專精於境界，　　不習心專至，　臨終必散亂。",
        "from": "T04n0201_008:0302c09_0",
        "context_with_next_sentence": true
    },
    {
        "source_sentence": "　　心若散亂者，　如調馬用磑，　　若其鬪戰時，　迴旋不直行。」",
        "from": "T04n0201_008:0302c10_1",
        "context_with_next_sentence": true
    },
    {
        "source_sentence": "不善觀者不攝五根，設臨終時心難禁制，如庫藏中鎧鉀朽故，臨敵將戰器鉀散壞，不習撿心命終亦爾。",
        "from": "T04n0201_008:0302c13_0",
        "context_with_next_sentence": true
    },
    {
        "source_sentence": "（五〇）復次，有實功德應當供養，智者宜應恭敬有德。",
        "from": "T04n0201_008:0302c16_0",
        "context_with_next_sentence": true
    },
    {
        "source_sentence": "我昔曾聞，阿越提國，其王名曰因提拔摩，有弟名須利拔摩，為諍國故二人共鬪。",
        "from": "T04n0201_008:0302c17_1",
        "context_with_next_sentence": true
    },
    {
        "source_sentence": "須利拔摩擲羂羂因提拔摩頭，羂已急挽，因提拔摩極大恐怖，作是願言：「今若得脫，當於佛法中作般遮于瑟會。」",
        "from": "T04n0201_008:0302c19_2",
        "context_with_next_sentence": true
    },
    {
        "source_sentence": "作是願時羂索即絕，於佛法僧深生信敬，即勅大臣名浮者延蜜多，營般遮于瑟。",
        "from": "T04n0201_008:0302c21_3",
        "context_with_next_sentence": true
    },
    {
        "source_sentence": "于時大臣即奉王教設般遮于瑟，使人益食。",
        "from": "T04n0201_008:0302c23_4",
        "context_with_next_sentence": true
    },
    {
        "source_sentence": "時彼大臣處上座頭，坐見上座比丘留半分食，呪願已訖，以此餘食盛著鉢中從坐起去，如是再三。",
        "from": "T04n0201_008:0302c24_5",
        "context_with_next_sentence": true
    },
    {
        "source_sentence": "大臣見已生不信心，作是思惟：「如此比丘必不清淨。」",
        "from": "T04n0201_008:0302c27_6",
        "context_with_next_sentence": true
    },
    {
        "source_sentence": "作是念已具以此事上白於王。",
        "from": "T04n0201_008:0302c28_7",
        "context_with_next_sentence": true
    },
    {
        "source_sentence": "王問大臣：「卿極得信心？」",
        "from": "T04n0201_008:0302c29_8",
        "context_with_next_sentence": true
    },
    {
        "source_sentence": "臣答王言：「不得信心。",
        "from": "T04n0201_008:0302c29_9",
        "context_with_next_sentence": true
    },
    {
        "source_sentence": "何以故？",
        "from": "T04n0201_008:0303a01_10",
        "context_with_next_sentence": true
    },
    {
        "source_sentence": "上座比丘留半分食從坐起去，必以此食與他婦女，我生疑惑。」",
        "from": "T04n0201_008:0303a01_11",
        "context_with_next_sentence": true
    },
    {
        "source_sentence": "王聞是語，兩手覆耳，告大臣曰：「莫作斯語，汝今莫妄稱量於人。",
        "from": "T04n0201_008:0303a03_12",
        "context_with_next_sentence": true
    },
    {
        "source_sentence": "汝無智力，云何而能分別前人？",
        "from": "T04n0201_008:0303a04_13",
        "context_with_next_sentence": true
    },
    {
        "source_sentence": "如佛言曰：『若妄稱量眾生，必為自傷。』",
        "from": "T04n0201_008:0303a05_14",
        "context_with_next_sentence": true
    },
    {
        "source_sentence": "汝莫作是顛倒邪見。」",
        "from": "T04n0201_008:0303a06_15",
        "context_with_next_sentence": true
    },
    {
        "source_sentence": "即說偈言：「戒定慧寂滅，　　得多聞覺慧，　此是善逝子，　　隱藏於功德，　猶如灰覆火，　　久處智戒行。",
        "from": "T04n0201_008:0303a06_16",
        "context_with_next_sentence": true
    },
    {
        "source_sentence": "　世尊之所說，　　汝不共住止，　云何知其行？",
        "from": "T04n0201_008:0303a11_0",
        "context_with_next_sentence": true
    },
    {
        "source_sentence": "　　佛說菴羅果，　喻於四種人，　　唯善丈夫者，　善能知分別。",
        "from": "T04n0201_008:0303a12_1",
        "context_with_next_sentence": true
    },
    {
        "source_sentence": "　　有佛世尊說，　及與佛等者，　　乃可稱量人。",
        "from": "T04n0201_008:0303a14_2",
        "context_with_next_sentence": true
    },
    {
        "source_sentence": "　是故汝不應，　　輕蔑佛弟子，　橫生分別想。",
        "from": "T04n0201_008:0303a16_0",
        "context_with_next_sentence": true
    },
    {
        "source_sentence": "　　譬如伏藏中，　以土覆其上，　　誰知下有寶？",
        "from": "T04n0201_008:0303a17_1",
        "context_with_next_sentence": true
    },
    {
        "source_sentence": "　汝住不須去，　　自當往觀察。",
        "from": "T04n0201_008:0303a19_0",
        "context_with_next_sentence": true
    },
    {
        "source_sentence": "　我從今已往，　　躬當供養僧，　愚癡服好藥，　　便變成於毒。」",
        "from": "T04n0201_008:0303a20_0",
        "context_with_next_sentence": true
    },
    {
        "source_sentence": "爾時大王躬詣僧中，供養眾僧，手自斟酌。",
        "from": "T04n0201_008:0303a22_0",
        "context_with_next_sentence": true
    },
    {
        "source_sentence": "爾時上座如前留食，呪願已訖即便持去。",
        "from": "T04n0201_008:0303a23_0",
        "context_with_next_sentence": true
    },
    {
        "source_sentence": "王即逐上座後，語上座言：「上座年老可以鉢盂與我令捉。」",
        "from": "T04n0201_008:0303a23_1",
        "context_with_next_sentence": true
    },
    {
        "source_sentence": "于時上座難不與鉢，強隨索鉢，乃至真陀羅村不欲與鉢。",
        "from": "T04n0201_008:0303a25_2",
        "context_with_next_sentence": true
    },
    {
        "source_sentence": "時彼上座，即說偈言：「我知汝淨信，　　悲愍能拔濟，　王雖生濁世，　　威儀甚嚴整，　上世諸勝王，　　猶故不能及。",
        "from": "T04n0201_008:0303a26_3",
        "context_with_next_sentence": true
    },
    {
        "source_sentence": "　不知我戒行，　　但見其出家，　未曾有往來，　　亦無有返報，　而能深愛敬，　　恩過於慈父。",
        "from": "T04n0201_008:0303b02_0",
        "context_with_next_sentence": true
    },
    {
        "source_sentence": "　雖不見汝心，　　諸根皆和悅，　日出於空中，　　密雲覆不現，　雖有此翳障，　　花敷知日出。",
        "from": "T04n0201_008:0303b05_0",
        "context_with_next_sentence": true
    },
    {
        "source_sentence": "　知王有深信，　　奇特未曾有，　能卑下自屈，　　欲為我執鉢，　榮貴福利具，　　然能不憍逸。",
        "from": "T04n0201_008:0303b08_0",
        "context_with_next_sentence": true
    },
    {
        "source_sentence": "　諸王得自在，　　憍慢盲其目，　用造諸惡業，　　顛墜多缺失。",
        "from": "T04n0201_008:0303b11_0",
        "context_with_next_sentence": true
    },
    {
        "source_sentence": "　勇捍有智力，　　善解用財施，　觀身如幻炎，　　知取堅實法。",
        "from": "T04n0201_008:0303b13_0",
        "context_with_next_sentence": true
    },
    {
        "source_sentence": "　略說而言之，　　一切皆增長，　如汝自調順，　　教化中最上。",
        "from": "T04n0201_008:0303b15_0",
        "context_with_next_sentence": true
    },
    {
        "source_sentence": "　賢勝所行道，　　共眾隨順行。",
        "from": "T04n0201_008:0303b17_0",
        "context_with_next_sentence": true
    },
    {
        "source_sentence": "「我今既受王供，王以下心從我索鉢，供養已足，不須取鉢。」",
        "from": "T04n0201_008:0303b18_0",
        "context_with_next_sentence": true
    },
    {
        "source_sentence": "爾時彼王遂更慇懃，重隨索鉢，比丘念言：「今王何故欲得我鉢？」",
        "from": "T04n0201_008:0303b19_1",
        "context_with_next_sentence": true
    },
    {
        "source_sentence": "即入定觀，知王欲用調伏大臣故，是以索鉢。",
        "from": "T04n0201_008:0303b20_2",
        "context_with_next_sentence": true
    },
    {
        "source_sentence": "即說偈言：「凡夫愚闇人，　　欲動須彌山，　我今當與鉢，　　以護其心意。",
        "from": "T04n0201_008:0303b21_3",
        "context_with_next_sentence": true
    },
    {
        "source_sentence": "　欲當有毀譽，　　我心都無異，　於我生不信，　　損減眾多人。」",
        "from": "T04n0201_008:0303b25_0",
        "context_with_next_sentence": true
    },
    {
        "source_sentence": "說是偈已捨鉢與王。",
        "from": "T04n0201_008:0303b27_0",
        "context_with_next_sentence": true
    },
    {
        "source_sentence": "王尋捉鉢，猶如象鼻捉青蓮花，逐比丘去到旃陀羅家。",
        "from": "T04n0201_008:0303b27_1",
        "context_with_next_sentence": true
    },
    {
        "source_sentence": "時彼比丘命王入舍，王不肯入於門前住。",
        "from": "T04n0201_008:0303b28_2",
        "context_with_next_sentence": true
    },
    {
        "source_sentence": "比丘老母先得阿那含果，具足天眼能知他心，又知他人善根因緣。",
        "from": "T04n0201_008:0303b29_3",
        "context_with_next_sentence": true
    },
    {
        "source_sentence": "時彼老母即白王言：「王勿怯弱，來入我舍。」",
        "from": "T04n0201_008:0303c02_4",
        "context_with_next_sentence": true
    },
    {
        "source_sentence": "即說偈言：「汝不應生疑，　　此首陀會舍，　非旃陀羅家，　　首子得羅漢。",
        "from": "T04n0201_008:0303c03_5",
        "context_with_next_sentence": true
    },
    {
        "source_sentence": "　第三須陀洹，　　我是一切智，　佛之優婆夷，　　住於阿那含。",
        "from": "T04n0201_008:0303c06_0",
        "context_with_next_sentence": true
    },
    {
        "source_sentence": "　汝但觀戒行，　　莫問出生處，　但取我道德，　　莫觀家眷屬。",
        "from": "T04n0201_008:0303c08_0",
        "context_with_next_sentence": true
    },
    {
        "source_sentence": "　最後生此家，　　功德有殊勝，　如似沙石間，　　能出好真金。",
        "from": "T04n0201_008:0303c10_0",
        "context_with_next_sentence": true
    },
    {
        "source_sentence": "　伊蘭能出火，　　淤泥生蓮花，　觀人取道德，　　何必其族姓？",
        "from": "T04n0201_008:0303c12_0",
        "context_with_next_sentence": true
    },
    {
        "source_sentence": "　伊蘭與栴檀，　　然火皆熟物，　二俱有所成，　　功德等無異。」",
        "from": "T04n0201_008:0303c14_0",
        "context_with_next_sentence": true
    },
    {
        "source_sentence": "王聞老母說是偈已，「嗚呼乃是法中大人，佛體大悲使旃陀羅獲不死處不擇種姓，佛所說法旃陀羅中作師子吼。」",
        "from": "T04n0201_008:0303c16_0",
        "context_with_next_sentence": true
    },
    {
        "source_sentence": "王又思惟：「若供養種族失於功德，若供養功德不應分別旃陀羅也。」",
        "from": "T04n0201_008:0303c18_1",
        "context_with_next_sentence": true
    },
    {
        "source_sentence": "王復說偈言：「但當供養德，　　不應觀生處，　婆羅門說喻，　　淤泥生蓮花。",
        "from": "T04n0201_008:0303c20_2",
        "context_with_next_sentence": true
    },
    {
        "source_sentence": "　天與阿修羅，　　敬戴著頂上，　婆羅門有過，　　智者皆棄捨。",
        "from": "T04n0201_008:0303c23_0",
        "context_with_next_sentence": true
    },
    {
        "source_sentence": "　彼若造作惡，　　可說無過耶？",
        "from": "T04n0201_008:0303c25_0",
        "context_with_next_sentence": true
    },
    {
        "source_sentence": "　然實是過罪。",
        "from": "T04n0201_008:0303c26_0",
        "context_with_next_sentence": true
    },
    {
        "source_sentence": "　　旃陀有德者，　豈可不取耶？",
        "from": "T04n0201_008:0303c26_1",
        "context_with_next_sentence": true
    },
    {
        "source_sentence": "　　實復有功德。",
        "from": "T04n0201_008:0303c27_2",
        "context_with_next_sentence": true
    },
    {
        "source_sentence": "　如此旃陀羅，　　我應生供養。",
        "from": "T04n0201_008:0303c28_0",
        "context_with_next_sentence": true
    },
    {
        "source_sentence": "　如是旃陀羅，　　山林修苦行，　此名為仙聖，　　非是旃陀羅。",
        "from": "T04n0201_008:0303c29_0",
        "context_with_next_sentence": true
    },
    {
        "source_sentence": "　旃陀羅殺鹿，　　王者食其肉，　彼之所造箭，　　亦復取用射。",
        "from": "T04n0201_008:0304a02_0",
        "context_with_next_sentence": true
    },
    {
        "source_sentence": "　以是因緣故，　　我應隨順行，　旃陀有德者，　　云何不採取？」",
        "from": "T04n0201_008:0304a04_0",
        "context_with_next_sentence": true
    },
    {
        "source_sentence": "說此偈已王入其家，長跪合掌作是思惟：「先禮老母？",
        "from": "T04n0201_008:0304a06_0",
        "context_with_next_sentence": true
    },
    {
        "source_sentence": "應先禮佛？",
        "from": "T04n0201_008:0304a07_1",
        "context_with_next_sentence": true
    },
    {
        "source_sentence": "如來世尊示旃陀羅如此正道，能示一切眾生安隱正道，應先禮佛。」",
        "from": "T04n0201_008:0304a07_2",
        "context_with_next_sentence": true
    },
    {
        "source_sentence": "即說偈言：「南無苦行仙，　　醫王中最上，　我今以佛故，　　敬禮於下賤。",
        "from": "T04n0201_008:0304a09_3",
        "context_with_next_sentence": true
    },
    {
        "source_sentence": "　如依須彌山，　　烏鹿同金色，　從他聞此事，　　我今現證知。",
        "from": "T04n0201_008:0304a12_0",
        "context_with_next_sentence": true
    },
    {
        "source_sentence": "　依佛須彌山，　　賤者皆可貴，　一切種智海，　　淨意度彼岸。",
        "from": "T04n0201_008:0304a14_0",
        "context_with_next_sentence": true
    },
    {
        "source_sentence": "　唯佛救世間，　　慈等無惡意，　於諸眾生等，　　能為最親厚。",
        "from": "T04n0201_008:0304a16_0",
        "context_with_next_sentence": true
    },
    {
        "source_sentence": "　能於一解脫，　　分別說多種，　外道狂顛倒，　　橫分別種姓。」",
        "from": "T04n0201_008:0304a18_0",
        "context_with_next_sentence": true
    },
    {
        "source_sentence": "爾時大王說是偈已，作禮而去。",
        "from": "T04n0201_008:0304a20_0",
        "context_with_next_sentence": true
    },
    {
        "source_sentence": "大莊嚴論經卷第八",
        "from": "T04n0201_008:0304a21_0",
        "context_with_next_sentence": false
    }
]