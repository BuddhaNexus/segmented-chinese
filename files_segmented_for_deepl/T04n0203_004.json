[
    {
        "source_sentence": "雜寶藏經卷第四",
        "from": "T04n0203_004:0466c11_0",
        "context_with_next_sentence": true
    },
    {
        "source_sentence": "元魏西域三藏吉迦夜共曇曜譯",
        "from": "T04n0203_004:0466c13_0",
        "context_with_next_sentence": true
    },
    {
        "source_sentence": "貧人以麨團施現獲報緣",
        "from": "T04n0203_004:0466c14_0",
        "context_with_next_sentence": true
    },
    {
        "source_sentence": "貧女以兩錢布施即獲報緣",
        "from": "T04n0203_004:0466c15_0",
        "context_with_next_sentence": true
    },
    {
        "source_sentence": "乾陀衛國畫師罽那設食獲報緣",
        "from": "T04n0203_004:0466c16_0",
        "context_with_next_sentence": true
    },
    {
        "source_sentence": "罽夷羅夫婦自賣設會現獲報緣",
        "from": "T04n0203_004:0466c17_0",
        "context_with_next_sentence": true
    },
    {
        "source_sentence": "沙彌救蟻子水災得長命報緣",
        "from": "T04n0203_004:0466c18_0",
        "context_with_next_sentence": true
    },
    {
        "source_sentence": "乾陀衛國王治故塔寺得延命緣",
        "from": "T04n0203_004:0466c19_0",
        "context_with_next_sentence": true
    },
    {
        "source_sentence": "比丘補寺壁孔獲延命報緣",
        "from": "T04n0203_004:0466c20_0",
        "context_with_next_sentence": true
    },
    {
        "source_sentence": "長者子見佛求長命緣",
        "from": "T04n0203_004:0466c21_0",
        "context_with_next_sentence": true
    },
    {
        "source_sentence": "長者子客作設會獲現報緣",
        "from": "T04n0203_004:0466c22_0",
        "context_with_next_sentence": true
    },
    {
        "source_sentence": "弗那施佛鉢食獲現報緣",
        "from": "T04n0203_004:0466c23_0",
        "context_with_next_sentence": true
    },
    {
        "source_sentence": "大愛道施佛金織成衣并穿珠師緣",
        "from": "T04n0203_004:0466c24_0",
        "context_with_next_sentence": true
    },
    {
        "source_sentence": "（四〇）◎貧人以麨團施現獲報緣",
        "from": "T04n0203_004:0466c25_0",
        "context_with_next_sentence": true
    },
    {
        "source_sentence": "昔有一人，居家貧窮，為人肆力，得麨六升，齎持歸家，養育妻息。",
        "from": "T04n0203_004:0466c26_0",
        "context_with_next_sentence": true
    },
    {
        "source_sentence": "會於中路，見一道人，執鉢捉錫，行求乞食，即生心念：「彼沙門者，形貌端政，威儀庠序，甚可恭敬，得施一食，不亦快乎？」",
        "from": "T04n0203_004:0466c27_1",
        "context_with_next_sentence": true
    },
    {
        "source_sentence": "爾時道人，知其心念，隨逐貧人，至一水邊，貧人即便語道人言：「我今有麨，意欲相施，頗能食不？」",
        "from": "T04n0203_004:0467a01_2",
        "context_with_next_sentence": true
    },
    {
        "source_sentence": "道人答言：「唯得而已。」",
        "from": "T04n0203_004:0467a03_3",
        "context_with_next_sentence": true
    },
    {
        "source_sentence": "即於水邊，為其敷衣，令道人坐，和一升麨，用為一團，而以與之，作是念言：「若此道人，是淨持戒得道人，使我現作一小國王。」",
        "from": "T04n0203_004:0467a04_4",
        "context_with_next_sentence": true
    },
    {
        "source_sentence": "道人得麨，語貧人言：「何以極少？",
        "from": "T04n0203_004:0467a07_5",
        "context_with_next_sentence": true
    },
    {
        "source_sentence": "何以極小？」",
        "from": "T04n0203_004:0467a07_6",
        "context_with_next_sentence": true
    },
    {
        "source_sentence": "此人謂此道人大食，復和一升，用作一團，與而願言：「若此道人，是淨持戒得道之人，使我得作二小國王。」",
        "from": "T04n0203_004:0467a08_7",
        "context_with_next_sentence": true
    },
    {
        "source_sentence": "道人復言：「何以極少？",
        "from": "T04n0203_004:0467a10_8",
        "context_with_next_sentence": true
    },
    {
        "source_sentence": "何以極小？」",
        "from": "T04n0203_004:0467a11_9",
        "context_with_next_sentence": true
    },
    {
        "source_sentence": "貧人念言：「唯是道人，極似多食，與如許麨，猶嫌少小，然我已請，事須供給。」",
        "from": "T04n0203_004:0467a11_10",
        "context_with_next_sentence": true
    },
    {
        "source_sentence": "復和二升麨，用為一團，而以與之，又作念言：「若此道人，是淨持戒得道人者，使我現得領四小國王。」",
        "from": "T04n0203_004:0467a13_11",
        "context_with_next_sentence": true
    },
    {
        "source_sentence": "道人復言：「何以極少？",
        "from": "T04n0203_004:0467a15_12",
        "context_with_next_sentence": true
    },
    {
        "source_sentence": "何以極小？」",
        "from": "T04n0203_004:0467a16_13",
        "context_with_next_sentence": true
    },
    {
        "source_sentence": "餘有二升，盡和作團，以與道人，又作願言：「今此道人，若是清淨持戒人者，使我得作波羅[木*奈]國王，領四小國，獲見諦道。」",
        "from": "T04n0203_004:0467a16_14",
        "context_with_next_sentence": true
    },
    {
        "source_sentence": "道人得麨，故嫌少小。",
        "from": "T04n0203_004:0467a19_15",
        "context_with_next_sentence": true
    },
    {
        "source_sentence": "貧人白言：「唯願且食，若不足者，當脫衣裳，貿取飲食，共相供給。」",
        "from": "T04n0203_004:0467a19_16",
        "context_with_next_sentence": true
    },
    {
        "source_sentence": "道人即食，唯盡一升，餘還歸主。",
        "from": "T04n0203_004:0467a21_17",
        "context_with_next_sentence": true
    },
    {
        "source_sentence": "貧人問言：「尊者先嫌麨極少小，如今云何食不令盡？」",
        "from": "T04n0203_004:0467a22_18",
        "context_with_next_sentence": true
    },
    {
        "source_sentence": "道人答言：「汝初與我一團麨時，正求作一小國王故，是以我言：『汝心願少。』",
        "from": "T04n0203_004:0467a23_19",
        "context_with_next_sentence": true
    },
    {
        "source_sentence": "第二團麨，正願得作二小國王，是以我言：『汝願少小。』",
        "from": "T04n0203_004:0467a25_20",
        "context_with_next_sentence": true
    },
    {
        "source_sentence": "第三團麨，正求得作四小國王，是以我言：『汝心願小。』",
        "from": "T04n0203_004:0467a26_21",
        "context_with_next_sentence": true
    },
    {
        "source_sentence": "第四團麨，正求作波羅[木*奈]國王，領四小國，使我後得見諦道果，是以我言：『汝願少小。』",
        "from": "T04n0203_004:0467a27_22",
        "context_with_next_sentence": true
    },
    {
        "source_sentence": "不以不足而慊少小。」",
        "from": "T04n0203_004:0467a29_23",
        "context_with_next_sentence": true
    },
    {
        "source_sentence": "爾時貧人，自生疑念：「使我現得王五國者，此事不小，恐無實耳。」",
        "from": "T04n0203_004:0467b01_24",
        "context_with_next_sentence": true
    },
    {
        "source_sentence": "又復思惟：「能知我心，必是聖人，是大福田，不應誑我。」",
        "from": "T04n0203_004:0467b02_25",
        "context_with_next_sentence": true
    },
    {
        "source_sentence": "道人知已，即擲其鉢，著虛空中，隨後飛去，化作大身，滿於虛空；又化作小，猶如微塵。",
        "from": "T04n0203_004:0467b04_26",
        "context_with_next_sentence": true
    },
    {
        "source_sentence": "以一身作無量身，以無量身合為一身，身上出水，身下出火，履水如地，履地如水，作十八變，語貧人言：「好發大願，莫有疑慮。」",
        "from": "T04n0203_004:0467b06_27",
        "context_with_next_sentence": true
    },
    {
        "source_sentence": "即隱身去。",
        "from": "T04n0203_004:0467b09_28",
        "context_with_next_sentence": true
    },
    {
        "source_sentence": "時此貧人，向波羅[木*奈]城，而於道中，見一輔相。",
        "from": "T04n0203_004:0467b09_29",
        "context_with_next_sentence": true
    },
    {
        "source_sentence": "輔相見已，諦視形相，而語之言：「汝非某甲子耶？」",
        "from": "T04n0203_004:0467b10_30",
        "context_with_next_sentence": true
    },
    {
        "source_sentence": "答言：「我是。」",
        "from": "T04n0203_004:0467b11_31",
        "context_with_next_sentence": true
    },
    {
        "source_sentence": "問言：「何以襤褸乃至爾也？」",
        "from": "T04n0203_004:0467b12_0",
        "context_with_next_sentence": true
    },
    {
        "source_sentence": "答言：「少失恃怙，居家喪盡，無人見看，是以困苦，襤褸如此。」",
        "from": "T04n0203_004:0467b12_1",
        "context_with_next_sentence": true
    },
    {
        "source_sentence": "輔相即啟波羅[木*奈]王：「王之所親某甲之子，今在門外，極為窮悴。」",
        "from": "T04n0203_004:0467b14_2",
        "context_with_next_sentence": true
    },
    {
        "source_sentence": "王尋有勅：「令使將前。」",
        "from": "T04n0203_004:0467b15_3",
        "context_with_next_sentence": true
    },
    {
        "source_sentence": "問其委曲，知是所親，王即告言：「好親近我，慎莫遠離。」",
        "from": "T04n0203_004:0467b16_4",
        "context_with_next_sentence": true
    },
    {
        "source_sentence": "却後七日，王病命終，諸臣謀言：「王無繼嗣，唯此窮子，是王所親，宜共推舉作波羅[木*奈]王。」",
        "from": "T04n0203_004:0467b17_5",
        "context_with_next_sentence": true
    },
    {
        "source_sentence": "統領四國，然後虐暴。",
        "from": "T04n0203_004:0467b19_6",
        "context_with_next_sentence": true
    },
    {
        "source_sentence": "先彼道人，於虛空中，當王殿前，結加趺坐，而語之言：「汝昔發願，求得見諦。",
        "from": "T04n0203_004:0467b19_7",
        "context_with_next_sentence": true
    },
    {
        "source_sentence": "今日云何乃造眾惡，與本乖違？」",
        "from": "T04n0203_004:0467b21_8",
        "context_with_next_sentence": true
    },
    {
        "source_sentence": "又復為王說種種法。",
        "from": "T04n0203_004:0467b22_9",
        "context_with_next_sentence": true
    },
    {
        "source_sentence": "王聞法已，悔先作惡，改過慚愧，精專行道，得須陀洹。",
        "from": "T04n0203_004:0467b23_0",
        "context_with_next_sentence": true
    },
    {
        "source_sentence": "（四一）貧女以兩錢布施即獲報緣",
        "from": "T04n0203_004:0467b25_0",
        "context_with_next_sentence": true
    },
    {
        "source_sentence": "昔晝闇山中，多諸賢聖隱居眾僧。",
        "from": "T04n0203_004:0467b26_0",
        "context_with_next_sentence": true
    },
    {
        "source_sentence": "諸方國土，聞彼山名，供養者眾。",
        "from": "T04n0203_004:0467b26_1",
        "context_with_next_sentence": true
    },
    {
        "source_sentence": "有一長者，將諸眷屬，往送供養。",
        "from": "T04n0203_004:0467b27_2",
        "context_with_next_sentence": true
    },
    {
        "source_sentence": "有一貧窮乞索女人，作是念言：「今諸長者，送供詣山，必欲作會，我當往乞。」",
        "from": "T04n0203_004:0467b28_3",
        "context_with_next_sentence": true
    },
    {
        "source_sentence": "便向山中。",
        "from": "T04n0203_004:0467c01_4",
        "context_with_next_sentence": true
    },
    {
        "source_sentence": "既到山已，見向長者，設種種饌，供養眾僧，私自思惟：「彼人先世修福，今日富貴，今復重作功德將勝；我先世不作，今世貧苦，今若不作，未來轉劇。」",
        "from": "T04n0203_004:0467c01_5",
        "context_with_next_sentence": true
    },
    {
        "source_sentence": "思惟此已，啼哭不樂，又自念言：「我曾糞中，拾得兩錢，恒常寶惜，以俟乞索不如意時，當貿飲食用自存活。",
        "from": "T04n0203_004:0467c04_6",
        "context_with_next_sentence": true
    },
    {
        "source_sentence": "今當持以布施眾僧，分一二日不得飲食，終不能死。」",
        "from": "T04n0203_004:0467c07_7",
        "context_with_next_sentence": true
    },
    {
        "source_sentence": "伺僧食訖，捉此兩錢即便布施。",
        "from": "T04n0203_004:0467c08_8",
        "context_with_next_sentence": true
    },
    {
        "source_sentence": "彼山僧法，人有施者，維那僧前立為呪願。",
        "from": "T04n0203_004:0467c09_9",
        "context_with_next_sentence": true
    },
    {
        "source_sentence": "當於爾時，上座不聽維那呪願，自為呪願。",
        "from": "T04n0203_004:0467c10_10",
        "context_with_next_sentence": true
    },
    {
        "source_sentence": "諸下坐等，深生慊心，而作此念：「得彼乞女兩枚小錢，上座自輕，為其呪願，如常見錢，何以不爾？」",
        "from": "T04n0203_004:0467c11_11",
        "context_with_next_sentence": true
    },
    {
        "source_sentence": "上座尋時，留半分食，與此女人。",
        "from": "T04n0203_004:0467c13_12",
        "context_with_next_sentence": true
    },
    {
        "source_sentence": "諸人見上座多與，人人多與。",
        "from": "T04n0203_004:0467c14_13",
        "context_with_next_sentence": true
    },
    {
        "source_sentence": "此女時得重擔飲食，極大歡喜：「我適布施，今以得報。」",
        "from": "T04n0203_004:0467c15_14",
        "context_with_next_sentence": true
    },
    {
        "source_sentence": "即擔飲食還出山去，到一樹下，眠臥止息。",
        "from": "T04n0203_004:0467c16_15",
        "context_with_next_sentence": true
    },
    {
        "source_sentence": "會值王大夫人亡來七日，王遣使者，按行國界，誰有福德？",
        "from": "T04n0203_004:0467c17_16",
        "context_with_next_sentence": true
    },
    {
        "source_sentence": "應為夫人。",
        "from": "T04n0203_004:0467c18_17",
        "context_with_next_sentence": true
    },
    {
        "source_sentence": "相師占言此黃雲蓋下，必有賢人。",
        "from": "T04n0203_004:0467c19_18",
        "context_with_next_sentence": true
    },
    {
        "source_sentence": "即共相將，至彼樹下。",
        "from": "T04n0203_004:0467c19_19",
        "context_with_next_sentence": true
    },
    {
        "source_sentence": "見彼女人，顏色潤澤，有福德相，樹為曲蔭，光影不移，相師言：「此女人福德，堪為夫人。」",
        "from": "T04n0203_004:0467c20_20",
        "context_with_next_sentence": true
    },
    {
        "source_sentence": "即以香湯沐浴，與夫人衣服，不大不小與身相稱，千乘萬騎，左右導從，將來至宮。",
        "from": "T04n0203_004:0467c22_21",
        "context_with_next_sentence": true
    },
    {
        "source_sentence": "王見歡喜，心生敬重，如是數時，私自念言：「我所以得是富福緣，以施錢故。",
        "from": "T04n0203_004:0467c24_22",
        "context_with_next_sentence": true
    },
    {
        "source_sentence": "今彼眾僧，便為於我有大重恩。」",
        "from": "T04n0203_004:0467c26_23",
        "context_with_next_sentence": true
    },
    {
        "source_sentence": "即白王言：「我先斯賤，王見拔擢，得為人次，聽我報彼眾僧之恩。」",
        "from": "T04n0203_004:0467c27_24",
        "context_with_next_sentence": true
    },
    {
        "source_sentence": "王言：「隨意。」",
        "from": "T04n0203_004:0467c28_25",
        "context_with_next_sentence": true
    },
    {
        "source_sentence": "夫人即時，車載飲食及以珍寶，往到彼山施僧食訖，以寶布施。",
        "from": "T04n0203_004:0467c28_26",
        "context_with_next_sentence": true
    },
    {
        "source_sentence": "上座不起，遣維那呪願，不自呪願。",
        "from": "T04n0203_004:0468a01_27",
        "context_with_next_sentence": true
    },
    {
        "source_sentence": "王夫人言：「我昔兩錢，為我呪願；今車載珍寶，不為我呪願？」",
        "from": "T04n0203_004:0468a02_28",
        "context_with_next_sentence": true
    },
    {
        "source_sentence": "諸年少比丘，皆慊上坐，先貧女人，以兩錢布施，為其呪願，今王夫人，車載珍寶，不為呪願，為老耄耶？",
        "from": "T04n0203_004:0468a03_29",
        "context_with_next_sentence": true
    },
    {
        "source_sentence": "爾時上座，即為王夫人，演說正法語言：「夫人！",
        "from": "T04n0203_004:0468a06_30",
        "context_with_next_sentence": true
    },
    {
        "source_sentence": "心念慊我：『先以兩錢施時，為我呪願，今車載珍寶，不為呪願。』",
        "from": "T04n0203_004:0468a07_31",
        "context_with_next_sentence": true
    },
    {
        "source_sentence": "我佛法中，不貴珍寶，唯貴善心。",
        "from": "T04n0203_004:0468a08_32",
        "context_with_next_sentence": true
    },
    {
        "source_sentence": "夫人！",
        "from": "T04n0203_004:0468a09_33",
        "context_with_next_sentence": true
    },
    {
        "source_sentence": "先施兩錢之時，善心極勝，後施珍寶，吾我貢高，是以我今不與呪願。",
        "from": "T04n0203_004:0468a09_34",
        "context_with_next_sentence": true
    },
    {
        "source_sentence": "年少道人！",
        "from": "T04n0203_004:0468a11_35",
        "context_with_next_sentence": true
    },
    {
        "source_sentence": "亦莫慊我，汝當深解出家之心。」",
        "from": "T04n0203_004:0468a11_36",
        "context_with_next_sentence": true
    },
    {
        "source_sentence": "諸年少道人，各自慚愧，皆得須陀洹道。",
        "from": "T04n0203_004:0468a12_37",
        "context_with_next_sentence": true
    },
    {
        "source_sentence": "王夫人聽法，慚愧歡喜，亦得須陀洹道。",
        "from": "T04n0203_004:0468a13_38",
        "context_with_next_sentence": true
    },
    {
        "source_sentence": "聽法已訖，作禮而去。",
        "from": "T04n0203_004:0468a14_39",
        "context_with_next_sentence": true
    },
    {
        "source_sentence": "（四二）◎乾陀衛國畫師罽那設食獲報緣",
        "from": "T04n0203_004:0468a15_0",
        "context_with_next_sentence": true
    },
    {
        "source_sentence": "昔乾陀衛國，有一畫師，名曰罽那，三年客作，得三十兩金，欲還歸家，而見他作般遮于瑟，問維那言：「一日作會，可用幾許？」",
        "from": "T04n0203_004:0468a16_0",
        "context_with_next_sentence": true
    },
    {
        "source_sentence": "維那答言：「用三十兩金，得一日會。」",
        "from": "T04n0203_004:0468a19_0",
        "context_with_next_sentence": true
    },
    {
        "source_sentence": "即自念言：「由我先身不種福業故受此報，傭力自活，今遭福田，云何不作？」",
        "from": "T04n0203_004:0468a19_1",
        "context_with_next_sentence": true
    },
    {
        "source_sentence": "即語維那：「請為弟子，鳴椎集僧，我欲設會。」",
        "from": "T04n0203_004:0468a21_2",
        "context_with_next_sentence": true
    },
    {
        "source_sentence": "設會已訖，踊躍歡喜，即便歸家。",
        "from": "T04n0203_004:0468a22_3",
        "context_with_next_sentence": true
    },
    {
        "source_sentence": "既到家已，其婦問言：「三年客作，錢財所在？」",
        "from": "T04n0203_004:0468a23_4",
        "context_with_next_sentence": true
    },
    {
        "source_sentence": "其夫答言：「我所得財，今已舉著堅牢藏中。」",
        "from": "T04n0203_004:0468a24_5",
        "context_with_next_sentence": true
    },
    {
        "source_sentence": "婦時問言：「堅牢之藏，今在何許？」",
        "from": "T04n0203_004:0468a25_6",
        "context_with_next_sentence": true
    },
    {
        "source_sentence": "夫言：「乃在僧中。」",
        "from": "T04n0203_004:0468a26_0",
        "context_with_next_sentence": true
    },
    {
        "source_sentence": "婦時慊責，即集親里，縛其夫主，詣斷事人，而作是言：「我之母子，貧窮辛苦，無衣無食，而我夫主，得財餘用，不擔來歸，請詰所以。」",
        "from": "T04n0203_004:0468a26_1",
        "context_with_next_sentence": true
    },
    {
        "source_sentence": "時斷事人，問其夫言：「何以爾也？」",
        "from": "T04n0203_004:0468a29_2",
        "context_with_next_sentence": true
    },
    {
        "source_sentence": "答言：「我身如電光不久照曜，亦如朝露須臾則滅，由是恐懼，深自念言：『緣我前身不作福業，今遭窮苦，衣食困乏。』",
        "from": "T04n0203_004:0468b01_3",
        "context_with_next_sentence": true
    },
    {
        "source_sentence": "故因見彼弗迦羅城中，作般遮會，眾僧清淨，心生歡喜，敬信內發，即問維那：『得幾許物，供一日食？』",
        "from": "T04n0203_004:0468b04_4",
        "context_with_next_sentence": true
    },
    {
        "source_sentence": "維那答言：『得三十兩金，可得供一日。』",
        "from": "T04n0203_004:0468b06_5",
        "context_with_next_sentence": true
    },
    {
        "source_sentence": "我三年中，作所得物，即與維那，使為眾僧作一日食。」",
        "from": "T04n0203_004:0468b07_6",
        "context_with_next_sentence": true
    },
    {
        "source_sentence": "時斷事人，聞是語已，心生歡喜，憐愍其人，脫己衣服瓔珞及以鞍馬并諸乘具，悉施罽那，即分一村落而賞封之。",
        "from": "T04n0203_004:0468b08_7",
        "context_with_next_sentence": true
    },
    {
        "source_sentence": "華報如此，其果在後。",
        "from": "T04n0203_004:0468b11_8",
        "context_with_next_sentence": true
    },
    {
        "source_sentence": "（四三）◎罽夷羅夫婦自賣設會現獲報緣",
        "from": "T04n0203_004:0468b12_0",
        "context_with_next_sentence": true
    },
    {
        "source_sentence": "昔有一人，名罽夷羅，夫婦二人，貧窮理極，傭賃自活。",
        "from": "T04n0203_004:0468b13_0",
        "context_with_next_sentence": true
    },
    {
        "source_sentence": "見他長者悉往寺中，作大施會，來歸家中，共婦止宿，頭枕婦臂，自思惟言：「由我前身不作福故，今日貧窮。",
        "from": "T04n0203_004:0468b14_1",
        "context_with_next_sentence": true
    },
    {
        "source_sentence": "如彼長者，先身作福，今亦作福；我今無福，將來之世，唯轉苦劇。」",
        "from": "T04n0203_004:0468b16_2",
        "context_with_next_sentence": true
    },
    {
        "source_sentence": "作是念已，涕泣不樂，淚墮婦臂。",
        "from": "T04n0203_004:0468b18_3",
        "context_with_next_sentence": true
    },
    {
        "source_sentence": "婦問夫言：「何以落淚？」",
        "from": "T04n0203_004:0468b19_4",
        "context_with_next_sentence": true
    },
    {
        "source_sentence": "答言：「見他修福常得快樂，自鄙貧賤，無以修福，是以落淚。」",
        "from": "T04n0203_004:0468b19_5",
        "context_with_next_sentence": true
    },
    {
        "source_sentence": "婦言：「落淚何益？",
        "from": "T04n0203_004:0468b21_6",
        "context_with_next_sentence": true
    },
    {
        "source_sentence": "可以我身賣與他人取財作福。」",
        "from": "T04n0203_004:0468b21_7",
        "context_with_next_sentence": true
    },
    {
        "source_sentence": "夫言：「若當相賣，我身如何得自存活？」",
        "from": "T04n0203_004:0468b22_8",
        "context_with_next_sentence": true
    },
    {
        "source_sentence": "婦言：「若恐不活不見出者，我今與君俱共自賣，而修功德。」",
        "from": "T04n0203_004:0468b23_9",
        "context_with_next_sentence": true
    },
    {
        "source_sentence": "於是夫婦，便共相將，至一富家，而語之言：「今我夫婦，以此賤身，請貿金錢。」",
        "from": "T04n0203_004:0468b24_10",
        "context_with_next_sentence": true
    },
    {
        "source_sentence": "主人問言：「欲得幾錢？」",
        "from": "T04n0203_004:0468b26_11",
        "context_with_next_sentence": true
    },
    {
        "source_sentence": "答言：「欲得十金錢。」",
        "from": "T04n0203_004:0468b26_12",
        "context_with_next_sentence": true
    },
    {
        "source_sentence": "主人言：「今與汝錢，却後七日，不得償我，以汝夫婦，即為奴婢。」",
        "from": "T04n0203_004:0468b27_13",
        "context_with_next_sentence": true
    },
    {
        "source_sentence": "言契以定，齎錢往詣，至彼塔寺，施設作會。",
        "from": "T04n0203_004:0468b28_14",
        "context_with_next_sentence": true
    },
    {
        "source_sentence": "夫婦二人，自共搗米，相勸勵言：「今日我等得自出力而造福業，後屬他家，豈從意也？」",
        "from": "T04n0203_004:0468b29_15",
        "context_with_next_sentence": true
    },
    {
        "source_sentence": "於是晝夜，懃辦會具，到六日頭，垂欲作會，值彼國主亦欲作會，來共諍日，眾僧皆言：「以受窮者，終不得移。」",
        "from": "T04n0203_004:0468c02_16",
        "context_with_next_sentence": true
    },
    {
        "source_sentence": "國主聞已，作是言曰：「彼何小人，敢能與我共諍會日？」",
        "from": "T04n0203_004:0468c05_17",
        "context_with_next_sentence": true
    },
    {
        "source_sentence": "即遣人語罽羅：「汝避我日。」",
        "from": "T04n0203_004:0468c06_18",
        "context_with_next_sentence": true
    },
    {
        "source_sentence": "罽羅答言：「實不相避。」",
        "from": "T04n0203_004:0468c07_19",
        "context_with_next_sentence": true
    },
    {
        "source_sentence": "如是三反，執辭如初。",
        "from": "T04n0203_004:0468c08_0",
        "context_with_next_sentence": true
    },
    {
        "source_sentence": "王怪所以，自至僧坊，語彼人言：「汝今何以不後日作，共我諍日？」",
        "from": "T04n0203_004:0468c08_1",
        "context_with_next_sentence": true
    },
    {
        "source_sentence": "答言：「唯一日自在，後屬他家，不復得作。」",
        "from": "T04n0203_004:0468c10_2",
        "context_with_next_sentence": true
    },
    {
        "source_sentence": "王即問言：「何以不得？」",
        "from": "T04n0203_004:0468c11_3",
        "context_with_next_sentence": true
    },
    {
        "source_sentence": "自賣者言：「自惟先身不作福業，今日窮苦，今若不作，恐後轉苦。",
        "from": "T04n0203_004:0468c11_4",
        "context_with_next_sentence": true
    },
    {
        "source_sentence": "感念此事，唯自賣身，以貿金錢，用作功德，欲斷此苦。",
        "from": "T04n0203_004:0468c13_5",
        "context_with_next_sentence": true
    },
    {
        "source_sentence": "至七日後，無財償他，即作奴婢。",
        "from": "T04n0203_004:0468c14_6",
        "context_with_next_sentence": true
    },
    {
        "source_sentence": "今以六日，明日便滿，以是之故，分死諍日。」",
        "from": "T04n0203_004:0468c15_7",
        "context_with_next_sentence": true
    },
    {
        "source_sentence": "王聞是語，深生憐愍，歎未曾有：「汝真解悟貧窮之苦，能以不堅之身，易於堅身，不堅之財，易於堅財，不堅之命，易於堅命。」",
        "from": "T04n0203_004:0468c16_8",
        "context_with_next_sentence": true
    },
    {
        "source_sentence": "即聽設會，王以己身并及夫人衣服瓔珞，脫與罽羅夫婦，割十聚落，與作福封。",
        "from": "T04n0203_004:0468c19_9",
        "context_with_next_sentence": true
    },
    {
        "source_sentence": "夫能至心，修福德者，現得華報，猶尚如是，況其將來獲果報也。",
        "from": "T04n0203_004:0468c21_10",
        "context_with_next_sentence": true
    },
    {
        "source_sentence": "由此觀之，一切世人，欲得免苦，當懃修福，何足縱情懈怠放逸？",
        "from": "T04n0203_004:0468c22_11",
        "context_with_next_sentence": true
    },
    {
        "source_sentence": "（四四）◎沙彌救蟻子水災得長命報緣",
        "from": "T04n0203_004:0468c25_0",
        "context_with_next_sentence": true
    },
    {
        "source_sentence": "昔者有一羅漢道人，畜一沙彌，知此沙彌却後七日必當命終，與假歸家，至七日頭，勅使還來。",
        "from": "T04n0203_004:0468c26_0",
        "context_with_next_sentence": true
    },
    {
        "source_sentence": "沙彌辭師，即便歸去，於其道中，見眾蟻子，隨水漂流，命將欲絕，生慈悲心，自脫袈裟，盛土堰水，而取蟻子，置高燥處，遂悉得活。",
        "from": "T04n0203_004:0468c28_1",
        "context_with_next_sentence": true
    },
    {
        "source_sentence": "至七日頭，還歸師所。",
        "from": "T04n0203_004:0469a02_2",
        "context_with_next_sentence": true
    },
    {
        "source_sentence": "師甚怪之，尋即入定，以天眼觀，知其更無餘福得爾，以救蟻子因緣之故，七日不死，得延命長。",
        "from": "T04n0203_004:0469a02_3",
        "context_with_next_sentence": true
    },
    {
        "source_sentence": "（四五）◎乾陀衛國王治故塔寺得延命緣",
        "from": "T04n0203_004:0469a06_0",
        "context_with_next_sentence": true
    },
    {
        "source_sentence": "昔乾陀衛國，有一國主，有一明相師，占王，却後七日，必當命終。",
        "from": "T04n0203_004:0469a07_0",
        "context_with_next_sentence": true
    },
    {
        "source_sentence": "出遊獵行，見一故塔，毀敗崩壞，即令群臣共修治之，修治已訖，歡喜還宮，七日安隱。",
        "from": "T04n0203_004:0469a08_1",
        "context_with_next_sentence": true
    },
    {
        "source_sentence": "相師見過七日，怪其所以，問王言：「作何功德？」",
        "from": "T04n0203_004:0469a10_2",
        "context_with_next_sentence": true
    },
    {
        "source_sentence": "答言：「更無所作，唯有一破塔，以埿補治。」",
        "from": "T04n0203_004:0469a11_3",
        "context_with_next_sentence": true
    },
    {
        "source_sentence": "由治塔故，功德如是。",
        "from": "T04n0203_004:0469a12_4",
        "context_with_next_sentence": true
    },
    {
        "source_sentence": "（四六）比丘補寺壁孔獲延命報緣",
        "from": "T04n0203_004:0469a14_0",
        "context_with_next_sentence": true
    },
    {
        "source_sentence": "昔有比丘，死時將至，會有外道婆羅門見，相是比丘，知七日後必當命終。",
        "from": "T04n0203_004:0469a15_0",
        "context_with_next_sentence": true
    },
    {
        "source_sentence": "時此比丘，因入僧坊，見壁有孔，即便團泥，而補塞之。",
        "from": "T04n0203_004:0469a16_1",
        "context_with_next_sentence": true
    },
    {
        "source_sentence": "緣此福故，增其壽命，得過七日。",
        "from": "T04n0203_004:0469a18_2",
        "context_with_next_sentence": true
    },
    {
        "source_sentence": "婆羅門見，怪其所以，而問之言：「汝修何福？」",
        "from": "T04n0203_004:0469a18_3",
        "context_with_next_sentence": true
    },
    {
        "source_sentence": "比丘答言：「我無所修，唯於昨日，入僧房中，見壁有孔，補治而已。」",
        "from": "T04n0203_004:0469a19_4",
        "context_with_next_sentence": true
    },
    {
        "source_sentence": "婆羅門歎言：「是僧福田，最為深重，能使應死比丘續命延壽。」",
        "from": "T04n0203_004:0469a21_5",
        "context_with_next_sentence": true
    },
    {
        "source_sentence": "（四七）◎長者子見佛求長命緣",
        "from": "T04n0203_004:0469a23_0",
        "context_with_next_sentence": true
    },
    {
        "source_sentence": "昔佛在世，有一長者子，年五六歲。",
        "from": "T04n0203_004:0469a24_0",
        "context_with_next_sentence": true
    },
    {
        "source_sentence": "相師占之，福德具足，唯有短壽命。",
        "from": "T04n0203_004:0469a24_1",
        "context_with_next_sentence": true
    },
    {
        "source_sentence": "將至外道六師所，望求長壽，瞋彼六師都無有能與長壽法。",
        "from": "T04n0203_004:0469a25_2",
        "context_with_next_sentence": true
    },
    {
        "source_sentence": "將至佛所，白佛言：「此子短壽，唯願世尊與其長壽。」",
        "from": "T04n0203_004:0469a27_3",
        "context_with_next_sentence": true
    },
    {
        "source_sentence": "佛言：「無有是法能與長壽。」",
        "from": "T04n0203_004:0469a28_4",
        "context_with_next_sentence": true
    },
    {
        "source_sentence": "重白佛言：「願示方便。」",
        "from": "T04n0203_004:0469a29_5",
        "context_with_next_sentence": true
    },
    {
        "source_sentence": "佛時教言：「汝到城門下，見人出者，為之作禮，入者亦禮。」",
        "from": "T04n0203_004:0469a29_6",
        "context_with_next_sentence": true
    },
    {
        "source_sentence": "時有一鬼神，化作婆羅門身，欲來入城，小兒向禮，鬼呪願言：「使汝長壽。」",
        "from": "T04n0203_004:0469b01_7",
        "context_with_next_sentence": true
    },
    {
        "source_sentence": "此鬼乃是殺小兒鬼，但鬼神之法，不得二語，以許長壽，更不得殺。",
        "from": "T04n0203_004:0469b03_8",
        "context_with_next_sentence": true
    },
    {
        "source_sentence": "以其如是謙忍恭敬，得延壽命。",
        "from": "T04n0203_004:0469b05_9",
        "context_with_next_sentence": true
    },
    {
        "source_sentence": "（四八）◎長者子客作設會獲現報緣",
        "from": "T04n0203_004:0469b07_0",
        "context_with_next_sentence": true
    },
    {
        "source_sentence": "昔佛在世時，有長者子，早喪父母，孤窮伶俜，客作自活。",
        "from": "T04n0203_004:0469b08_0",
        "context_with_next_sentence": true
    },
    {
        "source_sentence": "聞有人說忉利天上，極為快樂，又聞他說供養佛僧，必得往生，即問他言：「用幾許物，可得供佛及以眾僧？」",
        "from": "T04n0203_004:0469b09_1",
        "context_with_next_sentence": true
    },
    {
        "source_sentence": "時人語言：「用三十兩金，可得作會。」",
        "from": "T04n0203_004:0469b11_2",
        "context_with_next_sentence": true
    },
    {
        "source_sentence": "便來向市，求客作處。",
        "from": "T04n0203_004:0469b12_3",
        "context_with_next_sentence": true
    },
    {
        "source_sentence": "市邊有一大富長者，雇其客作，長者問言：「汝今能作何事？」",
        "from": "T04n0203_004:0469b13_4",
        "context_with_next_sentence": true
    },
    {
        "source_sentence": "答言：「是作皆能。」",
        "from": "T04n0203_004:0469b14_5",
        "context_with_next_sentence": true
    },
    {
        "source_sentence": "「三年客作，索幾許物？」",
        "from": "T04n0203_004:0469b15_0",
        "context_with_next_sentence": true
    },
    {
        "source_sentence": "答言：「索三十兩金。」",
        "from": "T04n0203_004:0469b15_1",
        "context_with_next_sentence": true
    },
    {
        "source_sentence": "長者聞其事事皆能，即雇使作。",
        "from": "T04n0203_004:0469b15_2",
        "context_with_next_sentence": true
    },
    {
        "source_sentence": "為人端直，金銀銅鐵，種種肆上，得利倍常。",
        "from": "T04n0203_004:0469b16_3",
        "context_with_next_sentence": true
    },
    {
        "source_sentence": "日月以滿，從彼長者，索作價金。",
        "from": "T04n0203_004:0469b17_4",
        "context_with_next_sentence": true
    },
    {
        "source_sentence": "長者問言：「汝今得金，用作何事？」",
        "from": "T04n0203_004:0469b18_5",
        "context_with_next_sentence": true
    },
    {
        "source_sentence": "答言：「我欲供養佛僧。」",
        "from": "T04n0203_004:0469b19_6",
        "context_with_next_sentence": true
    },
    {
        "source_sentence": "長者語言：「我今佐汝，及以種種瓫器米麵，與汝作食，汝但請佛及以眾僧。」",
        "from": "T04n0203_004:0469b19_7",
        "context_with_next_sentence": true
    },
    {
        "source_sentence": "即詣僧房，請佛及僧。",
        "from": "T04n0203_004:0469b21_8",
        "context_with_next_sentence": true
    },
    {
        "source_sentence": "佛使眾僧皆受其請，佛住自房，眾僧皆受彼長者子請。",
        "from": "T04n0203_004:0469b22_9",
        "context_with_next_sentence": true
    },
    {
        "source_sentence": "正值節日，眾人皆送種種飲食，往與眾僧。",
        "from": "T04n0203_004:0469b23_10",
        "context_with_next_sentence": true
    },
    {
        "source_sentence": "眾僧食飽，到長者舍。",
        "from": "T04n0203_004:0469b24_11",
        "context_with_next_sentence": true
    },
    {
        "source_sentence": "時長者子，手自行食，上座言：「少著。」",
        "from": "T04n0203_004:0469b24_12",
        "context_with_next_sentence": true
    },
    {
        "source_sentence": "次第皆言少著，至訖下行。",
        "from": "T04n0203_004:0469b25_13",
        "context_with_next_sentence": true
    },
    {
        "source_sentence": "時長者子，啼哭懊惱，「辛苦三年，設此飲食，望眾僧食；僧不為食，我求生天，必不得生。」",
        "from": "T04n0203_004:0469b26_14",
        "context_with_next_sentence": true
    },
    {
        "source_sentence": "往至佛邊，白佛言：「眾僧不食我供，而我所願，必當不得。」",
        "from": "T04n0203_004:0469b28_15",
        "context_with_next_sentence": true
    },
    {
        "source_sentence": "佛言：「少食以不？」",
        "from": "T04n0203_004:0469b29_16",
        "context_with_next_sentence": true
    },
    {
        "source_sentence": "答言：「皆悉少食。」",
        "from": "T04n0203_004:0469c01_17",
        "context_with_next_sentence": true
    },
    {
        "source_sentence": "佛言：「假使不食汝願必成，況復少食而不成也？」",
        "from": "T04n0203_004:0469c01_18",
        "context_with_next_sentence": true
    },
    {
        "source_sentence": "童子歡喜，還來飲食。",
        "from": "T04n0203_004:0469c02_19",
        "context_with_next_sentence": true
    },
    {
        "source_sentence": "彼時眾僧食訖即還。",
        "from": "T04n0203_004:0469c03_20",
        "context_with_next_sentence": true
    },
    {
        "source_sentence": "時有五百賈客，入海來還，入城募索飲食。",
        "from": "T04n0203_004:0469c03_21",
        "context_with_next_sentence": true
    },
    {
        "source_sentence": "時世飢饉，無有與者。",
        "from": "T04n0203_004:0469c04_22",
        "context_with_next_sentence": true
    },
    {
        "source_sentence": "有人語言：「彼長者子，今日設會，必有飲食。」",
        "from": "T04n0203_004:0469c05_23",
        "context_with_next_sentence": true
    },
    {
        "source_sentence": "時長者子，聞有賈客，歡喜與食，五百賈客，皆得充足，一切將從，悉亦飽滿。",
        "from": "T04n0203_004:0469c06_24",
        "context_with_next_sentence": true
    },
    {
        "source_sentence": "最下賈客，解一珠與，直萬兩金；最上頭者，解一珠與，直十萬兩金。",
        "from": "T04n0203_004:0469c08_0",
        "context_with_next_sentence": true
    },
    {
        "source_sentence": "五百賈客，人與一珠，與一銅盔，與此長者子，而不敢取。",
        "from": "T04n0203_004:0469c09_1",
        "context_with_next_sentence": true
    },
    {
        "source_sentence": "往走問佛，佛言：「此是華報，但取無苦，後必生天，不足恐懼。」",
        "from": "T04n0203_004:0469c10_2",
        "context_with_next_sentence": true
    },
    {
        "source_sentence": "主人長者，更無男兒，唯有一女，即與童子。",
        "from": "T04n0203_004:0469c12_3",
        "context_with_next_sentence": true
    },
    {
        "source_sentence": "如是家業，遂大熾盛，舍衛城中，最為第一。",
        "from": "T04n0203_004:0469c13_4",
        "context_with_next_sentence": true
    },
    {
        "source_sentence": "長者命終，波斯匿王，聞其聰明智見，以其家業，悉乞與之。",
        "from": "T04n0203_004:0469c14_5",
        "context_with_next_sentence": true
    },
    {
        "source_sentence": "華報如是，其果在後。",
        "from": "T04n0203_004:0469c15_6",
        "context_with_next_sentence": true
    },
    {
        "source_sentence": "（四九）◎弗那施佛鉢食獲現報緣",
        "from": "T04n0203_004:0469c17_0",
        "context_with_next_sentence": true
    },
    {
        "source_sentence": "昔佛在世，有梵志兄弟五人，一名耶奢。",
        "from": "T04n0203_004:0469c18_0",
        "context_with_next_sentence": true
    },
    {
        "source_sentence": "二名無垢，三名憍梵波提，四名蘇馱夷；四兄入山學道，得五神通。",
        "from": "T04n0203_004:0469c18_1",
        "context_with_next_sentence": true
    },
    {
        "source_sentence": "其最小弟，名曰弗那，見佛乞食，盛好白淨飯，滿鉢施佛。",
        "from": "T04n0203_004:0469c20_2",
        "context_with_next_sentence": true
    },
    {
        "source_sentence": "爾時弗那，恒以耕種為業，時耕種訖，還歸于家。",
        "from": "T04n0203_004:0469c21_3",
        "context_with_next_sentence": true
    },
    {
        "source_sentence": "後於一日，出到田中，見其田中，所生苗稼，變成金禾，皆長數尺，收刈已盡，還生如初。",
        "from": "T04n0203_004:0469c22_4",
        "context_with_next_sentence": true
    },
    {
        "source_sentence": "國王聞之，亦來收刈，不能得盡，如是一切，諸來取者，皆不能盡。",
        "from": "T04n0203_004:0469c24_5",
        "context_with_next_sentence": true
    },
    {
        "source_sentence": "兄等念言：「我弟弗那，為得生活，為貧苦耶？」",
        "from": "T04n0203_004:0469c26_6",
        "context_with_next_sentence": true
    },
    {
        "source_sentence": "尋共來看，見弟福業踰於國王，便語弟言：「汝先貧窮，云何卒富？」",
        "from": "T04n0203_004:0469c27_7",
        "context_with_next_sentence": true
    },
    {
        "source_sentence": "答言：「我見瞿曇，施一鉢飯，得如是報。」",
        "from": "T04n0203_004:0469c29_0",
        "context_with_next_sentence": true
    },
    {
        "source_sentence": "四兄聞已，歡喜踊躍，又語弟言：「爾今為我，作歡喜團，我等四人，各持一團，供養瞿曇，願求生天，不聽其法，不用解脫。」",
        "from": "T04n0203_004:0469c29_1",
        "context_with_next_sentence": true
    },
    {
        "source_sentence": "於是各擔歡喜團，往至佛所，大兄捉一團，著佛鉢中，佛言：「諸行無常。」",
        "from": "T04n0203_004:0470a03_2",
        "context_with_next_sentence": true
    },
    {
        "source_sentence": "第二復以歡喜團，著佛鉢中，佛作是語：「是生滅法。」",
        "from": "T04n0203_004:0470a05_3",
        "context_with_next_sentence": true
    },
    {
        "source_sentence": "第三復以歡喜之團，著佛鉢裏，佛作是語：「生滅滅已。」",
        "from": "T04n0203_004:0470a06_4",
        "context_with_next_sentence": true
    },
    {
        "source_sentence": "第四復以歡喜之團，著佛鉢中，佛作是語：「寂滅為樂。」",
        "from": "T04n0203_004:0470a07_5",
        "context_with_next_sentence": true
    },
    {
        "source_sentence": "即還歸家，至寂靜處，共相問言：「汝聞何語？」",
        "from": "T04n0203_004:0470a09_6",
        "context_with_next_sentence": true
    },
    {
        "source_sentence": "第一兄言：「我聞諸行無常。」",
        "from": "T04n0203_004:0470a10_7",
        "context_with_next_sentence": true
    },
    {
        "source_sentence": "次者復聞是生滅法，又次者聞生滅滅已，第四者聞寂滅為樂。",
        "from": "T04n0203_004:0470a10_8",
        "context_with_next_sentence": true
    },
    {
        "source_sentence": "兄弟四人，各思此偈，得阿那含，皆來佛所，求為出家，得阿羅漢道。",
        "from": "T04n0203_004:0470a12_9",
        "context_with_next_sentence": true
    },
    {
        "source_sentence": "（五〇）大愛道施佛金縷織成衣并穿珠師緣",
        "from": "T04n0203_004:0470a14_0",
        "context_with_next_sentence": true
    },
    {
        "source_sentence": "昔佛在世，大愛道為佛作金縷織成衣，齎來上佛，佛即語言：「用施眾僧。」",
        "from": "T04n0203_004:0470a15_0",
        "context_with_next_sentence": true
    },
    {
        "source_sentence": "大愛道言：「我以乳餔長養世尊，自作此衣，故來奉佛，必望如來為我受之。",
        "from": "T04n0203_004:0470a16_1",
        "context_with_next_sentence": true
    },
    {
        "source_sentence": "云何方言與眾僧也？」",
        "from": "T04n0203_004:0470a18_2",
        "context_with_next_sentence": true
    },
    {
        "source_sentence": "佛言：「欲使姨母得大功德。",
        "from": "T04n0203_004:0470a19_3",
        "context_with_next_sentence": true
    },
    {
        "source_sentence": "所以者何？",
        "from": "T04n0203_004:0470a19_4",
        "context_with_next_sentence": true
    },
    {
        "source_sentence": "眾僧福田，廣大無邊，是故勸爾。",
        "from": "T04n0203_004:0470a19_5",
        "context_with_next_sentence": true
    },
    {
        "source_sentence": "若隨我語，已供養佛。」",
        "from": "T04n0203_004:0470a20_6",
        "context_with_next_sentence": true
    },
    {
        "source_sentence": "時大愛道，即持此衣，往到僧中，從上座行，無敢取者。",
        "from": "T04n0203_004:0470a21_7",
        "context_with_next_sentence": true
    },
    {
        "source_sentence": "次到彌勒，彌勒受衣，即著入城乞食。",
        "from": "T04n0203_004:0470a22_8",
        "context_with_next_sentence": true
    },
    {
        "source_sentence": "彌勒身有三十二相，紫磨金色，既到城裏，眾人競看，無與食者。",
        "from": "T04n0203_004:0470a23_9",
        "context_with_next_sentence": true
    },
    {
        "source_sentence": "有一穿珠師，見諸人等無與食者，即前跪請，將至家中，與彌勒食。",
        "from": "T04n0203_004:0470a24_10",
        "context_with_next_sentence": true
    },
    {
        "source_sentence": "彌勒食訖，時穿珠師，以一小座，敷彌勒前，求欲聽法。",
        "from": "T04n0203_004:0470a26_11",
        "context_with_next_sentence": true
    },
    {
        "source_sentence": "彌勒有四辯才力，即便為說種種妙法。",
        "from": "T04n0203_004:0470a27_12",
        "context_with_next_sentence": true
    },
    {
        "source_sentence": "時穿珠師，願樂聽聞，無有厭足。",
        "from": "T04n0203_004:0470a28_13",
        "context_with_next_sentence": true
    },
    {
        "source_sentence": "先有長者，將欲嫁女，雇穿珠師，穿一寶珠，與錢十萬。",
        "from": "T04n0203_004:0470a29_14",
        "context_with_next_sentence": true
    },
    {
        "source_sentence": "當此之時，彼嫁女家，遣人索珠。",
        "from": "T04n0203_004:0470b01_15",
        "context_with_next_sentence": true
    },
    {
        "source_sentence": "時穿珠師，聽法情濃，不暇為穿，即答之言：「且可小待須臾之頃。」",
        "from": "T04n0203_004:0470b02_16",
        "context_with_next_sentence": true
    },
    {
        "source_sentence": "已復來索，乃至三返猶故不得。",
        "from": "T04n0203_004:0470b04_17",
        "context_with_next_sentence": true
    },
    {
        "source_sentence": "彼長者瞋，合其珠錢還來奪去。",
        "from": "T04n0203_004:0470b04_18",
        "context_with_next_sentence": true
    },
    {
        "source_sentence": "穿珠師婦，瞋其夫言：「更無業也，須臾穿珠，得十萬利，云何聽此道人美說？」",
        "from": "T04n0203_004:0470b05_19",
        "context_with_next_sentence": true
    },
    {
        "source_sentence": "其夫聞已，意中恨恨。",
        "from": "T04n0203_004:0470b07_20",
        "context_with_next_sentence": true
    },
    {
        "source_sentence": "爾時彌勒，知其恨恨，即問之言：「汝能隨我，至寺以不？」",
        "from": "T04n0203_004:0470b08_0",
        "context_with_next_sentence": true
    },
    {
        "source_sentence": "答言：「我能。」",
        "from": "T04n0203_004:0470b09_1",
        "context_with_next_sentence": true
    },
    {
        "source_sentence": "即隨彌勒，往僧坊中，問上座言：「有人得金滿十萬斤，何如歡喜聽人說法？」",
        "from": "T04n0203_004:0470b09_2",
        "context_with_next_sentence": true
    },
    {
        "source_sentence": "憍陳如言：「假使有人得金十萬，不如有人以一鉢食施持戒者，況能信心須臾聽法，復勝於彼百千萬倍。」",
        "from": "T04n0203_004:0470b11_3",
        "context_with_next_sentence": true
    },
    {
        "source_sentence": "於是又問第二上座，上座答言：「設復有人得十萬車金，亦不如以一鉢之食施持戒者，況復聽法歡喜，經於時節。」",
        "from": "T04n0203_004:0470b13_4",
        "context_with_next_sentence": true
    },
    {
        "source_sentence": "又復問於第三上座，上座答言：「若有人得十萬舍金，亦復不如施持戒人一鉢之食，況復聽法？」",
        "from": "T04n0203_004:0470b16_5",
        "context_with_next_sentence": true
    },
    {
        "source_sentence": "又問第四上座，上座答言：「若其有得十萬國金，亦復不如施持戒人一鉢之食，況復聽法，百千萬倍。」",
        "from": "T04n0203_004:0470b18_6",
        "context_with_next_sentence": true
    },
    {
        "source_sentence": "如是次問乃至阿那律，阿那律言：「有人得滿四天下金，猶故不如施持戒人一鉢之食，況復聽法？」",
        "from": "T04n0203_004:0470b21_7",
        "context_with_next_sentence": true
    },
    {
        "source_sentence": "彌勒答言：「尊者說言有施比丘一鉢之食，乃至勝得滿四天下金，云何如是？」",
        "from": "T04n0203_004:0470b23_8",
        "context_with_next_sentence": true
    },
    {
        "source_sentence": "尊者答言：「以自身為證，憶念往昔九十億劫，有一長者，有其二子，一名利吒，二名阿利吒，恒告之言：『高者亦墮，常者亦盡，夫生有死，合會有離。』",
        "from": "T04n0203_004:0470b25_9",
        "context_with_next_sentence": true
    },
    {
        "source_sentence": "長者得病，臨命終時，約勅兒子：『慎莫分居。",
        "from": "T04n0203_004:0470b28_10",
        "context_with_next_sentence": true
    },
    {
        "source_sentence": "譬如一絲不能繫象，多集諸絲，象不能絕。",
        "from": "T04n0203_004:0470b29_11",
        "context_with_next_sentence": true
    },
    {
        "source_sentence": "兄弟並立，亦如多絲。』",
        "from": "T04n0203_004:0470c01_12",
        "context_with_next_sentence": true
    },
    {
        "source_sentence": "時彼長者，囑誡子竟，氣絕命終。",
        "from": "T04n0203_004:0470c02_13",
        "context_with_next_sentence": true
    },
    {
        "source_sentence": "以父勅故，兄弟共活，極相敬念。",
        "from": "T04n0203_004:0470c03_14",
        "context_with_next_sentence": true
    },
    {
        "source_sentence": "後為弟娶婦，生活未幾，而此弟婦語其夫言：『汝如彼奴。",
        "from": "T04n0203_004:0470c03_15",
        "context_with_next_sentence": true
    },
    {
        "source_sentence": "所以者何？",
        "from": "T04n0203_004:0470c05_16",
        "context_with_next_sentence": true
    },
    {
        "source_sentence": "錢財用度，應當人客，皆由汝兄，汝今唯得衣食而已，非奴如何？』",
        "from": "T04n0203_004:0470c05_17",
        "context_with_next_sentence": true
    },
    {
        "source_sentence": "數作此語。",
        "from": "T04n0203_004:0470c06_18",
        "context_with_next_sentence": true
    },
    {
        "source_sentence": "爾時夫婦，心生變異，求兄分居。",
        "from": "T04n0203_004:0470c07_19",
        "context_with_next_sentence": true
    },
    {
        "source_sentence": "兄語弟言：『汝不憶父臨終之言？』",
        "from": "T04n0203_004:0470c07_20",
        "context_with_next_sentence": true
    },
    {
        "source_sentence": "猶不自改，數求分居。",
        "from": "T04n0203_004:0470c08_21",
        "context_with_next_sentence": true
    },
    {
        "source_sentence": "兄見弟意，正便與分居，一切所有，皆中半分。",
        "from": "T04n0203_004:0470c09_22",
        "context_with_next_sentence": true
    },
    {
        "source_sentence": "弟之夫婦，年少遊逸，用度奢侈，未經幾時，貧窮困匱，來從兄乞。",
        "from": "T04n0203_004:0470c10_23",
        "context_with_next_sentence": true
    },
    {
        "source_sentence": "其兄爾時，與錢十萬，得去未久，以復用盡，而更來索。",
        "from": "T04n0203_004:0470c11_24",
        "context_with_next_sentence": true
    },
    {
        "source_sentence": "如是六返，皆與十萬。",
        "from": "T04n0203_004:0470c13_25",
        "context_with_next_sentence": true
    },
    {
        "source_sentence": "至第七返，兄便責數：『汝不念父臨終之言，求於分異，不能乃心生活，數來索物；今更與汝十萬之錢，從今已往，不好生活，重復來索，更不與汝。』",
        "from": "T04n0203_004:0470c13_26",
        "context_with_next_sentence": true
    },
    {
        "source_sentence": "得是苦語，夫婦二人，用心生活，以漸得富。",
        "from": "T04n0203_004:0470c17_27",
        "context_with_next_sentence": true
    },
    {
        "source_sentence": "兄錢財喪失，以漸貧窮，來從弟乞，其弟乃至不讓兄食，而作是言：『謂兄常富，亦復貧耶？",
        "from": "T04n0203_004:0470c18_28",
        "context_with_next_sentence": true
    },
    {
        "source_sentence": "我昔從汝，有所乞索，苦切見責，今日何故，來從我索？』",
        "from": "T04n0203_004:0470c20_29",
        "context_with_next_sentence": true
    },
    {
        "source_sentence": "兄聞此已，極生憂惱，自作念言：『同生兄弟，猶尚如此，況於外人？』",
        "from": "T04n0203_004:0470c21_30",
        "context_with_next_sentence": true
    },
    {
        "source_sentence": "厭惡生死，遂不還家，入山學道，精懃苦行，得辟支佛。",
        "from": "T04n0203_004:0470c23_31",
        "context_with_next_sentence": true
    },
    {
        "source_sentence": "其弟後亦以漸貧窮，遭世飢饉，賣薪自活。",
        "from": "T04n0203_004:0470c24_32",
        "context_with_next_sentence": true
    },
    {
        "source_sentence": "時辟支佛，入城乞食，竟無所得，空鉢還出。",
        "from": "T04n0203_004:0470c25_33",
        "context_with_next_sentence": true
    },
    {
        "source_sentence": "時賣薪人，見辟支佛空鉢出城，即以賣薪所得稗麨，而欲與之，語辟支佛言：『尊者能食麤惡食不？』",
        "from": "T04n0203_004:0470c26_34",
        "context_with_next_sentence": true
    },
    {
        "source_sentence": "答言：『不問好惡，趣得支身。』",
        "from": "T04n0203_004:0470c28_35",
        "context_with_next_sentence": true
    },
    {
        "source_sentence": "時賣薪人，即便授與。",
        "from": "T04n0203_004:0470c29_36",
        "context_with_next_sentence": true
    },
    {
        "source_sentence": "辟支佛受而食之，食訖之後，飛騰虛空，作十八變，即還所止。",
        "from": "T04n0203_004:0471a01_37",
        "context_with_next_sentence": true
    },
    {
        "source_sentence": "時賣薪人，後更取薪，道見一兔，以杖撩之，變成死人，卒起而來，抱取薪人項，彼取薪人，種種方便，欲推令去，不能得離，脫衣雇人，使挽却之，亦不得離；展轉至闇，負來向家，既到家中，死人自解，墮在於地，作真金人。",
        "from": "T04n0203_004:0471a02_38",
        "context_with_next_sentence": true
    },
    {
        "source_sentence": "時賣薪人，即便截却金人之頭，頭尋還生，却其手脚，手脚還生，須臾之間，金頭金手滿其屋裏，積為大[卄/積]。",
        "from": "T04n0203_004:0471a07_39",
        "context_with_next_sentence": true
    },
    {
        "source_sentence": "隣比告官：『此貧窮人，屋裏自然有此金[卄/積]。』",
        "from": "T04n0203_004:0471a10_40",
        "context_with_next_sentence": true
    },
    {
        "source_sentence": "王聞遣使，往覆撿之。",
        "from": "T04n0203_004:0471a11_41",
        "context_with_next_sentence": true
    },
    {
        "source_sentence": "即到屋裏，純見爛臭死人手頭。",
        "from": "T04n0203_004:0471a11_42",
        "context_with_next_sentence": true
    },
    {
        "source_sentence": "其人自捉金頭，來以上王，便是真金。",
        "from": "T04n0203_004:0471a12_43",
        "context_with_next_sentence": true
    },
    {
        "source_sentence": "王大歡喜：『此是福人。』",
        "from": "T04n0203_004:0471a13_44",
        "context_with_next_sentence": true
    },
    {
        "source_sentence": "即封聚落。",
        "from": "T04n0203_004:0471a14_0",
        "context_with_next_sentence": true
    },
    {
        "source_sentence": "從是命終，生第二天，為天帝釋，下生人中，為轉輪聖王，天王人王，九十一劫，不曾斷絕。",
        "from": "T04n0203_004:0471a14_1",
        "context_with_next_sentence": true
    },
    {
        "source_sentence": "今最後身，生於釋種，初生之日，四十里中，伏藏珍寶，自然踊出。",
        "from": "T04n0203_004:0471a16_2",
        "context_with_next_sentence": true
    },
    {
        "source_sentence": "後漸長大，兄釋摩男，父母偏愛，阿那律母，欲試諸兒，時遣語無食。",
        "from": "T04n0203_004:0471a17_3",
        "context_with_next_sentence": true
    },
    {
        "source_sentence": "阿那律言：『但擔無食來。』",
        "from": "T04n0203_004:0471a19_4",
        "context_with_next_sentence": true
    },
    {
        "source_sentence": "即與空器，時空器中，百味飯食，自然盈滿。",
        "from": "T04n0203_004:0471a20_0",
        "context_with_next_sentence": true
    },
    {
        "source_sentence": "設以四天下金，用為乳哺，不足一劫，況九十一劫，常受快樂。",
        "from": "T04n0203_004:0471a21_0",
        "context_with_next_sentence": true
    },
    {
        "source_sentence": "所以我今得此自然飲食，適由先身施此一鉢之食，今得此報，上至諸佛，下至梵天，淨持戒者，皆名持戒。」",
        "from": "T04n0203_004:0471a22_1",
        "context_with_next_sentence": true
    },
    {
        "source_sentence": "時穿珠師，聞是語已，心大歡喜。",
        "from": "T04n0203_004:0471a24_2",
        "context_with_next_sentence": true
    },
    {
        "source_sentence": "◎雜寶藏經卷第四",
        "from": "T04n0203_004:0471a26_0",
        "context_with_next_sentence": false
    }
]