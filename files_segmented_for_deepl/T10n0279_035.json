[
    {
        "source_sentence": "大方廣佛華嚴經卷第三十五",
        "from": "T10n0279_035:0185a02_0",
        "context_with_next_sentence": true
    },
    {
        "source_sentence": "于闐國三藏實叉難陀奉　制譯",
        "from": "T10n0279_035:0185a04_0",
        "context_with_next_sentence": true
    },
    {
        "source_sentence": "十地品第二十六之二第二地",
        "from": "T10n0279_035:0185a05_0",
        "context_with_next_sentence": true
    },
    {
        "source_sentence": "　諸菩薩聞此，　　最勝微妙地，　其心盡清淨，　　一切皆歡喜。",
        "from": "T10n0279_035:0185a06_0",
        "context_with_next_sentence": true
    },
    {
        "source_sentence": "　皆從於座起，　　踊住虛空中，　普散上妙華，　　同時共稱讚：「善哉金剛藏！",
        "from": "T10n0279_035:0185a08_0",
        "context_with_next_sentence": true
    },
    {
        "source_sentence": "　　大智無畏者！",
        "from": "T10n0279_035:0185a10_1",
        "context_with_next_sentence": true
    },
    {
        "source_sentence": "　善說於此地，　　菩薩所行法。」",
        "from": "T10n0279_035:0185a11_0",
        "context_with_next_sentence": true
    },
    {
        "source_sentence": "　解脫月菩薩，　　知眾心清淨，　樂聞第二地，　　所有諸行相，　即請金剛藏：　　「大慧願演說，　佛子皆樂聞，　　所住第二地！」",
        "from": "T10n0279_035:0185a12_0",
        "context_with_next_sentence": true
    },
    {
        "source_sentence": "爾時，金剛藏菩薩告解脫月菩薩言：「佛子！",
        "from": "T10n0279_035:0185a16_0",
        "context_with_next_sentence": true
    },
    {
        "source_sentence": "菩薩摩訶薩已修初地，欲入第二地，當起十種深心。",
        "from": "T10n0279_035:0185a16_1",
        "context_with_next_sentence": true
    },
    {
        "source_sentence": "何等為十？",
        "from": "T10n0279_035:0185a18_2",
        "context_with_next_sentence": true
    },
    {
        "source_sentence": "所謂：正直心、柔軟心、堪能心、調伏心、寂靜心、純善心、不雜心、無顧戀心、廣心、大心。",
        "from": "T10n0279_035:0185a18_3",
        "context_with_next_sentence": true
    },
    {
        "source_sentence": "菩薩以此十心，得入第二離垢地。",
        "from": "T10n0279_035:0185a20_4",
        "context_with_next_sentence": true
    },
    {
        "source_sentence": "「佛子！",
        "from": "T10n0279_035:0185a21_0",
        "context_with_next_sentence": true
    },
    {
        "source_sentence": "菩薩住離垢地，性自遠離一切殺生，不畜刀杖，不懷怨恨，有慚有愧，仁恕具足，於一切眾生有命之者，常生利益慈念之心；是菩薩尚不惡心惱諸眾生，何況於他起眾生想，故以重意而行殺害！",
        "from": "T10n0279_035:0185a21_1",
        "context_with_next_sentence": true
    },
    {
        "source_sentence": "性不偷盜，菩薩於自資財，常知止足，於他慈恕，不欲侵損；若物屬他，起他物想，終不於此而生盜心，乃至草葉不與不取，何況其餘資生之具！",
        "from": "T10n0279_035:0185a25_2",
        "context_with_next_sentence": true
    },
    {
        "source_sentence": "性不邪婬，菩薩於自妻知足，不求他妻，於他妻妾、他所護女、親族媒定及為法所護，尚不生於貪染之心，何況從事！",
        "from": "T10n0279_035:0185a28_3",
        "context_with_next_sentence": true
    },
    {
        "source_sentence": "況於非道！",
        "from": "T10n0279_035:0185b02_4",
        "context_with_next_sentence": true
    },
    {
        "source_sentence": "性不妄語，菩薩常作實語、真語、時語，乃至夢中亦不忍作覆藏之語，無心欲作，何況故犯！",
        "from": "T10n0279_035:0185b02_5",
        "context_with_next_sentence": true
    },
    {
        "source_sentence": "性不兩舌，菩薩於諸眾生無離間心、無惱害心，不將此語為破彼故而向彼說，不將彼語為破此故而向此說，未破者不令破，已破者不增長，不喜離間，不樂離間，不作離間語，不說離間語，若實、若不實。",
        "from": "T10n0279_035:0185b04_6",
        "context_with_next_sentence": true
    },
    {
        "source_sentence": "性不惡口，所謂：毒害語、麁獷語、苦他語、令他瞋恨語、現前語、不現前語、鄙惡語、庸賤語、不可樂聞語、聞者不悅語、瞋忿語、如火燒心語、怨結語、熱惱語、不可愛語、不可樂語、能壞自身他身語，如是等語皆悉捨離，常作潤澤語、柔軟語、悅意語、可樂聞語、聞者喜悅語、善入人心語、風雅典則語、多人愛樂語、多人悅樂語、身心踊悅語。",
        "from": "T10n0279_035:0185b09_7",
        "context_with_next_sentence": true
    },
    {
        "source_sentence": "性不綺語，菩薩常樂思審語、時語、實語、義語、法語、順道理語、巧調伏語、隨時籌量決定語，是菩薩乃至戲笑尚恒思審，何況故出散亂之言！",
        "from": "T10n0279_035:0185b16_8",
        "context_with_next_sentence": true
    },
    {
        "source_sentence": "性不貪欲，菩薩於他財物、他所資用，不生貪心，不願不求。",
        "from": "T10n0279_035:0185b19_9",
        "context_with_next_sentence": true
    },
    {
        "source_sentence": "性離瞋恚，菩薩於一切眾生恒起慈心、利益心、哀愍心、歡喜心、和潤心、攝受心，永捨瞋恨、怨害、熱惱，常思順行，仁慈祐益。",
        "from": "T10n0279_035:0185b21_10",
        "context_with_next_sentence": true
    },
    {
        "source_sentence": "又離邪見，菩薩住於正道，不行占卜，不取惡戒，心見正直，無誑無諂，於佛、法、僧起決定信。",
        "from": "T10n0279_035:0185b23_11",
        "context_with_next_sentence": true
    },
    {
        "source_sentence": "「佛子！",
        "from": "T10n0279_035:0185b25_12",
        "context_with_next_sentence": true
    },
    {
        "source_sentence": "菩薩摩訶薩如是護持十善業道，常無間斷，復作是念：『一切眾生墮惡趣者，莫不皆以十不善業；是故我當自修正行，亦勸於他，令修正行。",
        "from": "T10n0279_035:0185b26_0",
        "context_with_next_sentence": true
    },
    {
        "source_sentence": "何以故？",
        "from": "T10n0279_035:0185b29_1",
        "context_with_next_sentence": true
    },
    {
        "source_sentence": "若自不能修行正行，令他修者，無有是處。』",
        "from": "T10n0279_035:0185b29_2",
        "context_with_next_sentence": true
    },
    {
        "source_sentence": "「佛子！",
        "from": "T10n0279_035:0185c01_3",
        "context_with_next_sentence": true
    },
    {
        "source_sentence": "此菩薩摩訶薩復作是念：『十不善業道，是地獄、畜生、餓鬼受生因；十善業道，是人、天乃至有頂處受生因。",
        "from": "T10n0279_035:0185c01_4",
        "context_with_next_sentence": true
    },
    {
        "source_sentence": "又此上品十善業道，以智慧修習，心狹劣故，怖三界故，闕大悲故，從他聞聲而解了故，成聲聞乘。",
        "from": "T10n0279_035:0185c03_5",
        "context_with_next_sentence": true
    },
    {
        "source_sentence": "又此上品十善業道，修治清淨，不從他教，自覺悟故，大悲方便不具足故，悟解甚深因緣法故，成獨覺乘。",
        "from": "T10n0279_035:0185c05_6",
        "context_with_next_sentence": true
    },
    {
        "source_sentence": "又此上品十善業道，修治清淨，心廣無量故，具足悲愍故，方便所攝故，發生大願故，不捨眾生故，希求諸佛大智故，淨治菩薩諸地故，淨修一切諸度故，成菩薩廣大行。",
        "from": "T10n0279_035:0185c08_7",
        "context_with_next_sentence": true
    },
    {
        "source_sentence": "又此上品十善業道，一切種清淨故，乃至證十力、四無畏故，一切佛法皆得成就。",
        "from": "T10n0279_035:0185c12_8",
        "context_with_next_sentence": true
    },
    {
        "source_sentence": "是故我今等行十善，應令一切具足清淨；如是方便，菩薩當學。』",
        "from": "T10n0279_035:0185c13_9",
        "context_with_next_sentence": true
    },
    {
        "source_sentence": "「佛子！",
        "from": "T10n0279_035:0185c16_0",
        "context_with_next_sentence": true
    },
    {
        "source_sentence": "此菩薩摩訶薩又作是念：『十不善業道，上者地獄因，中者畜生因，下者餓鬼因。",
        "from": "T10n0279_035:0185c16_1",
        "context_with_next_sentence": true
    },
    {
        "source_sentence": "於中，殺生之罪能令眾生墮於地獄、畜生、餓鬼；若生人中，得二種果報，一者短命，二者多病。",
        "from": "T10n0279_035:0185c17_2",
        "context_with_next_sentence": true
    },
    {
        "source_sentence": "偷盜之罪亦令眾生墮三惡道；若生人中，得二種果報，一者貧窮，二者共財不得自在。",
        "from": "T10n0279_035:0185c19_3",
        "context_with_next_sentence": true
    },
    {
        "source_sentence": "邪婬之罪亦令眾生墮三惡道；若生人中，得二種果報，一者妻不貞良，二者不得隨意眷屬。",
        "from": "T10n0279_035:0185c21_4",
        "context_with_next_sentence": true
    },
    {
        "source_sentence": "妄語之罪亦令眾生墮三惡道；若生人中，得二種果報，一者多被誹謗，二者為他所誑。",
        "from": "T10n0279_035:0185c23_5",
        "context_with_next_sentence": true
    },
    {
        "source_sentence": "兩舌之罪亦令眾生墮三惡道；若生人中，得二種果報，一者眷屬乖離，二者親族弊惡。",
        "from": "T10n0279_035:0185c25_6",
        "context_with_next_sentence": true
    },
    {
        "source_sentence": "惡口之罪亦令眾生墮三惡道；若生人中，得二種果報，一者常聞惡聲，二者言多諍訟。",
        "from": "T10n0279_035:0185c27_7",
        "context_with_next_sentence": true
    },
    {
        "source_sentence": "綺語之罪亦令眾生墮三惡道；若生人中，得二種果報，一者言無人受，二者語不明了。",
        "from": "T10n0279_035:0185c29_8",
        "context_with_next_sentence": true
    },
    {
        "source_sentence": "貪欲之罪亦令眾生墮三惡道；若生人中，得二種果報，一者心不知足，二者多欲無厭。",
        "from": "T10n0279_035:0186a02_9",
        "context_with_next_sentence": true
    },
    {
        "source_sentence": "瞋恚之罪亦令眾生墮三惡道；若生人中，得二種果報，一者常被他人求其長短，二者恒被於他之所惱害。",
        "from": "T10n0279_035:0186a04_10",
        "context_with_next_sentence": true
    },
    {
        "source_sentence": "邪見之罪亦令眾生墮三惡道；若生人中，得二種果報，一者生邪見家，二者其心諂曲。』",
        "from": "T10n0279_035:0186a07_11",
        "context_with_next_sentence": true
    },
    {
        "source_sentence": "佛子！",
        "from": "T10n0279_035:0186a09_12",
        "context_with_next_sentence": true
    },
    {
        "source_sentence": "十不善業道能生此等無量無邊眾大苦聚，是故菩薩作如是念：『我當遠離十不善道，以十善道為法園苑，愛樂安住，自住其中，亦勸他人令住其中。』",
        "from": "T10n0279_035:0186a09_13",
        "context_with_next_sentence": true
    },
    {
        "source_sentence": "「佛子！",
        "from": "T10n0279_035:0186a12_14",
        "context_with_next_sentence": true
    },
    {
        "source_sentence": "此菩薩摩訶薩復於一切眾生生利益心、安樂心、慈心、悲心、憐愍心、攝受心、守護心、自己心、師心、大師心，作是念言：『眾生可愍，墮於邪見、惡慧、惡欲、惡道稠林。",
        "from": "T10n0279_035:0186a12_15",
        "context_with_next_sentence": true
    },
    {
        "source_sentence": "我應令彼住於正見，行真實道。』",
        "from": "T10n0279_035:0186a16_16",
        "context_with_next_sentence": true
    },
    {
        "source_sentence": "又作是念：『一切眾生分別彼我，互相破壞，鬪諍瞋恨，熾然不息。",
        "from": "T10n0279_035:0186a17_17",
        "context_with_next_sentence": true
    },
    {
        "source_sentence": "我當令彼住於無上大慈之中。』",
        "from": "T10n0279_035:0186a18_18",
        "context_with_next_sentence": true
    },
    {
        "source_sentence": "又作是念：『一切眾生貪取無厭，唯求財利，邪命自活。",
        "from": "T10n0279_035:0186a19_19",
        "context_with_next_sentence": true
    },
    {
        "source_sentence": "我當令彼住於清淨身、語、意業正命法中。』",
        "from": "T10n0279_035:0186a20_20",
        "context_with_next_sentence": true
    },
    {
        "source_sentence": "又作是念：『一切眾生常隨三毒，種種煩惱因之熾然，不解志求出要方便。",
        "from": "T10n0279_035:0186a21_21",
        "context_with_next_sentence": true
    },
    {
        "source_sentence": "我當令彼除滅一切煩惱大火，安置清涼涅槃之處。』",
        "from": "T10n0279_035:0186a23_22",
        "context_with_next_sentence": true
    },
    {
        "source_sentence": "又作是念：『一切眾生為愚癡重闇，妄見厚膜之所覆故，入陰翳稠林，失智慧光明，行曠野險道，起諸惡見。",
        "from": "T10n0279_035:0186a24_23",
        "context_with_next_sentence": true
    },
    {
        "source_sentence": "我當令彼得無障礙清淨智眼，知一切法如實相，不隨他教。』",
        "from": "T10n0279_035:0186a26_24",
        "context_with_next_sentence": true
    },
    {
        "source_sentence": "又作是念：『一切眾生在於生死險道之中，將墮地獄、畜生、餓鬼，入惡見網中，為愚癡稠林所迷，隨逐邪道，行顛倒行。",
        "from": "T10n0279_035:0186a28_25",
        "context_with_next_sentence": true
    },
    {
        "source_sentence": "譬如盲人無有導師，非出要道謂為出要，入魔境界，惡賊所攝，隨順魔心，遠離佛意。",
        "from": "T10n0279_035:0186b01_26",
        "context_with_next_sentence": true
    },
    {
        "source_sentence": "我當拔出如是險難，令住無畏一切智城。』",
        "from": "T10n0279_035:0186b03_27",
        "context_with_next_sentence": true
    },
    {
        "source_sentence": "又作是念：『一切眾生為大瀑水波浪所沒，入欲流、有流、無明流、見流，生死洄澓，愛河漂轉，湍馳奔激，不暇觀察；為欲覺、恚覺、害覺隨逐不捨，身見羅剎於中執取，將其永入愛欲稠林；於所貪愛深生染著，住我慢原阜，安六處聚落；無善救者，無能度者。",
        "from": "T10n0279_035:0186b04_28",
        "context_with_next_sentence": true
    },
    {
        "source_sentence": "我當於彼起大悲心，以諸善根而為救濟，令無災患，離染寂靜，住於一切智慧寶洲。』",
        "from": "T10n0279_035:0186b10_29",
        "context_with_next_sentence": true
    },
    {
        "source_sentence": "又作是念：『一切眾生處世牢獄，多諸苦惱，常懷愛憎，自生憂怖，貪欲重械之所繫縛，無明稠林以為覆障，於三界內莫能自出。",
        "from": "T10n0279_035:0186b12_30",
        "context_with_next_sentence": true
    },
    {
        "source_sentence": "我當令彼永離三有，住無障礙大涅槃中。』",
        "from": "T10n0279_035:0186b14_31",
        "context_with_next_sentence": true
    },
    {
        "source_sentence": "又作是念：『一切眾生執著於我，於諸蘊窟宅不求出離，依六處空聚，起四顛倒行，為四大毒蛇之所侵惱，五蘊怨賊之所殺害，受無量苦。",
        "from": "T10n0279_035:0186b15_32",
        "context_with_next_sentence": true
    },
    {
        "source_sentence": "我當令彼住於最勝無所著處，所謂：滅一切障礙無上涅槃。』",
        "from": "T10n0279_035:0186b18_33",
        "context_with_next_sentence": true
    },
    {
        "source_sentence": "又作是念：『一切眾生其心狹劣，不行最上一切智道，雖欲出離，但樂聲聞、辟支佛乘。",
        "from": "T10n0279_035:0186b20_34",
        "context_with_next_sentence": true
    },
    {
        "source_sentence": "我當令住廣大佛法、廣大智慧。』",
        "from": "T10n0279_035:0186b22_35",
        "context_with_next_sentence": true
    },
    {
        "source_sentence": "佛子！",
        "from": "T10n0279_035:0186b22_36",
        "context_with_next_sentence": true
    },
    {
        "source_sentence": "菩薩如是護持於戒，善能增長慈悲之心。",
        "from": "T10n0279_035:0186b23_37",
        "context_with_next_sentence": true
    },
    {
        "source_sentence": "「佛子！",
        "from": "T10n0279_035:0186b25_0",
        "context_with_next_sentence": true
    },
    {
        "source_sentence": "菩薩住此離垢地，以願力故，得見多佛。",
        "from": "T10n0279_035:0186b25_1",
        "context_with_next_sentence": true
    },
    {
        "source_sentence": "所謂：見多百佛、多千佛、多百千佛、多億佛、多百億佛、多千億佛、多百千億佛，如是乃至見多百千億那由他佛。",
        "from": "T10n0279_035:0186b26_0",
        "context_with_next_sentence": true
    },
    {
        "source_sentence": "於諸佛所，以廣大心、深心，恭敬尊重，承事供養，衣服、飲食、臥具、醫藥，一切資生悉以奉施，亦以供養一切眾僧，以此善根迴向阿耨多羅三藐三菩提。",
        "from": "T10n0279_035:0186b28_1",
        "context_with_next_sentence": true
    },
    {
        "source_sentence": "於諸佛所，以尊重心，復更受行十善道法，隨其所受，乃至菩提，終不忘失。",
        "from": "T10n0279_035:0186c02_2",
        "context_with_next_sentence": true
    },
    {
        "source_sentence": "是菩薩於無量百千億那由他劫，遠離慳嫉破戒垢故，布施、持戒清淨滿足。",
        "from": "T10n0279_035:0186c04_3",
        "context_with_next_sentence": true
    },
    {
        "source_sentence": "譬如真金置礬石中，如法鍊已，離一切垢，轉復明淨。",
        "from": "T10n0279_035:0186c06_4",
        "context_with_next_sentence": true
    },
    {
        "source_sentence": "菩薩住此離垢地，亦復如是，於無量百千億那由他劫，遠離慳嫉破戒垢故，布施、持戒清淨滿足。",
        "from": "T10n0279_035:0186c07_5",
        "context_with_next_sentence": true
    },
    {
        "source_sentence": "佛子！",
        "from": "T10n0279_035:0186c09_6",
        "context_with_next_sentence": true
    },
    {
        "source_sentence": "此菩薩，四攝法中，愛語偏多；十波羅蜜中，持戒偏多；餘非不行，但隨力隨分。",
        "from": "T10n0279_035:0186c09_7",
        "context_with_next_sentence": true
    },
    {
        "source_sentence": "「佛子！",
        "from": "T10n0279_035:0186c11_8",
        "context_with_next_sentence": true
    },
    {
        "source_sentence": "是名：略說菩薩摩訶薩第二離垢地。",
        "from": "T10n0279_035:0186c11_9",
        "context_with_next_sentence": true
    },
    {
        "source_sentence": "菩薩住此地，多作轉輪聖王，為大法主，具足七寶，有自在力，能除一切眾生慳貪破戒垢，以善方便令其安住十善道中；為大施主，周給無盡。",
        "from": "T10n0279_035:0186c12_10",
        "context_with_next_sentence": true
    },
    {
        "source_sentence": "布施、愛語、利行、同事——如是一切諸所作業，皆不離念佛，不離念法，不離念僧，乃至不離念具足一切種、一切智智。",
        "from": "T10n0279_035:0186c15_11",
        "context_with_next_sentence": true
    },
    {
        "source_sentence": "又作是念：『我當於一切眾生中為首、為勝、為殊勝、為妙、為微妙、為上、為無上，乃至為一切智智依止者。』",
        "from": "T10n0279_035:0186c18_12",
        "context_with_next_sentence": true
    },
    {
        "source_sentence": "是菩薩若欲捨家於佛法中勤行精進，便能捨家、妻子、五欲。",
        "from": "T10n0279_035:0186c20_13",
        "context_with_next_sentence": true
    },
    {
        "source_sentence": "既出家已，勤行精進，於一念頃，得千三昧，得見千佛，知千佛神力，能動千世界，乃至能示現千身，於一一身能示現千菩薩以為眷屬；若以菩薩殊勝願力自在示現，過於是數，百劫、千劫乃至百千億那由他劫不能數知。」",
        "from": "T10n0279_035:0186c21_14",
        "context_with_next_sentence": true
    },
    {
        "source_sentence": "爾時，金剛藏菩薩欲重宣其義而說頌曰：「質直柔軟及堪能，　　調伏寂靜與純善，　速出生死廣大意，　　以此十心入二地。",
        "from": "T10n0279_035:0186c26_15",
        "context_with_next_sentence": true
    },
    {
        "source_sentence": "　住此成就戒功德，　　遠離殺生不惱害，　亦離偷盜及邪婬，　　妄惡乖離無義語。",
        "from": "T10n0279_035:0187a01_0",
        "context_with_next_sentence": true
    },
    {
        "source_sentence": "　不貪財物常慈愍，　　正道直心無諂偽，　離險捨慢極調柔，　　依教而行不放逸。",
        "from": "T10n0279_035:0187a03_0",
        "context_with_next_sentence": true
    },
    {
        "source_sentence": "　地獄畜生受眾苦，　　餓鬼燒然出猛焰，　一切皆由罪所致，　　我當離彼住實法。",
        "from": "T10n0279_035:0187a05_0",
        "context_with_next_sentence": true
    },
    {
        "source_sentence": "　人中隨意得受生，　　乃至頂天禪定樂，　獨覺聲聞佛乘道，　　皆因十善而成就。",
        "from": "T10n0279_035:0187a07_0",
        "context_with_next_sentence": true
    },
    {
        "source_sentence": "　如是思惟不放逸，　　自持淨戒教他護，　復見群生受眾苦，　　轉更增益大悲心。",
        "from": "T10n0279_035:0187a09_0",
        "context_with_next_sentence": true
    },
    {
        "source_sentence": "　凡愚邪智不正解，　　常懷忿恨多諍訟，　貪求境界無足期，　　我應令彼除三毒。",
        "from": "T10n0279_035:0187a11_0",
        "context_with_next_sentence": true
    },
    {
        "source_sentence": "　愚癡大暗所纏覆，　　入大險道邪見網，　生死籠檻怨所拘，　　我應令彼摧魔賊。",
        "from": "T10n0279_035:0187a13_0",
        "context_with_next_sentence": true
    },
    {
        "source_sentence": "　四流漂蕩心沒溺，　　三界焚如苦無量，　計蘊為宅我在中，　　為欲度彼勤行道。",
        "from": "T10n0279_035:0187a15_0",
        "context_with_next_sentence": true
    },
    {
        "source_sentence": "　設求出離心下劣，　　捨於最上佛智慧，　我欲令彼住大乘，　　發勤精進無厭足。",
        "from": "T10n0279_035:0187a17_0",
        "context_with_next_sentence": true
    },
    {
        "source_sentence": "　菩薩住此集功德，　　見無量佛咸供養，　億劫修治善更明，　　如以好藥鍊真金。",
        "from": "T10n0279_035:0187a19_0",
        "context_with_next_sentence": true
    },
    {
        "source_sentence": "　佛子住此作輪王，　　普化眾生行十善，　所有善法皆修習，　　為成十力救於世。",
        "from": "T10n0279_035:0187a21_0",
        "context_with_next_sentence": true
    },
    {
        "source_sentence": "　欲捨王位及財寶，　　即棄居家依佛教，　勇猛精勤一念中，　　獲千三昧見千佛。",
        "from": "T10n0279_035:0187a23_0",
        "context_with_next_sentence": true
    },
    {
        "source_sentence": "　所有種種神通力，　　此地菩薩皆能現，　願力所作復過此，　　無量自在度群生。",
        "from": "T10n0279_035:0187a25_0",
        "context_with_next_sentence": true
    },
    {
        "source_sentence": "　一切世間利益者，　　所修菩薩最勝行，　如是第二地功德，　　為諸佛子已開演。」",
        "from": "T10n0279_035:0187a27_0",
        "context_with_next_sentence": true
    },
    {
        "source_sentence": "第三地",
        "from": "T10n0279_035:0187a29_0",
        "context_with_next_sentence": true
    },
    {
        "source_sentence": "　佛子得聞此地行，　　菩薩境界難思議，　靡不恭敬心歡喜，　　散華空中為供養，　讚言：「善哉大山王，　　慈心愍念諸眾生，　善說智者律儀法，　　第二地中之行相。",
        "from": "T10n0279_035:0187b01_0",
        "context_with_next_sentence": true
    },
    {
        "source_sentence": "　是諸菩薩微妙行，　　真實無異無差別，　為欲利益諸群生，　　如是演說最清淨。",
        "from": "T10n0279_035:0187b05_0",
        "context_with_next_sentence": true
    },
    {
        "source_sentence": "　一切人天供養者，　　願為演說第三地，　與法相應諸智業，　　如其境界希具闡！",
        "from": "T10n0279_035:0187b07_0",
        "context_with_next_sentence": true
    },
    {
        "source_sentence": "　大仙所有施戒法，　　忍辱精進禪智慧，　及以方便慈悲道，　　佛清淨行願皆說！」",
        "from": "T10n0279_035:0187b09_0",
        "context_with_next_sentence": true
    },
    {
        "source_sentence": "　時，解脫月復請言：　　「無畏大士金剛藏，　願說趣入第三地，　　柔和心者諸功德！」",
        "from": "T10n0279_035:0187b11_0",
        "context_with_next_sentence": true
    },
    {
        "source_sentence": "爾時，金剛藏菩薩告解脫月菩薩言：「佛子！",
        "from": "T10n0279_035:0187b13_0",
        "context_with_next_sentence": true
    },
    {
        "source_sentence": "菩薩摩訶薩已淨第二地，欲入第三地，當起十種深心。",
        "from": "T10n0279_035:0187b13_1",
        "context_with_next_sentence": true
    },
    {
        "source_sentence": "何等為十？",
        "from": "T10n0279_035:0187b15_2",
        "context_with_next_sentence": true
    },
    {
        "source_sentence": "所謂：清淨心、安住心、厭捨心、離貪心、不退心、堅固心、明盛心、勇猛心、廣心、大心。",
        "from": "T10n0279_035:0187b15_3",
        "context_with_next_sentence": true
    },
    {
        "source_sentence": "菩薩以是十心，得入第三地。",
        "from": "T10n0279_035:0187b17_4",
        "context_with_next_sentence": true
    },
    {
        "source_sentence": "「佛子！",
        "from": "T10n0279_035:0187b18_0",
        "context_with_next_sentence": true
    },
    {
        "source_sentence": "菩薩摩訶薩住第三地已，觀一切有為法如實相。",
        "from": "T10n0279_035:0187b18_1",
        "context_with_next_sentence": true
    },
    {
        "source_sentence": "所謂：無常、苦、不淨、不安隱，敗壞、不久住，剎那生滅，非從前際生，非向後際去，非於現在住。",
        "from": "T10n0279_035:0187b19_2",
        "context_with_next_sentence": true
    },
    {
        "source_sentence": "又觀此法無救、無依，與憂、與悲，苦惱同住，愛憎所繫，愁慼轉多，無有停積，貪、恚、癡火熾然不息，眾患所纏，日夜增長，如幻不實。",
        "from": "T10n0279_035:0187b21_3",
        "context_with_next_sentence": true
    },
    {
        "source_sentence": "見如是已，於一切有為倍增厭離，趣佛智慧，見佛智慧不可思議、無等無量、難得無雜、無惱無憂，至無畏城，不復退還，能救無量苦難眾生。",
        "from": "T10n0279_035:0187b24_4",
        "context_with_next_sentence": true
    },
    {
        "source_sentence": "菩薩如是見如來智慧無量利益，見一切有為無量過患，則於一切眾生生十種哀愍心。",
        "from": "T10n0279_035:0187b27_5",
        "context_with_next_sentence": true
    },
    {
        "source_sentence": "何等為十？",
        "from": "T10n0279_035:0187b29_6",
        "context_with_next_sentence": true
    },
    {
        "source_sentence": "所謂：見諸眾生孤獨無依，生哀愍心；見諸眾生貧窮困乏，生哀愍心；見諸眾生三毒火然，生哀愍心；見諸眾生諸有牢獄之所禁閉，生哀愍心；見諸眾生煩惱稠林恒所覆障，生哀愍心；見諸眾生不善觀察，生哀愍心；見諸眾生無善法欲，生哀愍心；見諸眾生失諸佛法，生哀愍心；見諸眾生隨生死流，生哀愍心；見諸眾生失解脫方便，生哀愍心。",
        "from": "T10n0279_035:0187b29_7",
        "context_with_next_sentence": true
    },
    {
        "source_sentence": "是為十。",
        "from": "T10n0279_035:0187c08_8",
        "context_with_next_sentence": true
    },
    {
        "source_sentence": "菩薩如是見眾生界無量苦惱，發大精進，作是念言：『此等眾生，我應救，我應脫，我應淨，我應度；應著善處，應令安住，應令歡喜，應令知見，應令調伏，應令涅槃。』",
        "from": "T10n0279_035:0187c08_9",
        "context_with_next_sentence": true
    },
    {
        "source_sentence": "菩薩如是厭離一切有為，如是愍念一切眾生，知一切智智有勝利益，欲依如來智慧救度眾生，作是思惟：『此諸眾生墮在煩惱大苦之中，以何方便而能拔濟，令住究竟涅槃之樂？』",
        "from": "T10n0279_035:0187c12_10",
        "context_with_next_sentence": true
    },
    {
        "source_sentence": "便作是念：『欲度眾生令住涅槃，不離無障礙解脫智；無障礙解脫智，不離一切法如實覺；一切法如實覺，不離無行無生行慧光；無行無生行慧光，不離禪善巧決定觀察智；禪善巧決定觀察智，不離善巧多聞。』",
        "from": "T10n0279_035:0187c16_11",
        "context_with_next_sentence": true
    },
    {
        "source_sentence": "菩薩如是觀察了知已，倍於正法勤求修習，日夜唯願聞法、喜法、樂法、依法、隨法、解法、順法、到法、住法、行法。",
        "from": "T10n0279_035:0187c20_12",
        "context_with_next_sentence": true
    },
    {
        "source_sentence": "菩薩如是勤求佛法，所有珍財皆無吝惜，不見有物難得可重，但於能說佛法之人生難遭想。",
        "from": "T10n0279_035:0187c23_13",
        "context_with_next_sentence": true
    },
    {
        "source_sentence": "是故，菩薩於內外財，為求佛法悉能捨施。",
        "from": "T10n0279_035:0187c25_14",
        "context_with_next_sentence": true
    },
    {
        "source_sentence": "無有恭敬而不能行，無有憍慢而不能捨，無有承事而不能作，無有勤苦而不能受。",
        "from": "T10n0279_035:0187c26_15",
        "context_with_next_sentence": true
    },
    {
        "source_sentence": "若聞一句未曾聞法，生大歡喜，勝得三千大千世界滿中珍寶；若聞一偈未聞正法，生大歡喜，勝得轉輪聖王位；若得一偈未曾聞法，能淨菩薩行，勝得帝釋梵王位住無量百千劫。",
        "from": "T10n0279_035:0187c28_16",
        "context_with_next_sentence": true
    },
    {
        "source_sentence": "若有人言：『我有一句佛所說法，能淨菩薩行。",
        "from": "T10n0279_035:0188a03_17",
        "context_with_next_sentence": true
    },
    {
        "source_sentence": "汝今若能入大火阬，受極大苦，當以相與。』",
        "from": "T10n0279_035:0188a04_18",
        "context_with_next_sentence": true
    },
    {
        "source_sentence": "菩薩爾時作如是念：『我以一句佛所說法，淨菩薩行故，假使三千大千世界大火滿中，尚欲從於梵天之上投身而下，親自受取，況小火阬而不能入！",
        "from": "T10n0279_035:0188a05_19",
        "context_with_next_sentence": true
    },
    {
        "source_sentence": "然我今者為求佛法，應受一切地獄眾苦，何況人中諸小苦惱！』",
        "from": "T10n0279_035:0188a08_20",
        "context_with_next_sentence": true
    },
    {
        "source_sentence": "菩薩如是發勤精進求於佛法，如其所聞觀察修行。",
        "from": "T10n0279_035:0188a10_0",
        "context_with_next_sentence": true
    },
    {
        "source_sentence": "此菩薩得聞法已，攝心安住，於空閑處作是思惟：『如說修行乃得佛法，非但口言而可清淨。』",
        "from": "T10n0279_035:0188a11_1",
        "context_with_next_sentence": true
    },
    {
        "source_sentence": "「佛子！",
        "from": "T10n0279_035:0188a14_0",
        "context_with_next_sentence": true
    },
    {
        "source_sentence": "是菩薩住此發光地時，即離欲惡不善法，有覺有觀，離生喜樂，住初禪；滅覺觀，內淨一心，無覺無觀，定生喜樂，住第二禪；離喜住捨，有念正知，身受樂，諸聖所說能捨有念受樂，住第三禪；斷樂，先除苦喜憂滅，不苦不樂，捨念清淨，住第四禪；超一切色想，滅有對想，不念種種想，入無邊虛空，住虛空無邊處；超一切虛空無邊處，入無邊識，住識無邊處；超一切識無邊處，入無少所有，住無所有處；超一切無所有處，住非有想非無想處。",
        "from": "T10n0279_035:0188a14_1",
        "context_with_next_sentence": true
    },
    {
        "source_sentence": "但隨順法故，行而無所樂著。",
        "from": "T10n0279_035:0188a23_2",
        "context_with_next_sentence": true
    },
    {
        "source_sentence": "「佛子！",
        "from": "T10n0279_035:0188a25_0",
        "context_with_next_sentence": true
    },
    {
        "source_sentence": "此菩薩心隨於慈，廣大無量不二，無怨無對，無障無惱，遍至一切處，盡法界、虛空界，遍一切世間；住悲、喜、捨亦復如是。",
        "from": "T10n0279_035:0188a25_1",
        "context_with_next_sentence": true
    },
    {
        "source_sentence": "「佛子！",
        "from": "T10n0279_035:0188a28_0",
        "context_with_next_sentence": true
    },
    {
        "source_sentence": "此菩薩得無量神通力，能動大地；以一身為多身，多身為一身，或隱或顯；石壁山障，所往無礙，猶如虛空；於虛空中跏趺而去，同於飛鳥；入地如水，履水如地；身出煙焰，如大火聚；復雨於水，猶如大雲；日月在空，有大威力，而能以手捫摸摩觸；其身自在，乃至梵世。",
        "from": "T10n0279_035:0188a28_1",
        "context_with_next_sentence": true
    },
    {
        "source_sentence": "此菩薩天耳清淨過於人耳，悉聞人、天若近若遠所有音聲，乃至蚊蚋、虻蠅等聲亦悉能聞。",
        "from": "T10n0279_035:0188b05_2",
        "context_with_next_sentence": true
    },
    {
        "source_sentence": "此菩薩以他心智，如實而知他眾生心。",
        "from": "T10n0279_035:0188b07_3",
        "context_with_next_sentence": true
    },
    {
        "source_sentence": "所謂：有貪心，如實知有貪心；離貪心，如實知離貪心；有瞋心、離瞋心，有癡心、離癡心，有煩惱心、無煩惱心，小心、廣心，大心、無量心，略心、非略心，散心、非散心，定心、非定心，解脫心、非解脫心，有上心、無上心，雜染心、非雜染心，廣心、非廣心，皆如實知。",
        "from": "T10n0279_035:0188b08_4",
        "context_with_next_sentence": true
    },
    {
        "source_sentence": "菩薩如是以他心智知眾生心。",
        "from": "T10n0279_035:0188b13_5",
        "context_with_next_sentence": true
    },
    {
        "source_sentence": "此菩薩念知無量宿命差別，所謂：『念知一生，念知二生、三生、四生，乃至十生、二十、三十，乃至百生、無量百生、無量千生、無量百千生，成劫、壞劫、成壞劫、無量成壞劫，我曾在某處，如是名，如是姓，如是種族，如是飲食，如是壽命，如是久住，如是苦樂。",
        "from": "T10n0279_035:0188b14_6",
        "context_with_next_sentence": true
    },
    {
        "source_sentence": "我於彼死，生於某處，從某處死，生於此處，如是形狀，如是相貌，如是言音。』",
        "from": "T10n0279_035:0188b19_7",
        "context_with_next_sentence": true
    },
    {
        "source_sentence": "如是過去無量差別，皆能憶念。",
        "from": "T10n0279_035:0188b21_8",
        "context_with_next_sentence": true
    },
    {
        "source_sentence": "此菩薩天眼清淨過於人眼，見諸眾生生時、死時、好色、惡色，善趣、惡趣，隨業而去。",
        "from": "T10n0279_035:0188b22_9",
        "context_with_next_sentence": true
    },
    {
        "source_sentence": "若彼眾生成就身惡行，成就語惡行，成就意惡行，誹謗賢聖；具足邪見及邪見業因緣，身壞命終，必墮惡趣，生地獄中。",
        "from": "T10n0279_035:0188b24_10",
        "context_with_next_sentence": true
    },
    {
        "source_sentence": "若彼眾生成就身善行，成就語善行，成就意善行，不謗賢聖，具足正見；正見業因緣，身壞命終，必生善趣諸天之中。",
        "from": "T10n0279_035:0188b26_11",
        "context_with_next_sentence": true
    },
    {
        "source_sentence": "菩薩天眼皆如實知。",
        "from": "T10n0279_035:0188b29_12",
        "context_with_next_sentence": true
    },
    {
        "source_sentence": "此菩薩於諸禪三昧、三摩鉢底能入能出，然不隨其力受生，但隨能滿菩提分處，以意願力而生其中。",
        "from": "T10n0279_035:0188b29_13",
        "context_with_next_sentence": true
    },
    {
        "source_sentence": "「佛子！",
        "from": "T10n0279_035:0188c04_0",
        "context_with_next_sentence": true
    },
    {
        "source_sentence": "是菩薩住此發光地，以願力故，得見多佛。",
        "from": "T10n0279_035:0188c04_1",
        "context_with_next_sentence": true
    },
    {
        "source_sentence": "所謂：見多百佛，見多千佛，見多百千佛，乃至見多百千億那由他佛。",
        "from": "T10n0279_035:0188c05_2",
        "context_with_next_sentence": true
    },
    {
        "source_sentence": "悉以廣大心、深心，恭敬尊重，承事供養，衣服、飲食、臥具、湯藥，一切資生悉以奉施，亦以供養一切眾僧，以此善根迴向阿耨多羅三藐三菩提。",
        "from": "T10n0279_035:0188c06_3",
        "context_with_next_sentence": true
    },
    {
        "source_sentence": "於其佛所，恭敬聽法，聞已受持，隨力修行。",
        "from": "T10n0279_035:0188c09_4",
        "context_with_next_sentence": true
    },
    {
        "source_sentence": "此菩薩觀一切法，不生不滅，因緣而有；見縛先滅，一切欲縛、色縛、有縛、無明縛皆轉微薄；於無量百千億那由他劫不積集故，邪貪、邪瞋及以邪癡，悉得除斷，所有善根轉更明淨。",
        "from": "T10n0279_035:0188c10_5",
        "context_with_next_sentence": true
    },
    {
        "source_sentence": "佛子！",
        "from": "T10n0279_035:0188c14_6",
        "context_with_next_sentence": true
    },
    {
        "source_sentence": "譬如真金善巧鍊治，稱兩不減，轉更明淨。",
        "from": "T10n0279_035:0188c14_7",
        "context_with_next_sentence": true
    },
    {
        "source_sentence": "菩薩亦復如是，住此發光地，不積集故，邪貪、邪瞋及以邪癡，皆得除斷，所有善根轉更明淨。",
        "from": "T10n0279_035:0188c15_8",
        "context_with_next_sentence": true
    },
    {
        "source_sentence": "此菩薩忍辱心、柔和心、諧順心、悅美心、不瞋心、不動心、不濁心、無高下心、不望報心、報恩心、不諂心、不誑心、無譣詖心皆轉清淨。",
        "from": "T10n0279_035:0188c17_9",
        "context_with_next_sentence": true
    },
    {
        "source_sentence": "此菩薩於四攝中，利行偏多；十波羅蜜中，忍波羅蜜偏多；餘非不修，但隨力隨分。",
        "from": "T10n0279_035:0188c20_10",
        "context_with_next_sentence": true
    },
    {
        "source_sentence": "「佛子！",
        "from": "T10n0279_035:0188c22_11",
        "context_with_next_sentence": true
    },
    {
        "source_sentence": "是名菩薩第三發光地。",
        "from": "T10n0279_035:0188c22_12",
        "context_with_next_sentence": true
    },
    {
        "source_sentence": "菩薩住此地，多作三十三天王，能以方便，令諸眾生捨離貪欲。",
        "from": "T10n0279_035:0188c23_13",
        "context_with_next_sentence": true
    },
    {
        "source_sentence": "布施、愛語、利行、同事——，如是一切諸所作業，皆不離念佛，不離念法，不離念僧，乃至不離念具足一切種、一切智智。",
        "from": "T10n0279_035:0188c24_14",
        "context_with_next_sentence": true
    },
    {
        "source_sentence": "復作是念：『我當於一切眾生中為首、為勝、為殊勝、為妙、為微妙、為上、為無上，乃至為一切智智依止者。』",
        "from": "T10n0279_035:0188c27_15",
        "context_with_next_sentence": true
    },
    {
        "source_sentence": "若勤行精進，於一念頃，得百千三昧，得見百千佛，知百千佛神力，能動百千佛世界，乃至示現百千身，一一身百千菩薩以為眷屬；若以菩薩殊勝願力自在示現，過於此數，百劫、千劫乃至百千億那由他劫不能數知。」",
        "from": "T10n0279_035:0188c29_16",
        "context_with_next_sentence": true
    },
    {
        "source_sentence": "爾時，金剛藏菩薩欲重宣其義而說頌曰：「清淨安住明盛心，　　厭離無貪無害心，　堅固勇猛廣大心，　　智者以此入三地。",
        "from": "T10n0279_035:0189a05_17",
        "context_with_next_sentence": true
    },
    {
        "source_sentence": "　菩薩住此發光地，　　觀諸行法苦無常，　不淨敗壞速歸滅，　　無堅無住無來往。",
        "from": "T10n0279_035:0189a09_0",
        "context_with_next_sentence": true
    },
    {
        "source_sentence": "　觀諸有為如重病，　　憂悲苦惱惑所纏，　三毒猛火恒熾然，　　無始時來不休息。",
        "from": "T10n0279_035:0189a11_0",
        "context_with_next_sentence": true
    },
    {
        "source_sentence": "　厭離三有不貪著，　　專求佛智無異念，　難測難思無等倫，　　無量無邊無逼惱。",
        "from": "T10n0279_035:0189a13_0",
        "context_with_next_sentence": true
    },
    {
        "source_sentence": "　見佛智已愍眾生，　　孤獨無依無救護，　三毒熾然常困乏，　　住諸有獄恒受苦，　煩惱纏覆盲無目，　　志樂下劣喪法寶，　隨順生死怖涅槃，　　我應救彼勤精進。",
        "from": "T10n0279_035:0189a15_0",
        "context_with_next_sentence": true
    },
    {
        "source_sentence": "　將求智慧益眾生，　　思何方便令解脫？",
        "from": "T10n0279_035:0189a19_0",
        "context_with_next_sentence": true
    },
    {
        "source_sentence": "　不離如來無礙智，　　彼復無生慧所起。",
        "from": "T10n0279_035:0189a20_0",
        "context_with_next_sentence": true
    },
    {
        "source_sentence": "　心念此慧從聞得，　　如是思惟自勤勵，　日夜聽習無間然，　　唯以正法為尊重。",
        "from": "T10n0279_035:0189a21_0",
        "context_with_next_sentence": true
    },
    {
        "source_sentence": "　國城財貝諸珍寶，　　妻子眷屬及王位，　菩薩為法起敬心，　　如是一切皆能捨。",
        "from": "T10n0279_035:0189a23_0",
        "context_with_next_sentence": true
    },
    {
        "source_sentence": "　頭目耳鼻舌牙齒，　　手足骨髓心血肉，　此等皆捨未為難，　　但以聞法為最難。",
        "from": "T10n0279_035:0189a25_0",
        "context_with_next_sentence": true
    },
    {
        "source_sentence": "　設有人來語菩薩：　　『孰能投身大火聚，　我當與汝佛法寶！』",
        "from": "T10n0279_035:0189a27_0",
        "context_with_next_sentence": true
    },
    {
        "source_sentence": "　　聞已投之無怯懼。",
        "from": "T10n0279_035:0189a28_1",
        "context_with_next_sentence": true
    },
    {
        "source_sentence": "　假使火滿三千界，　　身從梵世而投入，　為求法故不為難，　　況復人間諸小苦！",
        "from": "T10n0279_035:0189a29_0",
        "context_with_next_sentence": true
    },
    {
        "source_sentence": "　從初發意至得佛，　　其間所有阿鼻苦，　為聞法故皆能受，　　何況人中諸苦事！",
        "from": "T10n0279_035:0189b02_0",
        "context_with_next_sentence": true
    },
    {
        "source_sentence": "　聞已如理正思惟，　　獲得四禪無色定，　四等五通次第起，　　不隨其力而受生。",
        "from": "T10n0279_035:0189b04_0",
        "context_with_next_sentence": true
    },
    {
        "source_sentence": "　菩薩住此見多佛，　　供養聽聞心決定，　斷諸邪惑轉清淨，　　如鍊真金體無減。",
        "from": "T10n0279_035:0189b06_0",
        "context_with_next_sentence": true
    },
    {
        "source_sentence": "　住此多作忉利王，　　化導無量諸天眾，　令捨貪心住善道，　　一向專求佛功德。",
        "from": "T10n0279_035:0189b08_0",
        "context_with_next_sentence": true
    },
    {
        "source_sentence": "　佛子住此勤精進，　　百千三昧皆具足，　見百千佛相嚴身，　　若以願力復過是。",
        "from": "T10n0279_035:0189b10_0",
        "context_with_next_sentence": true
    },
    {
        "source_sentence": "　一切眾生普利益，　　彼諸菩薩最上行，　如是所有第三地，　　我依其義已解釋。」",
        "from": "T10n0279_035:0189b12_0",
        "context_with_next_sentence": true
    },
    {
        "source_sentence": "大方廣佛華嚴經卷第三十五",
        "from": "T10n0279_035:0189b14_0",
        "context_with_next_sentence": false
    }
]