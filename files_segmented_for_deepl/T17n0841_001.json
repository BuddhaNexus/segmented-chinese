[
    {
        "source_sentence": "說妙法決定業障經",
        "from": "T17n0841_001:0912a24_0",
        "context_with_next_sentence": true
    },
    {
        "source_sentence": "大唐至相寺沙門釋智嚴譯",
        "from": "T17n0841_001:0912a26_0",
        "context_with_next_sentence": true
    },
    {
        "source_sentence": "如是我聞：一時佛在法界藏殿諸佛所會無邊道場，與大比丘眾、菩薩摩訶薩俱。",
        "from": "T17n0841_001:0912a27_0",
        "context_with_next_sentence": true
    },
    {
        "source_sentence": "時此道場有一夫人，名曰功德莊嚴開敷花，合掌向佛退坐一面。",
        "from": "T17n0841_001:0912a28_1",
        "context_with_next_sentence": true
    },
    {
        "source_sentence": "爾時夫人白佛言：「若有初修行菩薩，何等之人非善知識不應共住？」",
        "from": "T17n0841_001:0912b02_0",
        "context_with_next_sentence": true
    },
    {
        "source_sentence": "佛告夫人：「若三界中梵、釋、四王、沙門、婆羅門，皆與修行菩薩為善知識，惟除聲聞非善知識（恐聲聞退修行菩薩大乘道行）。",
        "from": "T17n0841_001:0912b03_1",
        "context_with_next_sentence": true
    },
    {
        "source_sentence": "何以故？",
        "from": "T17n0841_001:0912b06_2",
        "context_with_next_sentence": true
    },
    {
        "source_sentence": "聲聞、緣覺為己利故，勸引初修行菩薩迴入小乘，是以聲聞乘人非善知識。",
        "from": "T17n0841_001:0912b06_3",
        "context_with_next_sentence": true
    },
    {
        "source_sentence": "夫人當知，初修行菩薩不應與聲聞比丘同居房舍，不同坐床、不同行路。",
        "from": "T17n0841_001:0912b08_4",
        "context_with_next_sentence": true
    },
    {
        "source_sentence": "若初修行菩薩智慧彌廣，無二分別悟大乘法，而為方便勸引聲聞令入大乘，方許同住；若聲聞比丘福智狹劣，則修行菩薩不應為說甚深大乘，恐其誹謗。",
        "from": "T17n0841_001:0912b09_5",
        "context_with_next_sentence": true
    },
    {
        "source_sentence": "復次修行菩薩不應數覽小乘經論。",
        "from": "T17n0841_001:0912b13_6",
        "context_with_next_sentence": true
    },
    {
        "source_sentence": "何以故？",
        "from": "T17n0841_001:0912b14_7",
        "context_with_next_sentence": true
    },
    {
        "source_sentence": "為障佛道故。",
        "from": "T17n0841_001:0912b14_8",
        "context_with_next_sentence": true
    },
    {
        "source_sentence": "夫人當知，修行菩薩寧捨身命，不棄菩提而入聲聞求羅漢道。",
        "from": "T17n0841_001:0912b14_9",
        "context_with_next_sentence": true
    },
    {
        "source_sentence": "菩薩勸請一切眾生已，爾時若捨菩提之心，別起異道入於聲聞羅漢道果，因惱亂故菩薩而退菩提，二人俱墮無間地獄。」",
        "from": "T17n0841_001:0912b16_0",
        "context_with_next_sentence": true
    },
    {
        "source_sentence": "佛告夫人：「修行菩薩寧犯殺等五種大罪，不學須陀洹果，不退菩提修行；菩薩寧於一劫百劫乃至千劫受地獄苦，不學斯陀含果，不退菩提修行；菩薩寧墮畜生，不學阿那含果，不退菩提修行；菩薩寧殺害眾生墮於地獄，不修阿羅漢果，不退菩提。",
        "from": "T17n0841_001:0912b18_1",
        "context_with_next_sentence": true
    },
    {
        "source_sentence": "羅漢獨證私入涅槃，譬如小賊密入他舍。",
        "from": "T17n0841_001:0912b24_2",
        "context_with_next_sentence": true
    },
    {
        "source_sentence": "修行菩薩菩提心故攝諸眾生，寧同火坑不住聲聞寂滅涅槃，不退菩提，以是義故，為攝眾生令入佛道故。",
        "from": "T17n0841_001:0912b25_3",
        "context_with_next_sentence": true
    },
    {
        "source_sentence": "如是修行菩薩，一切世間天、人、阿修羅之所尊重，堪任供養超越聲聞，則邪魔眷屬無能嬈惱。」",
        "from": "T17n0841_001:0912b27_4",
        "context_with_next_sentence": true
    },
    {
        "source_sentence": "爾時夫人白佛言：「何者邪魔眷屬？」",
        "from": "T17n0841_001:0912c01_0",
        "context_with_next_sentence": true
    },
    {
        "source_sentence": "佛告夫人：「敷演大乘經典之處，若有眾生聞說大乘，心不樂聞、調弄誹謗，當知則是邪魔眷屬。",
        "from": "T17n0841_001:0912c01_1",
        "context_with_next_sentence": true
    },
    {
        "source_sentence": "誹謗大乘經典心故，死墮阿鼻受苦無量，復生餓鬼食火屎尿，無量劫中受苦畢已，後生人中，盲聾、瘖瘂、病癩、不具。",
        "from": "T17n0841_001:0912c03_2",
        "context_with_next_sentence": true
    },
    {
        "source_sentence": "此等眾生命終之後，經無量生方得值遇如來親承供養，於諸佛所還復得聞大乘經典，純一無雜。」",
        "from": "T17n0841_001:0912c06_3",
        "context_with_next_sentence": true
    },
    {
        "source_sentence": "爾時如來於諸毛孔普出言音，一一毛孔出無量億百千法光，復生無量法音偈讚。",
        "from": "T17n0841_001:0912c08_4",
        "context_with_next_sentence": true
    },
    {
        "source_sentence": "時此會中若有聲聞則聞聲聞乘法；若有緣覺乘人則聞緣覺乘法；若有大乘行人則聞大乘妙法；鳥狩之類各隨其音而聞佛法。",
        "from": "T17n0841_001:0912c10_5",
        "context_with_next_sentence": true
    },
    {
        "source_sentence": "於此會中所有眾生，過去未曾耳聞佛法，皆見如來默然不語；其餘眾生過去曾謗大乘經故，雖於多劫墮在地獄、餓鬼受苦，由謗法時大乘入耳，是故佛所親聞大乘心生歡喜，而發無上菩提之心，究竟成就阿耨多羅三藐三菩提。",
        "from": "T17n0841_001:0912c13_6",
        "context_with_next_sentence": true
    },
    {
        "source_sentence": "爾時夫人白佛言：「所說大乘，何故名為大乘？",
        "from": "T17n0841_001:0912c19_0",
        "context_with_next_sentence": true
    },
    {
        "source_sentence": "何故說為大乘？」",
        "from": "T17n0841_001:0912c20_0",
        "context_with_next_sentence": true
    },
    {
        "source_sentence": "佛言：「夫人！",
        "from": "T17n0841_001:0912c20_1",
        "context_with_next_sentence": true
    },
    {
        "source_sentence": "善哉善哉！",
        "from": "T17n0841_001:0912c20_2",
        "context_with_next_sentence": true
    },
    {
        "source_sentence": "夫人深樂大乘，以是義故，善思念之，當為汝說大乘名號。",
        "from": "T17n0841_001:0912c20_3",
        "context_with_next_sentence": true
    },
    {
        "source_sentence": "所謂：一者、令人深樂，是名大乘。",
        "from": "T17n0841_001:0912c22_4",
        "context_with_next_sentence": true
    },
    {
        "source_sentence": "二者、不動，是名大乘。",
        "from": "T17n0841_001:0912c22_5",
        "context_with_next_sentence": true
    },
    {
        "source_sentence": "三者、無過，是名大乘。",
        "from": "T17n0841_001:0912c23_6",
        "context_with_next_sentence": true
    },
    {
        "source_sentence": "四者、無量，是名大乘。",
        "from": "T17n0841_001:0912c23_7",
        "context_with_next_sentence": true
    },
    {
        "source_sentence": "五者、如四大海，是名大乘。",
        "from": "T17n0841_001:0912c24_8",
        "context_with_next_sentence": true
    },
    {
        "source_sentence": "六者、金翅及緊那羅、摩睺羅伽雜類所敬，是名大乘。",
        "from": "T17n0841_001:0912c25_0",
        "context_with_next_sentence": true
    },
    {
        "source_sentence": "七者、乾闥婆所讚，是名大乘。",
        "from": "T17n0841_001:0912c26_1",
        "context_with_next_sentence": true
    },
    {
        "source_sentence": "八者、諸天恭敬，是名大乘。",
        "from": "T17n0841_001:0912c26_2",
        "context_with_next_sentence": true
    },
    {
        "source_sentence": "九者、梵天歸依，是名大乘。",
        "from": "T17n0841_001:0912c27_3",
        "context_with_next_sentence": true
    },
    {
        "source_sentence": "十者、天帝所敬，是名大乘。",
        "from": "T17n0841_001:0912c28_0",
        "context_with_next_sentence": true
    },
    {
        "source_sentence": "十一者、四王所攝，是名大乘。",
        "from": "T17n0841_001:0912c28_1",
        "context_with_next_sentence": true
    },
    {
        "source_sentence": "十二者、龍王供養，是名大乘。",
        "from": "T17n0841_001:0912c29_2",
        "context_with_next_sentence": true
    },
    {
        "source_sentence": "十三者、菩薩奉持，是名大乘。",
        "from": "T17n0841_001:0912c29_3",
        "context_with_next_sentence": true
    },
    {
        "source_sentence": "十四者、成就佛性，是名大乘。",
        "from": "T17n0841_001:0913a01_4",
        "context_with_next_sentence": true
    },
    {
        "source_sentence": "十五者、賢聖歸依，是名大乘。",
        "from": "T17n0841_001:0913a02_5",
        "context_with_next_sentence": true
    },
    {
        "source_sentence": "十六者、一切普堪所受，是名大乘。",
        "from": "T17n0841_001:0913a02_6",
        "context_with_next_sentence": true
    },
    {
        "source_sentence": "十七者、如藥樹王，是名大乘。",
        "from": "T17n0841_001:0913a03_7",
        "context_with_next_sentence": true
    },
    {
        "source_sentence": "十八者、斷諸煩惱，是名大乘。",
        "from": "T17n0841_001:0913a04_8",
        "context_with_next_sentence": true
    },
    {
        "source_sentence": "十九者、能轉法輪，是名大乘。",
        "from": "T17n0841_001:0913a04_9",
        "context_with_next_sentence": true
    },
    {
        "source_sentence": "二十者、無言無說，是名大乘。",
        "from": "T17n0841_001:0913a05_10",
        "context_with_next_sentence": true
    },
    {
        "source_sentence": "二十一者、如虛空相，是名大乘。",
        "from": "T17n0841_001:0913a06_11",
        "context_with_next_sentence": true
    },
    {
        "source_sentence": "二十二者、三寶種性無斷，是名大乘。",
        "from": "T17n0841_001:0913a06_12",
        "context_with_next_sentence": true
    },
    {
        "source_sentence": "二十三者、鈍根眾生不信，是名大乘。",
        "from": "T17n0841_001:0913a07_13",
        "context_with_next_sentence": true
    },
    {
        "source_sentence": "二十四者、超過一切，是名大乘。」",
        "from": "T17n0841_001:0913a08_14",
        "context_with_next_sentence": true
    },
    {
        "source_sentence": "爾時佛說大乘威力名號之時，此三千大千世界六種震動，百千樂器不鼓自鳴，則於空中諸天雨花，無量百千天子皆發無上菩提之心；無量百千聲聞皆發阿耨多羅三藐三菩提心。",
        "from": "T17n0841_001:0913a10_0",
        "context_with_next_sentence": true
    },
    {
        "source_sentence": "復有初戒菩薩未悟法者，皆已悟解。",
        "from": "T17n0841_001:0913a14_1",
        "context_with_next_sentence": true
    },
    {
        "source_sentence": "爾時阿難白佛言：「世尊！",
        "from": "T17n0841_001:0913a15_0",
        "context_with_next_sentence": true
    },
    {
        "source_sentence": "此法何名？",
        "from": "T17n0841_001:0913a15_1",
        "context_with_next_sentence": true
    },
    {
        "source_sentence": "如何奉持？」",
        "from": "T17n0841_001:0913a15_2",
        "context_with_next_sentence": true
    },
    {
        "source_sentence": "佛言：「是經名為『大乘巨拏勝斯』，受持；又名『說妙法決定業障』，受持」。",
        "from": "T17n0841_001:0913a16_3",
        "context_with_next_sentence": true
    },
    {
        "source_sentence": "如來說此經已，阿難及功德莊嚴開敷花夫人，及諸天龍八部，皆大歡喜，持受奉行。",
        "from": "T17n0841_001:0913a17_4",
        "context_with_next_sentence": true
    },
    {
        "source_sentence": "說妙法決定業障經",
        "from": "T17n0841_001:0913a20_0",
        "context_with_next_sentence": false
    }
]