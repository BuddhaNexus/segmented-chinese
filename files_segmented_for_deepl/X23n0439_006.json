[
    {
        "source_sentence": "大毗盧遮那成佛神變加持經義釋演密鈔卷第六燕京圓福寺崇祿大夫檢校大保行崇祿卿總秘大師賜紫沙門　覺苑　撰【疏】爾時即入重玄等者謂此第二院唯是諸菩薩大悲上求下化之位若以赤色勤勇心中進修萬行至第八地住於法愛貪著寂滅爾時十方諸佛以七事勸從此發起離著之心得度菩提心難處即是第一重玄門又以黃色入如來念處萬德開敷是第二重玄門菩薩入此第二重漫荼羅時以赤黃二色為門故曰入重玄門故瓔珞經云以一切菩薩初度第七地時上不見諸佛可求下不見眾生可度為是住大涅槃於萬行休息爾時十方諸佛以觀自在三昧道發起其心得度菩提心難處從此三昧門中念念進趣佛地故云入重玄門也言居寂光上者謂第三重漫荼羅釋迦為主名釋迦漫荼羅釋迦此云能寂其漫荼羅唯以白色為界色即光也今第二重漫荼羅在第三院能寂白光之上故名居寂光上言乃至至不識一人者謂此第二院皆是位極諸大菩薩其數無量已近中臺三點眷屬猶如靈山從地踊出諸大菩薩是故至如彌勒等迹居補處尚居因故而於彼中不識一人矣。",
        "from": "X23n0439_006:0586c05_0",
        "context_with_next_sentence": true
    },
    {
        "source_sentence": "【疏】而諸眾生等者如來大悲漫荼羅雖三重五色差別不同究竟即是華臺之義若諸行者證知之時無有淺深之異然隨眾生趣入不同有漸入者亦如彼乘羊有超昇者喻如乘馬有頓入者猶得神通雖所乘不同而所至是一故也。",
        "from": "X23n0439_006:0587a02_0",
        "context_with_next_sentence": true
    },
    {
        "source_sentence": "【疏】夾門廂衛者夾持也廂門東西曲也衛護也即是持門左右置護衛處如世帝王宮門左右皆置護衛以備不虞今茲亦爾三重漫荼羅皆四面開門通門左右皆置護衛以防魔事故也餘門皆以金剛線而閇斷之其通門南頰廂曲置優波遜那守門者北頰置遜那守門者北頰置遜那守門者第二院南頰難陀龍王北頰拔難陀龍王近中一院南頰不可越護門者北頰相向守門者自餘名位如疏於此排列故以圖示之。",
        "from": "X23n0439_006:0587a07_0",
        "context_with_next_sentence": true
    },
    {
        "source_sentence": "言一廂六橛至二十八枚者謂通門屈曲狀如凸(徒沒切)字餘門直開是故置橛成二十八恐人難解以圖示之圓環而為橛也。",
        "from": "X23n0439_006:0587b01_0",
        "context_with_next_sentence": true
    },
    {
        "source_sentence": "【疏】若作深密釋等者若依淺釋其漫荼羅四面方相離於斜曲及不均等乃得離過若深釋時四方即四念住能離四倒今四調直定慧均平則能持後法言四門是四靜慮等者門是入出之通由行者入初禪時即得出憂入第二禪即出於苦入第三禪即出喜入第四禪即出於樂言亦是四攝法者門謂無擁義四攝攝物無滯礙故言門幖是四梵住者幖謂標幟顯現之義能令行者識知部類出入之處無錯謬故若深釋時四門幖即四梵住所謂慈悲喜捨內心漫荼羅門之幖幟也東門以慈為幖南門以悲為幖西門以喜為幖北門以捨為幖猶如今之城門以牌書名而幖識之如安東朱萑等夫欲趣中臺由門得入若不覩其門幖則疑惑莫進行者於此梵住門幖之下隨以一門而入則見自心漫荼羅中臺毗盧遮那矣言廂曲是正勤者若淺釋時每於曲際皆置金剛之橛并五色線而為護衛一切頻那夜迦等不敢逼近而作障難五色者白黃赤黑青次第即是信進念定慧根力法門也線者連持義連持眾德使不斷故若深釋時謂於心漫荼羅四靜慮門左右廂曲若不以四正勤而守護之心為懈怠頻那夜迦之所侵害四正勤者勤遮二惡勤生二善斷已生惡法猶如除毒蛇斷未生惡法如預防流水增長已生善如溉甘果栽未生善為生如鑽木出火正勤有四帶數立名言四維是四真諦者維隅也淺釋如上若深釋者謂內心漫荼羅四隅即是無明幽暗之處若不以苦集滅道四諦之理而守護之則為生住異滅四種頻那夜迦之所浸擾故云四維等。",
        "from": "X23n0439_006:0587b04_0",
        "context_with_next_sentence": true
    },
    {
        "source_sentence": "【疏】其普門之迹遠而逾廣者竪極三際曰遠橫遍十方曰廣中間逾字兩度用之逾者超也越也謂超乎三際越彼十方故曰遠而逾廣。",
        "from": "X23n0439_006:0587c07_0",
        "context_with_next_sentence": true
    },
    {
        "source_sentence": "【疏】豈煩漸超四處者即十住十行十迴向十地也。",
        "from": "X23n0439_006:0587c10_0",
        "context_with_next_sentence": true
    },
    {
        "source_sentence": "【疏】以大勤勇聲者如來師子奮迅大精進力名大勤勇從此勤勇以威猛大勢發誠實言故云大勤勇聲。",
        "from": "X23n0439_006:0587c11_0",
        "context_with_next_sentence": true
    },
    {
        "source_sentence": "【疏】受持如是三角印者一切遍知印也作三角形名三角印三角是降伏義其銳下向若有受持之者能除無間中無量怖畏等。",
        "from": "X23n0439_006:0587c13_0",
        "context_with_next_sentence": true
    },
    {
        "source_sentence": "【疏】謂心與佛塔者若秘釋制底之義即心及佛塔也謂心及塔皆有所依之用俱得制底之名若心名制底即為法身舍利所依若塔名制底即為生身舍利所依故云心與佛塔也梵語塔婆或云偷婆皆訛略也正云窣堵波此云高顯若層級高聳名窣堵波若橫鋪壯麗名為制底皆為所依故云謂心與佛塔也。",
        "from": "X23n0439_006:0587c16_0",
        "context_with_next_sentence": true
    },
    {
        "source_sentence": "【疏】如大海等者如世間大海潮必應時即十地經說海有十德一次第漸深二不停死屍乃至第九潮不過限十普受大雨此當第九德也又如經說海中有珠名為月愛至十五夜月圓滿時珠力功德能令海潮未嘗過限如來大海亦復如是眾生信心珠月因緣有感斯應嘗不過限。",
        "from": "X23n0439_006:0587c22_0",
        "context_with_next_sentence": true
    },
    {
        "source_sentence": "【疏】此是一生所繫者上生疏云然諸菩薩有三種生一者一生所繫二者最後之身三者坐道場身今當第一故云一生所繫菩薩也又瑜伽云一生所繫者謂此生無間當證無上正等菩提又維摩詰謂彌勒言世尊授仁者記一生當得阿耨菩提等今此宗中言一生者依真如法性有十轉開明并佛地為十一轉俱名法性生今當第十地菩薩轉法性生至如來地是故疏云更有一轉法性生即補佛處等既爾法性無殊云何而有十一差別答智證有異就障分故金光明經亦說十一彼疏引攝大乘論顯證十種平等法性隨地各證乃至佛地圓滿成就為轉依果問金光明等既說法性亦成十一何獨今說異於餘宗答彼約階差故不名一生也隨用有異故無相濫也又解更有一轉法性生者謂從大悲婀字之性轉生大空究竟暗字即補佛處也。",
        "from": "X23n0439_006:0588a04_0",
        "context_with_next_sentence": true
    },
    {
        "source_sentence": "【疏】梵音質言之等者謂經云住於業地業者梵音羯磨即質言之也若巧說時應云迦囉馱囉尼此云作地作地者即是學如來金剛事業等故曰梵音質言之言作地者即第十地也。",
        "from": "X23n0439_006:0588a19_0",
        "context_with_next_sentence": true
    },
    {
        "source_sentence": "問此是金剛心即等覺位在十地外何故復言第十地耶。",
        "from": "X23n0439_006:0588a22_1",
        "context_with_next_sentence": true
    },
    {
        "source_sentence": "答雖越十地仍在地攝故又對法第十一說四善根初劫滿已修猶在初劫攝十地滿已修何妨十地收又瓔珞經說三大劫滿已修相好仍在劫中收今十地滿已脩應於十地攝也不爾既非十地又非佛果在何位耶第十地收其理無違言重玄門者謂寂滅三昧即無相三昧也於八地中已入玄門今十地滿隣於佛地寂滅三昧門再得趣證故曰入重玄門也。",
        "from": "X23n0439_006:0588a23_2",
        "context_with_next_sentence": true
    },
    {
        "source_sentence": "【疏】堅住佛地者前住業地即當身住今言住者但約心住謂專緣佛地無動散故次云與前住字義有殊也言補處三昧道者補處是所趣三昧為能趣補處之三昧道又解堅住佛地者謂前業地中專希佛果更無異緣名之為住猶彼渴乏須水之念凝注一心是名補處三昧道也今此堅住乃最後心希望都息名之為住猶如渴者已到清流既上攀求安心不動故此兩處住字相望有殊也。",
        "from": "X23n0439_006:0588b07_0",
        "context_with_next_sentence": true
    },
    {
        "source_sentence": "【疏】然未能絕起用等者。",
        "from": "X23n0439_006:0588b15_0",
        "context_with_next_sentence": true
    },
    {
        "source_sentence": "問曰八地菩薩名無功用住亦純無相觀云何未絕起用之迹。",
        "from": "X23n0439_006:0588b15_1",
        "context_with_next_sentence": true
    },
    {
        "source_sentence": "答仍對上位名有用迹所以知者故結云分為二印耳即八地與補處為二印也又解分二印者謂初入此八地上不見諸佛可求下不見眾生可度沈空多時名無相三昧印諸佛勸起以如幻三昧起種種利益眾生之事名為有相三昧印故為二印也。",
        "from": "X23n0439_006:0588b16_2",
        "context_with_next_sentence": true
    },
    {
        "source_sentence": "【疏】此中應說初法明門等者通釋妨難也謂此十地之中初地得初法明道故上品云此菩薩菩提心門名初法明道謂以覺心本不生際其心淨住生大慧光明見諸佛所行之道故以為名此當阿字菩提心句也從次第二地至八地已來名之為大悲為根即阿(去)字句從八地已去至補處方便為究竟即暗字大空句其菩提心句在初品已明。",
        "from": "X23n0439_006:0588b22_0",
        "context_with_next_sentence": true
    },
    {
        "source_sentence": "【經】聲聞眾住有緣地者聲聞之人於三昧中觀世出世間法皆有因緣名住有緣地簡異世間故世間三昧繫屬他主他主即是神我至論究竟皆是滅壞因果也言識生滅者謂四諦法有其四種一生滅二無生三無量四無作於四種中以人法心淺故但識生滅未識於餘故云識生滅也言除二邊者謂除世間所執斷常二邊故也謂世間外道雖有觀空智慧以未知緣起法故不離斷常然佛法中以知因緣有故則離無見以觀因緣自性空故不生有見今聲聞眾除彼世間二見故曰除二邊也。",
        "from": "X23n0439_006:0588c05_0",
        "context_with_next_sentence": true
    },
    {
        "source_sentence": "【疏】如阿毗曇等者阿毗曇此云對法即對法論也言九想者謂不淨觀也一脹想二壞想三血塗想四濃爛想五青瘀想六噉想七散想八骨想九燒想此是觀身作不淨想如是皆為對治人執亦是發起禪定之想言八念者念佛念法念僧念戒念捨念天念出入息念死具如智度論所明言背捨者即八背捨背謂厭背捨謂離著摩訶止觀云厭下地及自地淨潔五欲捨是著心故名背捨一內有色外觀色者不破不壞內色謂內觀白骨皮肉名內有色而外觀死屍等如前九想名外觀色是名內有色外觀色如止觀中具明二內無色觀外色背捨折骨四微知從心生心如幻化骨人自滅名內無色外觀色如前已明名內無等三淨背捨身作證謂初禪二禪非遍身樂四禪無樂言淨者諦觀白骨無復筋血如珂如貝故云淨背捨四空背捨謂呵色緣空更無別法但入空定若凡夫多染保著空定聖人深心直去不迴故名背捨第五若緣空多則散捨空緣識名識所背捨又識生滅無常虗誑無復所緣但有能緣故云第六無所有處背捨又識處如癰無所有處如瘡捨識無識即是第七非想非非想背捨又此無想猶有細煩惱今捨能緣非想之受想亦無復能滅之受想由定法持身泯然無想如氷魚蟄蟲故名第八滅受想背捨若要具悉如止觀脩證中說言勝處者八勝處也謂能觀之心勝於所觀境界故名勝處又名八勝知見謂此心勝色不謂色所縛心能轉色故言勝知又淨不淨等皆於己心自在觀解成就故名勝見若勝處成時身尚不惜況財物他身耶仁王疏云一內有色想觀外色少二內有色想觀外色多三內無色想觀外色少四內無色想觀外色多又內無色想觀外青黃赤白足前成八等言一切入者即十一切處也謂周遍觀察地水火風青黃赤白及以空識二無邊處於一切處周遍觀察無有間隟名十一切處又以青遍一切時黃來入青亦遍一切處青黃本相不失相入又不相濫餘色相入亦爾是名一切入等言三三昧等者三昧名等等有三故仁王疏云知法實相謂畢竟空名空三昧知法實相無相不受不著名無相三昧知法空已不觀諸法若空不空若有若無名無作三昧故下疏云此三即一體其實無二性以是等故名三昧耶也下言等者若上等時等於九想乃至三三昧若下等時等彼三空三解脫等故。",
        "from": "X23n0439_006:0588c15_0",
        "context_with_next_sentence": true
    },
    {
        "source_sentence": "【疏】世間以集為因以苦為果者為無明行愛取有此五和集以為因故而招識名色六入觸受生老死之苦果故言出世間以道等者道是對治無明老死等方便即出苦之聖道也以此為因故無明乃至老死即得盡滅滅即是果故云出世間等。",
        "from": "X23n0439_006:0589b07_0",
        "context_with_next_sentence": true
    },
    {
        "source_sentence": "【疏】諸法從緣起等者諸法即十二因緣謂苦是識名色等五及生老死等七支集是無明行愛取有等五支道是對治因緣方便滅是無明滅乃至老死滅故言從緣起者此等諸法無不從緣生起謂無明緣行行緣識乃至有緣生等又緣謂因緣即是無明諸法無不從是生故又一切諸法皆以無明而為本故故云諸法從緣起言如來說是因者對果名因謂對老死等俱得名因一一次第而為因故推功歸本皆以無明而為因故言彼法因緣盡者謂彼因緣所生之法以道諦對治盡時即是滅義言是大沙門說者結成佛說也如是法印唯佛法有故曰是大沙門說也又諸法從緣生者苦諦也如來說是因者集諦也彼法因緣盡者後二諦也此之法印如來親說故云諸法等又下疏云此偈攝三藏義故天竺相傳謂之法身舍利也。",
        "from": "X23n0439_006:0589b12_0",
        "context_with_next_sentence": true
    },
    {
        "source_sentence": "【疏】此是一切世間最難解等者法華經云是法不可示言詞相寂滅諸餘眾生類無有能得解等由是世尊初成道時但自受法樂三七日後以方便力方乃起說故云此是一切世間等。",
        "from": "X23n0439_006:0589c03_0",
        "context_with_next_sentence": true
    },
    {
        "source_sentence": "【疏】如三重漫荼羅中五位三昧者五位者第一重有三謂中臺鬢蘃八葉也并第二第三院名為五位或取如來菩薩金剛二乘諸天如下真言支分中之所顯示。",
        "from": "X23n0439_006:0589c07_0",
        "context_with_next_sentence": true
    },
    {
        "source_sentence": "【疏】薩婆若有三種名等者即天台四教中後三教各有八事一教二理三智四斷五行六位七因八果此薩婆若即當第三智字也且通教智者謂同得巧度一切智也別教智者道種智也圓教智者一切種智也言此三種智至即是阿字義者釋成不二也。",
        "from": "X23n0439_006:0589c11_0",
        "context_with_next_sentence": true
    },
    {
        "source_sentence": "【疏】與大論語等字等等者謂如上真言聲字攝餘諸字與大論亦同彼論云復次菩薩摩訶薩之行者所謂字等語等諸字入門何等為字等語等諸字入門阿字門一切法初不生故囉字門一切法離垢故波字門一切法第一義故遮字門一切法終不可得故那字門一切諸法離名性相不得不失故乃至荼字門入諸法邊境處不可得故不終不生故彼論釋曰字等語等者是陀羅尼於諸字平等無有憎愛又此諸字因緣未會時亦無終歸亦無現在亦無所有但住吾我心中憶想分別覺觀心說是散亂心語不見實事如風動水則無所見等者與畢竟空涅槃同等菩薩以此陀羅尼於一切諸法通達無礙是名字等語等。",
        "from": "X23n0439_006:0589c16_0",
        "context_with_next_sentence": true
    },
    {
        "source_sentence": "【疏】名謂以此字門等者謂名詮自性然有一字為名者如阿之言無二字為名者三迷云等多字為名者阿三迷乃云無等也疏中欲顯多字為名故曰共成一名也。",
        "from": "X23n0439_006:0590a05_0",
        "context_with_next_sentence": true
    },
    {
        "source_sentence": "【疏】如初句云等者謂阿三迷云無等此之三句各是集法滿足句如說不生亦不滅等隨句義雖未圓亦名為句以法滿足故也。",
        "from": "X23n0439_006:0590a09_0",
        "context_with_next_sentence": true
    },
    {
        "source_sentence": "【疏】多名共成一句等者謂諸行無常等四句成偈即是顯義周圓句也。",
        "from": "X23n0439_006:0590a12_0",
        "context_with_next_sentence": true
    },
    {
        "source_sentence": "問真言之體必是依聲何故此中但言名句耶。",
        "from": "X23n0439_006:0590a13_1",
        "context_with_next_sentence": true
    },
    {
        "source_sentence": "答此辨真言通相就能詮顯自性差別故說名等若望所依亦不離聲故十地論說者聽者俱以二事而得究竟一者善聲二者善字成唯識云由此法詞二無礙解境有差別法緣名等詞緣於聲豈無聲耶又為此宗依字發聲如行者於心圓明中觀字從字發聲方顯義故由是直取字等不言其聲覽者可悉。",
        "from": "X23n0439_006:0590a14_2",
        "context_with_next_sentence": true
    },
    {
        "source_sentence": "【疏】以此佉字門等者如金剛頂經說受觸金剛吞滅種種諸穢即斯義也然此密意所謂吞滅一切眾生五濁煩惱垢污故云以此佉字等。",
        "from": "X23n0439_006:0590a21_0",
        "context_with_next_sentence": true
    },
    {
        "source_sentence": "【疏】又其真言唯說十二等者其真言即縛字也此縛字詮一切諸法語言道斷義若法本來不生則離諸因緣是故語言道斷故下疏云以辟支佛智慧深利見一切集法皆是滅法故名證寂然界住此三昧時能觀諸法如涅槃相無可宣說名極滅語言三昧以此因緣不樂說法欲滿眾生願故但以神力加此一字以為真言淨除於業生者謂能淨除因緣造作之生令得大空智生故曰淨除於業生也。",
        "from": "X23n0439_006:0590a24_0",
        "context_with_next_sentence": true
    },
    {
        "source_sentence": "【疏】法住法位等者真如住在諸法之中名為法住法有染淨離染得淨分位顯之故名法位此約理事差別或真如法即所住即法位唯約理明言性相常住者謂真言如實體性真言如實行相有佛無佛而常有故亦可性是常住相是無常既爾云何言性相常爾答性相無二故又性常是常相常是無常不由如來出世故問常住音聲可爾無常音聲言說豈非如來說耶釋曰法本無常但由佛顯故。",
        "from": "X23n0439_006:0590b08_0",
        "context_with_next_sentence": true
    },
    {
        "source_sentence": "【疏】隨一一真言等者謂如來以普門加持現出普門之身隨一一身皆有真言故名一一真言名成立中者謂一一真言或廣或略於其中間或將一字義成立一切字義如以迦字成立一切字者迦是無作義若以此字成立一切字時者一切字皆成無作具如下疏言皆如因陀羅宗者謂天帝釋自造聲論彼中有如是義故又或如天帝釋殿上網互相涉入重重無盡故言皆如因陀羅宗也。",
        "from": "X23n0439_006:0590b16_0",
        "context_with_next_sentence": true
    },
    {
        "source_sentence": "【疏】無苦集等者謂入阿字本不生門故即了苦集滅道本來不生而但有真諦如水結成氷氷即是水無別水也但以眾生迷於苦集失法性水若入阿字門了達苦集本來不生即會法性而但有真諦故云無苦集等。",
        "from": "X23n0439_006:0590b24_0",
        "context_with_next_sentence": true
    },
    {
        "source_sentence": "【疏】又知八倒等者一切眾生由迷倒故計一切法是淨是樂是常是我今觀念處是不淨是苦是無常是無我如是念處除四倒已若執不捨復成四倒今入阿字門故了知念處本來不生但是法界成真實念處故云又知八倒等言知四如意等者四如意者欲勤心觀也一切神通由此發故仁王疏云欲勤心觀以定為體性又寶積經云菩薩摩訶薩依靜慮波羅蜜多故獲是欲三摩地斷行成就修如意足如是勤心觀三摩地斷行成就菩薩摩訶薩依如是等欲勤心觀助發定法極善修治極善成立自在轉故能善修習四如意足成就四種如意足已隨其願欲證得現前能示非一種種神變菩薩摩訶薩雖現無量神通變化皆為度脫諸眾生故等言本不生者謂如是神足以阿字門四句求之皆無所得即知本來不生全是法界故得成就法界神通爾言知是處非處等者知是處非處即佛十力第一力也若出體時尅性以慧為性若取相應即兼心等四蘊為性若取眷屬五蘊為性即定共道共無漏色等助成慧體故謂知諸法因果相當名為是處因果相違名為非處寶積經云言是處者有所攝受謂離殺者能感長壽離不與取能感大富離邪欲者感貞良妻如是說者斯有是處言非處者無所攝受返上可知言知自心等者謂一切眾生本有佛知見性由不如實知故名為無明失佛如來種種智力若如實自知時即名之為明等者等取大悲及方便故言本不生者謂眾生等雖知佛有如是智力但是信知不能成於諸佛如來自然智力若了阿字本不生故即是如實而知自心初發心時便成正覺不由他悟故言六蔽本不生等者乖違理性障蔽真言即是六度所治貪等六種煩惱但從妄起推入阿字達本無生離彼中流故昇彼岸也言知十八種法者即是不共餘乘所有法也大寶積經云第一諸業無有誤失不共佛法所謂如來身業畢竟無誤失故若往來坐臥威儀端嚴身光極照觸彼眾生令與樂受身無過相如來語業無有誤失為實語如義語等如是一切語言無有過相如來之心無有誤失不捨甚深定法於一切法無礙智見任運而轉是名諸業無失第二言無卒暴不共佛法謂如來一切言音本無卒暴何以故久已永離愛恚諍訟等故第三念無忘失不共佛法謂如來正念無忘失故何以故蓋住於靜慮解脫三摩地等不廢忘故觀有情心行如其所應宣說妙法於諸義法訓詞辯才無礙解中無忘失等第四無不定心不共佛法謂如來若行若住若坐若臥若食若語若默常處深定無出離時何以故由如來證得甚深三摩地無障礙靜慮等永離散亂之心故第五無諸異想不共佛法謂如來無諸異想乃至於持戒者其心無愛於犯戒者其心無恚等故名如來無種種想第六無揀擇捨不共佛法謂如來已脩聖道而證此捨非未脩道而有證故如來捨者能轉梵輪悲愍眾生無高不遠離二邊超過一切思量揀擇等第七志欲無減不共佛法所謂如來善法志欲無減大慈志欲無減大悲志欲無減說法志欲無減等第八正勤無減不共佛法所謂不捨所化眾生正勤乃至不緣食飲相續說法中無暫廢等第九念無退減不共佛法謂如來證得菩提無間觀察一切眾生去來諸心相續知已如來於中畢竟了知無有忘失等第十三摩地無有退減不共佛法所謂佛三摩地乃至若生死際平等即涅槃際平等以如來證入如是平等性故於三摩地而無退減等第十一智慧無減不共佛法所謂如來具悟入一句百千大劫說無盡智於一切處無障礙智等第十二解脫無減不共佛法謂薄伽梵遠離一切執著二邊故得解脫如是解脫前際無縛後際無轉不住現在故等第十三身業智導不共佛法所謂如來一切身業智為前導隨智而轉等第十四語業智導不共佛法所謂如來一切語業智為前導隨智而轉等第十五意業智導不共佛法謂如來一切意業智為前導隨智而轉等第十六過去無礙智不共佛法謂如來以無礙智能知如是無量無邊過去世中所有諸佛國土若成若壞等第十七未來無礙智不共佛法所謂未來世中所有如來或當出現或當滅度等彼一切相如來於此悉能了知等第十八現在無礙智不共佛法謂如來於現在世十方一切諸佛土中所有諸佛諸菩薩眾諸聲聞眾諸獨覺眾若干差別悉能了知等是名十八不共佛法復以此法入阿字本不生故則不共之義尤異餘宗也。",
        "from": "X23n0439_006:0590c05_0",
        "context_with_next_sentence": true
    },
    {
        "source_sentence": "【經】謂阿字門等者凡開口最初皆有阿聲即此阿聲為一切眾聲之母能生一切真言之聲故名為母又此阿聲生十四音成十二章疏中不顯故須區別依涅槃經本母抄略示方隅分之為三初釋章題二釋章數三釋音數且初題云悉曇章梵語悉曇此云成就准聲明中即是男聲八轉中屬於業聲業謂造作以此為本而能成辦諸章文字及名句等故云成就又古譯為吉法應云悉達磨悉是娑字從女聲呼詮妙善等義達磨是法故云吉法上皆不正具足應云悉曇囉窣堵此云成就吉祥章第二釋章數者此悉曇章句總而言之不出四十五字所為和會音有十二字除助巧等毗聲有二十五字超聲有八字此等諸字展轉能生一切聲字由是分十二章一切言音收攝皆盡謂先以短聲阿字流入短聲迦佉誐伽仰遮車若社壤吒咤拏荼拏多他那馱曩波頗磨婆莾野囉羅嚩撦洒娑訶等三十三字中歷呼一周即為第一章抄文傷略應更將長聲阿字似前短聲阿字流入長聲迦字乃至末後長聲訶等三十三字更以伊字流入枳嵠儗岐嶷止齒耳誓仍(上)徵癡[口*尒]遲抳底體你提[寧*頁]比庀未婢銘伊哩里尾屣始枲呬等三十三字乃至從惡字流入脚却[虍七+(一/(匚@一)/(乳孚))][酉*(虍七+(一/(匚@一)/(乳孚)))][虍七+(一/(匚@一)/(乳孚))]酌綽弱杓若卓逴橈濁搦跢托惱度諾博濼毛(上)薄莫藥洛洛縛灼朔索郝等三十三字如上歷遍方成第一章體乃為盡理不爾則音義不足矣次明第二章上第一章若以阿阿等單單為頭歷下諸字遍而為一章今第二總以十二音歷下諸字為第二章謂先以阿阿伊縊至暗惡聲歷下三十三字一一相梯循歷俱遍如迦迦枳鷄矩俱計蓋句嬌劒脚等一周竟次以佉字為頭如上輪次而作一周謂佉佉企溪乃至欠却如是三十三字循歷周遍即為第二章若和會者阿阿即迦迦伊縊即枳鷄乃至暗惡即劒脚等次明第三章即複呼章謂以迦字次第歷配下三十三字如迦佉(短二合)迦佉(長二合)吉企(二合)吉溪(下同)屈齬屈驅枳契枳愷屈去屈[起巳+香]訖欠訖却次歷誐伽仰乃至訶字遍為第三章次以此下誐字却從迦字歷配如誐迦誐迦誐枳誐鷄至誐劒誐脚如是三十三字配歷遍為第四章次以齒音五字最後若字從迦字歷直至訶字為第五章如是取舌上音第五字舌頭音第五字脣音第五字一一為頭歷配迦字至訶字一周竟為第六第七第八章又以超聲野囉攞嚩四字一一為頭如前歷配作四周竟即是第九至第十二章大般涅槃由此立十二章今抄釋此章雖支體鈎鏁上下分明似有未周且如毗聲二十五音先取迦字次第合配佉字直至訶字又於五類音中各取一字合配迦字直至訶字而為六章足前單呼二章共為八章次於超聲八字以野字從迦字合配次以囉囉嚩三字如前合配都成十二下有捨洒娑訶四字不取為頭合配諸字若俱取之章數則成十六是故不取若不取者則有取音不盡之失今為改之謂以 阿 阿 伊 縊 塢 烏 翳 藹 污 奧 暗 惡十二之音如是依平上去入位次調停令其不差名和會音和諧會通毗超等音不雜亂故成十二章先短聲阿字流入短聲迦佉誐伽仰乃至娑訶即成第一短聲阿字等章次以長聲阿字流至長聲迦佉誐伽昂乃至次第直至娑訶即成第二長聲阿字等章又以伊字流至枳企儗祇倪乃至洗呬為第三伊字等章又從縊字流入鷄溪倪祇霓乃至斯奚為第四縊字等章又以塢字流入短聲舉齬語瞿虞乃至蘇虎為第五塢字等章又以烏字乃至脚字隨音流入次第如前即成烏字乃至脚字等名十二章以此確定十二章數然後更以二二合三四五合等一音為主餘音為伴則有無量音聲之章如天帝網不相妨礙若如此者則無取字不周之失覽者知焉後釋音數者分二初總後別且初悉曇之字不但開之為一十二章亦總能收攝一切音類謂阿阿乃至暗惡如此方十六聲以為定矣。",
        "from": "X23n0439_006:0591c08_0",
        "context_with_next_sentence": true
    },
    {
        "source_sentence": "問如上阿阿二字乃至暗惡即有一十二字何故經言十四音耶。",
        "from": "X23n0439_006:0592c01_1",
        "context_with_next_sentence": true
    },
    {
        "source_sentence": "答謂此十二字後有助巧聲哩狸里狸四箇字故若爾更添四字應成十六然此四字不得為母但為助巧隨於彈舌直呼之中各取二來故成十四如以迦字合哩狸時梵書即是  此但西方凡俗通用之字若聲明中梵書即是  又如以迦字合里狸時梵書即是  若助巧者梵書即是  若知四字收攝之處本體即是囉羅二字故不俱取有取十二音中後之二音為助巧音非也後別釋者謂此一十四音字輪品中但列其音未顯其義令觀行者支分不具今別釋之且第一短聲阿 字者有三義一約不破壞者謂一體三寶體性堅固猶如金剛以不壞故無有盡滅故無盡滅故即是真常真常即是大般涅槃二約不流者如來九孔無漏失故九孔者二眼二耳二鼻語門二隱竅也即五根無失如來法身五根名言尚不可得況有流耶真常之體即是涅槃三約依功德者非謂積功累德但是本有性淨之功德故此即所顯真常涅槃由此三義故名為阿次明第二長聲 阿字門即是本不生之行也梵語阿字詮阿闍梨義阿闍梨有四義一者依教授義令生善故即親教者二者依制度義阿毗曇也顯諸大乘戒威儀故三者依聖人義梵語阿哩也(二合)此云遠惡義翻為聖人總目十地諸聖人故四者依教誨義即教示誨導止惡脩善故由此四義故名為阿第三伊字門者約聲明中是女聲也謂伊字所顯即佛法也佛法有二一證法二教法證法有二一所證謂涅槃真理二能證即正體智教法亦有二一者通即總舉三乘二者別即大般涅槃依是教法淨脩梵行正智圓滿證大涅槃今伊字中詮顯此法故曰伊者即是佛法也第四縊字門者縊者自在義依二種釋初總明自在後別明護法且初言自在者借喻以顯以自在天外宗所計能生一切即自在天為世間之父母故名為世尊如理趣經說外道微未底聞佛說諸法無生本來清淨即作是言此義不然自在天常而是一切萬物父母能生諸法能作能造安立世間於是如來以種種道理詰難於彼而理不通因得正見今諸佛妙法若對自在天時塵沙陪數豈可為喻以自在天世人知故故引為喻上來總明自在下別明護法者一約大梵二約護世三約能說四就所為五就所斷且初言自在者名為大梵即大梵天王也然色界四禪總名梵世初禪第三亦名大梵今此所引即第四禪梵王此梵天王以縊字為種子謂所流之法名曰自在若受持者即名護法此外道所計也若佛法中大梵無過真常佛性自然皎潔況之如天自在無礙有若於王若受持者則名護法護法有二一自受持依之脩證二令他受持同適真趣任持弘護令不斷絕是真護法是故縊字名曰自在二又自在者名為護世即四天王也以此四王能護世故言四王者東方名為持國是乾闥婆主南方名為增長是鳩盤荼主西方名為醜目或名廣目是諸龍主北方名為多聞是藥叉主此四天王及諸眷屬常護世間皆能擁護如來之法亦能為他敷揚宣說又四護世者表四無礙解亦是四無量四攝法等由依此等即能自護及能護他故曰依護世也三約能說者又縊者是能自在說也即證大涅槃得真解脫名為自在大解脫中有八自在為令眾生得是自在故施設一乘令勤脩習故言能自在說也四約所為者謂此縊字詮於所為能自在故謂修集方等經典也方等是經典之所詮樂修方等常習是經典依是經典悟方等理如是修悟本為何耶為欲證得大般涅槃大自在故故曰就所為故五就所斷者謂此縊字詮於所斷能自在故所斷法者謂嫉妬纏是自在障故須斷之即隨喜功德是能持之妙藥諸有情類自無始來業垢深重見他得利或他勝己心生熱惱常欲摧彼令不如意由是繫縛長淪三界不得自在諸善功德悉被穢之若欲出離得自在者必須斷之若除斷已一切諸善皆得圓滿故能宣揚大般涅槃法故曰就所斷也是故縊者名為自在次明第五塢字門者塢字詮一切法譬喻不可得故若有譬喻不為勝上即大涅槃於諸方等最上教中更出過故亦云上上故云譬喻不可得故第六烏字門詮無慧念義良以無義正念於一切法妄計有我故使世間多多有情於秘密藏而生謗毀秘密所謂涅槃真我一切有情迷之妄計猶如王子失寶刀喻寶刀王子持去貧者讇言真乘菩薩詮之群生妄計由是別開方便破彼執情顯示諸法實無有我除彼無慧念故云烏者詮無慧念也第七翳字門詮一切法求不可得義謂佛性涅槃遠離性相心言罔及非可求故金剛般若云若以色見我以音聲求我是人行邪道不能見如來故曰翳者詮一切法求不可得也第八藹字門藹者二義一者詮一切法自在不可得義言自在法對待立之對抅縛故說名自在今佛如來得真解脫是真自在言不可得者謂真常理中縛解二名皆不可得即是藹字如實之義二藹者是威儀勝聲如來威儀進止無非利益一切眾生故曰藹者是威儀勝聲等第九污字門詮煩惱義煩謂煩擾惱謂惱害由此或能煩擾行人惱害功德即是根隨俱生分別分別麤淺入見即除俱生細故佛果方盡又呼此字時有執取聲執取是漏漏者名之為流如來不流不流者即不動不動即無生佛體真常本無生滅無生無滅名大涅槃故此污字詮一切法煩惱不可得也第十奧字門者詮大乘義大乘義者即是真常是真常者即是究竟今究竟義但是所詮大乘有二一者通取一切大乘於前九部中得為究竟故謂我此九部法入大乘為本二者明此涅槃所顯圓極以為究竟又外道經書對於內教得名為諸所顯法近皆非究竟今大乘經所顯之義稱理盡性皆名究竟故曰奧者詮大乘義等第十一暗字門者能遮不淨物義謂金銀寶物正是所遮世間貧者乃曰沙門觀念修行用祛貪愛由金寶等是世所珍凡情覩之皆生愛著由是牽生諸有漏業故名不淨諸佛弟子皆應捨之捨有二種一以自所有施於三寶二於他處有不起貪愛若不捨者終日防護疑阻他人於己修行全成無暇故趣道之流必須棄捨又不但能捨一切寶等諸不淨物然實事捨一切煩惱故成就品云又於他月悉捨內外所有即此義矣由是此字亦能顯大菩提果義也故曰暗者詮能遮不淨物義第十二惡字門者詮一切法遠離不可得義謂始覺智生即無不覺爾時始覺即是本覺始本不二名究竟覺是故證涅槃時無明轉為明無明即明故無所離菩薩入涅槃時見一切眾生本來寂滅以證諸法無所離故故名入證大般涅槃故曰惡字詮一切法遠離不可得義也又文殊問經字母品云阿(上)字是無常聲阿(去)(引)字是遠離我聲伊(上)字是諸根廣博聲伊(去)(引)字是世間災害聲塢(上)字是多種逼迫聲汙(引)字是損減世間多有情聲[口*呂]字是直軟相續有情聲[口*呂](引)(去)字是斷染遊戲聲力字是生法相續聲[口*慮](引)字是三有染相續聲曀字是起所求聲愛(引)字是威儀勝聲汙字是取聲奧(引)字是化生之聲暗字是無我所聲惡字是沈沒聲然上略明十二字義正此所要故疏序云此中有一二重缺者莫由此乎。",
        "from": "X23n0439_006:0592c02_2",
        "context_with_next_sentence": true
    },
    {
        "source_sentence": "【疏】如諸外道計等者謂有外道諸論師等離因計有作等和合故有果報若行者三密之中見有作等則有同外道且作乃作者相因待生則無決定之相若執為決定則不異外道故中論破云汝謂作者有作即為無因無因故不能生果等。",
        "from": "X23n0439_006:0594b02_0",
        "context_with_next_sentence": true
    },
    {
        "source_sentence": "【疏】中論觀六種等者六種即是地水火風空識也今正取空如彼論偈云有相無相中相則無所住離有相無相餘處亦如是此顯有無二相皆無所住空既如是餘五亦然又偈云是故知虗空非有亦非無非相非可相餘五同虗空等今佉字門於一切法有相無相皆無所住如虗空等故故云中論觀六種等。",
        "from": "X23n0439_006:0594b07_0",
        "context_with_next_sentence": true
    },
    {
        "source_sentence": "【疏】復次若人不動本處等者彼論問曰汝雖種種門破去去者住住者而眼見有去住答曰肉眼所見不可信也是故疏云若人不動本處即是所詣處也。",
        "from": "X23n0439_006:0594b13_0",
        "context_with_next_sentence": true
    },
    {
        "source_sentence": "【疏】而言毗婆舍那等者毗婆舍那此云勝觀未審屬何勝觀能破煩惱耶若屬觀品觀品是慧慧是能歒煩惱是所歒此正辨戰歒之體總此問意云然一切法中如諸論所破我義皆不得成故智慧煩惱畢竟屬於誰人今時而言毗婆舍那能破煩惱耶。",
        "from": "X23n0439_006:0594b16_0",
        "context_with_next_sentence": true
    },
    {
        "source_sentence": "【疏】明暗畢竟不相及者謂相違法理必不俱云何能破此文正難不可說斷若論斷義性相不同故華嚴十地品云非初非中後此約性也三際求之不可說斷則無斷也十地論云譬如燈焰前中後取故此約相也三時齊取可說斷斯則經論相反意旨相成何者以論假三時乃知無性方合經意以非初非中後即是無性是則性相無礙無斷之斷也。",
        "from": "X23n0439_006:0594b21_0",
        "context_with_next_sentence": true
    },
    {
        "source_sentence": "【疏】又一切法本不生者此下約頓一向全真更無斷義立戰歒者就世間談論也。",
        "from": "X23n0439_006:0594c04_0",
        "context_with_next_sentence": true
    },
    {
        "source_sentence": "【疏】所起慢心等者謂吒字門一切諸法慢不可得入此門者不見彼此勝劣之相若起高下不平等見名之為慢唯識論云云何名慢恃己於他高舉為性能障不慢生苦為業謂若有慢於有德處心不謙下由此生死轉轉無窮此慢差別而有七種一慢於他劣朋友等而生高舉名慢二過慢為於等中謂自勝他三慢過慢於他勝中謂己勝故四我慢於五薀中執我我所故五增上慢於一切殊勝功德未得謂得故六卑慢於他勝中自不如他却於他慢如奴欺阿郎七邪慢於無得中生其高舉或於增上法而起邪見等故此吒字門能對治也。",
        "from": "X23n0439_006:0594c06_0",
        "context_with_next_sentence": true
    },
    {
        "source_sentence": "【疏】今觀諸法無生等者謂欲對治如是七種慢故而觀諸法本來不生言乃至者復觀諸法本無造作如虗空性遠離去來一合之相諸行遷流心之影像因緣所生如是等法皆不可得則知阿耨菩提於法平等無有高下也。",
        "from": "X23n0439_006:0594c17_0",
        "context_with_next_sentence": true
    },
    {
        "source_sentence": "【疏】由此五字門等者一本不生即阿字也二離言說即嚩字也三自性清淨即囉字也四無因緣即訶字也五如虗空相即佉字也何以故由此五字門長養不可得謂此五字門即是地水火風及虗空故地能持種水以潤之火以溫之風以皷之虗空不礙從種滋長乃至華果名為長養由本不生故長養亦不可得也。",
        "from": "X23n0439_006:0594c22_0",
        "context_with_next_sentence": true
    },
    {
        "source_sentence": "【疏】無量義經等者今疏指彼經釋成女人是梵行者怨彼經云譬如健人為王除怨怨既滅已王大歡喜賞賜半國之封悉以與之持經之人亦復如是於諸行人最為勇健六度法寶不求自至生死怨歒自然散壞證無生忍半佛國寶封賞安樂言半佛國寶者即屬菩薩七地位也又彼經云若善男子善女人發菩提心與大悲意欲度一切苦惱眾生雖未修行六波羅蜜六波羅蜜自然在前即於是身得無生法忍生死煩惱一時斷壞旨第七地大菩薩位是為半佛國寶也。",
        "from": "X23n0439_006:0595a05_0",
        "context_with_next_sentence": true
    },
    {
        "source_sentence": "【疏】娜字門等者梵語正云難(上)那此名施也又不空羂索經云解一切法離名字相不可得故梵語娜麼此譯云名娜具多義各隨義辨不相違也。",
        "from": "X23n0439_006:0595a15_0",
        "context_with_next_sentence": true
    },
    {
        "source_sentence": "【疏】如人為縲紲者論語孔注云縲黑索紲攣也所以拘罪人也今借喻之言若息念時等者謂阿脩羅被天帝縛念欲還宮縛不得脫若息鬪心之時其縛自然除矣是知縛解但在自心非由他也言何況業煩惱等者業煩惱縛謂凡夫等無為縛謂二乘也意生縛謂菩薩也。",
        "from": "X23n0439_006:0595a18_0",
        "context_with_next_sentence": true
    },
    {
        "source_sentence": "【疏】婆字等者謂此字門詮一切法有不可得又准不空羂索云解一切破壞性不可得故梵語般若此云破壞言破壞者即是有不可得但以性字義有別也謂此有不可得復不可得故云解一切法破壞性不可得若差別者此中以阿字門遮一切有名一切法有不可得彼中并能遮阿字俱皆不存故彼云解一切法破壞性不可得也。",
        "from": "X23n0439_006:0595a24_0",
        "context_with_next_sentence": true
    },
    {
        "source_sentence": "【疏】有謂三有等者言三有即欲色無色也乃至者超越九有謂六欲天及人為一四禪四空處共成九也言二十五有者謂四州四惡趣大梵六欲天無想五淨居四禪四空等也。",
        "from": "X23n0439_006:0595b07_0",
        "context_with_next_sentence": true
    },
    {
        "source_sentence": "【疏】即是三昧王等者謂婆字門詮一切法有不可得故又以從因緣有故具足一切字門故即是三昧者由勝諸三昧故名三昧王能破二十五有者准涅槃經說菩薩住無畏地得二十五三昧壞二十五有所謂得無垢三昧能壞地獄有得無退三昧能壞畜生有乃至得我三昧能壞非想非非想處有是名菩薩得二十五三昧斷二十五有如是三昧名諸三昧王入此三昧王時若欲吹壞須彌山王隨意即得等今此婆字三昧復為二十五三昧之王獨能破壞二十五有是以疏云今觀諸有從緣即是本不生義乃至能破二十五有也。",
        "from": "X23n0439_006:0595b11_0",
        "context_with_next_sentence": true
    },
    {
        "source_sentence": "【疏】由此義故名為破有法王者謂由此一切法有不可得及無作無行等義故即是三昧王三昧釋迦如來住此三昧而現出世加持之迹能破二十五有眾生覩此號為破有法王然實阿字門中二十五有本來不生更何所破又一切法皆入阿字體即法界若一切法體即法界本來不生二十五有亦即法界本來不生釋迦牟尼亦即法界本來不生既一切法皆是法界本來不生即同虗空何有虗空能破虗空何有虗空被虗空破者若如此解時即是解婆字門一切法有不可得及解羂索經中一切法破壞性不可得義也若如是者此與羂索為一為異究竟無異此中阿字即是彼中性字彼中性字即是此中阿字阿者詮一切法本不生義本即性也思之。",
        "from": "X23n0439_006:0595b22_0",
        "context_with_next_sentence": true
    },
    {
        "source_sentence": "【疏】中論以種種門等者即彼論說二十餘門謂觀因緣觀六情觀五陰乃至觀四諦觀十二因緣為門名種種門言識觸受愛四法皆無等者謂眼見色時即有識生次起於覺觸觸有澁滑受遂領納於可意境生於愛染今見可見法無故識等四法皆無是故十二因緣分亦無也又一切有情非如木石無所識知無所觸受但隨境分生諸識等成十二因緣真言行者以三密方便得見不思議境界時雖有所識知所觸受由以囉字淨故而不生愛執以無愛故十二因緣亦無也。",
        "from": "X23n0439_006:0595c11_0",
        "context_with_next_sentence": true
    },
    {
        "source_sentence": "【疏】如中論三相等者彼論說有為法有三相謂生住滅相無為亦三謂不生不住不滅今觀有為無為法體體性皆空與誰為相耶及十二門廣說三相不勞繁引。",
        "from": "X23n0439_006:0595c21_0",
        "context_with_next_sentence": true
    },
    {
        "source_sentence": "【疏】如彼三昧者若近指者嚩字門名為語言道斷三昧若遠指時即三昧王三昧故不思議也。",
        "from": "X23n0439_006:0596a01_0",
        "context_with_next_sentence": true
    },
    {
        "source_sentence": "【疏】如說日可令冷等者謂娑字諦不可得諦者實也如諸法真實相知離於顛倒如日可令冷月可令熱世尊誠諦之說終無差異故藥師云日月輪可令墮落妙高山王可使傾動諸佛所言無有異也。",
        "from": "X23n0439_006:0596a03_0",
        "context_with_next_sentence": true
    },
    {
        "source_sentence": "【疏】亦空亦假亦中者謂娑字門中遠離二諦四諦等相本來平等亦空亦假亦中雖三而一雖一而三不相妨礙但隨根施設強立三名入此字門即知一切法即空即假即中無一二三而一二三無一二三是遮一二三而一二三是照一二三若無遮無照即是娑字門諦不可得。",
        "from": "X23n0439_006:0596a07_0",
        "context_with_next_sentence": true
    },
    {
        "source_sentence": "【疏】因有六種等者此訶字門詮一切法因不可得謂六因五因等六因者俱舍頌云能作及俱有同類與相應遍行并異熟許因唯六種五種者一生因即是業煩惱等及外草木子是名生因二和合因如善與善心和合不善無記亦爾三住因如下有柱屋則不壞內有四大無量煩惱眾生得住四增長因由衣服飲食等故令眾生增長如外種子火所不燒鳥所不食則得增長如諸沙門婆羅門等依因和尚善知識等而得增長等五遠因譬如因呪毒不能中依憑國王無有盜賊如水鑽人為酥遠因父母精血為眾生遠因等。",
        "from": "X23n0439_006:0596a13_0",
        "context_with_next_sentence": true
    },
    {
        "source_sentence": "【疏】當知最後無依等者謂前諸字皆依後字展轉待因成故當知此最後訶字則無所依還以阿字無住之體而為其本過此無字可說是故更無所依也言故說無住為諸法本者謂到此無言說訶字處則無所住即此無住名大涅槃涅槃以無住而為本故。",
        "from": "X23n0439_006:0596a24_0",
        "context_with_next_sentence": true
    },
    {
        "source_sentence": "【疏】但以種種因緣等者如以迦字無作乃至訶字無因等義觀本不生或以幻焰水月乾城等觀本不生名為種種因緣也。",
        "from": "X23n0439_006:0596b05_0",
        "context_with_next_sentence": true
    },
    {
        "source_sentence": "【疏】云何一切字成立一字等者一切字者即五箇故字也此五故字一是迦字無作二是佉字虗空無相三是誐字無行四是伽字無合此取毗聲五類音中第一牙音例下四類及超聲八字但取最後一字故稱乃至五是訶字無因即以此等諸字成立本不生阿字故云云何一切等。",
        "from": "X23n0439_006:0596b08_0",
        "context_with_next_sentence": true
    },
    {
        "source_sentence": "【疏】云何逆順旋轉等者以阿成迦字乃至成訶字名為順成還以訶字展轉反成阿字名為逆成逆順既爾釋破例然。",
        "from": "X23n0439_006:0596b14_0",
        "context_with_next_sentence": true
    },
    {
        "source_sentence": "問今言相成行相云何。",
        "from": "X23n0439_006:0596b16_1",
        "context_with_next_sentence": true
    },
    {
        "source_sentence": "答為此諸字各具有空中三種之義今疏顯示以中成中如以阿字本不生義成迦字本無作義乃至訶字本無因義或以訶字本無因等義還成阿字本不生義准此理應更有以中成有以中成空以有成有以有成空以有成中或以空成空以空成有以空成中之義更有交絡超間相成更互釋破無盡之義如理思之。",
        "from": "X23n0439_006:0596b16_2",
        "context_with_next_sentence": true
    },
    {
        "source_sentence": "【疏】如是以八種之門等者即釋立破為六加逆順成八種故於前六門中具含六相但疏秘密如初一字釋一切時即是同相義相順故成立相易知破義是壞相次疏指餘三相也為一切法者即是總相依般若從色乃至一切種智一一別異說之即別相異相也前後互舉六相備焉。",
        "from": "X23n0439_006:0596b23_0",
        "context_with_next_sentence": true
    },
    {
        "source_sentence": "【疏】心門轉故者心即菩提等心門即無擁之義謂前以八種之門旋轉說之依摩訶般若別異說之則義有無量今約真言住心品次第分別謂以薀處界等對治我法二執開示心之實相名開心實相門更約違世順世等八心次第說之名心門轉又約百六十心麤細極細歷三劫說之皆有淺深顯密之相復從菩提心門轉入大悲心門從大悲心門轉入方便心門等如住心品廣說。",
        "from": "X23n0439_006:0596c05_0",
        "context_with_next_sentence": true
    },
    {
        "source_sentence": "【疏】如彼論四念處品廣說者彼說四十二字此當初五乃至末後第四十二之荼字即知一切法必不可得波荼秦言必也故云必不可得也。",
        "from": "X23n0439_006:0596c13_0",
        "context_with_next_sentence": true
    },
    {
        "source_sentence": "【疏】如觀鏡等者如人臨鏡則面像現此由因緣和合故有謂以質因鏡緣而影法生若是推研色塵之相現前不謬即是假名又此研字應從於女美惡之相現前不謬義似愜當種種推求此法非從鏡有何以故質未到鏡則無像故又非面作何以故未有鏡則無像故又非執鏡者作何以故無鏡無面故如是推尋求覓都不可得即是其空又非無因緣而得顯現故名為假假不異空空不異假即是其中故中論云因緣所生法我說即是空亦為是假名亦是中道義是故三相不同而同不異而異此兩句名具遮表不同者三相有別以遮同而同者表一體故不異者遮三體故而異者表三相故是名法界不思議中道緣生非是世間論師等所能思議耳。",
        "from": "X23n0439_006:0596c16_0",
        "context_with_next_sentence": true
    },
    {
        "source_sentence": "【疏】如涅槃經等者涅槃經云俄者一切諸行破壞相故若者是智慧義(若南智也)拏者非是聖義喻如外道那者三寶安住無有傾動喻如門閫摩者是諸菩薩嚴峻制度所謂大乘大般涅槃是名為摩已上四字皆有結句又准文殊問字母品仰者是五趣清淨聲[口*欀]者是制伏他廣聲拏者是除諸煩惱聲曩者是遍知名色聲莽者是息憍慢聲此與涅槃各據義別不可一准。",
        "from": "X23n0439_006:0597a05_0",
        "context_with_next_sentence": true
    },
    {
        "source_sentence": "【疏】即是常故不流者一一三昧門等皆是加持之相覈其至極但是寂靜涅槃之相法爾已來恒常如是即是常故不流此常不流句是涅槃經涅槃真常故不可遷流若有流動即有出生今既不流即是無生以無生故即無盡滅無生無滅即是本來堅固之體堅固之體即是法身此法身者即是涅槃雖常處生死教化眾生而不捨涅槃之性故肇公云旋風偃岳而常靜江河竟注而不流等言即是諸佛加持身者身者積聚謂此聲字一一皆是入佛三昧之門而能圓滿一切自他之願諸功德法所積聚處故名為身又從佛加持現起即是諸佛加持身也。",
        "from": "X23n0439_006:0597a13_0",
        "context_with_next_sentence": true
    },
    {
        "source_sentence": "【疏】具足眾勝願者前云圓滿一切願梵云薩嚩奢即所希求之願今梵云嚩嚧即是能與之願謂自願已滿轉受於他即與前願字義不同也。",
        "from": "X23n0439_006:0597a24_0",
        "context_with_next_sentence": true
    },
    {
        "source_sentence": "【疏】假使十方等者即十方諸魔化作佛身說相似法等令轉易其心仍不疑惑等。",
        "from": "X23n0439_006:0597b03_0",
        "context_with_next_sentence": true
    },
    {
        "source_sentence": "【疏】若謂此說不然等者謂具足眾聖願真言決定義住不思議果即是世間難解難信之法故佛說偈引諸佛道同勸信印成若真言行者從師稟受如說脩行悉地無疑若為如說修行不獲如是悉地者即十方三世諸佛有違負本誓欺誑眾生本誓者三昧耶戒也謂三昧耶第四戒誓於一切眾生不應作一切不利益行諸佛大悲欲令眾生同證此果若諸眾生依法修行必定獲得如是如是不思議果若謂不然即不得名為真言矣故但有智信受無智疑悔譬如手執仙方不從明師稟受又不知修煉之決不肯服食却謗白日上昇者以為虗誕令成不可故須深信爾又違大誓者凡一切真言終句有莎訶者即大誓也梵語娑嚩(二合)訶此云本誓謂諸佛如來同一大誓故。",
        "from": "X23n0439_006:0597b05_0",
        "context_with_next_sentence": true
    },
    {
        "source_sentence": "【疏】韋陀世仙者韋陀云明外道四韋陀也世仙即是成就世間長年隱形自在之者號持明仙等也。",
        "from": "X23n0439_006:0597b19_0",
        "context_with_next_sentence": true
    },
    {
        "source_sentence": "【疏】一一皆入等者謂真言聲字三重漫荼羅中其相甚多故云一一如是一一真言由行者如理諦觀無不入於蓮華臺藏阿字之句此句是一切真言之本謂三重漫荼羅真言自迹皈本究竟寂滅之理是止息教迹處也。",
        "from": "X23n0439_006:0597b21_0",
        "context_with_next_sentence": true
    },
    {
        "source_sentence": "【疏】今此字輪亦爾等者如上於佛身上布作三重字輪漫荼羅法由如來身與字輪相作故名不思議也。",
        "from": "X23n0439_006:0597c02_0",
        "context_with_next_sentence": true
    },
    {
        "source_sentence": "【疏】採集以為鬘者謂採集眾華而為飾好梵云摩羅此譯為鬘按西土結鬘師多用蘇摩那華行列結之以為循貫無問男女貴賤皆此莊嚴或首或身以為飾好等。",
        "from": "X23n0439_006:0597c04_0",
        "context_with_next_sentence": true
    },
    {
        "source_sentence": "【疏】紫礦并虫食等者紫礦是樹汁作法乾之名之為礦即波羅奢樹汁其色甚赤用染皮氎又凡諸香物若有虫食者皆不得用為塗香又智論說塗香有二種一者栴檀木等摩以塗身二者種種雜香[打丁+鳥]以為末用塗其身及熏衣服并塗地壁也。",
        "from": "X23n0439_006:0597c08_0",
        "context_with_next_sentence": true
    },
    {
        "source_sentence": "【疏】薰陸者出於西方即樹膠夏天日炙鎔滴沙中在地有香謂之薰陸。",
        "from": "X23n0439_006:0597c13_0",
        "context_with_next_sentence": true
    },
    {
        "source_sentence": "【疏】三種辛藥者謂薑胡椒蓽苃也。",
        "from": "X23n0439_006:0597c15_0",
        "context_with_next_sentence": true
    },
    {
        "source_sentence": "【疏】然後依供養法等者供養儀式品攝頌云如是正業淨其身住定觀本真言主以真言印而召請先當示現三昧耶真言相應除障者兼以不動慧刀印稽首奉獻閼伽水行者復獻金剛座次應供養華香等去垢亦以無動尊等此是攝頌總攝一品之事向下次第而別顯之文廣如彼又准金剛瑜伽念誦法云復結金剛縛契竪忍願二度為針置於心上即誦密語曰三摩耶薩埵此即是發悟一切諸佛及諸弟子等密語乃至作三界威力契誦不動明王其密言如經彼印真言若有諸魔作障礙者皆悉遠離又以印觸諸香燈飲食等隨觸得清淨等行者臨時取以用之。",
        "from": "X23n0439_006:0597c16_0",
        "context_with_next_sentence": true
    },
    {
        "source_sentence": "【疏】先用 囉字等者囉字詮一切法垢不可得故供養品云現前觀囉字具點廣嚴飾謂淨光焰鬘赫如朝日暉念聲真實義能除一切障解脫三毒垢諸法亦復然先自淨心地復淨道場地悉除眾過患其相如虗空如金剛所持此地亦如是等。",
        "from": "X23n0439_006:0598a04_0",
        "context_with_next_sentence": true
    },
    {
        "source_sentence": "【疏】或依本教所說等者或者不定或依何等本教所說隨行者意或廣或略兼用召請真言及印且准阿彌陀如來念誦觀行儀軌所說行者每於定中見極樂世界七寶為地水鳥樹林皆演法音無量莊嚴如經所說無量壽如來在大菩薩眾會聞說無量契經行者即結寶車輅印想印成七寶車輅想此寶輅往彼極樂世界請無量壽如來并諸大菩薩眷屬乘此車輅不散此印便請來至道場住虗空中又結迎請聖眾印及真言奉請故無量壽如來赴此三摩地所成淨土道場受行者供養速得上上悉地等如彼廣說是名依本教請也言即示三種三昧耶等者一佛部三昧耶二蓮華部三昧耶三金剛部三昧耶且佛部者二手虗心合掌開二頭指微屈各附中指上節又開二大指各捻二頭指下第一文是也次蓮華部者二手虗心合掌二大指二小指各頭相著餘六指微屈如開敷蓮華葉形是也後金剛部者二手左覆右仰合背相著以右大指叉左小指以左大指叉右小指中間六指博著手腕如三股杵形是也言及與敷座等者准前蓮華三昧印稍屈指令圓滿即是結此印已想從印流出無量金剛蓮華遍漫荼羅中一一諸佛菩薩金剛眾聖各各得此金剛蓮華為座等。",
        "from": "X23n0439_006:0598a09_0",
        "context_with_next_sentence": true
    },
    {
        "source_sentence": "【疏】淨以不思議法界心者即囉字置空點想在頂上作心沐浴是也。",
        "from": "X23n0439_006:0598b06_0",
        "context_with_next_sentence": true
    },
    {
        "source_sentence": "【疏】然後住瑜伽座者即前五輪所成最上金剛地方輪是也言一心誦部主真言者部主有三如來部以大日為主蓮華部以大精進觀世自在菩薩為主或以馬頭為主金剛部以執金剛秘密主為主也。",
        "from": "X23n0439_006:0598b08_0",
        "context_with_next_sentence": true
    },
    {
        "source_sentence": "【疏】略為宣說等者彼經云菩提心者謂如實知自心乃至云心虗空菩提三種無二故經意欲令弟子發起斷樂心故欲令識知自心相故欲令遠離邪妄念故弟子若解了時即是知自皈依所能作真正發心等也。",
        "from": "X23n0439_006:0598b12_0",
        "context_with_next_sentence": true
    },
    {
        "source_sentence": "【疏】今正明本心常佛等者且成佛義如前已辨今就自宗本心常佛者故上經偈云我覺本不生(阿字本初不生義)出過語言道(縛字語言道斷義)諸過得解脫(麼字解脫繫縛義)遠離於因緣(訶字害煩惱離欲義)知空等虗空(法字出一切佉等虗空義)如實相智生(跛字無能勝義)已離一切暗(伽字是稠林闇冥義)第一實無垢(羅字淨法界心義)又上八字更互相釋且以下七釋成上一者先徵云何我覺是阿字本初不生耶次第釋謂語言道斷故乃至是淨法界心故又經云云何菩提謂如實知自心等華嚴經云菩薩應知自心念念常有佛成正覺如自心一切眾生亦復如是涅槃論云身外有佛亦非密身內有佛亦非密非有非無亦非密眾生是佛故微密言故以淨字甄之者世間最淨無如虗空故上經云越百六十心生廣大功德其性常堅固無量如虗空不染污常住本來寂無相無量智成就正等覺顯現故云今正明本心常佛也。",
        "from": "X23n0439_006:0598b17_0",
        "context_with_next_sentence": true
    },
    {
        "source_sentence": "【疏】所謂五所者即五支分謂四支及頂也。",
        "from": "X23n0439_006:0598c08_0",
        "context_with_next_sentence": true
    },
    {
        "source_sentence": "【疏】故譯者兼智至兼舉者謂淺釋時是金剛杵若深釋時是金剛慧故得義用兼舉也故下護摩品偈云復次秘密主我於往昔時不知諸火性作諸護摩事我今成菩提演說十二火智火最為初名大因陀羅等。",
        "from": "X23n0439_006:0598c09_0",
        "context_with_next_sentence": true
    },
    {
        "source_sentence": "【疏】當用乳木等者乳木謂木中有乳汁者名為乳木若用無乳木為此木者火天不饗不獲吉祥言謂桑穀之類者穀是楮也楮之有實謂之為穀此之二木有乳有穀護摩用之表獲吉祥非此之類是中不取故云當用乳木等。",
        "from": "X23n0439_006:0598c14_0",
        "context_with_next_sentence": true
    },
    {
        "source_sentence": "【疏】藉以生茅等者且茅之為物薄而用可大今阿闍梨方以智火燒弟子心垢受法王子灌頂若不誡慎或為魔得便故今以生茅為座表慎之至也此之表像俗諦亦有周易云初六藉用白茅無咎象曰藉用白茅柔在下也子曰苟錯諸地(錯謂錯雜即嚴飾也)而可矣藉之用白茅何咎之有慎之至也夫茅之為物薄而用可重故阿闍梨君子不得不依與疏三義第三相當行者由是因故當得四王奉座經云四天王言此上人將來成正覺時我等獻草即斯是也。",
        "from": "X23n0439_006:0598c19_0",
        "context_with_next_sentence": true
    },
    {
        "source_sentence": "【疏】第二句阿揭娜曳者此翻對與梵本不同也今此四字上下二字正應梵本中間二字與梵本及字門不相契會謂梵本二字即是二合仡誐曩(二合)也今譯為揭娜揭字通朅竭二音與誐字聲形不同聲形既然不同名義亦乃有異若顯示者梵本誐曩誐詮行義曩詮大空若揭娜者朅字當字門 佉字詮一切法如虗空不可得義又竭字當字門 伽字詮一切法一合不可得義為此乖訛所以疏主留置梵本在先一則順於古譯二乃要從師授已下例然。",
        "from": "X23n0439_006:0599a04_0",
        "context_with_next_sentence": true
    },
    {
        "source_sentence": "【疏】或本伽是行義等者伽字正音誐字此已下釋成誐字無行也從若是無師自覺已下釋成曩字大空也從故與娜等七字釋成誐曩二合之意也從以諸法無行已下釋成曳字義也言爾乃為大乘者大字應是火字謂此真言即是火天乘故也。",
        "from": "X23n0439_006:0599a13_0",
        "context_with_next_sentence": true
    },
    {
        "source_sentence": "【疏】重釋前句者謂以此鉢囉至若多九字二句釋前扇底羯囉作寂之義也且以鉢囉[目*焱]摩最勝義釋者謂以扇底一寂畢竟不可得故羯囉常作之又以羯囉常作畢竟不可得故扇底常寂由此寂而常作作而常寂故一切世間不能思議故故云鉢囉[目*焱]摩最勝也又以達磨[嗨每+(臼/工)]若多法生義釋者如文易知。",
        "from": "X23n0439_006:0599a18_0",
        "context_with_next_sentence": true
    },
    {
        "source_sentence": "【疏】以動寂畢竟等者動作也寂靜也此二畢竟無二故從本不生 阿(上)字菩提心句中具生 阿(長)字大悲根莖枝葉從此以無所得為方便故能證 暗字大空之華果言猶如火界能燒能養者能燒者謂以囉字二點之火畢竟淨除而證 惡字大般涅槃能養者即以 字三昧之水而溉灌之即成噁 字利他方便如是從因至果都合為一菩提樹王也下釋寶缾與此大同。",
        "from": "X23n0439_006:0599a24_0",
        "context_with_next_sentence": true
    },
    {
        "source_sentence": "【疏】凡息灾護摩先須作降伏等者謂若不先作降伏必為頻那野迦等之所留難故也言則當依法增加者謂於息灾真言之末莎訶之上加揭[口*栗]佷拏或佉陀耶鉢吒也等句便成降伏相應之用爾。",
        "from": "X23n0439_006:0599b08_0",
        "context_with_next_sentence": true
    },
    {
        "source_sentence": "【疏】先用漫荼羅主真言者此漫荼羅即護所也謂是聖賢受是供養大會之所也故下疏云若無漫荼羅當遶爐作一重漫荼羅置諸尊座位也言主者即火天也此中以火天而為主故言真言者即前火天真言是也。",
        "from": "X23n0439_006:0599b12_0",
        "context_with_next_sentence": true
    },
    {
        "source_sentence": "【疏】第三所成就物者謂是真言門中求悉地事所成就物准下經謂是計覩(幢)朅伽(刀)傘蓋履屣真陀摩尼寶安膳那藥(眼藥)等。",
        "from": "X23n0439_006:0599b17_0",
        "context_with_next_sentence": true
    },
    {
        "source_sentence": "【疏】如食金剛等者華嚴經云如人食少金剛終竟不銷要穿其身出在於外何以故金剛不與肉身雜穢而同住故於如來所種少分善根亦復如是要穿一切有為諸行身過到於無為究竟智所何以故此少善根不與有為諸行煩惱而共住故為證可知。",
        "from": "X23n0439_006:0599b20_0",
        "context_with_next_sentence": true
    },
    {
        "source_sentence": "【疏】復次普賢是遍法界至後段名法王之子者此亦是前八心之義也謂普賢至菩提心是最初種子心又慈氏至莖葉謂從此發生根芽是第二心莖字當第三疱種心葉字是第四葉種心又除蓋障至開敷是第五華種心及第六成果心又除惡趣至窮盡是第七受用種子果復成種心又是故以此至名法王之子是第八無畏依嬰童心也。",
        "from": "X23n0439_006:0599c01_0",
        "context_with_next_sentence": true
    },
    {
        "source_sentence": "【疏】次用三種三昧耶等者如下說一入佛三昧耶持明二法界生真言三金剛薩埵真言何以知耶彼處結云故此三種皆名三昧耶也由初三昧加持故在於胎藏不令夭折由次三昧加持故初出胎時離諸障[得彳]由後三昧加持故能傳家業備諸伎藝。",
        "from": "X23n0439_006:0599c08_0",
        "context_with_next_sentence": true
    },
    {
        "source_sentence": "【疏】一一歌詠至密印者謂此宗中一一名言皆有淺深二釋若淺釋時一一歌詠一一舞戲皆是供獻唄德節則之謂後漢書詔云歌所以詠德舞所以象功毛詩云情動於中而形於言言之不足故嗟嘆之嗟嘆之不足故詠歌之詠歌之不足不知手之舞之足之蹈之蓋情動之極也法華經云歌唄頌佛德又馬鳴菩薩自奏賴吒和羅曲五百王子聞之同時捨家入道前法華即是讚德後馬鳴即是說法此中即當密呪及印如常供養用四歌舞各有真言及印法故真言語業密印身業二初作意乃當意業即是三密加持之義也故曰一一歌詠等。",
        "from": "X23n0439_006:0599c13_0",
        "context_with_next_sentence": true
    },
    {
        "source_sentence": "【疏】吉慶阿利沙偈者阿利沙名如前釋行者授灌頂時一切世間有無量吉慶之事即同釋迦牟尼所有之慶也由此諸天咸共讚歎有十一偈前三偈皈依三寶次七偈八相成道然於八中而今涅槃如下疏指彼一偈總結三歸。",
        "from": "X23n0439_006:0599c24_0",
        "context_with_next_sentence": true
    },
    {
        "source_sentence": "大毗盧遮那成佛神變加持經義釋演密鈔卷第六",
        "from": "X23n0439_006:0600a06_0",
        "context_with_next_sentence": false
    }
]