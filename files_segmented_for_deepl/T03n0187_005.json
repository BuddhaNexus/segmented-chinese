[
    {
        "source_sentence": "方廣大莊嚴經卷第五",
        "from": "T03n0187_005:0565b05_0",
        "context_with_next_sentence": true
    },
    {
        "source_sentence": "中天竺國沙門地婆訶羅奉　詔譯",
        "from": "T03n0187_005:0565b07_0",
        "context_with_next_sentence": true
    },
    {
        "source_sentence": "音樂發悟品第十三",
        "from": "T03n0187_005:0565b08_0",
        "context_with_next_sentence": true
    },
    {
        "source_sentence": "爾時，佛告諸比丘：「菩薩處在深宮將欲出家，天、龍、夜叉、乾闥婆、阿修羅、迦婁羅、緊那羅、摩睺羅伽、梵釋四王，常以種種供具供養菩薩，歡喜讚歎。",
        "from": "T03n0187_005:0565b09_0",
        "context_with_next_sentence": true
    },
    {
        "source_sentence": "又於異時，諸天龍神乾闥婆等，各自思惟：『菩薩長夜成就眾生，以四攝法而攝受之，是諸眾生根器已熟，菩薩何故久處深宮，而不出家成道度彼？",
        "from": "T03n0187_005:0565b12_1",
        "context_with_next_sentence": true
    },
    {
        "source_sentence": "若不及時，恐致遷移善心難保，後成正覺而無可度。』",
        "from": "T03n0187_005:0565b15_2",
        "context_with_next_sentence": true
    },
    {
        "source_sentence": "作是念已，至菩薩前，頂禮希望，作如是言：『云何當見菩薩出家學道，坐菩提座降伏眾魔，成等正覺，具足十力、四無所畏、十八不共佛法，三轉十二行無上法輪，現大神通，隨諸眾生所有意樂，皆令滿足？』」",
        "from": "T03n0187_005:0565b17_3",
        "context_with_next_sentence": true
    },
    {
        "source_sentence": "佛告諸比丘：「菩薩長夜不由他悟，常自為師，了知世間及出世間，一切善法所行之行，知時非時，遊戲神通未嘗退失，應眾生根。",
        "from": "T03n0187_005:0565b22_0",
        "context_with_next_sentence": true
    },
    {
        "source_sentence": "猶如海潮無時錯謬，以神通智知諸眾生，可攝益時，可摧伏時，可度脫時，可棄捨時，可說法時，可默然時，可修智時，可誦念時，可思惟時，可獨處時，可往剎利眾會，可往婆羅門眾會，可往天、龍、夜叉、乾闥婆、阿修羅、迦婁羅、緊那羅、摩睺羅伽、釋梵護世，比丘、比丘尼、優婆塞、優婆夷等眾會之時。」",
        "from": "T03n0187_005:0565b25_1",
        "context_with_next_sentence": true
    },
    {
        "source_sentence": "佛告諸比丘：「一切最後身菩薩將欲出家，法爾有十方無邊阿僧祇世界諸佛如來神通之力，令其宮內鼓樂絃歌，出微妙音勸請菩薩，而說偈言：「『宮中婇女絃歌聲，　　以欲而惑於菩薩，　　十方諸佛威神力，　　變此音聲為法言。",
        "from": "T03n0187_005:0565c04_0",
        "context_with_next_sentence": true
    },
    {
        "source_sentence": "　　尊昔見諸苦眾生，　　發願與彼為依怙，　　善哉若記昔諸行，　　今正是時宜出家。",
        "from": "T03n0187_005:0565c10_0",
        "context_with_next_sentence": true
    },
    {
        "source_sentence": "　　尊憶昔為眾生故，　　身肉手足而無悋，　　持戒忍辱及精進，　　禪定智慧皆修行，　　為求菩提勝福故，　　一切世間無能及，　　是諸眾生瞋恚癡，　　尊以慈悲皆攝伏。",
        "from": "T03n0187_005:0565c12_0",
        "context_with_next_sentence": true
    },
    {
        "source_sentence": "　　尊於愚癡邪見者，　　而能廣起大悲心，　　積集福智已無邊，　　禪定神通極清淨。",
        "from": "T03n0187_005:0565c16_0",
        "context_with_next_sentence": true
    },
    {
        "source_sentence": "　　身光能至於十方，　　如月無雲而普照，　　無數音樂聲微妙，　　勸請菩薩速出家。』」",
        "from": "T03n0187_005:0565c18_0",
        "context_with_next_sentence": true
    },
    {
        "source_sentence": "佛告諸比丘：「爾時菩薩住於最勝微妙宮中，一切所須皆悉備具，殿堂樓閣眾寶莊嚴，幢幡寶蓋處處羅列，寶鈴寶網而嚴飾之，垂懸無量百千繒綵眾寶瓔珞。",
        "from": "T03n0187_005:0565c20_0",
        "context_with_next_sentence": true
    },
    {
        "source_sentence": "一切橋道以眾寶板之所合成，處處皆有眾寶香爐燒眾名香，珠交露幔張施其上。",
        "from": "T03n0187_005:0565c23_1",
        "context_with_next_sentence": true
    },
    {
        "source_sentence": "有諸池沼其水清冷，時非時華周遍開發，其池之中鳧鴈鴛鴦、孔雀翡翠、迦陵頻伽、共命之鳥出和雅音。",
        "from": "T03n0187_005:0565c25_2",
        "context_with_next_sentence": true
    },
    {
        "source_sentence": "其地純以瑠璃所成，光明可愛猶如明鏡，莊嚴綺麗無以為喻，人天見者莫不歡喜。",
        "from": "T03n0187_005:0565c28_0",
        "context_with_next_sentence": true
    },
    {
        "source_sentence": "復於一時，諸婇女等樂器之音，由十方佛威神力故，而說頌曰：「『尊憶往昔發弘願，　　愍諸眾生無依怙，　　若證甘露大菩提，　　救濟令之離苦惱。",
        "from": "T03n0187_005:0566a01_0",
        "context_with_next_sentence": true
    },
    {
        "source_sentence": "　　如昔諸佛所行行，　　獨處空山林野間，　　證得如來一切智，　　見諸貧乏施財寶。",
        "from": "T03n0187_005:0566a05_0",
        "context_with_next_sentence": true
    },
    {
        "source_sentence": "　　尊昔已行於大施，　　一切財寶皆能捨，　　為諸眾生雨法雨，　　今正是時宜出家。",
        "from": "T03n0187_005:0566a07_0",
        "context_with_next_sentence": true
    },
    {
        "source_sentence": "　　尊於淨戒無缺減，　　自昔多劫常修習，　　解脫眾生諸煩惱，　　今正是時宜出家。",
        "from": "T03n0187_005:0566a09_0",
        "context_with_next_sentence": true
    },
    {
        "source_sentence": "　　尊修百千諸忍辱，　　世間惡言皆忍受，　　常以忍辱而調伏，　　今正是時速出家。",
        "from": "T03n0187_005:0566a11_0",
        "context_with_next_sentence": true
    },
    {
        "source_sentence": "　　尊行精進極堅強，　　長時修習摧魔眾，　　滅除一切三惡趣，　　今正是時宜出家。",
        "from": "T03n0187_005:0566a13_0",
        "context_with_next_sentence": true
    },
    {
        "source_sentence": "　　尊以勝定除諸垢，　　灑甘露雨洽群生，　　充滿世間諸渴乏，　　今正是時宜出家。",
        "from": "T03n0187_005:0566a15_0",
        "context_with_next_sentence": true
    },
    {
        "source_sentence": "　　尊以無邊大智慧，　　斷除邪見愚癡惑，　　尊應思惟昔弘願，　　今正是時速出家。",
        "from": "T03n0187_005:0566a17_0",
        "context_with_next_sentence": true
    },
    {
        "source_sentence": "　　尊昔已行無量億，　　慈悲喜捨諸勝行，　　以此一切諸勝行，　　分布世間諸眾生。",
        "from": "T03n0187_005:0566a19_0",
        "context_with_next_sentence": true
    },
    {
        "source_sentence": "　　婇女絃歌甚微妙，　　以欲而感於菩薩，　　十方諸佛威神力，　　一切皆令為法音。",
        "from": "T03n0187_005:0566a21_0",
        "context_with_next_sentence": true
    },
    {
        "source_sentence": "　　尊憶往昔為國王，　　有人於前而從乞，　　與我王位及國土，　　歡喜捨之無悔恨。",
        "from": "T03n0187_005:0566a23_0",
        "context_with_next_sentence": true
    },
    {
        "source_sentence": "　　尊昔曾為婆羅門，　　名曰輸迦極精進，　　慈孝供養於父母，　　成熟無量婆羅門，　　及餘眾生歸善道，　　捨是身已生天上。",
        "from": "T03n0187_005:0566a25_0",
        "context_with_next_sentence": true
    },
    {
        "source_sentence": "　　尊憶往昔作仙人，　　歌利王瞋斷支節，　　起大慈心無惱恨，　　所傷之處皆流乳。",
        "from": "T03n0187_005:0566a28_0",
        "context_with_next_sentence": true
    },
    {
        "source_sentence": "　　昔作奢摩仙子時，　　父母居山同苦行，　　王以毒箭誤而中，　　抱慈無恨歡喜死。",
        "from": "T03n0187_005:0566b01_0",
        "context_with_next_sentence": true
    },
    {
        "source_sentence": "　　尊憶昔為金色鹿，　　見人渡河而被漂，　　因起慈心以救之，　　後反加害無瞋恨。",
        "from": "T03n0187_005:0566b03_0",
        "context_with_next_sentence": true
    },
    {
        "source_sentence": "　　尊憶昔者為仙人，　　寶珠誤墮於大海，　　起精進心抒彼海，　　龍王驚怖還寶珠。",
        "from": "T03n0187_005:0566b05_0",
        "context_with_next_sentence": true
    },
    {
        "source_sentence": "　　尊於昔者為大仙，　　慈心護彼歸命鴿，　　有人從尊索是鴿，　　自割身肉而稱之，　　與鴿輕重乃齊等，　　畢至命終為擁護。",
        "from": "T03n0187_005:0566b07_0",
        "context_with_next_sentence": true
    },
    {
        "source_sentence": "　　又尊昔為奢摩仙，　　人來問樹有幾葉，　　善知多少而酬答，　　其人不信天來證。",
        "from": "T03n0187_005:0566b10_0",
        "context_with_next_sentence": true
    },
    {
        "source_sentence": "　　尊昔曾為鸚鵡鳥，　　釋化為人來詰問，　　所依之樹既枯折，　　何為守之而不離？",
        "from": "T03n0187_005:0566b12_0",
        "context_with_next_sentence": true
    },
    {
        "source_sentence": "　　答云依此而成長，　　帝釋便生希有心，　　即令枯樹重榮茂。",
        "from": "T03n0187_005:0566b14_0",
        "context_with_next_sentence": true
    },
    {
        "source_sentence": "　　尊是受持功德者，　　安處世間諸眾生，　　置佛無邊功德海。",
        "from": "T03n0187_005:0566b15_1",
        "context_with_next_sentence": true
    },
    {
        "source_sentence": "　　如是十方佛威神，　　讚歎菩薩諸功德，　　變諸婇女絃歌曲，　　勸請菩薩速出家。",
        "from": "T03n0187_005:0566b17_0",
        "context_with_next_sentence": true
    },
    {
        "source_sentence": "　　尊昔長劫發弘願，　　拔諸眾生生死苦，　　請憶往昔所行行，　　今正是時宜出家。",
        "from": "T03n0187_005:0566b19_0",
        "context_with_next_sentence": true
    },
    {
        "source_sentence": "　　尊憶往昔無邊劫，　　以金銀等眾珍寶，　　頭目王位及妻子，　　見來求者歡喜施。",
        "from": "T03n0187_005:0566b21_0",
        "context_with_next_sentence": true
    },
    {
        "source_sentence": "　　昔為首鞞幢牙王，　　月燈珠髻及大悲，　　堅猛妙目諸王等，　　皆有威力能行施。",
        "from": "T03n0187_005:0566b23_0",
        "context_with_next_sentence": true
    },
    {
        "source_sentence": "　　尊於多劫能持戒，　　其戒清淨如明珠，　　堅持守護無纖過，　　亦如犛牛自愛尾。",
        "from": "T03n0187_005:0566b25_0",
        "context_with_next_sentence": true
    },
    {
        "source_sentence": "　　尊憶曾為大象王，　　獵師以箭中其身，　　而起慈心無所報，　　捐彼六牙而守戒。",
        "from": "T03n0187_005:0566b27_0",
        "context_with_next_sentence": true
    },
    {
        "source_sentence": "　　尊憶多劫修諸忍，　　因修忍故受眾苦，　　請憶昔日為熊身，　　見人凍餓而溫養，　　彼歸路逢畋獵者，　　將來共屠心不恨。",
        "from": "T03n0187_005:0566b29_0",
        "context_with_next_sentence": true
    },
    {
        "source_sentence": "　　尊以精進堅固力，　　為菩提故修諸行，　　當伏魔王及軍眾，　　今正是時宜出家。",
        "from": "T03n0187_005:0566c03_0",
        "context_with_next_sentence": true
    },
    {
        "source_sentence": "　　尊憶昔為駿逸馬，　　騰空利益諸世間，　　於夜叉國濟眾生，　　安置之於無畏處。",
        "from": "T03n0187_005:0566c05_0",
        "context_with_next_sentence": true
    },
    {
        "source_sentence": "　　如是精進無邊劫，　　神通智力除煩惱，　　心極調柔坐寂定，　　以此利益諸眾生。",
        "from": "T03n0187_005:0566c07_0",
        "context_with_next_sentence": true
    },
    {
        "source_sentence": "　　尊於昔者為國王，　　普使眾生行十善，　　是諸眾生行善故，　　命終皆得生梵世。",
        "from": "T03n0187_005:0566c09_0",
        "context_with_next_sentence": true
    },
    {
        "source_sentence": "　　尊智能知善不善，　　及了眾生諸根性，　　智慧能入諸理趣，　　今正是時速出家。",
        "from": "T03n0187_005:0566c11_0",
        "context_with_next_sentence": true
    },
    {
        "source_sentence": "　　尊愍眾生墮邪見，　　生老病死苦海中，　　淨除生死險惡道，　　示現涅槃真實路。",
        "from": "T03n0187_005:0566c13_0",
        "context_with_next_sentence": true
    },
    {
        "source_sentence": "　　如是一切十方佛，　　讚歎菩薩諸功德，　　皆變婇女絃歌曲，　　勸請菩薩速出家。",
        "from": "T03n0187_005:0566c15_0",
        "context_with_next_sentence": true
    },
    {
        "source_sentence": "　　尊昔為王名勝福，　　尸利尼彌訖瑟吒，　　及雞薩梨千耶若，　　法思光明堅強弓，　　戒月光明進德光，　　知恩能捨大威德。",
        "from": "T03n0187_005:0566c17_0",
        "context_with_next_sentence": true
    },
    {
        "source_sentence": "　　王仙月形及猛實，　　增長菩提求妙法，　　善住月光殊勝行，　　地塵勇施諸方主，　　惠施寶髮清淨身，　　作是及餘無量王，　　皆悉能捨於難捨，　　為諸如來雨法雨。",
        "from": "T03n0187_005:0566c20_0",
        "context_with_next_sentence": true
    },
    {
        "source_sentence": "　　尊昔值遇恒沙佛，　　悉皆承事無空過，　　為求菩提度眾生，　　今正是時速出家。",
        "from": "T03n0187_005:0566c24_0",
        "context_with_next_sentence": true
    },
    {
        "source_sentence": "　　初事不空見，　　值堅固花佛，　　以一念清淨，　　見毘盧舍那，　　又遇栴檀佛，　　以草炬供養，　　又佛入城時，　　以金末散地，　　逢法自在佛，　　說法讚善哉，　　值普光如來，　　一稱南無佛，　　見大聚光佛，　　供養以金花，　　值光幢如來，　　奉獻以掬豆，　　又見智幢佛，　　無憂花如來，　　持粥以供養，　　於彼發弘願。",
        "from": "T03n0187_005:0566c26_0",
        "context_with_next_sentence": true
    },
    {
        "source_sentence": "　　又值寶髮佛，　　供養以明燈，　　見花光如來，　　供養以良藥，　　又值無畏佛，　　施以寶瓔珞，　　婆胝伽羅佛，　　施波頭摩寶，　　見娑羅王佛，　　供養以純乳，　　施名稱如來，　　奉以師子座，　　又見真實佛，　　及高智如來，　　曾頂禮圍遶。",
        "from": "T03n0187_005:0567a07_0",
        "context_with_next_sentence": true
    },
    {
        "source_sentence": "　　又見龍施佛，　　供養以衣服，　　見增上行佛，　　施以栴檀香，　　又見致沙佛，　　供養以妙鉢，　　又見大嚴佛，　　施優鉢羅花，　　又值光王佛，　　以妙寶供養，　　又見釋迦佛，　　施以金蓮華，　　又值宿王佛，　　讚歎如來德，　　又見日面佛，　　施以莊耳花，　　又值妙意佛，　　散以真頭花，　　又見降龍佛，　　施以摩尼寶，　　又值增益佛，　　奉上眾寶蓋，　　又見藥師佛，　　奉以勝妙座，　　值師子幢佛，　　奉以眾寶網，　　又見持德佛，　　以音樂供養，　　又值迦葉佛，　　奉以眾末香，　　又見放光佛，　　以妙花供養，　　又值阿鞞佛，　　奉以妙勝臺，　　又見世供佛，　　奉以妙花鬘，　　又值多伽佛，　　曾捨天王位，　　又見難降佛，　　施以眾妙香，　　又值大光佛，　　捨身而供養，　　又見尚花佛，　　獻寶莊嚴具，　　又值法幢佛，　　散以眾妙華，　　又見作光佛，　　奉優鉢羅花，　　盡心而供養。",
        "from": "T03n0187_005:0567a14_1",
        "context_with_next_sentence": true
    },
    {
        "source_sentence": "　　如是及餘無量佛，　　一一皆以諸供具，　　供養承事無空過，　　願尊憶念過去佛，　　及憶供養諸如來。",
        "from": "T03n0187_005:0567b10_0",
        "context_with_next_sentence": true
    },
    {
        "source_sentence": "　　眾生苦惱無依怙，　　請尊憶念速出家，　　尊憶昔值然燈佛，　　獲得清淨無生忍，　　及五神通無退失，　　從此即能往諸剎，　　一念遍事諸如來。",
        "from": "T03n0187_005:0567b12_1",
        "context_with_next_sentence": true
    },
    {
        "source_sentence": "　　有為諸法悉無常，　　五欲王位皆不定，　　為苦所逼諸眾生，　　願速出家救濟之。",
        "from": "T03n0187_005:0567b16_0",
        "context_with_next_sentence": true
    },
    {
        "source_sentence": "　　婇女絃歌奏清音，　　以欲將惑於菩薩，　　十方諸佛威神力，　　所出眾聲演法言。",
        "from": "T03n0187_005:0567b18_0",
        "context_with_next_sentence": true
    },
    {
        "source_sentence": "　　三界煩惱，　　猶如猛火，　　迷惑不離，　　恒為所燒。",
        "from": "T03n0187_005:0567b20_0",
        "context_with_next_sentence": true
    },
    {
        "source_sentence": "　　猶如浮雲，　　須臾而滅，　　合已還散，　　如聚戲場。",
        "from": "T03n0187_005:0567b22_0",
        "context_with_next_sentence": true
    },
    {
        "source_sentence": "　　念念不住，　　如空中電，　　遷滅迅速，　　如水瀑流。",
        "from": "T03n0187_005:0567b24_0",
        "context_with_next_sentence": true
    },
    {
        "source_sentence": "　　由愛無明，　　輪轉五道，　　循環不已，　　如陶家輪。",
        "from": "T03n0187_005:0567b26_0",
        "context_with_next_sentence": true
    },
    {
        "source_sentence": "　　染著五欲，　　如被網禽，　　欲如怨賊，　　甚可怖畏。",
        "from": "T03n0187_005:0567b28_0",
        "context_with_next_sentence": true
    },
    {
        "source_sentence": "　　處五欲者，　　猶如履刃，　　著五欲者，　　如抱毒樹。",
        "from": "T03n0187_005:0567c01_0",
        "context_with_next_sentence": true
    },
    {
        "source_sentence": "　　智者棄欲，　　猶如糞坑，　　五欲昏冥，　　能令失念。",
        "from": "T03n0187_005:0567c03_0",
        "context_with_next_sentence": true
    },
    {
        "source_sentence": "　　常為可怖，　　諸苦之因，　　能令生死，　　枝條增長。",
        "from": "T03n0187_005:0567c05_0",
        "context_with_next_sentence": true
    },
    {
        "source_sentence": "　　由彼漂溺，　　生死河中，　　聖人捨之，　　如棄涕唾。",
        "from": "T03n0187_005:0567c07_0",
        "context_with_next_sentence": true
    },
    {
        "source_sentence": "　　如見狂犬，　　疾走而避，　　如蜜塗刀，　　如毒蛇首。",
        "from": "T03n0187_005:0567c09_0",
        "context_with_next_sentence": true
    },
    {
        "source_sentence": "　　如戈戟刃，　　如糞穢瓶，　　不能捨離，　　猶如餓狗，　　囓其枯骨。",
        "from": "T03n0187_005:0567c11_0",
        "context_with_next_sentence": true
    },
    {
        "source_sentence": "　　五欲不實，　　妄見而生，　　如水中月，　　如谷中響，　　如焰如幻，　　如水上泡，　　從分別生，　　無有實法。",
        "from": "T03n0187_005:0567c13_1",
        "context_with_next_sentence": true
    },
    {
        "source_sentence": "　　年在盛時，　　愚癡愛著，　　謂為常有，　　不能厭捨。",
        "from": "T03n0187_005:0567c17_2",
        "context_with_next_sentence": true
    },
    {
        "source_sentence": "　　老病死至，　　壞其少壯，　　一切惡之。",
        "from": "T03n0187_005:0567c19_3",
        "context_with_next_sentence": true
    },
    {
        "source_sentence": "　　有財寶者，　　不知遠離，　　五家散失，　　便生苦惱。",
        "from": "T03n0187_005:0567c21_0",
        "context_with_next_sentence": true
    },
    {
        "source_sentence": "　　猶如樹木，　　花果茂盛，　　眾人愛之，　　枝葉彫零。",
        "from": "T03n0187_005:0567c23_0",
        "context_with_next_sentence": true
    },
    {
        "source_sentence": "　　棄而不顧，　　老弱貧病，　　亦復如是。",
        "from": "T03n0187_005:0567c25_0",
        "context_with_next_sentence": true
    },
    {
        "source_sentence": "　　亦如鷲鳥，　　世間惡之，　　如霹靂火，　　焚燒大樹，　　亦如朽屋，　　不久崩壞。",
        "from": "T03n0187_005:0567c26_1",
        "context_with_next_sentence": true
    },
    {
        "source_sentence": "　　有法能離，　　生老病死，　　願尊出家。",
        "from": "T03n0187_005:0567c29_2",
        "context_with_next_sentence": true
    },
    {
        "source_sentence": "　　為諸眾生，　　說如斯法。",
        "from": "T03n0187_005:0568a02_0",
        "context_with_next_sentence": true
    },
    {
        "source_sentence": "　　生老病死，　　纏縛眾生。",
        "from": "T03n0187_005:0568a03_0",
        "context_with_next_sentence": true
    },
    {
        "source_sentence": "　　如摩婁迦，　　遶尼拘樹，　　能奪勢力，　　損壞諸根。",
        "from": "T03n0187_005:0568a04_0",
        "context_with_next_sentence": true
    },
    {
        "source_sentence": "　　猶如嚴霜，　　彫諸叢林，　　盛年妙色，　　因而變壞。",
        "from": "T03n0187_005:0568a06_0",
        "context_with_next_sentence": true
    },
    {
        "source_sentence": "　　譬如山火，　　四面俱至，　　野獸在中，　　周慞苦惱。",
        "from": "T03n0187_005:0568a08_0",
        "context_with_next_sentence": true
    },
    {
        "source_sentence": "　　處生死者，　　亦復如是，　　願速出家，　　而救脫之。",
        "from": "T03n0187_005:0568a10_0",
        "context_with_next_sentence": true
    },
    {
        "source_sentence": "　　尊觀病苦，　　損惱眾生，　　猶如花林，　　為霜所彫。",
        "from": "T03n0187_005:0568a12_0",
        "context_with_next_sentence": true
    },
    {
        "source_sentence": "　　尊觀死苦，　　恩愛永絕，　　眷屬分離，　　無復重覩。",
        "from": "T03n0187_005:0568a14_0",
        "context_with_next_sentence": true
    },
    {
        "source_sentence": "　　猶如逝川，　　亦如花落，　　能害有力，　　令不自在。",
        "from": "T03n0187_005:0568a16_0",
        "context_with_next_sentence": true
    },
    {
        "source_sentence": "　　獨行無伴，　　隨業而去，　　一切壽命，　　為死所吞。",
        "from": "T03n0187_005:0568a18_0",
        "context_with_next_sentence": true
    },
    {
        "source_sentence": "　　如金翅鳥，　　能食諸龍，　　亦如象王，　　為師子食。",
        "from": "T03n0187_005:0568a20_0",
        "context_with_next_sentence": true
    },
    {
        "source_sentence": "　　如摩竭魚，　　能吞一切，　　亦如猛火，　　焚燒叢林。",
        "from": "T03n0187_005:0568a22_0",
        "context_with_next_sentence": true
    },
    {
        "source_sentence": "　　願尊憶昔，　　發弘誓願，　　今正是時，　　宜速出家。",
        "from": "T03n0187_005:0568a24_0",
        "context_with_next_sentence": true
    },
    {
        "source_sentence": "　　婇女伎樂，　　欲惑菩薩，　　諸佛神力，　　變為法音。",
        "from": "T03n0187_005:0568a26_0",
        "context_with_next_sentence": true
    },
    {
        "source_sentence": "　　是諸有為，　　皆當壞滅，　　如空中電，　　無暫停息。",
        "from": "T03n0187_005:0568a28_0",
        "context_with_next_sentence": true
    },
    {
        "source_sentence": "　　亦如坏器，　　如假借物，　　如腐草牆，　　亦如砂岸。",
        "from": "T03n0187_005:0568b01_0",
        "context_with_next_sentence": true
    },
    {
        "source_sentence": "　　依止因緣，　　無有堅實，　　如風中燈，　　如水聚沫，　　如水上泡，　　猶如芭蕉，　　中無堅實，　　如幻如化。",
        "from": "T03n0187_005:0568b03_0",
        "context_with_next_sentence": true
    },
    {
        "source_sentence": "　　猶如空拳，　　展轉相因，　　愚人不了，　　妄生計著。",
        "from": "T03n0187_005:0568b07_0",
        "context_with_next_sentence": true
    },
    {
        "source_sentence": "　　譬如人功，　　及以麻枲，　　木輪和合，　　以成其繩。",
        "from": "T03n0187_005:0568b09_0",
        "context_with_next_sentence": true
    },
    {
        "source_sentence": "　　離是和合，　　即不成繩，　　十二因緣，　　一一分析，　　過現未來，　　無有體性，　　求不可得，　　亦復如是。",
        "from": "T03n0187_005:0568b11_0",
        "context_with_next_sentence": true
    },
    {
        "source_sentence": "　　譬如種子，　　能生於牙，　　牙與種子，　　不即不離。",
        "from": "T03n0187_005:0568b15_0",
        "context_with_next_sentence": true
    },
    {
        "source_sentence": "　　從於無明，　　能生諸行，　　無明與行，　　亦復如是。",
        "from": "T03n0187_005:0568b17_0",
        "context_with_next_sentence": true
    },
    {
        "source_sentence": "　　不即不離，　　體性空寂，　　於因緣中，　　求不可得。",
        "from": "T03n0187_005:0568b19_0",
        "context_with_next_sentence": true
    },
    {
        "source_sentence": "　　譬如印泥，　　泥中無印，　　印中無泥，　　要因泥印。",
        "from": "T03n0187_005:0568b21_0",
        "context_with_next_sentence": true
    },
    {
        "source_sentence": "　　文像可覩，　　依止根境，　　有眼識生，　　三事和合。",
        "from": "T03n0187_005:0568b23_0",
        "context_with_next_sentence": true
    },
    {
        "source_sentence": "　　說為能見，　　境不在識，　　識不在境，　　根境識中，　　本無有見，　　分別妄計，　　境界相生。",
        "from": "T03n0187_005:0568b25_0",
        "context_with_next_sentence": true
    },
    {
        "source_sentence": "　　智者觀察。",
        "from": "T03n0187_005:0568b28_1",
        "context_with_next_sentence": true
    },
    {
        "source_sentence": "　　曾無相狀，　　如幻夢等。",
        "from": "T03n0187_005:0568b29_0",
        "context_with_next_sentence": true
    },
    {
        "source_sentence": "　　譬如鑽火，　　木鑽人功，　　三種和合，　　得有火生，　　於三法中，　　本無有火。",
        "from": "T03n0187_005:0568c01_0",
        "context_with_next_sentence": true
    },
    {
        "source_sentence": "　　和合暫有，　　名曰眾生，　　第一義中，　　都不可得。",
        "from": "T03n0187_005:0568c04_0",
        "context_with_next_sentence": true
    },
    {
        "source_sentence": "　　譬如咽喉，　　及以脣舌，　　擊動出聲，　　一一分中，　　聲不可得，　　眾緣和合，　　有此聲耳。",
        "from": "T03n0187_005:0568c06_0",
        "context_with_next_sentence": true
    },
    {
        "source_sentence": "　　智者觀聲，　　念念相續，　　無有實法，　　猶如谷響，　　聲不可得。",
        "from": "T03n0187_005:0568c09_1",
        "context_with_next_sentence": true
    },
    {
        "source_sentence": "　　譬如箜篌，　　絃器及手，　　和合發聲，　　本無去來。",
        "from": "T03n0187_005:0568c12_0",
        "context_with_next_sentence": true
    },
    {
        "source_sentence": "　　於諸緣中，　　求聲不得，　　離緣求聲，　　亦不可得。",
        "from": "T03n0187_005:0568c14_0",
        "context_with_next_sentence": true
    },
    {
        "source_sentence": "　　內外諸蘊，　　皆悉空寂，　　無我無人，　　無壽命者。",
        "from": "T03n0187_005:0568c16_0",
        "context_with_next_sentence": true
    },
    {
        "source_sentence": "　　尊於往昔，　　值然燈佛，　　已證最勝，　　真實妙法。",
        "from": "T03n0187_005:0568c18_0",
        "context_with_next_sentence": true
    },
    {
        "source_sentence": "　　願尊於今，　　為眾生故，　　雨甘露法，　　使得充足。』」",
        "from": "T03n0187_005:0568c20_0",
        "context_with_next_sentence": true
    },
    {
        "source_sentence": "佛告諸比丘：「菩薩聞是偈已，專趣菩提正念不惰。",
        "from": "T03n0187_005:0568c22_0",
        "context_with_next_sentence": true
    },
    {
        "source_sentence": "何以故？",
        "from": "T03n0187_005:0568c23_1",
        "context_with_next_sentence": true
    },
    {
        "source_sentence": "菩薩於長夜時，尊重恭敬供養正法及說法師，深生淨信求於正法，好樂正法住於正法，隨所聽聞心無厭足，開悟眾生。",
        "from": "T03n0187_005:0568c23_2",
        "context_with_next_sentence": true
    },
    {
        "source_sentence": "於法施主深生尊重，為他演說無所希望，亦不因法而求財寶，為眾說法未曾慳悋。",
        "from": "T03n0187_005:0568c26_3",
        "context_with_next_sentence": true
    },
    {
        "source_sentence": "勇猛精進一心勤求，法為依止守護法藏，住於忍辱修行波若通達方便。」",
        "from": "T03n0187_005:0568c28_4",
        "context_with_next_sentence": true
    },
    {
        "source_sentence": "佛告諸比丘：「菩薩於多劫來，遠離世間五欲之過，為成就眾生，示現處於貪欲境界，積集增長一切善根殊勝福德資粮之力，示現受用廣大微妙五欲境界，而於其中心得自在。",
        "from": "T03n0187_005:0569a02_0",
        "context_with_next_sentence": true
    },
    {
        "source_sentence": "菩薩是時憶念往昔所發誓願，由是昔願思惟佛法皆悉現前，而起大悲觀察世間，富貴熾盛會歸磨滅，又觀生死多諸煩惱險惡怖畏，欲速除斷入大涅槃。」",
        "from": "T03n0187_005:0569a06_1",
        "context_with_next_sentence": true
    },
    {
        "source_sentence": "佛告諸比丘：「菩薩久已了知生死過患，不取不著，樂求如來真實功德，依阿蘭若寂靜之處，其心常樂利益自他，於無上道勇猛精進，令一切眾生得安樂故、得利益故、得寂靜故、得涅槃故，常起大慈大悲，能以四攝攝諸眾生無有厭倦，觀諸眾生猶如一子。",
        "from": "T03n0187_005:0569a10_0",
        "context_with_next_sentence": true
    },
    {
        "source_sentence": "於諸境界心無所著，設大施會增長福德，遠離慳貪施不望報，於長夜中勇猛精進，善能降伏貪瞋憍慢慳嫉煩惱，未曾暫忘一切智心。",
        "from": "T03n0187_005:0569a16_1",
        "context_with_next_sentence": true
    },
    {
        "source_sentence": "著大施甲被精進鎧，以大悲心度脫眾生，智力堅強恒無退失，等心眾生隨其意樂皆令滿足。",
        "from": "T03n0187_005:0569a19_2",
        "context_with_next_sentence": true
    },
    {
        "source_sentence": "知時非時悟法非法，迴向菩提。",
        "from": "T03n0187_005:0569a21_3",
        "context_with_next_sentence": true
    },
    {
        "source_sentence": "於惠施中三事清淨，以金剛智除斷四魔，戒行成就善能守護身語意業，乃至小罪而懷大懼心常清淨，於諸垢濁，惡言毀呰、輕弄誹謗、打辱繫縛，曾無濁亂。",
        "from": "T03n0187_005:0569a22_4",
        "context_with_next_sentence": true
    },
    {
        "source_sentence": "具足忍辱心性調柔，所作事業常能堅固，於一切善心無退轉。",
        "from": "T03n0187_005:0569a26_5",
        "context_with_next_sentence": true
    },
    {
        "source_sentence": "念智具足恒修正定，獲智慧明能破諸暗。",
        "from": "T03n0187_005:0569a27_6",
        "context_with_next_sentence": true
    },
    {
        "source_sentence": "心常觀見苦空無常不淨之法，已善修習四念處、四正勤、四如意足、五根、五力、七菩提分、八聖道分。",
        "from": "T03n0187_005:0569a28_7",
        "context_with_next_sentence": true
    },
    {
        "source_sentence": "又常安住奢摩他、毘鉢舍那，深入緣起覺悟真實，恒自了知不因他解，遊三脫門，了知諸法如幻如夢如影，如水中月，如鏡中像，如熱時焰，如呼聲響。」",
        "from": "T03n0187_005:0569b02_8",
        "context_with_next_sentence": true
    },
    {
        "source_sentence": "佛告諸比丘：「菩薩從多劫來，於四威儀恒住如是智慧、如是功德、如是精進、如是利益。",
        "from": "T03n0187_005:0569b06_0",
        "context_with_next_sentence": true
    },
    {
        "source_sentence": "十方諸佛復令宮中婇女樂器出微妙聲勸發菩薩。",
        "from": "T03n0187_005:0569b08_1",
        "context_with_next_sentence": true
    },
    {
        "source_sentence": "又欲化諸宮中婇女，即時證得四種法門。",
        "from": "T03n0187_005:0569b09_2",
        "context_with_next_sentence": true
    },
    {
        "source_sentence": "何等為四？",
        "from": "T03n0187_005:0569b10_3",
        "context_with_next_sentence": true
    },
    {
        "source_sentence": "一者方便布施愛語利行同事，而攝取之。",
        "from": "T03n0187_005:0569b10_4",
        "context_with_next_sentence": true
    },
    {
        "source_sentence": "二者紹三寶種能使不絕，不壞一切智性不退願力。",
        "from": "T03n0187_005:0569b11_5",
        "context_with_next_sentence": true
    },
    {
        "source_sentence": "三者智力堅固，大慈大悲不捨眾生。",
        "from": "T03n0187_005:0569b12_6",
        "context_with_next_sentence": true
    },
    {
        "source_sentence": "四者有殊勝智慧資粮之力，分別一切菩提分法。",
        "from": "T03n0187_005:0569b13_7",
        "context_with_next_sentence": true
    },
    {
        "source_sentence": "大嚴法門得現前故，以此四種為欲成就宮中諸婇女故，即於是時作大神通，令諸婇女解悟樂音所出言詞百千法門，所謂廣大心，愍眾生心，求菩提心，發起深心，而於佛法令生淨信，遠離憍慢尊重正法，知善不善，憶念諸佛，布施、持戒、忍辱、精進、禪定、智慧，六神通，四攝法，四無量，四念處，四正勤，四如意足，五根，五力，七菩提分，八聖道分，一一分別奢摩他、毘鉢舍那。",
        "from": "T03n0187_005:0569b14_8",
        "context_with_next_sentence": true
    },
    {
        "source_sentence": "無常苦空無我不淨，無貪寂滅，無生盡智，乃至涅槃。",
        "from": "T03n0187_005:0569b23_9",
        "context_with_next_sentence": true
    },
    {
        "source_sentence": "菩薩神通令音樂中出如是聲。",
        "from": "T03n0187_005:0569b24_10",
        "context_with_next_sentence": true
    },
    {
        "source_sentence": "諸婇女等聞是聲已，生希有心歡喜踊躍得未曾有。」",
        "from": "T03n0187_005:0569b25_11",
        "context_with_next_sentence": true
    },
    {
        "source_sentence": "佛告諸比丘：「菩薩處王宮時，能令八萬四千諸婇女等，發阿耨多羅三藐三菩提心。",
        "from": "T03n0187_005:0569b27_0",
        "context_with_next_sentence": true
    },
    {
        "source_sentence": "復有無量百千諸天聞如是法，於阿耨多羅三藐三菩提得不退轉，說微妙偈，勸請菩薩速疾出家。」",
        "from": "T03n0187_005:0569b28_1",
        "context_with_next_sentence": true
    },
    {
        "source_sentence": "感夢品第十四",
        "from": "T03n0187_005:0569c03_0",
        "context_with_next_sentence": true
    },
    {
        "source_sentence": "爾時佛告諸比丘：「諸天勸發菩薩已，菩薩是時現夢於輸檀王，王於夢中乃見菩薩，剃除鬚髮行出宮門，無量諸天圍遶而去。",
        "from": "T03n0187_005:0569c04_0",
        "context_with_next_sentence": true
    },
    {
        "source_sentence": "時王從夢寤已問內人言：『太子今者為在宮耶？",
        "from": "T03n0187_005:0569c07_0",
        "context_with_next_sentence": true
    },
    {
        "source_sentence": "為出遊觀？』",
        "from": "T03n0187_005:0569c08_1",
        "context_with_next_sentence": true
    },
    {
        "source_sentence": "內人答言：『太子在宮無所遊觀。』",
        "from": "T03n0187_005:0569c08_2",
        "context_with_next_sentence": true
    },
    {
        "source_sentence": "王心尚疑菩薩已去，悵然憂惱如箭入心，作是思惟：『如我所夢事相既爾，定知太子必當出家。』",
        "from": "T03n0187_005:0569c09_3",
        "context_with_next_sentence": true
    },
    {
        "source_sentence": "復作是念：『從今以往更勿復許太子遊觀，令諸婇女誘以五欲生其愛著。』",
        "from": "T03n0187_005:0569c11_4",
        "context_with_next_sentence": true
    },
    {
        "source_sentence": "「時輸檀王為菩薩故造三時殿：一者溫煖以御隆冬，二者清涼以當炎暑，三者適中不寒不熱。",
        "from": "T03n0187_005:0569c14_0",
        "context_with_next_sentence": true
    },
    {
        "source_sentence": "更造重門使難開閉，開閉之時須五百人，開閉之聲聞四十里。",
        "from": "T03n0187_005:0569c16_1",
        "context_with_next_sentence": true
    },
    {
        "source_sentence": "所有善知天文極閑相法及五通仙，皆悉窮問遣其先記，如是等人皆云：『太子於吉祥門踰城而出。』",
        "from": "T03n0187_005:0569c17_2",
        "context_with_next_sentence": true
    },
    {
        "source_sentence": "王聞是已轉增憂惱。",
        "from": "T03n0187_005:0569c20_3",
        "context_with_next_sentence": true
    },
    {
        "source_sentence": "諸比丘！",
        "from": "T03n0187_005:0569c20_4",
        "context_with_next_sentence": true
    },
    {
        "source_sentence": "後於一時菩薩即便欲出遊觀，乃命馭者：『汝可嚴駕，我當暫出。』",
        "from": "T03n0187_005:0569c20_5",
        "context_with_next_sentence": true
    },
    {
        "source_sentence": "馭者奏王：『今日太子欲出遊觀。』",
        "from": "T03n0187_005:0569c22_6",
        "context_with_next_sentence": true
    },
    {
        "source_sentence": "王聞是已，即時遣使掃飾園林，復勅所司平除道路，香水灑地散眾名花，於寶樹間懸繒幡蓋，真珠瓔珞次第莊嚴，金銀寶鈴處處垂下，和風搖動出微妙音，從城至園周匝瑩飾，精麗清淨猶若天宮。",
        "from": "T03n0187_005:0569c23_0",
        "context_with_next_sentence": true
    },
    {
        "source_sentence": "復使路邊無諸可惡衰老疾病及以死屍，聾盲瘖瘂六根不具，非吉祥事並令駈逐。",
        "from": "T03n0187_005:0569c27_1",
        "context_with_next_sentence": true
    },
    {
        "source_sentence": "「爾時菩薩與諸官屬，前後導從出城東門。",
        "from": "T03n0187_005:0570a01_0",
        "context_with_next_sentence": true
    },
    {
        "source_sentence": "時淨居天化作老人，髮白體羸膚色枯槁，扶杖傴僂喘息低頭，皮骨相連筋肉銷耗，牙齒缺落涕唾交流，或住或行乍伏乍偃。",
        "from": "T03n0187_005:0570a01_1",
        "context_with_next_sentence": true
    },
    {
        "source_sentence": "菩薩見已問馭者言；『此曰何人？",
        "from": "T03n0187_005:0570a04_2",
        "context_with_next_sentence": true
    },
    {
        "source_sentence": "形狀如是。』",
        "from": "T03n0187_005:0570a05_3",
        "context_with_next_sentence": true
    },
    {
        "source_sentence": "「時淨居天以神通力，令彼馭者報菩薩言：『此老人也。』",
        "from": "T03n0187_005:0570a06_0",
        "context_with_next_sentence": true
    },
    {
        "source_sentence": "又問：『何謂為老？』",
        "from": "T03n0187_005:0570a07_1",
        "context_with_next_sentence": true
    },
    {
        "source_sentence": "答曰：『凡言老者，曾經少年漸至衰朽，諸根萎熟氣力綿微，飲食不銷形體枯竭，無復威勢為人所輕，動止苦劇餘命無幾，以是因緣故名為老。』",
        "from": "T03n0187_005:0570a07_2",
        "context_with_next_sentence": true
    },
    {
        "source_sentence": "又問：『此人獨爾，一切皆然？』",
        "from": "T03n0187_005:0570a10_3",
        "context_with_next_sentence": true
    },
    {
        "source_sentence": "馭者答言：『一切世間皆悉如是。』",
        "from": "T03n0187_005:0570a11_4",
        "context_with_next_sentence": true
    },
    {
        "source_sentence": "菩薩又問：『如我此身亦當爾耶？』",
        "from": "T03n0187_005:0570a12_5",
        "context_with_next_sentence": true
    },
    {
        "source_sentence": "馭者答言：『凡是有生，若貴若賤皆有此苦。』",
        "from": "T03n0187_005:0570a13_6",
        "context_with_next_sentence": true
    },
    {
        "source_sentence": "爾時菩薩愁憂不樂，謂馭者曰：『我今何暇詣於園林縱逸遊戲？",
        "from": "T03n0187_005:0570a14_0",
        "context_with_next_sentence": true
    },
    {
        "source_sentence": "當思方便免離斯苦。』",
        "from": "T03n0187_005:0570a15_1",
        "context_with_next_sentence": true
    },
    {
        "source_sentence": "即便迴駕還入宮中。",
        "from": "T03n0187_005:0570a16_0",
        "context_with_next_sentence": true
    },
    {
        "source_sentence": "時輸檀王問馭者言：『今日太子園林遊戲歡樂以不？』",
        "from": "T03n0187_005:0570a16_1",
        "context_with_next_sentence": true
    },
    {
        "source_sentence": "馭者答言：『大王當知！",
        "from": "T03n0187_005:0570a17_2",
        "context_with_next_sentence": true
    },
    {
        "source_sentence": "太子出城行至中路，忽於道上有一老人，氣力衰微身體困極，太子見已即便還宮。』",
        "from": "T03n0187_005:0570a18_3",
        "context_with_next_sentence": true
    },
    {
        "source_sentence": "「時輸檀王作是思惟：『此是我子出家之相，阿斯陀仙所言殆實。』",
        "from": "T03n0187_005:0570a21_0",
        "context_with_next_sentence": true
    },
    {
        "source_sentence": "於是更增五欲而娛樂之。",
        "from": "T03n0187_005:0570a22_1",
        "context_with_next_sentence": true
    },
    {
        "source_sentence": "諸比丘！",
        "from": "T03n0187_005:0570a23_2",
        "context_with_next_sentence": true
    },
    {
        "source_sentence": "復於一時淨居諸天，既見菩薩還處五欲，作是思惟：『我今應當更為菩薩示現事相，使得覺悟令速出家。』",
        "from": "T03n0187_005:0570a23_3",
        "context_with_next_sentence": true
    },
    {
        "source_sentence": "「爾時菩薩復召馭者而告之言：『我今欲往園林遊觀，汝速為我啟奏大王，嚴辦車從，我當暫出。』",
        "from": "T03n0187_005:0570a26_0",
        "context_with_next_sentence": true
    },
    {
        "source_sentence": "王聞是已召集諸臣而告之曰：『太子前者出城東門，道逢老人中路而反愁憂不樂。",
        "from": "T03n0187_005:0570a28_1",
        "context_with_next_sentence": true
    },
    {
        "source_sentence": "今復求出欲詣園林，宜應從城至園悉令清淨，懸繒幡蓋燒香散花，勿使糞穢不淨及老病死諸不吉祥在於衢路。』",
        "from": "T03n0187_005:0570b01_2",
        "context_with_next_sentence": true
    },
    {
        "source_sentence": "所司受勅嚴麗過前。",
        "from": "T03n0187_005:0570b04_0",
        "context_with_next_sentence": true
    },
    {
        "source_sentence": "爾時菩薩與諸官屬，前後導從出城南門。",
        "from": "T03n0187_005:0570b04_1",
        "context_with_next_sentence": true
    },
    {
        "source_sentence": "時淨居天化作病人，困篤萎黃上氣喘息，骨肉枯竭形貌虛羸，處於糞穢之中受大苦惱，二人瞻侍在於路側。",
        "from": "T03n0187_005:0570b05_2",
        "context_with_next_sentence": true
    },
    {
        "source_sentence": "又問馭者：『此為何人？』",
        "from": "T03n0187_005:0570b08_0",
        "context_with_next_sentence": true
    },
    {
        "source_sentence": "報菩薩言：『此病人也。』",
        "from": "T03n0187_005:0570b08_1",
        "context_with_next_sentence": true
    },
    {
        "source_sentence": "又問：『何謂為病？』",
        "from": "T03n0187_005:0570b09_0",
        "context_with_next_sentence": true
    },
    {
        "source_sentence": "答曰：『所謂病者，皆由飲食不節嗜欲無度，四大乖張百一病生，坐臥不安動止危殆，氣息綿惙命在須臾，以是因緣故名為病。』",
        "from": "T03n0187_005:0570b09_1",
        "context_with_next_sentence": true
    },
    {
        "source_sentence": "又問：『此人獨爾，一切當然？』",
        "from": "T03n0187_005:0570b12_2",
        "context_with_next_sentence": true
    },
    {
        "source_sentence": "馭者答言：『一切世間皆悉如是。』",
        "from": "T03n0187_005:0570b13_0",
        "context_with_next_sentence": true
    },
    {
        "source_sentence": "又言：『如我此身亦當爾耶？』",
        "from": "T03n0187_005:0570b13_1",
        "context_with_next_sentence": true
    },
    {
        "source_sentence": "馭者答言：『凡是有生，若貴若賤皆有此苦。』",
        "from": "T03n0187_005:0570b14_2",
        "context_with_next_sentence": true
    },
    {
        "source_sentence": "爾時菩薩愁憂不樂，謂馭者曰：『我今何暇詣於園林縱逸遊戲？",
        "from": "T03n0187_005:0570b15_3",
        "context_with_next_sentence": true
    },
    {
        "source_sentence": "當思方便免離斯苦。』",
        "from": "T03n0187_005:0570b16_4",
        "context_with_next_sentence": true
    },
    {
        "source_sentence": "即便迴駕還入宮中。",
        "from": "T03n0187_005:0570b17_5",
        "context_with_next_sentence": true
    },
    {
        "source_sentence": "時輸檀王問馭者言：『今日太子出城遊觀歡樂以不？』",
        "from": "T03n0187_005:0570b17_6",
        "context_with_next_sentence": true
    },
    {
        "source_sentence": "馭者答言：『大王當知！",
        "from": "T03n0187_005:0570b19_7",
        "context_with_next_sentence": true
    },
    {
        "source_sentence": "太子出城行至中路，忽於道側見一病人，氣力綿惙受大苦惱，太子見已即便還宮。』",
        "from": "T03n0187_005:0570b19_8",
        "context_with_next_sentence": true
    },
    {
        "source_sentence": "「時輸檀王作是思惟：『此是我子出家之相，阿斯陀仙言不虛也。』",
        "from": "T03n0187_005:0570b22_0",
        "context_with_next_sentence": true
    },
    {
        "source_sentence": "於是更增五欲而娛樂之。",
        "from": "T03n0187_005:0570b23_1",
        "context_with_next_sentence": true
    },
    {
        "source_sentence": "諸比丘！",
        "from": "T03n0187_005:0570b24_2",
        "context_with_next_sentence": true
    },
    {
        "source_sentence": "復於一時淨居諸天，既見太子還受五欲作是思惟：『我今應當更為菩薩示現事相，使得覺悟令速出家。』",
        "from": "T03n0187_005:0570b24_3",
        "context_with_next_sentence": true
    },
    {
        "source_sentence": "「爾時菩薩復召馭者而告之言：『我今欲往園林遊觀，汝可嚴駕，我當暫出。』",
        "from": "T03n0187_005:0570b27_0",
        "context_with_next_sentence": true
    },
    {
        "source_sentence": "馭者又奏大王，王聞是已謂馭者曰：『太子前出東南二門，見老病已還來憂愁，今者宜令從西門出。",
        "from": "T03n0187_005:0570b28_1",
        "context_with_next_sentence": true
    },
    {
        "source_sentence": "我心慮其還不喜悅，宜遣內外莊嚴道路，香花幡蓋倍勝於前，勿使老病死等不祥之事在於道側。』",
        "from": "T03n0187_005:0570c02_2",
        "context_with_next_sentence": true
    },
    {
        "source_sentence": "所司受勅嚴飾倍前。",
        "from": "T03n0187_005:0570c04_3",
        "context_with_next_sentence": true
    },
    {
        "source_sentence": "爾時菩薩與諸官屬，前後導從出城西門，時淨居天化作死人，臥於輿上香花布散，室家號哭而隨送之。",
        "from": "T03n0187_005:0570c05_4",
        "context_with_next_sentence": true
    },
    {
        "source_sentence": "菩薩見已心懷慘惻，問馭者曰：『此是何人，而以香花莊嚴其上？",
        "from": "T03n0187_005:0570c07_5",
        "context_with_next_sentence": true
    },
    {
        "source_sentence": "復有眾多眷屬而哀泣之？』",
        "from": "T03n0187_005:0570c09_6",
        "context_with_next_sentence": true
    },
    {
        "source_sentence": "「時淨居天以神通力，令彼馭者報菩薩言：『此死人也。』",
        "from": "T03n0187_005:0570c10_0",
        "context_with_next_sentence": true
    },
    {
        "source_sentence": "又問：『何謂為死？』",
        "from": "T03n0187_005:0570c11_1",
        "context_with_next_sentence": true
    },
    {
        "source_sentence": "答曰：『夫言死者，神識去身命根已謝，長與父母兄弟妻子眷屬，恩愛別離永無重覩。",
        "from": "T03n0187_005:0570c11_2",
        "context_with_next_sentence": true
    },
    {
        "source_sentence": "命終之後，精神獨行歸於異趣，恩愛好惡非復相知。",
        "from": "T03n0187_005:0570c13_3",
        "context_with_next_sentence": true
    },
    {
        "source_sentence": "如此死者誠可悲也。』",
        "from": "T03n0187_005:0570c14_4",
        "context_with_next_sentence": true
    },
    {
        "source_sentence": "又問：『唯此人死，一切當然？』",
        "from": "T03n0187_005:0570c15_5",
        "context_with_next_sentence": true
    },
    {
        "source_sentence": "報菩薩言：『凡是有生必歸於死。』",
        "from": "T03n0187_005:0570c15_6",
        "context_with_next_sentence": true
    },
    {
        "source_sentence": "菩薩聞已轉不自安而作是言：『世間乃有如此死苦，云何於中而行放逸？",
        "from": "T03n0187_005:0570c16_7",
        "context_with_next_sentence": true
    },
    {
        "source_sentence": "我今何暇詣於園林，當思方便求離此苦。』",
        "from": "T03n0187_005:0570c18_8",
        "context_with_next_sentence": true
    },
    {
        "source_sentence": "即便迴駕還入宮中。",
        "from": "T03n0187_005:0570c19_9",
        "context_with_next_sentence": true
    },
    {
        "source_sentence": "「時輸檀王問馭者言：『今日太子出遊園苑歡樂以不？』",
        "from": "T03n0187_005:0570c20_0",
        "context_with_next_sentence": true
    },
    {
        "source_sentence": "馭者答言：『大王當知！",
        "from": "T03n0187_005:0570c21_1",
        "context_with_next_sentence": true
    },
    {
        "source_sentence": "太子出城，忽於路側有一死人，臥於床上四人舉輿，眷屬悲號，太子見已慘然不樂，遂於中路即便還宮。』",
        "from": "T03n0187_005:0570c21_2",
        "context_with_next_sentence": true
    },
    {
        "source_sentence": "時輸檀王作是思惟：『此是我子出家之相，阿斯陀仙無虛謬也。』",
        "from": "T03n0187_005:0570c24_3",
        "context_with_next_sentence": true
    },
    {
        "source_sentence": "於是更增五欲而娛樂之。",
        "from": "T03n0187_005:0570c25_4",
        "context_with_next_sentence": true
    },
    {
        "source_sentence": "諸比丘！",
        "from": "T03n0187_005:0570c26_5",
        "context_with_next_sentence": true
    },
    {
        "source_sentence": "復於一時淨居諸天，既見太子還於宮內處在五欲，作是思惟：『我今應為菩薩更現事相，令速出家。』",
        "from": "T03n0187_005:0570c26_6",
        "context_with_next_sentence": true
    },
    {
        "source_sentence": "爾時菩薩復召馭者而告之言：『今日欲往園林遊觀，汝可嚴駕，我當暫出。』",
        "from": "T03n0187_005:0570c29_0",
        "context_with_next_sentence": true
    },
    {
        "source_sentence": "馭者又奏父王，王聞是已謂馭者曰：『太子前出三門，見老病死愁憂不樂，今者宜令從北門出，嚴飾道路香花幡蓋使勝於前，勿得更有老病死等非吉祥事在於路側。』",
        "from": "T03n0187_005:0571a01_1",
        "context_with_next_sentence": true
    },
    {
        "source_sentence": "所司受勅嚴好過前。",
        "from": "T03n0187_005:0571a05_2",
        "context_with_next_sentence": true
    },
    {
        "source_sentence": "爾時太子與諸官屬，前後導從出城北門。",
        "from": "T03n0187_005:0571a06_3",
        "context_with_next_sentence": true
    },
    {
        "source_sentence": "時淨居天化作比丘，著壞色衣剃除鬚髮，手執錫杖視地而行，形貌端嚴威儀庠序。",
        "from": "T03n0187_005:0571a07_4",
        "context_with_next_sentence": true
    },
    {
        "source_sentence": "太子遙見問：『是何人？』",
        "from": "T03n0187_005:0571a09_5",
        "context_with_next_sentence": true
    },
    {
        "source_sentence": "「時淨居天以神通力，令彼馭者報菩薩言：『如是名為出家人也。』",
        "from": "T03n0187_005:0571a10_0",
        "context_with_next_sentence": true
    },
    {
        "source_sentence": "太子即便下車作禮因而問之：『夫出家者何所利益？』",
        "from": "T03n0187_005:0571a11_1",
        "context_with_next_sentence": true
    },
    {
        "source_sentence": "比丘答言：『我見在家生老病死一切無常，皆是敗壞不安之法，故捨親族處於空閑，勤求方便得免斯苦。",
        "from": "T03n0187_005:0571a12_2",
        "context_with_next_sentence": true
    },
    {
        "source_sentence": "我所修習無漏聖道，行於正法調伏諸根，起大慈悲能施無畏，心行平等護念眾生，不染世間永得解脫，是故名為出家之法。』",
        "from": "T03n0187_005:0571a15_3",
        "context_with_next_sentence": true
    },
    {
        "source_sentence": "於是菩薩深生欣喜讚言：『善哉，善哉！",
        "from": "T03n0187_005:0571a18_4",
        "context_with_next_sentence": true
    },
    {
        "source_sentence": "天人之中唯此為上，我當決定修學此道。』",
        "from": "T03n0187_005:0571a19_5",
        "context_with_next_sentence": true
    },
    {
        "source_sentence": "既見是已登車而還。",
        "from": "T03n0187_005:0571a20_6",
        "context_with_next_sentence": true
    },
    {
        "source_sentence": "時輸檀王問馭者言：『太子出遊寧有樂不？』",
        "from": "T03n0187_005:0571a20_7",
        "context_with_next_sentence": true
    },
    {
        "source_sentence": "答言：『大王當知！",
        "from": "T03n0187_005:0571a21_8",
        "context_with_next_sentence": true
    },
    {
        "source_sentence": "太子向出至於中路，皆悉嚴好無諸不祥。",
        "from": "T03n0187_005:0571a22_0",
        "context_with_next_sentence": true
    },
    {
        "source_sentence": "忽有一人著壞色衣剃除鬚髮，執持應器杖錫而行，容止端嚴威儀詳審。",
        "from": "T03n0187_005:0571a23_0",
        "context_with_next_sentence": true
    },
    {
        "source_sentence": "太子即便下車作禮，言語既畢嚴駕而歸，竟亦不知何所論說。』",
        "from": "T03n0187_005:0571a24_1",
        "context_with_next_sentence": true
    },
    {
        "source_sentence": "時輸檀王聞此語已，心自念言：『阿斯陀仙言無虛謬。』",
        "from": "T03n0187_005:0571a26_2",
        "context_with_next_sentence": true
    },
    {
        "source_sentence": "於是更增微妙五欲而娛樂之。」",
        "from": "T03n0187_005:0571a27_3",
        "context_with_next_sentence": true
    },
    {
        "source_sentence": "佛告諸比丘：「時淨居天欲令菩薩速疾出家，重與父王作七種夢：一者夢見有帝釋幢眾多人舁，從迦毘羅城東門而出。",
        "from": "T03n0187_005:0571a28_4",
        "context_with_next_sentence": true
    },
    {
        "source_sentence": "二者夢見太子乘大香象徒馭侍衛從迦毘羅城南門而出。",
        "from": "T03n0187_005:0571b02_5",
        "context_with_next_sentence": true
    },
    {
        "source_sentence": "三者夢見太子乘駟馬車，從迦毘羅城西門而出。",
        "from": "T03n0187_005:0571b03_6",
        "context_with_next_sentence": true
    },
    {
        "source_sentence": "四者夢見有一寶輪，從迦毘羅城北門而出。",
        "from": "T03n0187_005:0571b04_7",
        "context_with_next_sentence": true
    },
    {
        "source_sentence": "五者夢見太子在四衢道中揚桴擊鼓。",
        "from": "T03n0187_005:0571b05_8",
        "context_with_next_sentence": true
    },
    {
        "source_sentence": "六者夢見迦毘羅城中有一高樓，太子於上四面棄擲種種珍寶，無數眾生競持而去。",
        "from": "T03n0187_005:0571b06_9",
        "context_with_next_sentence": true
    },
    {
        "source_sentence": "七者夢見離城不遠忽有六人舉聲號哭。",
        "from": "T03n0187_005:0571b08_10",
        "context_with_next_sentence": true
    },
    {
        "source_sentence": "時輸檀王作是夢已，心大恐懼忽然而覺，命諸大臣而告之曰：『我於夜中作如是夢，汝宜為我喚占夢人令解斯事。』",
        "from": "T03n0187_005:0571b09_11",
        "context_with_next_sentence": true
    },
    {
        "source_sentence": "「時淨居天化作一婆羅門，著鹿皮衣立在宮門之外，唱如是言：『我能善解大王之夢。』",
        "from": "T03n0187_005:0571b13_0",
        "context_with_next_sentence": true
    },
    {
        "source_sentence": "諸臣聞奏召入宮中。",
        "from": "T03n0187_005:0571b15_0",
        "context_with_next_sentence": true
    },
    {
        "source_sentence": "時輸檀王具陳所夢，語婆羅門：『如此之夢是何祥也？』",
        "from": "T03n0187_005:0571b15_1",
        "context_with_next_sentence": true
    },
    {
        "source_sentence": "婆羅門言：「『大王當知！",
        "from": "T03n0187_005:0571b16_2",
        "context_with_next_sentence": true
    },
    {
        "source_sentence": "所夢帝幢眾人舁出城東門者，此是太子當為無量百千諸天圍遶出家之像。",
        "from": "T03n0187_005:0571b17_3",
        "context_with_next_sentence": true
    },
    {
        "source_sentence": "「『大王當知！",
        "from": "T03n0187_005:0571b20_0",
        "context_with_next_sentence": true
    },
    {
        "source_sentence": "所夢太子乘大香象徒馭侍衛從城南門出者，此是太子既出家已，得阿耨多羅三藐三菩提及以十力之像。",
        "from": "T03n0187_005:0571b20_1",
        "context_with_next_sentence": true
    },
    {
        "source_sentence": "「『大王當知！",
        "from": "T03n0187_005:0571b23_0",
        "context_with_next_sentence": true
    },
    {
        "source_sentence": "所夢太子乘駟馬車從城西門出者，此是太子既出家已，得阿耨多羅三藐三菩提及四無畏之像。",
        "from": "T03n0187_005:0571b23_1",
        "context_with_next_sentence": true
    },
    {
        "source_sentence": "「『大王當知！",
        "from": "T03n0187_005:0571b26_0",
        "context_with_next_sentence": true
    },
    {
        "source_sentence": "所夢寶輪從城北門出者，此是太子既出家已，證阿耨多羅三藐三菩提轉法輪之像。",
        "from": "T03n0187_005:0571b26_1",
        "context_with_next_sentence": true
    },
    {
        "source_sentence": "「『大王當知！",
        "from": "T03n0187_005:0571b29_0",
        "context_with_next_sentence": true
    },
    {
        "source_sentence": "所夢太子在四衢道中揚桴擊鼓者，此是太子得阿耨多羅三藐三菩提已，諸天傳聞乃至梵世之像。",
        "from": "T03n0187_005:0571b29_1",
        "context_with_next_sentence": true
    },
    {
        "source_sentence": "「『大王當知！",
        "from": "T03n0187_005:0571c03_0",
        "context_with_next_sentence": true
    },
    {
        "source_sentence": "所夢高樓太子於上棄擲寶物，無數眾生競持而去者，此是太子得阿耨多羅三藐三菩提已，於諸天人八部之中當雨法寶，所謂四念處、四正勤、四如意足、五根、五力、七覺分、八聖道，種種諸法之像。",
        "from": "T03n0187_005:0571c03_1",
        "context_with_next_sentence": true
    },
    {
        "source_sentence": "「『大王當知！",
        "from": "T03n0187_005:0571c08_0",
        "context_with_next_sentence": true
    },
    {
        "source_sentence": "所夢去城不遠忽有六人舉聲號哭者，此是太子既出家已，當得阿耨多羅三藐三菩提，外道六師心生憂惱之像。』",
        "from": "T03n0187_005:0571c08_1",
        "context_with_next_sentence": true
    },
    {
        "source_sentence": "「爾時化人為輸檀王解彼夢已，白言：『大王！",
        "from": "T03n0187_005:0571c11_0",
        "context_with_next_sentence": true
    },
    {
        "source_sentence": "宜應欣慶，勿生愁惱。",
        "from": "T03n0187_005:0571c12_0",
        "context_with_next_sentence": true
    },
    {
        "source_sentence": "所以者何？",
        "from": "T03n0187_005:0571c12_1",
        "context_with_next_sentence": true
    },
    {
        "source_sentence": "此夢吉祥獲大果報。』",
        "from": "T03n0187_005:0571c12_2",
        "context_with_next_sentence": true
    },
    {
        "source_sentence": "作是語已忽然不現。",
        "from": "T03n0187_005:0571c13_3",
        "context_with_next_sentence": true
    },
    {
        "source_sentence": "「時輸檀王聞婆羅門解夢因緣，恐畏太子出家學道，於是更增五欲之具。",
        "from": "T03n0187_005:0571c14_0",
        "context_with_next_sentence": true
    },
    {
        "source_sentence": "「是時耶輸陀羅亦夢二十種可畏之事，忽然覺悟，中心驚悸惶怖自失。",
        "from": "T03n0187_005:0571c16_0",
        "context_with_next_sentence": true
    },
    {
        "source_sentence": "菩薩問言：『何所恐懼？』",
        "from": "T03n0187_005:0571c17_1",
        "context_with_next_sentence": true
    },
    {
        "source_sentence": "耶輸陀羅啼哭而言：『太子！",
        "from": "T03n0187_005:0571c18_2",
        "context_with_next_sentence": true
    },
    {
        "source_sentence": "我向夢見一切大地周遍震動；復見一鮮白大蓋常庇蔭者車匿輙來奪我將去；復見有帝釋幢崩壞在地；復見身上瓔珞為水所漂；復見日月星宿悉皆隕墜；復見我髮為執寶刀者割截而去；復見自身微妙端正忽成醜陋；復見自身手足皆折；復見形容無故赤露；復見所坐之床陷入於地；復見恒時共太子坐臥之床四足俱折；復見一寶山四面高峻，為火所燒崩摧在地；復見大王宮內有一寶樹被風吹臥；復見白日隱蔽天地黑暗；復見明月在空眾星環拱，於此宮中忽然而沒；復見有大明燭出迦毘羅城；復見此護城神端正可憙住，立門下悲號大哭；復見此城變為壙野；復見城中林木泉池悉皆枯竭；復見壯士手執器仗四方馳走。",
        "from": "T03n0187_005:0571c18_3",
        "context_with_next_sentence": true
    },
    {
        "source_sentence": "太子！",
        "from": "T03n0187_005:0572a04_4",
        "context_with_next_sentence": true
    },
    {
        "source_sentence": "我夢如是心甚不安，將非我身欲有殀喪？",
        "from": "T03n0187_005:0572a05_5",
        "context_with_next_sentence": true
    },
    {
        "source_sentence": "將非恩愛與我別離？",
        "from": "T03n0187_005:0572a06_6",
        "context_with_next_sentence": true
    },
    {
        "source_sentence": "此是何徵，為凶為吉？』",
        "from": "T03n0187_005:0572a06_7",
        "context_with_next_sentence": true
    },
    {
        "source_sentence": "「爾時菩薩聞是語已，心自思惟：『出家時到表是徵祥，乃令此妃見如斯夢。』",
        "from": "T03n0187_005:0572a08_0",
        "context_with_next_sentence": true
    },
    {
        "source_sentence": "慰喻耶輸陀羅言：『妃今不應懷此恐懼。",
        "from": "T03n0187_005:0572a09_1",
        "context_with_next_sentence": true
    },
    {
        "source_sentence": "所以者何？",
        "from": "T03n0187_005:0572a10_2",
        "context_with_next_sentence": true
    },
    {
        "source_sentence": "夢想顛倒無有實法，設令夢見帝憧崩倒日月隕落，於妃之身何所傷損？",
        "from": "T03n0187_005:0572a10_3",
        "context_with_next_sentence": true
    },
    {
        "source_sentence": "車匿持蓋將去，既曰夢奪，皆為虛妄，但自安寢不假憂愁。』",
        "from": "T03n0187_005:0572a12_4",
        "context_with_next_sentence": true
    },
    {
        "source_sentence": "其夜菩薩自得五夢：一者夢見身席大地、頭枕須彌、手擎大海、足踐渤澥。",
        "from": "T03n0187_005:0572a14_0",
        "context_with_next_sentence": true
    },
    {
        "source_sentence": "二者夢見有草名曰建立，從臍而出，其杪上至阿迦膩吒天。",
        "from": "T03n0187_005:0572a15_1",
        "context_with_next_sentence": true
    },
    {
        "source_sentence": "三者夢見四鳥從四方來，毛羽斑駁，承菩薩足化為白色。",
        "from": "T03n0187_005:0572a17_2",
        "context_with_next_sentence": true
    },
    {
        "source_sentence": "四者夢見白獸頭皆黑色，咸來屈膝舐太子身。",
        "from": "T03n0187_005:0572a18_3",
        "context_with_next_sentence": true
    },
    {
        "source_sentence": "五者夢見有一糞山狀勢高大，菩薩身在其上周匝遊踐不為所汙。」",
        "from": "T03n0187_005:0572a19_4",
        "context_with_next_sentence": true
    },
    {
        "source_sentence": "方廣大莊嚴經卷第五",
        "from": "T03n0187_005:0572a22_0",
        "context_with_next_sentence": false
    }
]