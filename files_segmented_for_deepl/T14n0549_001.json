[
    {
        "source_sentence": "佛說光明童子因緣經卷第一",
        "from": "T14n0549_001:0854b20_0",
        "context_with_next_sentence": true
    },
    {
        "source_sentence": "西天譯經三藏朝奉大",
        "from": "T14n0549_001:0854b22_0",
        "context_with_next_sentence": true
    },
    {
        "source_sentence": "夫試光祿卿傳法大師",
        "from": "T14n0549_001:0854b23_0",
        "context_with_next_sentence": true
    },
    {
        "source_sentence": "賜紫臣施護奉　詔譯",
        "from": "T14n0549_001:0854b24_0",
        "context_with_next_sentence": true
    },
    {
        "source_sentence": "如是我聞：一時，佛在王舍城，迦蘭陀竹林精舍。",
        "from": "T14n0549_001:0854b25_0",
        "context_with_next_sentence": true
    },
    {
        "source_sentence": "而彼城中，有一長者，名曰善賢，有大財寶富饒自在，然彼長者，於諸外道尼乾陀等，深生信重。",
        "from": "T14n0549_001:0854b26_1",
        "context_with_next_sentence": true
    },
    {
        "source_sentence": "長者一時，以彼世因緣故，其妻懷妊。",
        "from": "T14n0549_001:0854b28_2",
        "context_with_next_sentence": true
    },
    {
        "source_sentence": "而後一日，世尊於其食時，被袈裟衣，執持應器，入王舍城，次第乞食，漸次至彼善賢長者舍。",
        "from": "T14n0549_001:0854b29_3",
        "context_with_next_sentence": true
    },
    {
        "source_sentence": "時彼長者，遠見世尊漸近自舍，即謂妻言：「我今同汝，詣世尊所。」",
        "from": "T14n0549_001:0854c02_4",
        "context_with_next_sentence": true
    },
    {
        "source_sentence": "作是言已，即與其妻，前詣佛所。",
        "from": "T14n0549_001:0854c03_5",
        "context_with_next_sentence": true
    },
    {
        "source_sentence": "到已白言：「世尊！",
        "from": "T14n0549_001:0854c04_6",
        "context_with_next_sentence": true
    },
    {
        "source_sentence": "我名善賢，此是我妻，其人懷妊，日月將滿，當所生者，是男？",
        "from": "T14n0549_001:0854c04_7",
        "context_with_next_sentence": true
    },
    {
        "source_sentence": "是女？」",
        "from": "T14n0549_001:0854c06_8",
        "context_with_next_sentence": true
    },
    {
        "source_sentence": "佛言：「長者！",
        "from": "T14n0549_001:0854c06_9",
        "context_with_next_sentence": true
    },
    {
        "source_sentence": "汝妻胎中，決定是男，其後生已，家族富盛，最上吉祥，現於人中受天勝福，乃至最後，於我法中出家學道，斷諸煩惱，證阿羅漢。」",
        "from": "T14n0549_001:0854c06_10",
        "context_with_next_sentence": true
    },
    {
        "source_sentence": "是時長者，即取滿鉢上味清淨飲食，奉上世尊。",
        "from": "T14n0549_001:0854c09_11",
        "context_with_next_sentence": true
    },
    {
        "source_sentence": "世尊受已，作如是言：「願其施者，吉祥安樂。」",
        "from": "T14n0549_001:0854c10_12",
        "context_with_next_sentence": true
    },
    {
        "source_sentence": "世尊言已，持所施食，還復本處。",
        "from": "T14n0549_001:0854c11_13",
        "context_with_next_sentence": true
    },
    {
        "source_sentence": "佛去未遠，有一外道，是彼善賢先所重者，見佛世尊已，即作是思惟：「豈非今時因此沙門瞿曇，長者於我破本信心，我宜往彼詢問其故，沙門瞿曇來何所說？」",
        "from": "T14n0549_001:0854c12_14",
        "context_with_next_sentence": true
    },
    {
        "source_sentence": "時彼外道，作是思惟已，即詣長者舍，作如是言：「長者！",
        "from": "T14n0549_001:0854c15_15",
        "context_with_next_sentence": true
    },
    {
        "source_sentence": "沙門瞿曇有何願求，來至汝舍？",
        "from": "T14n0549_001:0854c17_16",
        "context_with_next_sentence": true
    },
    {
        "source_sentence": "復作何說？」",
        "from": "T14n0549_001:0854c17_17",
        "context_with_next_sentence": true
    },
    {
        "source_sentence": "長者白言：「我師聖者！",
        "from": "T14n0549_001:0854c18_18",
        "context_with_next_sentence": true
    },
    {
        "source_sentence": "我妻懷妊故，乃問彼沙門瞿曇，當所生者，是男？",
        "from": "T14n0549_001:0854c18_19",
        "context_with_next_sentence": true
    },
    {
        "source_sentence": "是女？",
        "from": "T14n0549_001:0854c19_20",
        "context_with_next_sentence": true
    },
    {
        "source_sentence": "彼謂我言：『定當生男，生已決定家族富盛，最上吉祥，現於人中，受天勝福，乃至最後於我法中，出家學道證阿羅漢。』」",
        "from": "T14n0549_001:0854c19_21",
        "context_with_next_sentence": true
    },
    {
        "source_sentence": "而此外道，本善占相，聞是言已，即取白石，施設算法，算量其事為虛為實。",
        "from": "T14n0549_001:0854c22_22",
        "context_with_next_sentence": true
    },
    {
        "source_sentence": "彼設算已，具知其事，如佛所言，實無虛妄。",
        "from": "T14n0549_001:0854c24_23",
        "context_with_next_sentence": true
    },
    {
        "source_sentence": "而彼外道，雖知其實，然作是念：「我今若以如實而說，即此長者於彼沙門瞿曇，定生信重，我今宜應語長者言：『瞿曇所說有實有虛。』」",
        "from": "T14n0549_001:0854c25_24",
        "context_with_next_sentence": true
    },
    {
        "source_sentence": "時彼外道，作是念已，呼長者妻，近外道前，取左右手，復看手文，及瞻面相。",
        "from": "T14n0549_001:0854c28_25",
        "context_with_next_sentence": true
    },
    {
        "source_sentence": "爾時善賢長者，即白外道言：「我師聖者！",
        "from": "T14n0549_001:0855a01_26",
        "context_with_next_sentence": true
    },
    {
        "source_sentence": "先已設算。",
        "from": "T14n0549_001:0855a02_27",
        "context_with_next_sentence": true
    },
    {
        "source_sentence": "何故重復看其手文及瞻面相？」",
        "from": "T14n0549_001:0855a02_28",
        "context_with_next_sentence": true
    },
    {
        "source_sentence": "彼外道言：「我適算彼瞿曇所說，及相汝妻，審知其事，少分真實，少分虛妄。」",
        "from": "T14n0549_001:0855a03_29",
        "context_with_next_sentence": true
    },
    {
        "source_sentence": "長者復言：「何者真實？",
        "from": "T14n0549_001:0855a04_30",
        "context_with_next_sentence": true
    },
    {
        "source_sentence": "何者虛妄？」",
        "from": "T14n0549_001:0855a05_31",
        "context_with_next_sentence": true
    },
    {
        "source_sentence": "外道答言：「瞿曇所說汝妻生男，此說是實；所言生已家族富盛，此亦是實。",
        "from": "T14n0549_001:0855a05_32",
        "context_with_next_sentence": true
    },
    {
        "source_sentence": "然子生時，合有少分火光明事，此子後必壞汝家族，所言最上吉祥，現於人中受天勝福，此是虛妄。",
        "from": "T14n0549_001:0855a07_33",
        "context_with_next_sentence": true
    },
    {
        "source_sentence": "長者！",
        "from": "T14n0549_001:0855a09_34",
        "context_with_next_sentence": true
    },
    {
        "source_sentence": "汝豈曾聞於人世中受天福者，斯為難信，所言於瞿曇法中當出家者，此說是實，以彼衣食因緣所逼切故，而後決定於瞿曇邊樂求出家。",
        "from": "T14n0549_001:0855a09_35",
        "context_with_next_sentence": true
    },
    {
        "source_sentence": "所言斷諸煩惱證阿羅漢者，此是虛妄，以沙門瞿曇法中，決定無有斷諸煩惱，證聖果者。」",
        "from": "T14n0549_001:0855a12_36",
        "context_with_next_sentence": true
    },
    {
        "source_sentence": "爾時善賢長者，聞說是事，若虛若實，其心疑惑，即生愁惱，白外道言：「我師聖者！",
        "from": "T14n0549_001:0855a14_37",
        "context_with_next_sentence": true
    },
    {
        "source_sentence": "其事云何？",
        "from": "T14n0549_001:0855a16_38",
        "context_with_next_sentence": true
    },
    {
        "source_sentence": "我今宜應當何所作？」",
        "from": "T14n0549_001:0855a17_39",
        "context_with_next_sentence": true
    },
    {
        "source_sentence": "外道告言：「長者當令汝子生後，於我教中出家修學，即能普學一切事業。",
        "from": "T14n0549_001:0855a17_40",
        "context_with_next_sentence": true
    },
    {
        "source_sentence": "長者！",
        "from": "T14n0549_001:0855a19_41",
        "context_with_next_sentence": true
    },
    {
        "source_sentence": "我雖此說，汝自籌量。」",
        "from": "T14n0549_001:0855a19_42",
        "context_with_next_sentence": true
    },
    {
        "source_sentence": "時彼外道作是言已，即出其舍。",
        "from": "T14n0549_001:0855a19_43",
        "context_with_next_sentence": true
    },
    {
        "source_sentence": "是時，善賢長者靜在一處，審自思惟：「我今一切不能顧惜而悉棄捨，宜設計謀壞所妊子。」",
        "from": "T14n0549_001:0855a20_44",
        "context_with_next_sentence": true
    },
    {
        "source_sentence": "作是思惟已，善賢長者即持毒藥，塗摩妻腹。",
        "from": "T14n0549_001:0855a22_45",
        "context_with_next_sentence": true
    },
    {
        "source_sentence": "是時，長者左邊摩藥，子轉右邊，右邊摩藥，子轉左邊，乃至遍腹，無處容受，塗摩毒藥，其妻以故，即趣命終。",
        "from": "T14n0549_001:0855a23_46",
        "context_with_next_sentence": true
    },
    {
        "source_sentence": "善賢意謂：「母既命終，子亦隨滅，而後無人壞我家族，亦復無人得證聖果。」",
        "from": "T14n0549_001:0855a26_47",
        "context_with_next_sentence": true
    },
    {
        "source_sentence": "爾時長者，既見其妻已趣命終，即時涕淚號泣。",
        "from": "T14n0549_001:0855a27_48",
        "context_with_next_sentence": true
    },
    {
        "source_sentence": "隣人親屬，來相慰問善賢長者：「汝妻何以忽然命終？」",
        "from": "T14n0549_001:0855a28_49",
        "context_with_next_sentence": true
    },
    {
        "source_sentence": "長者報言：「因懷妊故，而忽命終。」",
        "from": "T14n0549_001:0855b01_50",
        "context_with_next_sentence": true
    },
    {
        "source_sentence": "親屬隣人來相問已，各還自舍。",
        "from": "T14n0549_001:0855b01_51",
        "context_with_next_sentence": true
    },
    {
        "source_sentence": "善賢長者即自思惟：「我妻已歿，勿置家中，可為施設諸所用物，送尸陀林。」",
        "from": "T14n0549_001:0855b02_52",
        "context_with_next_sentence": true
    },
    {
        "source_sentence": "作是思惟已，即為備辦所用諸物，將欲出送。",
        "from": "T14n0549_001:0855b04_53",
        "context_with_next_sentence": true
    },
    {
        "source_sentence": "隣人親屬知己，復來謂長者言：「汝妻已歿，不須啼泣徒自生惱。」",
        "from": "T14n0549_001:0855b05_54",
        "context_with_next_sentence": true
    },
    {
        "source_sentence": "是時，長者即取青、黃、赤白眾色衣服，及珍寶具，而為莊嚴，長者即時與諸親屬，圍繞出送，置尸陀林。",
        "from": "T14n0549_001:0855b06_55",
        "context_with_next_sentence": true
    },
    {
        "source_sentence": "爾時先占相者，外道尼乾陀，知是事已，心大歡喜，即持幢蓋，嚴飾而行。",
        "from": "T14n0549_001:0855b09_56",
        "context_with_next_sentence": true
    },
    {
        "source_sentence": "於王舍城，周遍巷陌四衢道中，告諸外道尼乾陀等言：「汝等知不？",
        "from": "T14n0549_001:0855b10_57",
        "context_with_next_sentence": true
    },
    {
        "source_sentence": "沙門瞿曇先言：『善賢長者妻當生子，其後生已，家族富盛，最上吉祥，現於人中受天勝福乃至最後，於我法中出家學道，斷諸煩惱，證阿羅漢。』",
        "from": "T14n0549_001:0855b12_58",
        "context_with_next_sentence": true
    },
    {
        "source_sentence": "彼虛妄說，今善賢妻，已趣命終，子亦隨滅。",
        "from": "T14n0549_001:0855b15_59",
        "context_with_next_sentence": true
    },
    {
        "source_sentence": "汝等當知，譬如大樹，根既斷壞，枝葉華果，其何能得？」",
        "from": "T14n0549_001:0855b16_60",
        "context_with_next_sentence": true
    },
    {
        "source_sentence": "諸外道輩，相言告已，心皆歡喜。",
        "from": "T14n0549_001:0855b17_61",
        "context_with_next_sentence": true
    },
    {
        "source_sentence": "諸有清淨信者，當知佛世尊者法爾真實，無所不知，無所不見，無所不解，無所不了，起大悲心，普攝世間。",
        "from": "T14n0549_001:0855b18_62",
        "context_with_next_sentence": true
    },
    {
        "source_sentence": "作一護念，施一無畏，已能圓滿止觀二行，已能成就三調伏事，已渡四流煩惱大海，已能安住四神足行，以四攝法，普攝眾生。",
        "from": "T14n0549_001:0855b21_63",
        "context_with_next_sentence": true
    },
    {
        "source_sentence": "於長夜中，常念度脫，已能成就四無所畏，斷五分結，已出五趣，六法具足，六波羅蜜，悉皆圓滿，具足六種佛常行法，開七覺華，成八正果，成就三摩鉢底，九先行善，十力堅固，名稱普聞十方世界。",
        "from": "T14n0549_001:0855b24_64",
        "context_with_next_sentence": true
    },
    {
        "source_sentence": "具足千種最勝自在，於日三時及夜三時，常以佛眼，觀察世間，正知見轉於眾生中，諸所施作。",
        "from": "T14n0549_001:0855b28_65",
        "context_with_next_sentence": true
    },
    {
        "source_sentence": "何處若有增？",
        "from": "T14n0549_001:0855c01_66",
        "context_with_next_sentence": true
    },
    {
        "source_sentence": "何處若有減？",
        "from": "T14n0549_001:0855c02_67",
        "context_with_next_sentence": true
    },
    {
        "source_sentence": "何處若煩惱？",
        "from": "T14n0549_001:0855c02_68",
        "context_with_next_sentence": true
    },
    {
        "source_sentence": "何處受極苦？",
        "from": "T14n0549_001:0855c02_69",
        "context_with_next_sentence": true
    },
    {
        "source_sentence": "何處若破壞？",
        "from": "T14n0549_001:0855c03_70",
        "context_with_next_sentence": true
    },
    {
        "source_sentence": "何處具有煩惱極苦破壞等事？",
        "from": "T14n0549_001:0855c03_71",
        "context_with_next_sentence": true
    },
    {
        "source_sentence": "何處施設少分方便？",
        "from": "T14n0549_001:0855c04_72",
        "context_with_next_sentence": true
    },
    {
        "source_sentence": "何處施設大方便力？",
        "from": "T14n0549_001:0855c04_73",
        "context_with_next_sentence": true
    },
    {
        "source_sentence": "何處施設諸方便事？",
        "from": "T14n0549_001:0855c05_74",
        "context_with_next_sentence": true
    },
    {
        "source_sentence": "何處眾生墮於惡趣？",
        "from": "T14n0549_001:0855c05_75",
        "context_with_next_sentence": true
    },
    {
        "source_sentence": "何處眾生得生天界？",
        "from": "T14n0549_001:0855c06_76",
        "context_with_next_sentence": true
    },
    {
        "source_sentence": "何處眾生得解脫果？",
        "from": "T14n0549_001:0855c06_77",
        "context_with_next_sentence": true
    },
    {
        "source_sentence": "何處眾生未種善根者？",
        "from": "T14n0549_001:0855c07_0",
        "context_with_next_sentence": true
    },
    {
        "source_sentence": "令種善根。",
        "from": "T14n0549_001:0855c07_1",
        "context_with_next_sentence": true
    },
    {
        "source_sentence": "何處眾生已種善根者？",
        "from": "T14n0549_001:0855c07_2",
        "context_with_next_sentence": true
    },
    {
        "source_sentence": "使令成熟。",
        "from": "T14n0549_001:0855c08_3",
        "context_with_next_sentence": true
    },
    {
        "source_sentence": "何處眾生已成熟者？",
        "from": "T14n0549_001:0855c08_4",
        "context_with_next_sentence": true
    },
    {
        "source_sentence": "令得解脫。",
        "from": "T14n0549_001:0855c09_0",
        "context_with_next_sentence": true
    },
    {
        "source_sentence": "佛世尊者，具足如是功德，言無虛妄，離諸過失。",
        "from": "T14n0549_001:0855c09_1",
        "context_with_next_sentence": true
    },
    {
        "source_sentence": "爾時世尊，審知時處因緣等事，知其所應放光明時，即從口中，出現青、黃、赤白眾色光明，其光周遍，上下照耀。",
        "from": "T14n0549_001:0855c11_0",
        "context_with_next_sentence": true
    },
    {
        "source_sentence": "光下照時，所有等活地獄，黑繩地獄、眾合地獄、號叫地獄、大號叫地獄、炎熱地獄、極炎熱地獄、阿鼻地獄，如是等八熱地獄，光明照已，悉變清涼。",
        "from": "T14n0549_001:0855c13_1",
        "context_with_next_sentence": true
    },
    {
        "source_sentence": "所有皰地獄、皰裂地獄、阿吒吒地獄、呵呵鑁地獄、虎虎鑁地獄、青蓮華地獄、紅蓮華地獄、大紅蓮華地獄，如是等八寒地獄，光明照已，悉變溫暖，以佛光明最勝因故。",
        "from": "T14n0549_001:0855c16_2",
        "context_with_next_sentence": true
    },
    {
        "source_sentence": "其中眾生，蒙光照觸，身得離苦，心生適悅，各作是言：「我等以何罪因，墮在此中？",
        "from": "T14n0549_001:0855c20_3",
        "context_with_next_sentence": true
    },
    {
        "source_sentence": "今日覩是希有光明。」",
        "from": "T14n0549_001:0855c22_4",
        "context_with_next_sentence": true
    },
    {
        "source_sentence": "地獄眾生，發起如是清淨心時，世尊大悲，復於光中，現變化事。",
        "from": "T14n0549_001:0855c23_5",
        "context_with_next_sentence": true
    },
    {
        "source_sentence": "彼諸眾生，見所化已，又作是言：「我等今日見是變化希有等相，此處出已，應不復於惡趣受生，以佛光明最勝因緣故，身離苦惱，心生適悅。」",
        "from": "T14n0549_001:0855c24_6",
        "context_with_next_sentence": true
    },
    {
        "source_sentence": "作是言已，各發最上清淨信心，彼地獄業，皆悉滅盡，即分人天二趣受生。",
        "from": "T14n0549_001:0855c27_7",
        "context_with_next_sentence": true
    },
    {
        "source_sentence": "地獄眾生，由是真實，如應得利已，是佛光明，又復上照四大王天、忉利天、夜摩天、兜率天、化樂天、他化自在天、梵眾天、梵輔天、大梵天、少光天、無量光天、光音天、少淨天、無量淨天、遍淨天、無雲天、福生天、廣果天、無煩天、無熱天、善見天、善現天、色究竟天。",
        "from": "T14n0549_001:0855c29_8",
        "context_with_next_sentence": true
    },
    {
        "source_sentence": "光明上照如是等天已，於其光中，演出無常苦空無我之聲，復於光中說伽陀曰：「譬如大象沒泥中，　　以勇力故即能出，　佛教勇猛大力故，　　能令生死軍摧壞。",
        "from": "T14n0549_001:0856a06_9",
        "context_with_next_sentence": true
    },
    {
        "source_sentence": "　今此正法善調伏，　　所行遠離諸過失，　息彼三界廣輪迴，　　滅盡眾生苦邊際。」",
        "from": "T14n0549_001:0856a11_0",
        "context_with_next_sentence": true
    },
    {
        "source_sentence": "爾時世尊所放光明，各各隨往，乃至遍照三千大千世界。",
        "from": "T14n0549_001:0856a13_0",
        "context_with_next_sentence": true
    },
    {
        "source_sentence": "而佛世尊，雖放一光，其光收時，隨應各異：世尊若欲說過去事，其光即當從佛後隱；若欲說彼未來世事，其光即當從佛前隱；若欲說彼地獄趣事，其光即從佛足心隱；若欲說彼傍生趣事，其光即從佛足面隱；若欲說彼餓鬼趣事，其光即從佛足指隱；若欲說於人趣中事，其光即當從佛膝隱；若欲說彼小轉輪王事，其光從佛左手心隱；若欲說彼大轉輪王事，其光從佛右手心隱；若欲說彼天趣中事，其光即當從佛臍隱；若欲說彼聲聞菩提，其光即當從佛口隱；若欲說彼緣覺菩提，其光即當從佛眉隱；若欲說彼阿耨多羅三藐三菩提，其光從佛頂門而隱。",
        "from": "T14n0549_001:0856a14_1",
        "context_with_next_sentence": true
    },
    {
        "source_sentence": "今佛世尊所放光明，遍照三千大千世界已，其光旋環，却從世尊口中而隱。",
        "from": "T14n0549_001:0856a27_2",
        "context_with_next_sentence": true
    },
    {
        "source_sentence": "爾時尊者阿難，先侍佛邊，見此光明，即前合掌白佛言：「世尊！",
        "from": "T14n0549_001:0856a28_3",
        "context_with_next_sentence": true
    },
    {
        "source_sentence": "今此種種妙色最上清淨光明，從佛口出，廣大照耀，普遍世界，以何因緣，其事如是？」",
        "from": "T14n0549_001:0856b01_4",
        "context_with_next_sentence": true
    },
    {
        "source_sentence": "作是語已，即說伽陀曰：「佛於世間為最上，　　安住正因而真實，　久已遠離二語言，　　斷除憍慢等過失。",
        "from": "T14n0549_001:0856b03_5",
        "context_with_next_sentence": true
    },
    {
        "source_sentence": "　如世商佉及蓮藕，　　非無因故色自白，　如來最勝人中尊，　　非無因故光明現。",
        "from": "T14n0549_001:0856b06_0",
        "context_with_next_sentence": true
    },
    {
        "source_sentence": "　如來以自行願力，　　現證神通及大智，　觀察聽者樂聞法，　　佛人中主欲敷演。",
        "from": "T14n0549_001:0856b08_0",
        "context_with_next_sentence": true
    },
    {
        "source_sentence": "　大智寂默大牛王，　　必說最上妙法語，　如來清淨一音宣，　　眾生疑網皆除斷；　又如大海及山王，　　若無因故不能動，　如來正覺人中尊，　　無因不現光明相。",
        "from": "T14n0549_001:0856b10_0",
        "context_with_next_sentence": true
    },
    {
        "source_sentence": "　大智觀察因緣事，　　如應所作皆利益，　隨諸眾生所希望，　　故現如是光明相。」",
        "from": "T14n0549_001:0856b14_0",
        "context_with_next_sentence": true
    },
    {
        "source_sentence": "爾時，世尊告阿難言：「如是！",
        "from": "T14n0549_001:0856b16_0",
        "context_with_next_sentence": true
    },
    {
        "source_sentence": "如是！",
        "from": "T14n0549_001:0856b16_1",
        "context_with_next_sentence": true
    },
    {
        "source_sentence": "阿難當知，如來、應供、正等正覺，若無因緣，不放光明。",
        "from": "T14n0549_001:0856b16_2",
        "context_with_next_sentence": true
    },
    {
        "source_sentence": "我今將欲詣尸陀林，汝可往告諸苾芻眾，謂言：『如來將詣尸陀林中，汝諸苾芻發勤勇者，如應各各被袈裟衣，侍從如來，往尸陀林。』」",
        "from": "T14n0549_001:0856b17_3",
        "context_with_next_sentence": true
    },
    {
        "source_sentence": "是時，阿難受佛教勅，即詣諸苾芻所，到已作如是言：「佛勅諸苾芻，如來將詣尸陀林中，汝諸苾芻發勤勇者，如應各各被袈裟衣，侍從如來，往尸陀林。」",
        "from": "T14n0549_001:0856b20_4",
        "context_with_next_sentence": true
    },
    {
        "source_sentence": "爾時，尊者阿若憍陳如、馬勝、嚩澁波、大名、跋捺哩迦、舍利子、目乾連、迦葉、滿稱等，諸大聲聞眾，受佛勅已，即如常儀，被袈裟衣，來至佛所。",
        "from": "T14n0549_001:0856b24_5",
        "context_with_next_sentence": true
    },
    {
        "source_sentence": "爾時，世尊與諸大眾，前後圍繞，詣尸陀林。",
        "from": "T14n0549_001:0856b28_0",
        "context_with_next_sentence": true
    },
    {
        "source_sentence": "所謂善調伏者，調伏眾圍繞；解脫者，解脫眾圍繞；安隱者，安隱眾圍繞；律儀者，律儀眾圍繞；應供者，應供眾圍繞；離貪者，離貪眾圍繞；妙相端直者，妙相端直眾圍繞。",
        "from": "T14n0549_001:0856b29_0",
        "context_with_next_sentence": true
    },
    {
        "source_sentence": "猶如牛王，牛眾圍繞；又如象王，象眾圍繞；如師子王，眾獸圍繞；如彼鵝王，鵝眾圍繞；如金翅鳥王，金翅鳥眾圍繞；如婆羅門，學眾圍繞；如大醫王，求療者圍繞；如勇猛將軍，眾圍繞；如大富者，財寶圍繞；如大商主，商眾圍繞；如最上首者，多人眾圍繞；如小國王，臣佐圍繞；如轉輪王，千子圍繞；如月天子，眾星圍繞；如日天子，千光圍繞；如持國天王，乾闥婆眾圍繞；如增長天王，鳩盤茶眾圍繞；如廣目天王，龍眾圍繞；如多聞天王，夜叉眾圍繞；如毘摩質多羅阿修羅王，阿修羅眾圍繞；如帝釋天主，三十三天眾圍繞；如大梵王，梵眾圍繞；如底彌囉，魚現大海中；如靉靆雲將降大雨，周匝諸雲皆悉圍繞。",
        "from": "T14n0549_001:0856c03_1",
        "context_with_next_sentence": true
    },
    {
        "source_sentence": "如來諸根，調柔善順，威儀端儼，離缺失相，如大象王七支拄地平正圓滿，離諸過失。",
        "from": "T14n0549_001:0856c17_2",
        "context_with_next_sentence": true
    },
    {
        "source_sentence": "如來具足三十二相、八十隨好，殊妙莊嚴，清淨體相，無能勝者，圓光熾盛，廣大照耀，如千日中一光明現。",
        "from": "T14n0549_001:0856c19_3",
        "context_with_next_sentence": true
    },
    {
        "source_sentence": "又如寶山高顯而出，一切最勝，普遍賢善，十力四無所畏，三不護三念住，及大悲等，諸功德法，皆悉具足。",
        "from": "T14n0549_001:0856c21_4",
        "context_with_next_sentence": true
    },
    {
        "source_sentence": "是時，復有無數諸苾芻眾，及無數百千人眾，周匝圍繞，隨佛行詣尸陀林中。",
        "from": "T14n0549_001:0856c24_0",
        "context_with_next_sentence": true
    },
    {
        "source_sentence": "佛所行時，有十八種法，而可稱讚。",
        "from": "T14n0549_001:0856c25_1",
        "context_with_next_sentence": true
    },
    {
        "source_sentence": "何等十八？",
        "from": "T14n0549_001:0856c26_2",
        "context_with_next_sentence": true
    },
    {
        "source_sentence": "一、無火怖；二、無水怖；三、無師子怖；四、無虎怖；五、無海難怖；六、無他軍怖；七、無賊盜怖；八、無王難怖；九、無惡人怖；十、無關稅津渡道路等怖；十一、無人怖；十二、無非人怖；十三、無非時怖；十四、天眼天耳如實見聞；十五、施設光明廣大照耀；十六、於法自在；十七、於人自在；十八、無病惱等。",
        "from": "T14n0549_001:0856c26_3",
        "context_with_next_sentence": true
    },
    {
        "source_sentence": "如是善法，佛所行時，皆悉具足。",
        "from": "T14n0549_001:0857a04_4",
        "context_with_next_sentence": true
    },
    {
        "source_sentence": "爾時，復有無數百千天人，各各來集，隨從世尊，往尸陀林，觀佛世尊所應作事。",
        "from": "T14n0549_001:0857a05_0",
        "context_with_next_sentence": true
    },
    {
        "source_sentence": "佛說光明童子因緣經卷第一",
        "from": "T14n0549_001:0857a07_0",
        "context_with_next_sentence": false
    }
]