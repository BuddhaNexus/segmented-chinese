[
    {
        "source_sentence": "父子合集經卷第五",
        "from": "T11n0320_005:0931b10_0",
        "context_with_next_sentence": true
    },
    {
        "source_sentence": "西天譯經三藏朝散大夫",
        "from": "T11n0320_005:0931b12_0",
        "context_with_next_sentence": true
    },
    {
        "source_sentence": "試鴻臚卿宣梵大師賜紫",
        "from": "T11n0320_005:0931b13_0",
        "context_with_next_sentence": true
    },
    {
        "source_sentence": "沙門臣日稱等奉　詔譯",
        "from": "T11n0320_005:0931b14_0",
        "context_with_next_sentence": true
    },
    {
        "source_sentence": "龍女授記品第七",
        "from": "T11n0320_005:0931b15_0",
        "context_with_next_sentence": true
    },
    {
        "source_sentence": "爾時會中，復有九十六俱胝龍女，見彼阿修羅王、迦樓羅王於世尊所作供養已，復聞如來各與授彼成佛之記，心大歡喜，踊躍無量，發清淨心，廣陳供養。",
        "from": "T11n0320_005:0931b16_0",
        "context_with_next_sentence": true
    },
    {
        "source_sentence": "此諸龍女以神通力化作九十六俱胝青色傘蓋，一一傘蓋吠琉璃寶而作千骨，巧妙安布，黃金為柄，真珠為網，垂諸花鬘，諸珍嚴飾。",
        "from": "T11n0320_005:0931b19_1",
        "context_with_next_sentence": true
    },
    {
        "source_sentence": "復化九十六俱胝上妙良馬，亦以眾寶，裝鉸嚴飾，吠琉璃寶，而為轡勒。",
        "from": "T11n0320_005:0931b22_2",
        "context_with_next_sentence": true
    },
    {
        "source_sentence": "又復變現眾寶網幔，其量周廣六十踰繕那，遍覆一切諸來大眾，寶幔之下現一殊妙摩尼寶珠，光明顯照，無不明了。",
        "from": "T11n0320_005:0931b24_3",
        "context_with_next_sentence": true
    },
    {
        "source_sentence": "復現九十六俱胝眾寶花鬘，巧妙奇絕，周遍垂下。",
        "from": "T11n0320_005:0931b26_4",
        "context_with_next_sentence": true
    },
    {
        "source_sentence": "又復懸綴無數寶鈴，微風動搖，其聲和雅，猶如天樂，聞者無厭。",
        "from": "T11n0320_005:0931b27_5",
        "context_with_next_sentence": true
    },
    {
        "source_sentence": "復以細末多摩羅跋旃檀香沈水香等散如來上，復散優鉢羅花、詹博迦花，及散無量上妙衣服，種種無量雜色瓔珞，種種無量雜色花鬘。",
        "from": "T11n0320_005:0931b29_6",
        "context_with_next_sentence": true
    },
    {
        "source_sentence": "是諸龍女各乘彼馬，張設傘蓋，於虛空中繞佛三匝。",
        "from": "T11n0320_005:0931c03_7",
        "context_with_next_sentence": true
    },
    {
        "source_sentence": "復奏龍宮種種音樂，其聲清婉，眾所樂聞。",
        "from": "T11n0320_005:0931c04_8",
        "context_with_next_sentence": true
    },
    {
        "source_sentence": "又於迦毘羅城，降諸塗香及眾香水如雨而下，與其香花合和成泥，縱廣六十踰繕那。",
        "from": "T11n0320_005:0931c05_9",
        "context_with_next_sentence": true
    },
    {
        "source_sentence": "以彼如來威德加持，令此樂聲及香水泥普聞三千大千世界。",
        "from": "T11n0320_005:0931c07_10",
        "context_with_next_sentence": true
    },
    {
        "source_sentence": "其中眾生聞此聲香，皆於阿耨多羅三藐三菩提得不退轉。",
        "from": "T11n0320_005:0931c08_11",
        "context_with_next_sentence": true
    },
    {
        "source_sentence": "是諸龍女作供養已，頭面禮敬，合掌向佛，以偈讚曰：「我等宿慶值於佛，　　淨心忻樂興福業，　供養牟尼大導師，　　冀脫此身龍女報。",
        "from": "T11n0320_005:0931c10_12",
        "context_with_next_sentence": true
    },
    {
        "source_sentence": "　化出九十六俱胝，　　眾寶莊嚴妙傘蓋，　供養無上調御師，　　以此善因求出離。",
        "from": "T11n0320_005:0931c14_0",
        "context_with_next_sentence": true
    },
    {
        "source_sentence": "　復化九十六俱胝，　　調順善御青色馬，　上妙青寶以莊嚴，　　皆為供養如來故。",
        "from": "T11n0320_005:0931c16_0",
        "context_with_next_sentence": true
    },
    {
        "source_sentence": "　復化九十六俱胝，　　青色寶幢空中轉，　一一皆以身語心，　　頭面作禮伸迴向。",
        "from": "T11n0320_005:0931c18_0",
        "context_with_next_sentence": true
    },
    {
        "source_sentence": "　諸龍宮中妙樂音，　　一時俱奏聲清徹，　牟尼出現於世間，　　堪受如斯大供養。",
        "from": "T11n0320_005:0931c20_0",
        "context_with_next_sentence": true
    },
    {
        "source_sentence": "　如是種種樂音聲，　　遠徹三千大千界，　其中眾生若得聞，　　皆得菩提不退轉。",
        "from": "T11n0320_005:0931c22_0",
        "context_with_next_sentence": true
    },
    {
        "source_sentence": "　復現廣大一寶幔，　　縱廣六十踰繕那，　周匝普遍於空中，　　廣覆諸來大集會。",
        "from": "T11n0320_005:0931c24_0",
        "context_with_next_sentence": true
    },
    {
        "source_sentence": "　中現最上摩尼珠，　　熾盛光明悉委照，　普於天人大會中，　　淨心忻喜為供養。",
        "from": "T11n0320_005:0931c26_0",
        "context_with_next_sentence": true
    },
    {
        "source_sentence": "　我等以此少善根，　　志求寂靜菩提果，　一如牟尼大導師，　　成就甚深微妙慧。",
        "from": "T11n0320_005:0931c28_0",
        "context_with_next_sentence": true
    },
    {
        "source_sentence": "　教化饒益諸眾生，　　解脫塵勞諸結縛，　亦如十力無上尊，　　演說無邊清淨法。",
        "from": "T11n0320_005:0932a01_0",
        "context_with_next_sentence": true
    },
    {
        "source_sentence": "　諸有為法如幻化，　　亦如聚沫非堅牢，　如空注雨起浮泡，　　自性虛假無主宰。",
        "from": "T11n0320_005:0932a03_0",
        "context_with_next_sentence": true
    },
    {
        "source_sentence": "　智者觀諸世間法，　　譬如鏡中現影像，　眾生體性亦同然，　　唯佛現證如實說。",
        "from": "T11n0320_005:0932a05_0",
        "context_with_next_sentence": true
    },
    {
        "source_sentence": "　愚夫不了謂為實，　　於虛妄境生執著，　畢竟諸法本來空，　　此愚癡者自欺誑。",
        "from": "T11n0320_005:0932a07_0",
        "context_with_next_sentence": true
    },
    {
        "source_sentence": "　由彼迷妄無知故，　　不達諸法真實性，　如來由是出世間，　　顯示無我不可得。",
        "from": "T11n0320_005:0932a09_0",
        "context_with_next_sentence": true
    },
    {
        "source_sentence": "　譬如秋空起浮雲，　　暫時顯現須臾沒，　當知我相本來無，　　智者諦觀何所有？",
        "from": "T11n0320_005:0932a11_0",
        "context_with_next_sentence": true
    },
    {
        "source_sentence": "　如是一切世間法，　　皆無自性非真實，　但能誑惑諸根門，　　愚夫由此增狂亂。",
        "from": "T11n0320_005:0932a13_0",
        "context_with_next_sentence": true
    },
    {
        "source_sentence": "　牟尼超越於三界，　　了諸法性無分別，　若依如來教奉行，　　一切世間皆解脫。",
        "from": "T11n0320_005:0932a15_0",
        "context_with_next_sentence": true
    },
    {
        "source_sentence": "　若人聞是深妙法，　　心生忻樂正思惟，　則能越離生死泥，　　此非愚者之境界。",
        "from": "T11n0320_005:0932a17_0",
        "context_with_next_sentence": true
    },
    {
        "source_sentence": "　是故我今頭面禮，　　無煩惱者天人師，　大悲能救苦眾生，　　為舟為舍為依怙。",
        "from": "T11n0320_005:0932a19_0",
        "context_with_next_sentence": true
    },
    {
        "source_sentence": "　我等供養於如來，　　為求無上菩提故，　當宣法要警群迷，　　普願自他成佛道。」",
        "from": "T11n0320_005:0932a21_0",
        "context_with_next_sentence": true
    },
    {
        "source_sentence": "爾時如來，知諸龍女心之所念，希望授記。",
        "from": "T11n0320_005:0932a23_0",
        "context_with_next_sentence": true
    },
    {
        "source_sentence": "即現瑞相，放大光明。",
        "from": "T11n0320_005:0932a23_1",
        "context_with_next_sentence": true
    },
    {
        "source_sentence": "時尊者馬勝覩是相已，頭面禮足，合掌向佛，以偈問曰：「世出世間勝智者，　　忽興神變放光明，　時會覩此稱吉祥，　　非無因緣發斯瑞。",
        "from": "T11n0320_005:0932a24_2",
        "context_with_next_sentence": true
    },
    {
        "source_sentence": "　人中最上牟尼主，　　願說光相之端由，　諸天人民龍鬼神，　　聞已咸生歡喜念。",
        "from": "T11n0320_005:0932a28_0",
        "context_with_next_sentence": true
    },
    {
        "source_sentence": "　如來威德聖中聖，　　於世間法無不了，　憐愍攝受諸眾生，　　說此放光神變事。",
        "from": "T11n0320_005:0932b01_0",
        "context_with_next_sentence": true
    },
    {
        "source_sentence": "　如來慧力妙難思，　　窮盡諸法實相義，　眾會瞻仰願欲聞，　　各令知已心安隱。",
        "from": "T11n0320_005:0932b03_0",
        "context_with_next_sentence": true
    },
    {
        "source_sentence": "　牟尼久已成正覺，　　能與群生作義利，　何因放此大光明，　　願說咸得除疑惑。",
        "from": "T11n0320_005:0932b05_0",
        "context_with_next_sentence": true
    },
    {
        "source_sentence": "　今此大眾心寂然，　　堪能領解深法義，　一心瞻仰於如來，　　聞已各發菩提意。",
        "from": "T11n0320_005:0932b07_0",
        "context_with_next_sentence": true
    },
    {
        "source_sentence": "　若人於事未決了，　　其心掉動則生惱，　由此皆墮疑網中，　　唯冀洪慈速開示。",
        "from": "T11n0320_005:0932b09_0",
        "context_with_next_sentence": true
    },
    {
        "source_sentence": "　誰於今日發大心？",
        "from": "T11n0320_005:0932b11_0",
        "context_with_next_sentence": true
    },
    {
        "source_sentence": "　　何佛他方說大法？",
        "from": "T11n0320_005:0932b11_1",
        "context_with_next_sentence": true
    },
    {
        "source_sentence": "　誰得菩提破魔軍？",
        "from": "T11n0320_005:0932b12_0",
        "context_with_next_sentence": true
    },
    {
        "source_sentence": "　　放此光明甚希有。",
        "from": "T11n0320_005:0932b12_1",
        "context_with_next_sentence": true
    },
    {
        "source_sentence": "　何人廣興淨福業？",
        "from": "T11n0320_005:0932b13_0",
        "context_with_next_sentence": true
    },
    {
        "source_sentence": "　　佛憐愍故放淨光。",
        "from": "T11n0320_005:0932b13_1",
        "context_with_next_sentence": true
    },
    {
        "source_sentence": "　聖主師子十力尊，　　於大眾中無畏說。",
        "from": "T11n0320_005:0932b14_0",
        "context_with_next_sentence": true
    },
    {
        "source_sentence": "　我等若蒙佛顯示，　　離諸疑怖心泰然，　咸生清淨隨喜心，　　各各奉行於佛教。」",
        "from": "T11n0320_005:0932b15_0",
        "context_with_next_sentence": true
    },
    {
        "source_sentence": "爾時世尊，為尊者馬勝說伽陀曰：「善哉馬勝大比丘，　　汝能諮問放光事，　吾今於此眾會中，　　為說龍女未來果。",
        "from": "T11n0320_005:0932b17_0",
        "context_with_next_sentence": true
    },
    {
        "source_sentence": "　汝等一心當諦聽，　　離諸散亂染因緣，　聞我說此放光因，　　增長人天諸善利。",
        "from": "T11n0320_005:0932b20_0",
        "context_with_next_sentence": true
    },
    {
        "source_sentence": "　此諸龍女心開解，　　能以智慧觀實相，　了知諸法本性空，　　不著世間業果報。",
        "from": "T11n0320_005:0932b22_0",
        "context_with_next_sentence": true
    },
    {
        "source_sentence": "　無人無我無眾生，　　亦無作者及受者，　補特伽羅自相空，　　猶如陽焰鏡中像。",
        "from": "T11n0320_005:0932b24_0",
        "context_with_next_sentence": true
    },
    {
        "source_sentence": "　諸龍女等植德本，　　共興廣大淨福業，　善能安住佛法中，　　了世間法皆如幻。",
        "from": "T11n0320_005:0932b26_0",
        "context_with_next_sentence": true
    },
    {
        "source_sentence": "　如是作諸供養已，　　誓求佛果大菩提，　後當捨此龍女身，　　得生三十三天上，　得為帝釋天宮主，　　受用妙樂無毀訾，　具天壽量大名聞，　　復往焰摩天中住。",
        "from": "T11n0320_005:0932b28_0",
        "context_with_next_sentence": true
    },
    {
        "source_sentence": "　得生焰摩天宮已，　　具足受彼殊妙樂，　佛子安住此天中，　　自在得終天壽量。",
        "from": "T11n0320_005:0932c03_0",
        "context_with_next_sentence": true
    },
    {
        "source_sentence": "　後復生於兜率天，　　得彼天眾常愛敬，　雖受快樂心不著，　　猶若蓮花性本淨。",
        "from": "T11n0320_005:0932c05_0",
        "context_with_next_sentence": true
    },
    {
        "source_sentence": "　由彼宿習出世智，　　常觀諸法皆空寂，　譬如刻石畫長存，　　安住正念無移動。",
        "from": "T11n0320_005:0932c07_0",
        "context_with_next_sentence": true
    },
    {
        "source_sentence": "　後生樂變化天中，　　天子天女常圍繞，　不為他毀有名稱，　　滿彼壽量無中夭。",
        "from": "T11n0320_005:0932c09_0",
        "context_with_next_sentence": true
    },
    {
        "source_sentence": "　受彼最上五欲樂，　　而與正念常相應，　善修三種解脫門，　　畢竟入解真空法。",
        "from": "T11n0320_005:0932c11_0",
        "context_with_next_sentence": true
    },
    {
        "source_sentence": "　復生他化自在天，　　得彼天眾常恭敬，　清淨意樂住其中，　　任持正法心無動。",
        "from": "T11n0320_005:0932c13_0",
        "context_with_next_sentence": true
    },
    {
        "source_sentence": "　所欲受用皆他變，　　不起染著癡愛心，　佛子安住彼天宮，　　得盡彼天壽邊際。",
        "from": "T11n0320_005:0932c15_0",
        "context_with_next_sentence": true
    },
    {
        "source_sentence": "　由於欲樂生厭患，　　忻求定地伏諸惑，　獲得諸禪解脫門，　　由此得生梵天上。",
        "from": "T11n0320_005:0932c17_0",
        "context_with_next_sentence": true
    },
    {
        "source_sentence": "　由彼定生諸善根，　　受用喜樂一中劫，　定中適悅勝難思，　　漸能進趣菩提道。",
        "from": "T11n0320_005:0932c19_0",
        "context_with_next_sentence": true
    },
    {
        "source_sentence": "　住彼梵宮經一劫，　　專修正行淨無雜，　善巧方便利有情，　　無冤親想心平等，　於喜妙樂悉通達，　　亦不味著諸禪定，　善能覺悟寂諸根，　　是為最上牟尼子。",
        "from": "T11n0320_005:0932c21_0",
        "context_with_next_sentence": true
    },
    {
        "source_sentence": "　彼梵天說自然法，　　不與業果理相應，　唯此真實解脫門，　　畢竟超越於三界。",
        "from": "T11n0320_005:0932c25_0",
        "context_with_next_sentence": true
    },
    {
        "source_sentence": "　若人於此生信解，　　善能引導諸眾生，　速成無上妙菩提，　　是則名為世間眼。",
        "from": "T11n0320_005:0932c27_0",
        "context_with_next_sentence": true
    },
    {
        "source_sentence": "　彼龍女等生梵世，　　饒益利樂諸天人，　教化令發清淨心，　　皆能進趣菩提道。",
        "from": "T11n0320_005:0932c29_0",
        "context_with_next_sentence": true
    },
    {
        "source_sentence": "　往詣無邊佛剎土，　　供養承事諸如來，　過彼未來星宿劫，　　同成佛號寂諸根。",
        "from": "T11n0320_005:0933a02_0",
        "context_with_next_sentence": true
    },
    {
        "source_sentence": "　彼等聞佛授記已，　　心淨踴躍志堅固，　時會咸生歡喜心，　　各各頭面禮佛足。」",
        "from": "T11n0320_005:0933a04_0",
        "context_with_next_sentence": true
    },
    {
        "source_sentence": "父子合集經龍王授記品第八",
        "from": "T11n0320_005:0933a06_0",
        "context_with_next_sentence": true
    },
    {
        "source_sentence": "爾時難陀烏波難陀龍王，與其眷屬九十俱胝龍眾，見諸龍女供養如來得授記已，身意泰然，得未曾有，稱讚如來：「究竟滿足廣大威德神通無礙，能知眾生心之所念，所作事業皆悉聞知，各各現證，無不了達。",
        "from": "T11n0320_005:0933a07_0",
        "context_with_next_sentence": true
    },
    {
        "source_sentence": "然彼如來大悲增上，或不待請，即為說法或非時說，皆為教化成熟有情，除煩惱熱，得涅盤樂。",
        "from": "T11n0320_005:0933a11_1",
        "context_with_next_sentence": true
    },
    {
        "source_sentence": "隨機授法必令得果，乃至女人志意動亂，於婬怒癡自性增上，設聞法要，不能領解，亦得如來之所化度，如彼六十俱胝龍女猶獲授記，何況我等豈不蒙益？」",
        "from": "T11n0320_005:0933a13_2",
        "context_with_next_sentence": true
    },
    {
        "source_sentence": "時彼龍王作是說已，於世尊所生難遭想，以神通力興大香雲，滿閻浮提，遍覆一切諸山大海，雨眾香水，旃檀末香，其香遠聞普佛世界。",
        "from": "T11n0320_005:0933a17_3",
        "context_with_next_sentence": true
    },
    {
        "source_sentence": "又復於彼迦毘羅城，雨赤真珠積至于膝，縱廣量等六十踰繕那。",
        "from": "T11n0320_005:0933a20_4",
        "context_with_next_sentence": true
    },
    {
        "source_sentence": "復於尼拘律陀林中，普散無量龍自在花，散已復散，變成花殿，其量亦廣六十踰繕那。",
        "from": "T11n0320_005:0933a21_5",
        "context_with_next_sentence": true
    },
    {
        "source_sentence": "七寶相間而為其柱，復以半拏紺末羅石以甃其地，其石柔軟，觸之清涼，眾所樂觀，非世所有。",
        "from": "T11n0320_005:0933a23_6",
        "context_with_next_sentence": true
    },
    {
        "source_sentence": "復現九十俱胝眾寶花鬘周匝垂下，又復懸挂眾色名衣，復現種種巧妙繒幡、香鬘寶鬘真珠鬘等，周遍莊嚴殊妙清淨。",
        "from": "T11n0320_005:0933a25_7",
        "context_with_next_sentence": true
    },
    {
        "source_sentence": "又復涌出無數寶藏，行列殿中而為供養。",
        "from": "T11n0320_005:0933a28_8",
        "context_with_next_sentence": true
    },
    {
        "source_sentence": "又復出現最上無價摩尼寶珠，以成其鏡，表裏瑩徹，無不交照。",
        "from": "T11n0320_005:0933a29_9",
        "context_with_next_sentence": true
    },
    {
        "source_sentence": "乃至迦毘羅城時會大眾，種種供養，殊勝莊嚴，於其鏡中皆悉顯現。",
        "from": "T11n0320_005:0933b01_10",
        "context_with_next_sentence": true
    },
    {
        "source_sentence": "復有九十俱胝龍馬，諸妙珍寶以為轡勒，無數寶鈴進步鳴響。",
        "from": "T11n0320_005:0933b03_11",
        "context_with_next_sentence": true
    },
    {
        "source_sentence": "是諸龍王各乘馬已，於虛空中繞佛三匝，復奏龍宮無量音樂，及雨種種殊妙珍寶，散於如來及聲聞眾。",
        "from": "T11n0320_005:0933b04_12",
        "context_with_next_sentence": true
    },
    {
        "source_sentence": "作供養已，頭面禮足，瞻仰世尊目不暫捨，以我所集功德善根，願與眾生同得佛道。",
        "from": "T11n0320_005:0933b07_13",
        "context_with_next_sentence": true
    },
    {
        "source_sentence": "合掌向佛，以偈頌曰：「久修慈忍大悲行，　　成就百福相莊嚴，　捨家逾彼迦毘城，　　志固為求無上道。",
        "from": "T11n0320_005:0933b09_14",
        "context_with_next_sentence": true
    },
    {
        "source_sentence": "　六年示修於苦行，　　伏諸外道不疲勞，　直詣金剛座道場，　　普施群生甘露法。",
        "from": "T11n0320_005:0933b12_0",
        "context_with_next_sentence": true
    },
    {
        "source_sentence": "　昔日如來調御師，　　棄捨王宮妙欲樂，　斷除頂髮住山林，　　於世浮榮心不顧。",
        "from": "T11n0320_005:0933b14_0",
        "context_with_next_sentence": true
    },
    {
        "source_sentence": "　牟尼昔捨於頭目，　　積功成滿菩提因，　凡夫聞見尚無因，　　況復效修其苦行。",
        "from": "T11n0320_005:0933b16_0",
        "context_with_next_sentence": true
    },
    {
        "source_sentence": "　如佛昔作忍辱仙，　　為歌利王無辜害，　割截耳鼻及身肢，　　不生恚惱心怡悅。",
        "from": "T11n0320_005:0933b18_0",
        "context_with_next_sentence": true
    },
    {
        "source_sentence": "　時有愚癡婆羅門，　　來秤身肉而蹶倒，　說此難行苦行時，　　我等聞已生悲惱。",
        "from": "T11n0320_005:0933b20_0",
        "context_with_next_sentence": true
    },
    {
        "source_sentence": "　何因如來不起瞋，　　愛念眾生如己子？",
        "from": "T11n0320_005:0933b22_0",
        "context_with_next_sentence": true
    },
    {
        "source_sentence": "　由興害意墮泥犁，　　慈尊於彼能垂救。",
        "from": "T11n0320_005:0933b23_0",
        "context_with_next_sentence": true
    },
    {
        "source_sentence": "　如來具足無上慧，　　於己害者不加報，　昔修廣大安樂因，　　故得身肢復如故。",
        "from": "T11n0320_005:0933b24_0",
        "context_with_next_sentence": true
    },
    {
        "source_sentence": "　我等咸生淨信心，　　稱讚如來真實行，　如彼牟尼利有情，　　咸願速登無上覺。」",
        "from": "T11n0320_005:0933b26_0",
        "context_with_next_sentence": true
    },
    {
        "source_sentence": "爾時世尊知諸龍王信解堅固，發大誓願，即於面門放種種光，其光普照上至梵天，復從如來頂門而入。",
        "from": "T11n0320_005:0933b28_0",
        "context_with_next_sentence": true
    },
    {
        "source_sentence": "時尊者馬勝，合掌長跪，即白佛言：「法爾諸佛若放光明，必有所謂。",
        "from": "T11n0320_005:0933c01_1",
        "context_with_next_sentence": true
    },
    {
        "source_sentence": "唯願如來方便演說。」",
        "from": "T11n0320_005:0933c02_2",
        "context_with_next_sentence": true
    },
    {
        "source_sentence": "時彼尊者說伽陀曰：「大哉無畏釋師子，　　何因緣故放此光？",
        "from": "T11n0320_005:0933c03_3",
        "context_with_next_sentence": true
    },
    {
        "source_sentence": "　慈門廣利諸天人，　　唯願如來為我說。",
        "from": "T11n0320_005:0933c05_0",
        "context_with_next_sentence": true
    },
    {
        "source_sentence": "　此諸龍王并眷屬，　　及彼時會皆肅然，　唯冀牟尼震梵音，　　說此放光希有事。",
        "from": "T11n0320_005:0933c06_0",
        "context_with_next_sentence": true
    },
    {
        "source_sentence": "　誰於釋迦佛法中，　　初發大心感斯瑞？",
        "from": "T11n0320_005:0933c08_0",
        "context_with_next_sentence": true
    },
    {
        "source_sentence": "　誰能摧破諸魔軍，　　令彼惶怖皆退沒？",
        "from": "T11n0320_005:0933c09_0",
        "context_with_next_sentence": true
    },
    {
        "source_sentence": "　將非龍眾久修行，　　獲得無盡諸功德？",
        "from": "T11n0320_005:0933c10_0",
        "context_with_next_sentence": true
    },
    {
        "source_sentence": "　願聞現瑞之端由，　　斷除疑惑心清淨。」",
        "from": "T11n0320_005:0933c11_0",
        "context_with_next_sentence": true
    },
    {
        "source_sentence": "爾時世尊以偈答曰：「我以最上勝功德，　　八種深遠梵音聲，　所說真實利眾生，　　汝當諦聽放光事。",
        "from": "T11n0320_005:0933c12_0",
        "context_with_next_sentence": true
    },
    {
        "source_sentence": "　此諸龍王深淨信，　　設大供養世希有，　志心願證佛菩提，　　為度一切群生故。",
        "from": "T11n0320_005:0933c15_0",
        "context_with_next_sentence": true
    },
    {
        "source_sentence": "　常以悲心觀世間，　　普使眾生脫苦厄，　未嘗一心生疲勞，　　堅固精進無退轉。",
        "from": "T11n0320_005:0933c17_0",
        "context_with_next_sentence": true
    },
    {
        "source_sentence": "　修習清淨奢摩他，　　具足智力無能屈，　安住三種解脫門，　　謂空無相及無願。",
        "from": "T11n0320_005:0933c19_0",
        "context_with_next_sentence": true
    },
    {
        "source_sentence": "　得佛無上甚深慧，　　了一切法皆虛假，　大悲愍念諸有情，　　離冤親想悉平等。",
        "from": "T11n0320_005:0933c21_0",
        "context_with_next_sentence": true
    },
    {
        "source_sentence": "　過彼殑伽沙劫數，　　次第成佛出世間，　同名寂靜慧如來，　　十號具足土嚴淨。",
        "from": "T11n0320_005:0933c23_0",
        "context_with_next_sentence": true
    },
    {
        "source_sentence": "　常說無我甘露法，　　無諸外道及魔冤，　善巧方便應群機，　　不違世俗談真諦。",
        "from": "T11n0320_005:0933c25_0",
        "context_with_next_sentence": true
    },
    {
        "source_sentence": "　是諸眾生聞法已，　　了法自性悉皆空，　大悲方便演三乘，　　勝義法中無所說。",
        "from": "T11n0320_005:0933c27_0",
        "context_with_next_sentence": true
    },
    {
        "source_sentence": "　此法非出於自然，　　求之少分不可得，　乃至無有一眾生，　　聞佛言教而不解。",
        "from": "T11n0320_005:0933c29_0",
        "context_with_next_sentence": true
    },
    {
        "source_sentence": "　由飲解脫甘露味，　　則能出離生老死，　及彼憂悲我慢幢，　　皆因聞佛梵聲故。",
        "from": "T11n0320_005:0934a02_0",
        "context_with_next_sentence": true
    },
    {
        "source_sentence": "　釋尊無畏聖師子，　　說諸龍意答所問，　佛子常隨智慧行，　　速得菩提無上果。」",
        "from": "T11n0320_005:0934a04_0",
        "context_with_next_sentence": true
    },
    {
        "source_sentence": "　如來授彼諸龍記，　　時眾聞已生忻慶，　咸各歸命牟尼尊，　　於佛法中心寂靜。",
        "from": "T11n0320_005:0934a06_0",
        "context_with_next_sentence": true
    },
    {
        "source_sentence": "父子合集經卷第五",
        "from": "T11n0320_005:0934a08_0",
        "context_with_next_sentence": false
    }
]