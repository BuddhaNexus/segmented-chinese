[
    {
        "source_sentence": "菩薩處胎經卷第五",
        "from": "T12n0384_005:1037c06_0",
        "context_with_next_sentence": true
    },
    {
        "source_sentence": "姚秦涼州沙門竺佛念譯",
        "from": "T12n0384_005:1037c08_0",
        "context_with_next_sentence": true
    },
    {
        "source_sentence": "◎入六道眾生品第十五",
        "from": "T12n0384_005:1037c09_0",
        "context_with_next_sentence": true
    },
    {
        "source_sentence": "爾時，世尊入無量遍觀定意，觀察眾會心懷猶豫，將欲決疑現以真實，即出右脚指蹈此地界，使六趣眾生各各顯行羅列跱立。",
        "from": "T12n0384_005:1037c10_0",
        "context_with_next_sentence": true
    },
    {
        "source_sentence": "爾時，世尊告眾會者：「汝等見此六趣眾生不乎？」",
        "from": "T12n0384_005:1037c12_1",
        "context_with_next_sentence": true
    },
    {
        "source_sentence": "對曰：「唯然見之。」",
        "from": "T12n0384_005:1037c13_2",
        "context_with_next_sentence": true
    },
    {
        "source_sentence": "時彼會中有菩薩，名曰自在，得虛空藏無盡法門，神智辯才應對無閡——此賢劫中十六聖子最大者是——遊十方剎施行佛事，即從坐起偏露右臂右膝著地，叉手合掌前白佛言：「今如來、應供、正遍知、明行足、善逝、世間解、無上士、調御丈夫、天人師、佛、世尊，願欲聞說六趣眾生行業果報。",
        "from": "T12n0384_005:1037c14_3",
        "context_with_next_sentence": true
    },
    {
        "source_sentence": "所問微淺願時發遣。」",
        "from": "T12n0384_005:1037c20_4",
        "context_with_next_sentence": true
    },
    {
        "source_sentence": "爾時，世尊於大眾中和顏悅笑。",
        "from": "T12n0384_005:1037c21_5",
        "context_with_next_sentence": true
    },
    {
        "source_sentence": "諸佛如來常法，佛不妄笑，笑有因緣：若有眾生生梵天者，爾時佛微笑；有應作轉輪聖王者，佛復微笑；有作獄卒者閻羅王者，時佛亦笑；有受餓鬼身者，佛即時笑；有作畜生王者，佛即亦笑。",
        "from": "T12n0384_005:1037c21_6",
        "context_with_next_sentence": true
    },
    {
        "source_sentence": "爾時，世尊面門出五色光，普照三千大千剎土，即還攝光從頂上入，即告自在菩薩：「汝所問者，乃是如來威神所接，亦是十方諸佛所護，能發此問。",
        "from": "T12n0384_005:1037c26_7",
        "context_with_next_sentence": true
    },
    {
        "source_sentence": "今當與汝一一分別諸六趣眾生行業因緣。",
        "from": "T12n0384_005:1037c29_8",
        "context_with_next_sentence": true
    },
    {
        "source_sentence": "諦聽，諦聽！",
        "from": "T12n0384_005:1038a01_9",
        "context_with_next_sentence": true
    },
    {
        "source_sentence": "善思念之！」",
        "from": "T12n0384_005:1038a01_10",
        "context_with_next_sentence": true
    },
    {
        "source_sentence": "「唯然，世尊！",
        "from": "T12n0384_005:1038a01_11",
        "context_with_next_sentence": true
    },
    {
        "source_sentence": "願樂欲聞。」",
        "from": "T12n0384_005:1038a02_12",
        "context_with_next_sentence": true
    },
    {
        "source_sentence": "佛告自在菩薩：「汝今舉目觀東方梵天、大梵天、清淨梵天乃至色究竟天，此諸天人先修梵行，皆是佛種修諸功德，以貪福報染著五樂，因緣道果皆受天身，計梵天福稱量測度，今當與汝一一說之。",
        "from": "T12n0384_005:1038a02_13",
        "context_with_next_sentence": true
    },
    {
        "source_sentence": "滿此三千大千剎土轉輪聖王七寶導從。",
        "from": "T12n0384_005:1038a06_14",
        "context_with_next_sentence": true
    },
    {
        "source_sentence": "所謂七寶者，一者、象寶，三十二牙毛色純白，脚躡蓮花身能飛行。",
        "from": "T12n0384_005:1038a07_15",
        "context_with_next_sentence": true
    },
    {
        "source_sentence": "二者、馬寶，身紺青色髦鬣朱色，身能飛行所至無礙，知人心念。",
        "from": "T12n0384_005:1038a09_16",
        "context_with_next_sentence": true
    },
    {
        "source_sentence": "三者、珠寶，光明徹照遍滿虛空，及四天下皆悉遍照。",
        "from": "T12n0384_005:1038a10_17",
        "context_with_next_sentence": true
    },
    {
        "source_sentence": "四者、輪寶，輪有千輻雕文刻鏤視之無厭，此第四無識。",
        "from": "T12n0384_005:1038a11_18",
        "context_with_next_sentence": true
    },
    {
        "source_sentence": "五者、玉女寶，女中殊妙性行柔和，端正殊妙世之希有，不長、不短、不白、不黑，身作優鉢羅蓮花香，口作牛頭栴檀香，恭肅謙下知聖王志趣。",
        "from": "T12n0384_005:1038a13_19",
        "context_with_next_sentence": true
    },
    {
        "source_sentence": "六者、典藏寶臣，王須寶時，手執神器用以[戀心+廾]空瀉則成寶，取止隨王。",
        "from": "T12n0384_005:1038a16_20",
        "context_with_next_sentence": true
    },
    {
        "source_sentence": "七者、典兵寶，聖王出遊須四種兵，王告之曰：『吾今欲出巡遊國界，速集兵眾集我殿前勿令影移。』",
        "from": "T12n0384_005:1038a17_21",
        "context_with_next_sentence": true
    },
    {
        "source_sentence": "即受王教，迴身東顧，象兵已集行列在東；迴身南眄，馬兵已集行列在南；迴身西顧，車兵已集行列在西；迴身北望，步兵已集行列在北。",
        "from": "T12n0384_005:1038a20_22",
        "context_with_next_sentence": true
    },
    {
        "source_sentence": "轉輪聖王隨意所乘，或馬或象，或至弗于提、欝單曰提、拘耶尼提，遊行四方足不蹈地，或百歲、千歲、數千百歲食福自然。",
        "from": "T12n0384_005:1038a23_23",
        "context_with_next_sentence": true
    },
    {
        "source_sentence": "計轉輪聖王身滿四天下，不如帝釋身。",
        "from": "T12n0384_005:1038a25_24",
        "context_with_next_sentence": true
    },
    {
        "source_sentence": "何以故？",
        "from": "T12n0384_005:1038a26_25",
        "context_with_next_sentence": true
    },
    {
        "source_sentence": "帝釋所領七寶宮殿玉女眷屬，坐七寶殿堂天樂自娛，視東忘西視南忘北，快樂不可言。",
        "from": "T12n0384_005:1038a27_0",
        "context_with_next_sentence": true
    },
    {
        "source_sentence": "如彼釋身不如第六天王，身有三十相神德自在，隨形變化心念則成，所將兵眾不可稱數，功德福業布施無礙。",
        "from": "T12n0384_005:1038a28_1",
        "context_with_next_sentence": true
    },
    {
        "source_sentence": "如六天王等滿四天下，不如一大梵天功德廣大，典領三千大千剎土，諸梵天眾無量無限不可稱數，壽命極長過一賢劫其命乃終。」",
        "from": "T12n0384_005:1038b02_2",
        "context_with_next_sentence": true
    },
    {
        "source_sentence": "爾時，世尊告自在菩薩：「汝今舉目南看，是無央數轉輪聖王列住南方。",
        "from": "T12n0384_005:1038b05_3",
        "context_with_next_sentence": true
    },
    {
        "source_sentence": "轉輪聖王功德多少如上所說，五戒十善、恭奉賢聖、持仙人戒、八清淨齋，根相連屬為人慈愍無傷害心，受業果報其福難量。",
        "from": "T12n0384_005:1038b07_4",
        "context_with_next_sentence": true
    },
    {
        "source_sentence": "故得紹繼轉輪王位。」",
        "from": "T12n0384_005:1038b09_5",
        "context_with_next_sentence": true
    },
    {
        "source_sentence": "佛告自在菩薩曰：「汝今舉目西看，見師子王列住西面，以常六事跱立不動，毛色純白胸臆方正，皆由先身德行福報，雖受畜身分別善惡，足蹈蓮花塵垢不染，終不殺生食肉飲血。",
        "from": "T12n0384_005:1038b10_6",
        "context_with_next_sentence": true
    },
    {
        "source_sentence": "師子一吼飛落走伏，斯亦五戒不犯三過故獲斯報，雖墮畜生轉身成道。」",
        "from": "T12n0384_005:1038b14_7",
        "context_with_next_sentence": true
    },
    {
        "source_sentence": "佛告自在王菩薩：「汝迴目北，顧視餓鬼七寶宮殿，左右眷屬皆食自然甘露法味，雖名在餓鬼，皆緣人中積善擁護，亦有神足到諸佛剎，禮敬諸佛稟受正要，可行知行可住知住，感動隨時不守常法，遊此忍界眾善普會，轉則成道亦復不久。」",
        "from": "T12n0384_005:1038b16_8",
        "context_with_next_sentence": true
    },
    {
        "source_sentence": "佛告自在菩薩：「汝迴目下顧，見閻羅王以五事治化無有阿曲。",
        "from": "T12n0384_005:1038b21_9",
        "context_with_next_sentence": true
    },
    {
        "source_sentence": "云何為五？",
        "from": "T12n0384_005:1038b23_10",
        "context_with_next_sentence": true
    },
    {
        "source_sentence": "罪人在前即面詰問：『汝在人間知有佛、有法、有比丘僧、有父有母耶？』",
        "from": "T12n0384_005:1038b23_11",
        "context_with_next_sentence": true
    },
    {
        "source_sentence": "罪人報曰：『實有。",
        "from": "T12n0384_005:1038b24_12",
        "context_with_next_sentence": true
    },
    {
        "source_sentence": "大王！』",
        "from": "T12n0384_005:1038b25_13",
        "context_with_next_sentence": true
    },
    {
        "source_sentence": "爾時聖王以偈問曰：「『杻械鐵鎖靽，　　鑊湯熱銅柱；　　洋銅熱鉗叉，　　償對今不久。",
        "from": "T12n0384_005:1038b25_14",
        "context_with_next_sentence": true
    },
    {
        "source_sentence": "　　自造因緣本，　　報業無人作；　　非父母兄弟，　　誰能代受苦？",
        "from": "T12n0384_005:1038b28_0",
        "context_with_next_sentence": true
    },
    {
        "source_sentence": "　　我願出家學，　　守戒不妄犯；　　行正法平等，　　猶尚日三煮。』",
        "from": "T12n0384_005:1038c01_0",
        "context_with_next_sentence": true
    },
    {
        "source_sentence": "「爾時，閻羅王以五事問，即勅獄卒隨罪輕重付令治之。",
        "from": "T12n0384_005:1038c03_0",
        "context_with_next_sentence": true
    },
    {
        "source_sentence": "彼罪人中聞佛法聲，罪滅福生，還復人身修治清淨行，是謂菩薩六趣眾生報應如是。」",
        "from": "T12n0384_005:1038c04_1",
        "context_with_next_sentence": true
    },
    {
        "source_sentence": "自在菩薩禮佛足已還在本位，時彼會中有八千億眾生，不樂處苦墮六趣道，盡發無上寂滅空無去離生死。",
        "from": "T12n0384_005:1038c06_2",
        "context_with_next_sentence": true
    },
    {
        "source_sentence": "菩薩處胎經轉法輪品第十六",
        "from": "T12n0384_005:1038c09_0",
        "context_with_next_sentence": true
    },
    {
        "source_sentence": "爾時，世尊將欲示現諸佛無量遺體報應——令一切會神通菩薩、學無學等，比丘、比丘尼、優婆塞、優婆夷四眾圍繞，現生受報轉大法輪，非沙門婆羅門魔若魔天所能轉者——即以神足定力，放諸身節毛孔光明，遠照十方諸佛剎土，一一光明皆有三千大千佛國，一一佛國皆有化佛，一一化佛皆有三千大千眾生之類，一一諸佛與彼諸會者說無盡法藏、無量奇特無與等法、真際甚深，所說法者，初、中、竟善，除婬怒癡，以八解水洗除心垢。",
        "from": "T12n0384_005:1038c10_0",
        "context_with_next_sentence": true
    },
    {
        "source_sentence": "爾時，諸佛於池水中化作七寶高臺去池七仞，彼寶臺上敷寶高座，於四角頭皆懸金鈴，眾寶雜廁其間，懸繒幡蓋五色赤黃，快樂不可言。",
        "from": "T12n0384_005:1038c19_1",
        "context_with_next_sentence": true
    },
    {
        "source_sentence": "爾時，眾生在座聞法無盡之藏，端坐思惟心不錯亂，皆願欲聞如來祕要。",
        "from": "T12n0384_005:1038c22_2",
        "context_with_next_sentence": true
    },
    {
        "source_sentence": "爾時，世尊如諸佛常法，復放肉髻光明，上至無數億佛剎土。",
        "from": "T12n0384_005:1038c24_3",
        "context_with_next_sentence": true
    },
    {
        "source_sentence": "空界佛剎，佛名寶如來、應供、正遍知、明行足、善逝、世間解、無上士、調御丈夫、天人師、佛、世尊，見釋迦文尼肉髻光明，即告彼土諸會菩薩：「下方有佛，釋迦文尼如來、應供、正遍知、明行足、善逝、世間解、無上士、調御丈夫、天人師、佛、世尊，今在母胎廣說深要無上法藏，引致十方諸神通菩薩，汝等可往禮敬問訊，并持我名問訊釋迦文尼，德化日進遊步康強耶？",
        "from": "T12n0384_005:1038c25_4",
        "context_with_next_sentence": true
    },
    {
        "source_sentence": "彼土眾生易受化耶？",
        "from": "T12n0384_005:1039a04_5",
        "context_with_next_sentence": true
    },
    {
        "source_sentence": "汝等詣彼攝持威儀，彼土眾生多諸惱害憍慢熾盛。」",
        "from": "T12n0384_005:1039a05_6",
        "context_with_next_sentence": true
    },
    {
        "source_sentence": "爾時，彼土菩薩齊整法服，五千七萬二億菩薩禮彼佛足，忽然不現來至忍土。",
        "from": "T12n0384_005:1039a06_7",
        "context_with_next_sentence": true
    },
    {
        "source_sentence": "釋迦文尼佛復以定意神力，令彼來菩薩不見釋迦文尼，說法道場周障四面，從閻浮提遍三千大千剎土，推求忍土釋迦文尼佛。",
        "from": "T12n0384_005:1039a08_8",
        "context_with_next_sentence": true
    },
    {
        "source_sentence": "彼諸菩薩各各自相謂言：「上虛空界我等剎土去此極遠，向所見光將無釋迦文尼佛取般涅槃放斯光耶？",
        "from": "T12n0384_005:1039a11_9",
        "context_with_next_sentence": true
    },
    {
        "source_sentence": "我等得無失天眼通耶？",
        "from": "T12n0384_005:1039a13_10",
        "context_with_next_sentence": true
    },
    {
        "source_sentence": "何以故？",
        "from": "T12n0384_005:1039a14_11",
        "context_with_next_sentence": true
    },
    {
        "source_sentence": "遊至十方遍諸世界不知所在。」",
        "from": "T12n0384_005:1039a14_12",
        "context_with_next_sentence": true
    },
    {
        "source_sentence": "各各發心內自思惟：「我等寧可還至本界。」",
        "from": "T12n0384_005:1039a15_13",
        "context_with_next_sentence": true
    },
    {
        "source_sentence": "作是念已各各不能至本佛剎，各懷恐懼衣毛皆竪，謂失神足疲厭心生，不能究盡無盡法藏。",
        "from": "T12n0384_005:1039a16_14",
        "context_with_next_sentence": true
    },
    {
        "source_sentence": "所以者何？",
        "from": "T12n0384_005:1039a18_15",
        "context_with_next_sentence": true
    },
    {
        "source_sentence": "皆是釋迦文尼威神使然。",
        "from": "T12n0384_005:1039a18_16",
        "context_with_next_sentence": true
    },
    {
        "source_sentence": "佛悉知彼諸菩薩心，即以神足接諸菩薩在母胎中。",
        "from": "T12n0384_005:1039a19_17",
        "context_with_next_sentence": true
    },
    {
        "source_sentence": "爾時諸菩薩等加敬作禮，兼以佛遣問訊，各一面坐。",
        "from": "T12n0384_005:1039a20_18",
        "context_with_next_sentence": true
    },
    {
        "source_sentence": "爾時，釋迦文尼名怛薩阿竭，復以神足之力放大光明，照東方炎世界，國名奇特，佛名深義如來、應供、正遍知、明行足、善逝、世間解、無上士、調御丈夫、天人師、佛、世尊，現在說法初、中、竟善，見大光明告諸菩薩：「汝等莊嚴詣忍世界釋迦文尼佛所，聽無盡法藏多所饒益。",
        "from": "T12n0384_005:1039a21_19",
        "context_with_next_sentence": true
    },
    {
        "source_sentence": "何以故？",
        "from": "T12n0384_005:1039a27_20",
        "context_with_next_sentence": true
    },
    {
        "source_sentence": "彼土菩薩皆一生補處，必有奇特難思議法。」",
        "from": "T12n0384_005:1039a27_21",
        "context_with_next_sentence": true
    },
    {
        "source_sentence": "諸菩薩等敬承佛教，禮彼佛足忽然不現，來至忍界釋迦文尼佛所，頭面禮足各坐一面。",
        "from": "T12n0384_005:1039a28_22",
        "context_with_next_sentence": true
    },
    {
        "source_sentence": "佛以神德召魔波旬，將有所感動故致魔來。",
        "from": "T12n0384_005:1039b01_23",
        "context_with_next_sentence": true
    },
    {
        "source_sentence": "爾時世尊知眾生集，諸天作樂讚頌如來無量福業。",
        "from": "T12n0384_005:1039b02_24",
        "context_with_next_sentence": true
    },
    {
        "source_sentence": "佛告文殊師利：「止諸天樂，吾欲說法。」",
        "from": "T12n0384_005:1039b03_25",
        "context_with_next_sentence": true
    },
    {
        "source_sentence": "佛告諸來會者：「佛出於世，億千萬劫時時乃有，如優曇鉢花，菩薩摩訶薩漏盡神通根本法者，除想去念是謂有盡；不見漏盡無想法者，是謂無盡。",
        "from": "T12n0384_005:1039b04_26",
        "context_with_next_sentence": true
    },
    {
        "source_sentence": "菩薩摩訶薩計身縛著不至彼岸，是謂有盡；能去身想不在彼此，是謂無盡。",
        "from": "T12n0384_005:1039b07_27",
        "context_with_next_sentence": true
    },
    {
        "source_sentence": "菩薩摩訶薩縛結已解不住真際，是謂有盡；不見縛結空無我想，是謂無盡。",
        "from": "T12n0384_005:1039b09_28",
        "context_with_next_sentence": true
    },
    {
        "source_sentence": "菩薩摩訶薩入出入息觀諸世界了無所有，是謂有盡；分別虛無不見有度無度，國界無若干，是謂無盡。",
        "from": "T12n0384_005:1039b11_29",
        "context_with_next_sentence": true
    },
    {
        "source_sentence": "菩薩摩訶薩修行十六殊勝之法，濟度阿僧祇眾生，是謂有盡；十六殊勝自性空寂，不見度不見不度，是謂無盡。",
        "from": "T12n0384_005:1039b13_30",
        "context_with_next_sentence": true
    },
    {
        "source_sentence": "菩薩摩訶薩廣修剎土，為眾生執苦不以為勞，是謂有盡；不見眾生剎土清淨不一不一，是謂無盡。",
        "from": "T12n0384_005:1039b16_31",
        "context_with_next_sentence": true
    },
    {
        "source_sentence": "菩薩摩訶薩奉戒修法入三脫門，是謂有盡；不見眾生缺戒全戒，是謂無盡。",
        "from": "T12n0384_005:1039b18_32",
        "context_with_next_sentence": true
    },
    {
        "source_sentence": "「菩薩摩訶薩曉了分別句義字義應適無方，是謂有盡；不見句義分別字義，是謂無盡。",
        "from": "T12n0384_005:1039b20_33",
        "context_with_next_sentence": true
    },
    {
        "source_sentence": "菩薩摩訶薩分別天道、人道、畜生、餓鬼、地獄，於中拔濟使得解脫，是謂有盡；雖處五濁不染無所染亦無所著，是謂無盡。",
        "from": "T12n0384_005:1039b22_34",
        "context_with_next_sentence": true
    },
    {
        "source_sentence": "菩薩摩訶薩除貪貢高無增上慢，亦不自下修清淨行，是謂有盡；法性空寂無自大心，不見慢惰於法有失，不見精勤受道果證，是謂無盡。",
        "from": "T12n0384_005:1039b24_35",
        "context_with_next_sentence": true
    },
    {
        "source_sentence": "菩薩摩訶薩莊嚴佛樹演暢無數，音聲清淨普聞十方，破壞貪著使行布施，是謂有盡；不見世界成敗起滅有貪著者，是謂無盡。",
        "from": "T12n0384_005:1039b27_36",
        "context_with_next_sentence": true
    },
    {
        "source_sentence": "菩薩摩訶薩以金剛心破三界結，從初發意至不退轉，不見斷滅有礙眾生，是謂有盡；吾我貪著無吾無我，云何我我自無我亦無有我，是謂無盡。",
        "from": "T12n0384_005:1039c01_37",
        "context_with_next_sentence": true
    },
    {
        "source_sentence": "菩薩摩訶薩滅種姓名不著俗法，言是我所非我所，是父、是母、是兄、是弟，我姓最勝彼姓不如，我族姓子彼非是族姓子，計名號者，是謂有盡；從初發意乃至成佛，不見有成亦不見佛，假號名字悉皆空寂不見有空，云何為空誰造此空？",
        "from": "T12n0384_005:1039c05_38",
        "context_with_next_sentence": true
    },
    {
        "source_sentence": "空自無空云何言空，是謂無盡。",
        "from": "T12n0384_005:1039c10_39",
        "context_with_next_sentence": true
    },
    {
        "source_sentence": "「菩薩摩訶薩法說、義說、句說、字說，從無明至行乃至生死，無明愛取法因緣不盡，迷惑顛倒無明所繫，從冥入冥能拔濟出，是謂有盡。",
        "from": "T12n0384_005:1039c11_40",
        "context_with_next_sentence": true
    },
    {
        "source_sentence": "無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱；縛著繫戀蠲除無所著，無明滅，無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死憂悲苦惱滅。",
        "from": "T12n0384_005:1039c14_41",
        "context_with_next_sentence": true
    },
    {
        "source_sentence": "老死憂悲苦惱緣生，生緣有，有緣取，取緣愛，愛緣受，受緣觸，觸緣六入，六入緣名色，名色緣識，識緣行，行緣無明；老死憂悲苦惱滅則生滅，生滅則有滅，有滅則取滅，取滅則愛滅，愛滅則受滅，受滅則觸滅，觸滅則六入滅，六入滅則名色滅，名色滅則識滅，識滅則行滅，行滅則無明滅。",
        "from": "T12n0384_005:1039c21_42",
        "context_with_next_sentence": true
    },
    {
        "source_sentence": "解了法性種種滅不滅，亦不見滅亦不見不滅。",
        "from": "T12n0384_005:1039c27_43",
        "context_with_next_sentence": true
    },
    {
        "source_sentence": "云何為滅滅無滅？",
        "from": "T12n0384_005:1039c28_44",
        "context_with_next_sentence": true
    },
    {
        "source_sentence": "是謂無盡。",
        "from": "T12n0384_005:1039c29_45",
        "context_with_next_sentence": true
    },
    {
        "source_sentence": "「菩薩摩訶薩分別曉了起法盡法，起不知所從來，盡何知所從去，起亦無起盡亦無盡，是謂無盡。",
        "from": "T12n0384_005:1039c29_46",
        "context_with_next_sentence": true
    },
    {
        "source_sentence": "曉了起盡悉無處所如空無著，云何無著不見無著？",
        "from": "T12n0384_005:1040a02_47",
        "context_with_next_sentence": true
    },
    {
        "source_sentence": "無著無此無著，是謂無盡。",
        "from": "T12n0384_005:1040a03_48",
        "context_with_next_sentence": true
    },
    {
        "source_sentence": "「菩薩摩訶薩欲得總持三昧四無礙慧，晝夜經行舉身輕重，初習法觀去地，初如阿摩勒果，漸如鞞醯勒果，轉如呵梨勒果，去地如指影等，漸漸去地七人影等，此是俗禪凡夫仙學，菩薩於是學而不住，是謂有盡。",
        "from": "T12n0384_005:1040a04_49",
        "context_with_next_sentence": true
    },
    {
        "source_sentence": "心通無礙不住五通非不住通，解了諸法法性自然，無明真際皆悉自然亦無自然。",
        "from": "T12n0384_005:1040a09_50",
        "context_with_next_sentence": true
    },
    {
        "source_sentence": "云何自然？",
        "from": "T12n0384_005:1040a11_51",
        "context_with_next_sentence": true
    },
    {
        "source_sentence": "不見自然無自然，是謂無盡。",
        "from": "T12n0384_005:1040a11_52",
        "context_with_next_sentence": true
    },
    {
        "source_sentence": "「菩薩摩訶薩以空滅想於色無受，等分眾生不見差降，在閑靖處思惟識念，不見造色不見無造色，一向究竟向涅槃門，是謂有盡。",
        "from": "T12n0384_005:1040a12_53",
        "context_with_next_sentence": true
    },
    {
        "source_sentence": "念身非常施戒定意，不畏墮落沒溺生死，雖處生死如鳥飛空不見形影，悉知無所有，是謂為火滅灰聚無有熱氣，求火主質無人、無我、無壽、無命，觀察分別誰所造作，識亦無識，十八界入推尋無本，百八愛著悉無所有，通達往來不見不可見，不可護持不見有持者，云何為持？",
        "from": "T12n0384_005:1040a15_0",
        "context_with_next_sentence": true
    },
    {
        "source_sentence": "持無所持，是謂無盡。」",
        "from": "T12n0384_005:1040a21_1",
        "context_with_next_sentence": true
    },
    {
        "source_sentence": "爾時，座中有菩薩名曰金色，六通清徹深解佛慧，功德無量權變非一，欲問如來無盡之義，即從坐起偏露右臂右膝著地，叉手合掌前白佛言：「齊何名為無盡義耶？」",
        "from": "T12n0384_005:1040a21_2",
        "context_with_next_sentence": true
    },
    {
        "source_sentence": "佛告金色菩薩摩訶薩：「無盡法者，無言無說。",
        "from": "T12n0384_005:1040a25_3",
        "context_with_next_sentence": true
    },
    {
        "source_sentence": "云何見問說無盡義？」",
        "from": "T12n0384_005:1040a26_4",
        "context_with_next_sentence": true
    },
    {
        "source_sentence": "爾時世尊即與金色菩薩而說頌曰：「虛空無色像，　　尋生亦無本；　胎分無有量，　　如河注乎海？",
        "from": "T12n0384_005:1040a27_0",
        "context_with_next_sentence": true
    },
    {
        "source_sentence": "　無盡法寶藏，　　三世佛父母；　欲得求盡本，　　正可生惑心。",
        "from": "T12n0384_005:1040b01_0",
        "context_with_next_sentence": true
    },
    {
        "source_sentence": "　解了法相空，　　塵垢滅無餘；　成佛金剛身，　　莊嚴眾相具。",
        "from": "T12n0384_005:1040b03_0",
        "context_with_next_sentence": true
    },
    {
        "source_sentence": "　分別佛身空，　　內外無所著；　雖演無盡寶，　　億萬不說一。」",
        "from": "T12n0384_005:1040b05_0",
        "context_with_next_sentence": true
    },
    {
        "source_sentence": "爾時如來說無盡寶時，現坐菩薩學無學等，發意趣向無盡法藏；諸天、龍、神、人與非人，皆發無上立不退轉。",
        "from": "T12n0384_005:1040b07_0",
        "context_with_next_sentence": true
    },
    {
        "source_sentence": "菩薩處胎經五神通品第十七",
        "from": "T12n0384_005:1040b10_0",
        "context_with_next_sentence": true
    },
    {
        "source_sentence": "爾時，座中有菩薩名曰妙勝，具足六度善權方便，所在教化靡不周遍，處處入眾見靡不喜，正觀定意為世福田，若善男子、善女人遭此菩薩摩訶薩，諸惡除盡普發福慶，思惟平等不二法門，恒以如幻、如化、如夢法濟渡群生，修治佛道無有彼我。",
        "from": "T12n0384_005:1040b11_0",
        "context_with_next_sentence": true
    },
    {
        "source_sentence": "爾時，妙勝菩薩即從坐起，叉手合掌前白佛言：「善哉，世尊！",
        "from": "T12n0384_005:1040b16_1",
        "context_with_next_sentence": true
    },
    {
        "source_sentence": "五神通菩薩云何得知分別其行？",
        "from": "T12n0384_005:1040b17_2",
        "context_with_next_sentence": true
    },
    {
        "source_sentence": "修習何法得神通道？」",
        "from": "T12n0384_005:1040b18_3",
        "context_with_next_sentence": true
    },
    {
        "source_sentence": "佛告妙勝：「諦聽，諦聽！",
        "from": "T12n0384_005:1040b19_0",
        "context_with_next_sentence": true
    },
    {
        "source_sentence": "善思念之！",
        "from": "T12n0384_005:1040b19_1",
        "context_with_next_sentence": true
    },
    {
        "source_sentence": "吾當為汝分別通慧。」",
        "from": "T12n0384_005:1040b19_2",
        "context_with_next_sentence": true
    },
    {
        "source_sentence": "「唯然，世尊！",
        "from": "T12n0384_005:1040b20_3",
        "context_with_next_sentence": true
    },
    {
        "source_sentence": "願樂欲聞。」",
        "from": "T12n0384_005:1040b20_4",
        "context_with_next_sentence": true
    },
    {
        "source_sentence": "佛言：「妙勝！",
        "from": "T12n0384_005:1040b20_5",
        "context_with_next_sentence": true
    },
    {
        "source_sentence": "此欲界中善男子、善女人，不須眼通生便徹見一閻浮內眾生之類，麁、細、好、醜、青、黃、赤、白，城郭、屋舍、山巖、樹木。",
        "from": "T12n0384_005:1040b20_6",
        "context_with_next_sentence": true
    },
    {
        "source_sentence": "或有善男子、善女人，眼能觀二天下、三天下、四天下，不須眼通生便觀見。",
        "from": "T12n0384_005:1040b23_7",
        "context_with_next_sentence": true
    },
    {
        "source_sentence": "或有善男子、善女人，不須眼通、耳通清徹，聞一天下男聲、女聲、馬聲、車聲，所聞聲響即能別知，不修耳通一一曉了。",
        "from": "T12n0384_005:1040b25_0",
        "context_with_next_sentence": true
    },
    {
        "source_sentence": "或有善男子、善女人，不習不學自識宿命，吾從某處來生此間，父姓某、母姓某，兄弟、姊妹名姓種族盡能別知。",
        "from": "T12n0384_005:1040b27_1",
        "context_with_next_sentence": true
    },
    {
        "source_sentence": "或有善男子、善女人，不修習神通，知他人心行善行惡，斯趣惡道、斯趣善道，此生天上、此生人中，此生餓鬼、此生地獄、此生畜生，此是有緣眾生，此是無緣眾生。",
        "from": "T12n0384_005:1040c01_2",
        "context_with_next_sentence": true
    },
    {
        "source_sentence": "或有善男子、善女人身能飛行，周旋往來不修身通，身便能飛無所觸礙，履空如地、履地如虛。」",
        "from": "T12n0384_005:1040c04_3",
        "context_with_next_sentence": true
    },
    {
        "source_sentence": "佛告妙勝：「此五種人，非實神通退法眾生。",
        "from": "T12n0384_005:1040c06_4",
        "context_with_next_sentence": true
    },
    {
        "source_sentence": "或有善男子、善女人修眼聖通，除色斷垢念不移易，究竟道門。",
        "from": "T12n0384_005:1040c07_5",
        "context_with_next_sentence": true
    },
    {
        "source_sentence": "何謂道門？",
        "from": "T12n0384_005:1040c09_6",
        "context_with_next_sentence": true
    },
    {
        "source_sentence": "三空定是。",
        "from": "T12n0384_005:1040c09_7",
        "context_with_next_sentence": true
    },
    {
        "source_sentence": "便能得見一千天下、二千天下、三千大千天下。",
        "from": "T12n0384_005:1040c09_8",
        "context_with_next_sentence": true
    },
    {
        "source_sentence": "或有善男子、善女人修耳聖通，寂然入定清淨聞一天下、千天下、二千天下、三千大千天下，男聲、女聲、象聲、馬聲、車乘、鍾鼓之聲，一一分別知聲好惡，此聲生天，知聲生人、知聲生餓鬼、知聲生畜生、知聲生地獄，知聲有緣眾生，知聲無緣眾生，皆悉分別一一曉了。",
        "from": "T12n0384_005:1040c10_9",
        "context_with_next_sentence": true
    },
    {
        "source_sentence": "或有善男子、善女人清淨修道，除去識垢內外無瑕，得意聖通自識宿命。",
        "from": "T12n0384_005:1040c16_10",
        "context_with_next_sentence": true
    },
    {
        "source_sentence": "一生、二生、三生、四生，乃至無數阿僧祇劫所從來處，父母、兄弟國土清淨，悉能識知。",
        "from": "T12n0384_005:1040c18_11",
        "context_with_next_sentence": true
    },
    {
        "source_sentence": "或有善男子、善女人，修六神通解知法性，強記不忘意止覺道，分別三明定意不亂，便能得知他人心念，一生、二生、三生、四生，乃至無數阿僧祇劫所從來處，皆悉知之。",
        "from": "T12n0384_005:1040c20_12",
        "context_with_next_sentence": true
    },
    {
        "source_sentence": "父母、兄弟國土清淨，名姓種族皆悉知之。",
        "from": "T12n0384_005:1040c23_13",
        "context_with_next_sentence": true
    },
    {
        "source_sentence": "或有善男子、善女人思惟法觀，以心持身以身持心，食知止足，睡眠覺寤意想如空，於婬、怒、癡亦不慇懃，計身無我心法清淨，意識以定便能舉身，一鼓、二鼓乃至七鼓漸漸習定，遊一天下、二天下乃至三千大千剎土，入地如空，山河、石壁無所罣礙。",
        "from": "T12n0384_005:1040c24_14",
        "context_with_next_sentence": true
    },
    {
        "source_sentence": "或有善男子、善女人臨當成佛，以智慧力除眾生垢，坐樹王下端坐思惟，自發誓願：『吾不成佛不起于坐。』",
        "from": "T12n0384_005:1041a01_15",
        "context_with_next_sentence": true
    },
    {
        "source_sentence": "如我曩昔坐閻浮樹下，三十八日觀樹思惟，發此誓時感動天地六返震動，弊魔波旬將諸兵眾，雨沙礫石雷電震吼，不能令吾動於一毛。",
        "from": "T12n0384_005:1041a03_16",
        "context_with_next_sentence": true
    },
    {
        "source_sentence": "何以故？",
        "from": "T12n0384_005:1041a06_17",
        "context_with_next_sentence": true
    },
    {
        "source_sentence": "慈潤普遍愍眾生故，得成作佛六通清徹。」",
        "from": "T12n0384_005:1041a07_18",
        "context_with_next_sentence": true
    },
    {
        "source_sentence": "爾時世尊即說頌曰：「凡夫所得通，　　猶如諸飛鳥；　有近亦有遠，　　不離生死道。",
        "from": "T12n0384_005:1041a08_0",
        "context_with_next_sentence": true
    },
    {
        "source_sentence": "　佛通無礙法，　　真實無垢穢；　念則到十方，　　往反不疲惓。",
        "from": "T12n0384_005:1041a11_0",
        "context_with_next_sentence": true
    },
    {
        "source_sentence": "　以慈念眾生，　　得通無罣礙；　仙人五通慧，　　轉退不成就。",
        "from": "T12n0384_005:1041a13_0",
        "context_with_next_sentence": true
    },
    {
        "source_sentence": "　我通堅固法，　　要入涅槃門。」",
        "from": "T12n0384_005:1041a15_0",
        "context_with_next_sentence": true
    },
    {
        "source_sentence": "爾時，世尊與妙勝菩薩說此法時，有百七十億眾生，捨俗五通得六通慧。",
        "from": "T12n0384_005:1041a16_0",
        "context_with_next_sentence": true
    },
    {
        "source_sentence": "◎◎菩薩處胎經識住處品第十八爾時，座中有菩薩名曰普光——大慈大悲神足自在，好樂深奧功德成就，從無央數阿僧祇劫，拯濟眾生拔苦根本得六神通，所經過處佛事不斷——即從坐起偏露右臂右膝著地，叉手合掌前白佛言：「既聞如來分別六通無所罣閡遍滿十方諸佛世界，假令諸佛正法平等無有差別，今此識法住無所住，六通識法，識是一法為若干？",
        "from": "T12n0384_005:1041a17_1",
        "context_with_next_sentence": true
    },
    {
        "source_sentence": "若識是一法，如來金色神足道場得遊諸佛剎土，為識致身，為身致識？",
        "from": "T12n0384_005:1041a26_2",
        "context_with_next_sentence": true
    },
    {
        "source_sentence": "若身致識則無六通；若識致身，此名一法無身無識。",
        "from": "T12n0384_005:1041a27_3",
        "context_with_next_sentence": true
    },
    {
        "source_sentence": "唯願世尊，報我此義。」",
        "from": "T12n0384_005:1041a29_0",
        "context_with_next_sentence": true
    },
    {
        "source_sentence": "佛告普光菩薩：「汝所問義，為第一義問？",
        "from": "T12n0384_005:1041a29_1",
        "context_with_next_sentence": true
    },
    {
        "source_sentence": "為世俗義問？",
        "from": "T12n0384_005:1041b01_2",
        "context_with_next_sentence": true
    },
    {
        "source_sentence": "若俗義問，識法若干無有定相。",
        "from": "T12n0384_005:1041b01_3",
        "context_with_next_sentence": true
    },
    {
        "source_sentence": "第一義問，則無身無識。",
        "from": "T12n0384_005:1041b02_4",
        "context_with_next_sentence": true
    },
    {
        "source_sentence": "何以故？",
        "from": "T12n0384_005:1041b02_5",
        "context_with_next_sentence": true
    },
    {
        "source_sentence": "分別識法自性空寂，無來無去亦無染著。",
        "from": "T12n0384_005:1041b03_6",
        "context_with_next_sentence": true
    },
    {
        "source_sentence": "汝問金色——此有為法五陰成就，非自然法非第一義——佛色身法，於第一義則為有失。",
        "from": "T12n0384_005:1041b04_0",
        "context_with_next_sentence": true
    },
    {
        "source_sentence": "我今為汝說識相法。",
        "from": "T12n0384_005:1041b05_1",
        "context_with_next_sentence": true
    },
    {
        "source_sentence": "菩薩行六通，身識共俱，非識先身後，非身先識後。",
        "from": "T12n0384_005:1041b06_2",
        "context_with_next_sentence": true
    },
    {
        "source_sentence": "何以故？",
        "from": "T12n0384_005:1041b07_3",
        "context_with_next_sentence": true
    },
    {
        "source_sentence": "相法自然，識不離身、身不離識，猶如二牛共一軛，若黑牛前白牛後，則種不成就。",
        "from": "T12n0384_005:1041b07_4",
        "context_with_next_sentence": true
    },
    {
        "source_sentence": "若白牛前黑牛後，種亦不成就。",
        "from": "T12n0384_005:1041b09_5",
        "context_with_next_sentence": true
    },
    {
        "source_sentence": "非黑牛前白牛後，非白牛前黑牛後，則種成就。",
        "from": "T12n0384_005:1041b10_6",
        "context_with_next_sentence": true
    },
    {
        "source_sentence": "神足道果亦復如是，身識共俱無有前、後、中間。",
        "from": "T12n0384_005:1041b11_7",
        "context_with_next_sentence": true
    },
    {
        "source_sentence": "如來色身有前、有後、有中間，此世俗法非第一義，於虛寂法無有若干。」",
        "from": "T12n0384_005:1041b12_8",
        "context_with_next_sentence": true
    },
    {
        "source_sentence": "爾時世尊即說頌曰：「如來金色體，　　三世所奉敬；　為人作重任，　　無上無極尊。",
        "from": "T12n0384_005:1041b13_9",
        "context_with_next_sentence": true
    },
    {
        "source_sentence": "　忉利諸天人，　　晝夜散花香；　梵天及營從，　　作樂而娛樂。",
        "from": "T12n0384_005:1041b17_0",
        "context_with_next_sentence": true
    },
    {
        "source_sentence": "　於百由旬內，　　遍滿虛空界；　高聲稱善哉，　　佛識不可見。",
        "from": "T12n0384_005:1041b19_0",
        "context_with_next_sentence": true
    },
    {
        "source_sentence": "　無內、外、中間，　　為世愚惑故，　現有六通法。",
        "from": "T12n0384_005:1041b21_0",
        "context_with_next_sentence": true
    },
    {
        "source_sentence": "　　過去無數佛，　光相亦如今，　　欲求識法本，　寂滅不可見。",
        "from": "T12n0384_005:1041b22_1",
        "context_with_next_sentence": true
    },
    {
        "source_sentence": "　　菩薩六通道，　現盡無有盡，　　出息、入息念，　不著三界有。",
        "from": "T12n0384_005:1041b24_2",
        "context_with_next_sentence": true
    },
    {
        "source_sentence": "　　觀身內、外淨，　金色空無著，　　識法亦如是，　無去、來、現在。",
        "from": "T12n0384_005:1041b26_3",
        "context_with_next_sentence": true
    },
    {
        "source_sentence": "　　五陰性清淨，　無今身、後身，　　一一分別相，　永到安隱處。",
        "from": "T12n0384_005:1041b28_4",
        "context_with_next_sentence": true
    },
    {
        "source_sentence": "　　識相有六事，　亦名六障法，　　六識所住處，　生滅不可盡。",
        "from": "T12n0384_005:1041c01_5",
        "context_with_next_sentence": true
    },
    {
        "source_sentence": "　　猶如水上泡，　一滅已復生；　　識法自然空，　流馳滿諸方。",
        "from": "T12n0384_005:1041c03_6",
        "context_with_next_sentence": true
    },
    {
        "source_sentence": "　　我本所造行，　身識二事俱，　　獨步無等侶，　說法無上道。",
        "from": "T12n0384_005:1041c05_7",
        "context_with_next_sentence": true
    },
    {
        "source_sentence": "　　諸法識為本，　所向隨身相，　　雖住亦不住，　教化苦惱者。",
        "from": "T12n0384_005:1041c07_8",
        "context_with_next_sentence": true
    },
    {
        "source_sentence": "　　眼見前色法，　識在中間障，　　非色來入眼，　亦不眼就色。",
        "from": "T12n0384_005:1041c09_9",
        "context_with_next_sentence": true
    },
    {
        "source_sentence": "　　分別此彼法，　由識知善惡，　　識自無識法；　耳聲、鼻香別，　　六業自生緣，　故造善惡行。",
        "from": "T12n0384_005:1041c11_10",
        "context_with_next_sentence": true
    },
    {
        "source_sentence": "　　聲不來就耳，　鼻、口、意亦爾，　　法法相因緣，　無著空無法。",
        "from": "T12n0384_005:1041c14_11",
        "context_with_next_sentence": true
    },
    {
        "source_sentence": "　　賢聖八品道，　三十七行觀，　　虛空寂然界，　無相無有願。",
        "from": "T12n0384_005:1041c16_12",
        "context_with_next_sentence": true
    },
    {
        "source_sentence": "　　行有白黑報，　受對識分別，　　欲求識實相，　不見有住處。",
        "from": "T12n0384_005:1041c18_13",
        "context_with_next_sentence": true
    },
    {
        "source_sentence": "　　莊嚴佛剎土，　四等無所畏，　　解了諸法空，　識滅行亦滅。",
        "from": "T12n0384_005:1041c20_14",
        "context_with_next_sentence": true
    },
    {
        "source_sentence": "　　菩薩成道果，　無去、來、今法，　　識如幻化道，　不住於彼此，　　識滅歸虛空，　假號無真實。",
        "from": "T12n0384_005:1041c22_15",
        "context_with_next_sentence": true
    },
    {
        "source_sentence": "　　初入四空定，　除想無係著，　　竪顯高法幢，　演暢識相法。",
        "from": "T12n0384_005:1041c25_16",
        "context_with_next_sentence": true
    },
    {
        "source_sentence": "　　前識非後識，　亦不離於識，　　三界第一尊，　乃能究識性。",
        "from": "T12n0384_005:1041c27_17",
        "context_with_next_sentence": true
    },
    {
        "source_sentence": "　　如人在山頂，　通達見四遠，　　分別善惡行。",
        "from": "T12n0384_005:1041c29_18",
        "context_with_next_sentence": true
    },
    {
        "source_sentence": "　天眼通第一，　　遠見十方界；　有黠智慧人，　　如掌觀明珠。」",
        "from": "T12n0384_005:1042a02_0",
        "context_with_next_sentence": true
    },
    {
        "source_sentence": "爾時，世尊說此頌時，八十四億眾生，欲得遠離六識法相，不樂生死流轉五道，發弘誓心住無識地。",
        "from": "T12n0384_005:1042a04_0",
        "context_with_next_sentence": true
    },
    {
        "source_sentence": "菩薩處胎經善權品第十九",
        "from": "T12n0384_005:1042a07_0",
        "context_with_next_sentence": true
    },
    {
        "source_sentence": "爾時，座中有菩薩名曰舉手，前白佛言：「世尊！",
        "from": "T12n0384_005:1042a08_0",
        "context_with_next_sentence": true
    },
    {
        "source_sentence": "願聞菩薩摩訶薩權變無數不可稱計。」",
        "from": "T12n0384_005:1042a09_0",
        "context_with_next_sentence": true
    },
    {
        "source_sentence": "佛言：「菩薩摩訶薩常行善權，非此、非彼、非兩中間，隨前適化義說句說思惟義趣，莊嚴佛土六度無極乃至相知滅，方便導引無所罣閡。",
        "from": "T12n0384_005:1042a09_1",
        "context_with_next_sentence": true
    },
    {
        "source_sentence": "不自貢高亦無憍慢，容貌端正法服齊整，受前信施非度不捨。",
        "from": "T12n0384_005:1042a12_2",
        "context_with_next_sentence": true
    },
    {
        "source_sentence": "光相端嚴言說清淨，為一眾生住壽億劫，留形在後餘方教化，如是分身難可思量。",
        "from": "T12n0384_005:1042a14_3",
        "context_with_next_sentence": true
    },
    {
        "source_sentence": "所可遊化無覺知者，在鬼神界現大神力，亦使彼鬼度化眾生，展轉相教不失道教。",
        "from": "T12n0384_005:1042a16_4",
        "context_with_next_sentence": true
    },
    {
        "source_sentence": "復次權變作佛形像光相炳然，其有覩見及聞所說法，初、中、竟語安隱快樂，禪定覺道明慧解脫，契經、偈經、記經、授決經，處經、出要經，廣長經、聚經、生經、廣普經、未曾有經、現經、轉經，譬喻經、因緣經，隨所趣向與說深法解空無我，眾生所念各各不同，能令一切入解脫門。",
        "from": "T12n0384_005:1042a18_5",
        "context_with_next_sentence": true
    },
    {
        "source_sentence": "譬如眾源陂池，五河駛流各各有名，悉歸于海便無本名。",
        "from": "T12n0384_005:1042a24_6",
        "context_with_next_sentence": true
    },
    {
        "source_sentence": "亦如須彌跱立難動，雜色眾鳥往依附止，皆同一色便無本色。",
        "from": "T12n0384_005:1042a25_7",
        "context_with_next_sentence": true
    },
    {
        "source_sentence": "菩薩摩訶薩教化眾生淨佛國土，亦復如是。",
        "from": "T12n0384_005:1042a27_0",
        "context_with_next_sentence": true
    },
    {
        "source_sentence": "眾生心識所念不同若干思想，能令一切至解脫門想定意滅，便無本念同一解脫，是謂菩薩摩訶薩權變適化不可測量。」",
        "from": "T12n0384_005:1042a28_0",
        "context_with_next_sentence": true
    },
    {
        "source_sentence": "爾時世尊即說頌曰：「譬如田農夫，　　選擇良美地，　下種不失時，　　溉灌以時節，　長養苗成就，　　不霜虫蝗災，　究竟獲果實，　　收藏無憂畏。",
        "from": "T12n0384_005:1042b01_1",
        "context_with_next_sentence": true
    },
    {
        "source_sentence": "　菩薩真實法，　　六度無極田，　消除慳貪心，　　溉以甘露水，　善權方便道，　　明了去就法，　導引眾生類，　　得至不滅處。",
        "from": "T12n0384_005:1042b07_0",
        "context_with_next_sentence": true
    },
    {
        "source_sentence": "　生、老、病煩惱，　　燒諸心善根；　善權方便護，　　解了去就法。",
        "from": "T12n0384_005:1042b11_0",
        "context_with_next_sentence": true
    },
    {
        "source_sentence": "　夫人欲出家，　　禁戒以為首；　不著飾好法，　　行權菩薩道，　畢命不惜身，　　不犯如毫釐。",
        "from": "T12n0384_005:1042b13_0",
        "context_with_next_sentence": true
    },
    {
        "source_sentence": "　身如草土糞，　　隨人所爴割，　忍如安明山，　　堅固不可沮。",
        "from": "T12n0384_005:1042b16_0",
        "context_with_next_sentence": true
    },
    {
        "source_sentence": "　護戒方便道，　　毀譽無增減；　出冥在明處，　　菩薩善權道。",
        "from": "T12n0384_005:1042b18_0",
        "context_with_next_sentence": true
    },
    {
        "source_sentence": "　現身在人間，　　哀愍一切故；　或現微細形，　　出入無罣礙。",
        "from": "T12n0384_005:1042b20_0",
        "context_with_next_sentence": true
    },
    {
        "source_sentence": "　道場諸佛坐，　　滅結更不生；　其有至道場，　　結盡永無餘。",
        "from": "T12n0384_005:1042b22_0",
        "context_with_next_sentence": true
    },
    {
        "source_sentence": "　亦如大導師，　　將諸商賈等，　入海採珍琦，　　珊瑚、琥珀珠，　明月隨意寶，　　安隱還本國。",
        "from": "T12n0384_005:1042b24_0",
        "context_with_next_sentence": true
    },
    {
        "source_sentence": "　父母諸兄弟，　　眷屬奴婢使，　和悅心歡喜，　　如定除去想。",
        "from": "T12n0384_005:1042b27_0",
        "context_with_next_sentence": true
    },
    {
        "source_sentence": "　行權菩薩等，　　搜求無盡藏，　了別珍琦妙，　　自用瓔珞身。",
        "from": "T12n0384_005:1042b29_0",
        "context_with_next_sentence": true
    },
    {
        "source_sentence": "　善權導師長，　　六度為妻息；　四等心覆蓋，　　塵垢不著心。",
        "from": "T12n0384_005:1042c02_0",
        "context_with_next_sentence": true
    },
    {
        "source_sentence": "　世多愚惑人，　　守慳不布施；　積財千萬億，　　稱言是我有。",
        "from": "T12n0384_005:1042c04_0",
        "context_with_next_sentence": true
    },
    {
        "source_sentence": "　臨欲壽終時，　　眼見惡鬼神；　刀風解其形，　　無復出入息。",
        "from": "T12n0384_005:1042c06_0",
        "context_with_next_sentence": true
    },
    {
        "source_sentence": "　貪識隨諸惡，　　受報甚苦辛；　將至受罪處，　　變悔無所及。",
        "from": "T12n0384_005:1042c08_0",
        "context_with_next_sentence": true
    },
    {
        "source_sentence": "　佛以權智度，　　就彼而說法；　利根自省罪，　　悔心不藏匿，　聞法得度脫，　　菩薩善權道。",
        "from": "T12n0384_005:1042c10_0",
        "context_with_next_sentence": true
    },
    {
        "source_sentence": "　如人生便盲，　　不識玄、黃色，　遭遇聖巧匠，　　療治以法藥；　昔聞有五色，　　青、黃、赤、白、黑，　既得明眼識，　　不別青、黃、赤。",
        "from": "T12n0384_005:1042c13_0",
        "context_with_next_sentence": true
    },
    {
        "source_sentence": "　菩薩善權道，　　分別至究竟；　蕩除八難法，　　不生亦不滅。」",
        "from": "T12n0384_005:1042c17_0",
        "context_with_next_sentence": true
    },
    {
        "source_sentence": "爾時，世尊說此頌已，有百億居士行善權道，畢竟無為住無住地。",
        "from": "T12n0384_005:1042c19_0",
        "context_with_next_sentence": true
    },
    {
        "source_sentence": "◎菩薩處胎經卷第五",
        "from": "T12n0384_005:1042c20_1",
        "context_with_next_sentence": false
    }
]