[
    {
        "source_sentence": "維摩羅詰經文疏卷第八(從布施訖品)布施是菩薩淨土菩薩成佛時一切能捨眾生來生其國。",
        "from": "X18n0338_008:0511b04_0",
        "context_with_next_sentence": true
    },
    {
        "source_sentence": "此二明六波羅蜜是菩薩正行即成淨土前三種發心是就解明淨土今明六度約行辨淨土解行猶如目足能到清涼池豈得相離若無直心深心大乘心有所修行則不真實亦非高廣若以三心入一切諸行諸行竝皆真實深廣前辨正因即感佛法身今明依因即感佛土也布施者有五種施一世間事布施二三藏二乘菩薩布施三通教菩薩施四別教菩薩施五圓教菩薩施一世間事布施者即有六種所謂六道施也一若作十惡破三歸五戒或有破壞三寶布施如提婆達多化阿闍世王施諸比丘或為謀逆財寶賞施或破戒作惡而能布施如是等施死入地獄名地獄檀也二若造十惡破戒多瞋布施後墮龍道宮殿七寶依報似天正報同蛇蟲入鱗肉身體痛痒出熱砂轉或破戒憍慢恐脇得財以用布施後受金翅鳥身如此等施名畜生檀也三行十不善破戒諂毒非法財施受夜叉報或破戒諂誑躭嗜酒肉多懷瞋忿非法財施檀摩睺羅伽如是名為鬼神檀也四若少持戒嫉妬懷忿多作功德墮阿脩羅依報勢力與天拒抗但感正報多諸恐怖如此乃至乾闥婆緊那羅等施皆是諂佞不實好著音樂而能行施恭敬皆鬼道攝若開六道即脩羅攝也五若持十善五戒自營布施若輕心局心限礙心施是毗舍首陀檀若持戒心殷重心如法財施是居士檀若持戒樂道恭敬博學布施是婆羅門檀若持戒恭敬慈心大施能自捨財亦教佗修福是剎利王檀如是等施皆人檀也六若勝品十善持戒精細恭敬聽法慈善孝順華香續明所貴重物如法清淨財功德布施皆是天檀如律藏明一小兒客作得供設眾僧願生忉利天佛記得往生也持戒轉細乃至修禪厭離心施得生色界名修天施如是等施皆是世間事施果報不同也二明三藏二乘檀者觀因緣無常用擇覺分捨覺分捨身命財得二乘道如阿蘭若寺僧正行事忽有群賊須人解神突入精舍欲取上座第二上座欲身乞代如是至下皆云欲代後一沙彌乞代大眾賊云日晚去急何須推延沙彌向賊說偈答言我年始三五肉肥且脆美以我持祭神神得大歡喜作賊多得財還歸給妻子終不畏縣官亦不出都市賊聞歡喜將往祭神沙彌一心觀無常念念相續刀下著頸豁然心悟得羅漢道賊屬下刀頸都不異即大驚恠問何故爾沙彌即昇虗空現十八變仍為賊說法好心代死今得悟道群賊聞此悉發道心求索出家此等皆是二乘檀也若菩薩檀捨身命財觀察無常大悲誓願如尸毗王以身代鴿心不悔恨是名身檀滿捨命因緣者大智論明釋迦調達因地各為鹿王領諸群鹿共在一處國王遊獵圍此群鹿釋迦鹿王生念我等相隨來久何為一旦俱死即疾走投王四面飛矢如雨王語邊人且止勿射鹿來投我必有深意鹿至王前頭面頂禮長跪啟王我等有幸生在王國今被圍錄豈敢有辭但王食不多今諸鹿命一時併盡乞蒙放散當日差一鹿用充厨新肉不絕一旦併死非唯我等斷種王須新肉亦恐難得王可其言還歸所止兩群諸鹿且保安存日差一鹿以充厨膳差至調達鹿群次一鹿母新產二子母充厨次二子絕乳便死於是鹿母往其王所頭面作禮悲啼自述次死無恨但念兩子既絕乳哺必死不疑願王慈申待後次子能自活死不敢辭調達鹿王即大瞋怒死是汝分令差誰代鹿母即生是念我王無慈不賜矜愍即投彼群至釋迦鹿王所作禮悲哀具陳上事我王既不慈矜乞王為我方計存二子命釋迦鹿王即生慈念于久思惟答鹿母言在汝群眾代汝死況我群儻此事非分正當我身以代汝母子得存性命可還彼群養育兩子於是鹿王即往厨所厨人見鹿形體姝壯未敢屠煞啟白大王王遣喚來鹿王既至作禮跪立王即問言諸鹿已盡而汝來耶時鹿跪答大王慈恩我等鹿群轉多滋茂但彼鹿群有一鹿母新產二子次充王厨彼既無代故來投我我即思惟自非我代何得存彼是故我來充王厨膳王大驚歎即答鹿言汝是鹿形人慈仁代彼死鹿王今可還竝放諸鹿死菩薩種種捨命因緣是名捨命檀滿三財施者如須大拏太子常好惠施乃至二子施婆羅門心無悔恨種種布施具載彼經是名三藏菩薩財施檀波羅蜜滿也三明通教菩薩檀者若體施者受者財物三事俱空皆如幻化起大慈悲愍眾生故捨身命財是名通教檀波羅蜜也四明別教菩薩檀者雖知三事即空不住於空入假名幻化行種種施捨身命財如華嚴經說十種布施地持論明九種施五明圓教菩薩檀者勝鬘經云捨身者生死後際等離老病死得不壞常住捨命捨財亦生死後際等離老病得不壞常住又華嚴經明如來檀大涅槃經明檀波羅蜜即是佛性又大品經明檀波羅蜜即是摩訶衍以不可得故又云一切法趣檀波羅蜜是趣不過檀波羅蜜尚不可得云何當有趣非趣此經下文云布施是道場不望報故布施正因得菩提果依因即感淨土前四種施是權後一是實菩薩自行權實施亦教佗行讚歎隨喜權實施者後成佛時五種一切能捨眾生來生其國若穢土成佛則有三惡道來生若是淨土但有人天事善及四教能捨眾生來生其國若有餘土成佛時但有四教斷有為緣集盡眾生來生其國若果報土成佛時但有別圓兩教見中道佛性斷無為緣集一切能捨眾生來生其國若常寂光土成佛時但有圓教觀中道斷無為緣集將盡一切能捨眾生來生其國故云一切能捨眾生其國四土諸義類直心也。",
        "from": "X18n0338_008:0511b08_0",
        "context_with_next_sentence": true
    },
    {
        "source_sentence": "持戒是菩薩淨土菩薩成佛時行十善道滿願眾生來生其國。",
        "from": "X18n0338_008:0512c09_0",
        "context_with_next_sentence": true
    },
    {
        "source_sentence": "亦有五種一者事相持戒是凡夫也次四種持戒即是四教明四種正語正業正命皆名持戒具釋事繁但知前四是權戒後一是實菩薩自行教佗隨喜讚歎後成佛時五種十善滿願眾生來生其國十善即是正業正語正命也齊教明願以尸羅淨故一切諸善得生所求皆是果故云滿願歷四土來生諸義類直心可知。",
        "from": "X18n0338_008:0512c11_0",
        "context_with_next_sentence": true
    },
    {
        "source_sentence": "忍辱是菩薩淨土菩薩成佛時三十二相莊嚴眾生來生其國。",
        "from": "X18n0338_008:0512c18_0",
        "context_with_next_sentence": true
    },
    {
        "source_sentence": "忍辱者亦有五種一世間事忍如凡夫餘四忍還約四教辨四權一實菩薩自行化佗讚歎隨喜後成佛時五種三十二相柔和眾生來生其國如輪王帝釋上界諸天皆有三十二相聲聞緣覺亦有相者次四教四種修三十二相業不同竝忍辱為本四種明修相前歎德明捨飾好已略辨釋四土來生類直心可知。",
        "from": "X18n0338_008:0512c20_0",
        "context_with_next_sentence": true
    },
    {
        "source_sentence": "精進是菩薩淨土菩薩成佛時勤修一切功德眾生來生其國。",
        "from": "X18n0338_008:0513a03_0",
        "context_with_next_sentence": true
    },
    {
        "source_sentence": "有師言精進無別體但約眾行或言能成眾行亦自有別體精進有五種一者事精進即凡夫也餘四種道品各有八種精進八種精進者四正勤精進根力精進覺正精進是為八三藏教生滅八精進通教無生八精進別教無量八精進圓教無作八精進四權一實菩薩自修教佗讚歎隨喜後成佛時五種勤修一切功德眾生來生其國四土分別及諸義類直心可知。",
        "from": "X18n0338_008:0513a05_0",
        "context_with_next_sentence": true
    },
    {
        "source_sentence": "禪定是菩薩淨土菩薩成佛時攝心不亂眾生來生其國。",
        "from": "X18n0338_008:0513a13_0",
        "context_with_next_sentence": true
    },
    {
        "source_sentence": "禪定者亦有五種一世間禪定如凡夫得四禪四空也後四約四教四種道品中各有八種禪定謂四如意足定根定力定覺正定也乃至背捨九次第定等禪皆是禪定前四是權後一是實菩薩自行教佗讚歎隨喜後成佛時四教五種攝心不亂眾生來生其國四土及諸義類直心可知。",
        "from": "X18n0338_008:0513a15_0",
        "context_with_next_sentence": true
    },
    {
        "source_sentence": "智慧是菩薩淨土菩薩成佛時正定眾生來生其國。",
        "from": "X18n0338_008:0513a21_0",
        "context_with_next_sentence": true
    },
    {
        "source_sentence": "智慧即是四教明四種道品中八種智慧謂四念處慧根慧力擇覺分正見也前四是權後一是實菩薩自行化佗讚歎隨喜後成佛時五種正定眾生來生其國正定者非禪定之正定乃是三聚中正定聚也稟四教各有入內凡位悉是正定聚來生四土及諸義類直心可知問若爾凡夫等智何得入正定聚答凡世間正見亦入出正定聚亦得合說也。",
        "from": "X18n0338_008:0513a22_0",
        "context_with_next_sentence": true
    },
    {
        "source_sentence": "四無量心是菩薩淨土菩薩成佛時成就慈悲喜捨眾生來生其國。",
        "from": "X18n0338_008:0513b06_0",
        "context_with_next_sentence": true
    },
    {
        "source_sentence": "有八種三明約化佗行修淨土此是一往明耳菩薩從初發心以來常與大慈俱生豈有行六度而無化佗之用此之八科正因得佛果依因感佛土故說淨土之行也四無量心亦有五種一事法緣四無量心是凡夫修得生色界而為梵王四教中各有四無量心三藏教明生滅法緣四無量心通教無生法緣四無量心別教明界外藏識恒沙佛法法緣四無量心圓教明顯中道佛性無緣慈悲喜捨如慈石吸鐵無作四無量心前四是權後一是實菩薩自行化佗讚歎隨喜後成佛時五種慈悲喜捨眾生來生其國四教四土分別來生諸義類直心也。",
        "from": "X18n0338_008:0513b08_0",
        "context_with_next_sentence": true
    },
    {
        "source_sentence": "四攝法是菩薩淨土菩薩成佛時解脫所攝眾生來生其國。",
        "from": "X18n0338_008:0513b20_0",
        "context_with_next_sentence": true
    },
    {
        "source_sentence": "此四攝法非凡夫二乘所行但有四種即四教所明四種四攝不同也此前三是權後一是實菩薩自行教佗讚歎隨喜後成佛時四種解脫眾生來生其國解脫來生者菩薩四攝攝取眾生為令入第一義是以所攝眾生皆有解脫之因也來生四土及諸義類直心可知。",
        "from": "X18n0338_008:0513b22_0",
        "context_with_next_sentence": true
    },
    {
        "source_sentence": "方便是菩薩淨土菩薩成佛時於一切法方便無礙眾生來生其國。",
        "from": "X18n0338_008:0513c04_0",
        "context_with_next_sentence": true
    },
    {
        "source_sentence": "方便非凡夫二乘所行但有四種方便即是四教四教各有三種方便一自行方便二自行化佗方便三化佗方便復有四教各有三方便一破法方便二立法方便三教佗方便自行教佗讚歎隨喜後成佛時一切方便無礙眾生來生其國土來生四土及諸義類直心可知。",
        "from": "X18n0338_008:0513c06_0",
        "context_with_next_sentence": true
    },
    {
        "source_sentence": "三十七道品是菩薩淨土菩薩成佛時念處正勤神足根力覺道眾生來生其國。",
        "from": "X18n0338_008:0513c12_0",
        "context_with_next_sentence": true
    },
    {
        "source_sentence": "三十七品此不通凡夫二乘有分具如玄義所明三十七品有四種謂四教所明不同即是四種三十七品也三權一實菩薩自行化佗讚歎隨喜後成佛時四種三十七品眾生來生其國四土來生及諸義類直心可知。",
        "from": "X18n0338_008:0513c14_0",
        "context_with_next_sentence": true
    },
    {
        "source_sentence": "回向心是菩薩淨土菩薩成佛時得一切具足功德國土。",
        "from": "X18n0338_008:0513c19_0",
        "context_with_next_sentence": true
    },
    {
        "source_sentence": "大智論云回向如聲入角也即有四種即是四教明四種菩薩回向不同三權一實菩薩自行教佗讚歎隨喜後成佛時四種具足功德眾生來生其國回己功德與眾生善無不滿故令來生之者功德皆具足也亦應言欲修回向眾生來生其國恐文略耳來生四土及諸義類直心可知。",
        "from": "X18n0338_008:0513c21_0",
        "context_with_next_sentence": true
    },
    {
        "source_sentence": "說除八難是菩薩淨土菩薩成佛時國土無有三惡八難。",
        "from": "X18n0338_008:0514a03_0",
        "context_with_next_sentence": true
    },
    {
        "source_sentence": "八難者一三惡道即是三難四北鬱單越難五長壽天難六盲聾瘖瘂難七世智辯聰難八佛前佛後難此有二種一者界內八難為前兩教之難二界外八難即後兩教之難菩薩約四教說除此兩種八難至須菩提章更當分別菩薩自除教佗讚歎隨喜後成佛時國土無有三惡八難約四土料簡有難無難義相繁多難可具辨。",
        "from": "X18n0338_008:0514a05_0",
        "context_with_next_sentence": true
    },
    {
        "source_sentence": "自守戒行不譏彼闕是菩薩淨土菩薩成佛時國土無有犯禁之名。",
        "from": "X18n0338_008:0514a12_0",
        "context_with_next_sentence": true
    },
    {
        "source_sentence": "約四教亦具有四種自守不譏自守不譏者應作四句分別一自不守而譏佗二自守不譏佗三自守而譏佗四不自守不譏佗大涅槃云假使三子由杖而死餘有一子要當嚴治何容全不譏佗但內無惡心必於佗有益也此言不譏者非是都不譏呵也是見四種眾生機不謬是故菩薩自行教佗讚歎隨喜後成佛時無差機乖理破戒眾生來生其國來生四土及諸義類直心可知。",
        "from": "X18n0338_008:0514a14_0",
        "context_with_next_sentence": true
    },
    {
        "source_sentence": "十善是菩薩淨土菩薩成佛時命不中夭大富梵行所言誠諦常以濡語眷屬不離善和諍訟言必饒益不嫉不恚正見眾生來生其國。",
        "from": "X18n0338_008:0514a22_0",
        "context_with_next_sentence": true
    },
    {
        "source_sentence": "十善者有二種一止十善二行十善此意是止十善今明十善亦有五種一事十善即凡夫所行後四種明十善約四教分別菩薩自行教佗讚歎隨喜後成佛時命不中夭即是不煞眾生大富即是不盜眾生梵行者即是不婬眾生所言誠諦者即是不妄語眾生常以軟語即是不惡口眾生眷屬不離善和諍訟者即不兩舌眾生言必饒益者即是不綺語眾生不嫉即是無貪眾生嫉乃是瞋恚之垢而今約貪明者由貪故有嫉也不恚者即是不瞋恚眾生也正見即是不癡善根眾生來生也後約四教明四種十善眾生來生四土及諸義望直心可知。",
        "from": "X18n0338_008:0514b01_0",
        "context_with_next_sentence": true
    },
    {
        "source_sentence": "如是寶積菩薩隨其直心則能發行。",
        "from": "X18n0338_008:0514b13_0",
        "context_with_next_sentence": true
    },
    {
        "source_sentence": "此二豎明修淨土文有十三番明資成淨土因也上從直心橫約十七行明修淨土之行今還從直心豎明從淺之深成淨土因將豎約前諸行無有一法而不豎修若說橫即知有豎說豎即知有橫橫豎相成高廣無礙一一諸行皆至金剛心心淨則佛土淨也就此為三一約四教分別二約觀心三帖釋經文第一約四教分別釋十三番文者若三藏不明淨佛國土所以者何聲聞經既不明十方佛豈論到諸國修淨佛國土行也若言有者即成身子之疑也既無淨佛國土之教是則無行無人何須論也通別兩教既有淨佛國土之教須汎論之即為三意一約通教釋二約別教釋三約圓教釋一約通教十地釋者直心對見地爾前皆未發真名為邪曲登地既發真見理離諸曲見故名直心因此直心進入二地二地能遍行此十七句行故名發行由發行入三地三地解行俱進故名深心以深心故得入四地四地能事理俱行則自調調佗名為調伏以調伏故得入五地五地既事理調伏能如說行故得入六地六地即能於一切善法起迴向心迴向心佛果施眾生以迴向故即入七地七地即有方便能修自行化他得入八地八地能道觀雙流亦能處處教化調伏眾生眾生既調佛土即淨佛土既淨得入九地九地能說法淨說法淨即智慧淨故九地具四十辯才名善慧地也因智慧淨得入十地十地即心淨故一切諸功德淨始自直心訖于結句言欲得淨土當淨其心心淨則佛土淨此借十地來對成通教豎明相資淨土行也二約別教釋十三番經文對於十地者亦有兩意不同一從初地發真見中道佛性即破無明離二邊之曲名為直心從二地至十地類通教可知但通教見偏真別教見圓真為異耳次依仁王經有十四般若更須用此銷釋此經豎相資義彼經取三十心共來對三般若若爾直心即對十住所以者何入理般若名為住雖未見圓真理已見偏真破四重惑正修中道生相似解名直心也發行對十行十行正是修行義深心對十迴向事入理令能解行俱深經說十迴向為深廣心也調伏對初地初地發真中道道觀雙流得名調伏二地對如說行三地對迴向四地對方便五地對成就眾生六地對淨土七地對說法淨八地對智慧淨九地對心淨十地對一切功德淨等覺對後句心淨則佛土淨也若含取地前後取等覺依十四般若豎對諸句句數整足雖語意有稱不稱諸地名義然欲解釋義意無往不通隨人通釋應無失也三約圓教釋十三番文者前雖依此歷別之義猶自有餘何容初地止是調伏無餘功德若具足有則不但調伏一名是分有何得調伏獨當其稱猶是未圓之教今不依此以十四句皆對圓教地位以辨豎深用明橫廣對意云何說此十四句皆在初住心中已自具足何以故銅輪見理已破無明豈非直心一心具萬行豈非發行念念流入薩婆若海豈非深心五住圓除豈非調伏解行相符發言無二豈非如說行常迴施眾生共向玅覺豈非迴向權實具足豈非方便得如來一身無量身能於同居土普賢色身教化豈非成就眾生若染淨土成道稟四教眾生來生其國豈非淨佛國土一音演說四辯赴機豈非說法淨寂照之智豈非智慧淨實相真心無染如虗空豈非心淨一心萬行備足福慧成就豈非功德淨正報既淨依報亦淨同諸佛等如來見法性居因陀羅網分入寂光豈非佛土淨當知初住心中豎深則此十四句及無量句窮於心源罄無不攝故初阿字門具足四十一字門亦具阿字門當知豎論則窮徹後際若橫說竝備眾門如前所明十七法及一切法也發心正行傍化及二土淨國成就眾生利益無不悉具備在初心中故大品云初發心時便成正覺華嚴經云得如來一身無量身初住既橫豎諸句功德淨佛國土其義如是餘四十一地亦復如是如前引涅槃經十五日月喻也第二次明約觀心豎釋十三番法門相資修淨土因者一心三觀觀中道法性即是直心此一念心即橫具前十七種淨土之行即是隨其直心則能發行事理相資即能進入甚深法界以深心故事理不善之意即得調伏以意調伏有所說法即能如說而行以有善行即迴所行之善以願施眾生既能迴施眾生即能令眾生斷惡修善以眾生斷惡修善即佛土淨佛土淨即是境界淨故說法淨說性故內心智慧則得增明內心智慧明淨故則一切功德皆悉清淨如此等皆是觀心清淨佛土也是故經云欲淨佛土當淨其心隨其心淨則佛土淨是則豎修十四句宛然觀心道之內名觀行即也故法華經云當知是人已趣道場近三菩提坐道樹下若功行淳淑十方諸佛冥加即得入鐵輪相似十三心從相似位進入銅輪分證真實十三心即於二土自行化佗與物結緣若入銅輪所化眾生應以佛身得度者即現佛身而為說漸頓不定祕密法門教化眾生調伏入佛慧起根而取佛土也若不如此初住何緣八相成道一往雖云觀心實是真淨佛土義也此是了義之說若異此者多是文字復次非別無以表豎非圓無以表橫譬如非日無以成月非月無以數日日月相須能成一歲乃至百千萬歲今豎橫相須則高廣義顯非豎非橫而豎而橫如世伊字首羅三目當知淨土之義依三德祕藏而有耳若三身三德此就正報三土四土即就依報依正相成其義可知第三明帖釋經文者隨其直心則能發行者直心即是前圓教觀中道成無作八直之心得此直心即能具足具足萬行故名發行亦云得是直心能行前十七種橫明諸行法門故言隨其直心則能發行也。",
        "from": "X18n0338_008:0514b14_0",
        "context_with_next_sentence": true
    },
    {
        "source_sentence": "隨其發行則得深心。",
        "from": "X18n0338_008:0515c17_0",
        "context_with_next_sentence": true
    },
    {
        "source_sentence": "直心即是解發行即是行解導於行行資於解解行相成如目足備到清涼池名深廣心故云則得深心也。",
        "from": "X18n0338_008:0515c18_0",
        "context_with_next_sentence": true
    },
    {
        "source_sentence": "隨其深心則意調伏。",
        "from": "X18n0338_008:0515c21_0",
        "context_with_next_sentence": true
    },
    {
        "source_sentence": "解行既深即能調事理惑理惑者即是迷中道之無明也事惑者即空是迷二諦法界之事惑也若從初發心即入中道雙照二諦心心寂滅自然流入薩婆若海即能調伏事理惑仁王經云菩薩從初發心至金剛頂皆名伏忍是則名為意調伏也。",
        "from": "X18n0338_008:0515c22_0",
        "context_with_next_sentence": true
    },
    {
        "source_sentence": "隨意調伏則如說行。",
        "from": "X18n0338_008:0516a03_0",
        "context_with_next_sentence": true
    },
    {
        "source_sentence": "心若不調口為說空行在有中若心調伏則無此過有所言說非但赴機利物內心清淨即能如說而行言行相符則福德善根成就也。",
        "from": "X18n0338_008:0516a04_0",
        "context_with_next_sentence": true
    },
    {
        "source_sentence": "隨如說行則能迴向。",
        "from": "X18n0338_008:0516a07_0",
        "context_with_next_sentence": true
    },
    {
        "source_sentence": "內既成就諸善功德迴此善根以向佛果又迴此善以設施眾生若無有勝善何所迴向如有聲可得入角其聲徹若無內柔之聲何論入角之遠聲也。",
        "from": "X18n0338_008:0516a08_0",
        "context_with_next_sentence": true
    },
    {
        "source_sentence": "隨其迴向則有方便。",
        "from": "X18n0338_008:0516a12_0",
        "context_with_next_sentence": true
    },
    {
        "source_sentence": "既迴自行內能迴向佛果外能普施眾生即能善巧能破能立能巧度眾生故言則有方便也。",
        "from": "X18n0338_008:0516a13_0",
        "context_with_next_sentence": true
    },
    {
        "source_sentence": "隨其方便則成就眾生。",
        "from": "X18n0338_008:0516a15_0",
        "context_with_next_sentence": true
    },
    {
        "source_sentence": "方便既巧破立巧破則能折伏眾生巧立則能攝受群品折伏則眾惡永斷攝受則眾善普會若眾生四教止行二善成四教智斷兩德立即是正報因果成也。",
        "from": "X18n0338_008:0516a16_0",
        "context_with_next_sentence": true
    },
    {
        "source_sentence": "隨成就眾生則佛土淨。",
        "from": "X18n0338_008:0516a20_0",
        "context_with_next_sentence": true
    },
    {
        "source_sentence": "若眾生之類是菩薩淨土眾生正報止善無惡依報國土清淨也正報行善因成則佛土莊嚴若國土清淨莊嚴則佛土淨也。",
        "from": "X18n0338_008:0516a21_0",
        "context_with_next_sentence": true
    },
    {
        "source_sentence": "隨佛土淨則說法淨。",
        "from": "X18n0338_008:0516a24_0",
        "context_with_next_sentence": true
    },
    {
        "source_sentence": "若穢土說法則如長者執除糞器此則赴緣說苦切之法如淨名為香積土諸來菩薩說此土折伏。",
        "from": "X18n0338_008:0516b01_0",
        "context_with_next_sentence": true
    },
    {
        "source_sentence": "隨說法淨則智慧淨。",
        "from": "X18n0338_008:0516b03_0",
        "context_with_next_sentence": true
    },
    {
        "source_sentence": "說法本赴物機根緣若淨則感菩薩智慧亦淨譬如猛風鈴聲則大又如即時世間講說脫有利根智慧福德之人來聽其說法者則非意智慧開解辯才無礙也。",
        "from": "X18n0338_008:0516b04_0",
        "context_with_next_sentence": true
    },
    {
        "source_sentence": "隨智慧淨則其心淨。",
        "from": "X18n0338_008:0516b08_0",
        "context_with_next_sentence": true
    },
    {
        "source_sentence": "說法之人解慧既進則惑垢漸銷其心轉顯即是心淨之義也。",
        "from": "X18n0338_008:0516b09_0",
        "context_with_next_sentence": true
    },
    {
        "source_sentence": "隨其心淨則一切功德淨。",
        "from": "X18n0338_008:0516b11_0",
        "context_with_next_sentence": true
    },
    {
        "source_sentence": "直心清淨修一切功德皆無染著是則一切功德皆清淨也。",
        "from": "X18n0338_008:0516b12_0",
        "context_with_next_sentence": true
    },
    {
        "source_sentence": "是故寶積若菩薩欲得淨土當淨其心隨其心淨則佛土淨。",
        "from": "X18n0338_008:0516b14_0",
        "context_with_next_sentence": true
    },
    {
        "source_sentence": "此是最後結撮正要明淨土之因也言欲淨土當淨其心者明從直心已來有十三句名義雖異正意皆是淨心而言隨其心淨則佛土淨者隨四教所明四心此四種心淨即四種佛國悉淨也復次四種心只是一自性清淨心自性清淨心淨即一切佛土皆悉淨也菩薩從初心用四種道諦淨心前三是權後一是實事理惑除正報即得佛果清淨依報得常寂光土畢竟清淨四種緣集眾生垢淨之心不同來感常寂光土即各見穢淨譬如諸天同寶器食隨其果報飯色有異譬意在此。",
        "from": "X18n0338_008:0516b16_0",
        "context_with_next_sentence": true
    },
    {
        "source_sentence": "爾時舍利弗承佛威神作是念若菩薩心淨則佛土淨者我世尊本為菩薩時意豈不淨而是佛土不淨若此。",
        "from": "X18n0338_008:0516c02_0",
        "context_with_next_sentence": true
    },
    {
        "source_sentence": "即此第二身子生疑文有二別一明生疑之由二明疑念一明生疑之由者承佛神力故生疑也舍利弗因緣至弟子品當略出如來神力加被身子者此經雖對小明大身子既小乘人中智慧第一為諸聲聞之所揖敬忽懷疑念即諸聲聞咸共生疑大乘方等有不思議祕密之事不思議祕密之事者即是穢國有淨土也身子小乘未能稱機疑問必假佛力會物心故承佛神力也若如法華經發大顯遠明諸聲聞內祕菩薩行何容不能稱機生疑也二明疑念者疑佛答寶積心淨佛土淨執昔三藏教故生疑也昔三藏教明菩薩三僧祇劫修行同得佛果成佛國何得今說菩薩心淨則佛土淨釋迦菩薩獨無淨土當是為菩薩時心不清淨若不清淨何得成佛若心淨佛土淨何得佛土穢惡若斯如此翻覆生疑未敢問者或自鄙敢問或恐失敢問或知如來懸鑒自當知時為大眾決是故懷念未敢發問也。",
        "from": "X18n0338_008:0516c05_0",
        "context_with_next_sentence": true
    },
    {
        "source_sentence": "佛知其意即告之言於意云何日月豈不淨耶而盲者不見。",
        "from": "X18n0338_008:0516c22_0",
        "context_with_next_sentence": true
    },
    {
        "source_sentence": "此下第三明釋身子疑文有三別一佛舉日月問身子二身子依事奉答三佛答合譬解釋一舉日月譬者日月譬真應淨土也如日月宮眾寶所成光能照四天下彼日月宮內有天子譬真應二土萬德法寶所成常能照四土眾生真應法身所依也又譬真緣二修相須也日月相須則成就萬物照顯一切真緣亦爾緣若不成則真不顯真若不顯緣亦不成以真緣合故即此有四種淨土常自顯照而盲者不見為有為無為緣集罪障障五眼故不得見是以舉日月為喻以問身子也。",
        "from": "X18n0338_008:0516c24_0",
        "context_with_next_sentence": true
    },
    {
        "source_sentence": "對曰不也世尊是盲者過非日月咎。",
        "from": "X18n0338_008:0517a10_0",
        "context_with_next_sentence": true
    },
    {
        "source_sentence": "此是二明身子即依事而奉答也。",
        "from": "X18n0338_008:0517a11_0",
        "context_with_next_sentence": true
    },
    {
        "source_sentence": "舍利弗眾生罪故不見如來佛國嚴淨非如來咎舍利弗我此土淨而汝不見。",
        "from": "X18n0338_008:0517a12_0",
        "context_with_next_sentence": true
    },
    {
        "source_sentence": "此三明合日月譬釋身子疑佛言眾生罪故不見佛國嚴淨者前合盲者眾生界內有為緣集濁惡罪業故不見同居淨土界內罪隨行人與有為緣集合及界內塵沙無知罪故不見有餘淨土以界外塵沙無知無明罪故不見果報淨土以法界細微無明罪故不見寂光淨土也我此土淨而汝不見者此合日月譬明四土常淨身子不見正為前四種罪障故不見也。",
        "from": "X18n0338_008:0517a14_0",
        "context_with_next_sentence": true
    },
    {
        "source_sentence": "爾時螺髻梵王語舍利弗勿作意謂此佛土以為不淨所以者何我見釋迦牟尼佛土清淨譬如自在天宮。",
        "from": "X18n0338_008:0517a22_0",
        "context_with_next_sentence": true
    },
    {
        "source_sentence": "此是第四明螺髻梵王自引所見釋身子疑所以梵王須引所見者諸小乘人疑佛雖說有淨土竟誰見也以梵王自引所見證佛所說淨土不虗為令眾普生聞信之善也梵王助佛釋疑即有二意一先折身子疑念二正舉所見釋疑語舍利弗勿作是意謂此佛土以為不淨折其疑情也次我見此土如自在天宮即是舉所見淨土釋身子疑就此為三一梵王自說見淨土二身子自述見穢三梵王釋見穢淨之由一明梵王自述見淨以自在天為類者有二處天同自在或欲天頂或色界頂今舉自在六天即欲界頂六天也類同居淨土莊嚴殊玅如自在天但西方淨土亦是同居彼經亦舉第六天為類故云其寶猶如第六天寶但六天正報比西方人身如彼乞人在帝王側也此意亦應是舉近以況遠耳。",
        "from": "X18n0338_008:0517b01_0",
        "context_with_next_sentence": true
    },
    {
        "source_sentence": "舍利弗言我見此土丘陵坑坎荊蕀沙礫土石諸山穢惡充滿。",
        "from": "X18n0338_008:0517b16_0",
        "context_with_next_sentence": true
    },
    {
        "source_sentence": "此二明身子述所見穢如文。",
        "from": "X18n0338_008:0517b18_0",
        "context_with_next_sentence": true
    },
    {
        "source_sentence": "螺髻梵言仁者心有高下不依佛慧故見此土為不淨耳舍利弗菩薩於一切眾生悉皆平等深心清淨依佛智慧則能見此佛土清淨。",
        "from": "X18n0338_008:0517b19_0",
        "context_with_next_sentence": true
    },
    {
        "source_sentence": "此是三明述不見及見之由梵王言仁者心有高下不依佛慧即不見淨土之由故見穢也菩薩心不高下能依佛慧即是見淨土之由也生死為下涅槃為高次云淨為高垢為下由此見穢也依佛慧者不見生死不見涅槃不見垢淨達於中道故名平等不垢而說垢無淨而說淨淨不礙垢垢不礙淨無相隔礙能於垢土見淨即依佛不思議實慧不斷癡愛起諸明脫螺髻所覩穢國見淨土也身子於生死涅槃淨垢有隔名不依佛慧故但見垢也。",
        "from": "X18n0338_008:0517b22_0",
        "context_with_next_sentence": true
    },
    {
        "source_sentence": "於是佛以足指按地即時三千大千世界若干百千珍寶嚴飾譬如寶莊嚴佛無量功德寶莊嚴土一切大眾歎未曾有而皆自見坐寶蓮華。",
        "from": "X18n0338_008:0517c08_0",
        "context_with_next_sentence": true
    },
    {
        "source_sentence": "此下第五佛現淨土釋疑文有四別一按地現淨土二問身子三身子答四佛釋疑一按地現淨土者亦如上舉日月之意地喻真修指表緣修如法華云其所說法皆悉到於一切智地終歸於空真緣合真應土現如今指地合故即寶莊嚴淨土現也問曰此之現土四土為是何土答釋有二意一云還現同居淨土二云隨機顯現一切大眾歎未曾有者非但說聲聞經之所未見爾前說諸方等經多顯正報顯依報淨土未如今也而皆自見坐寶蓮華者大眾悉有生此淨土之理或未來當生也。",
        "from": "X18n0338_008:0517c11_0",
        "context_with_next_sentence": true
    },
    {
        "source_sentence": "佛告舍利弗汝且觀是佛土嚴淨。",
        "from": "X18n0338_008:0517c22_0",
        "context_with_next_sentence": true
    },
    {
        "source_sentence": "二明佛問身子如經。",
        "from": "X18n0338_008:0517c23_0",
        "context_with_next_sentence": true
    },
    {
        "source_sentence": "舍利弗言唯然世尊本所不見本所不聞今佛國土嚴淨悉現。",
        "from": "X18n0338_008:0517c24_0",
        "context_with_next_sentence": true
    },
    {
        "source_sentence": "三明身子奉答三藏教及前未說諸方等經眼所不見耳所不聞也。",
        "from": "X18n0338_008:0518a02_0",
        "context_with_next_sentence": true
    },
    {
        "source_sentence": "佛語舍利弗我佛國土常淨若此為欲度斯下劣人故示是眾惡不淨土耳。",
        "from": "X18n0338_008:0518a04_0",
        "context_with_next_sentence": true
    },
    {
        "source_sentence": "此下是四佛正釋疑即為三意一法說二譬說三時眾得益一法說者如經。",
        "from": "X18n0338_008:0518a06_0",
        "context_with_next_sentence": true
    },
    {
        "source_sentence": "譬如諸天共寶器食隨其福德飯色有異如是舍利弗若人心淨便見此土功德莊嚴。",
        "from": "X18n0338_008:0518a08_0",
        "context_with_next_sentence": true
    },
    {
        "source_sentence": "此是二明譬說即為二一開譬二合譬一開譬譬如諸天共寶器食飯色有異者寶器譬寂光飯色有異譬餘三土餘三土之報不出寂光約於寂光而論垢淨所見不同也二合譬即為十番合譬一約同居合飯色異譬五濁重為垢五濁輕為淨土此垢淨相隔垢不見淨也二約同居有餘土合飯色異譬同居之淨雖無重濁猶有見思牽生故皆是垢有餘土中久已斷盡故名淨垢淨未融垢不見淨也三約有餘土自合飯色異譬三乘人生彼其土則劣故名為垢菩薩生彼以具修福業故感報亦淨所居垢亦有不能見淨也四約有餘土望果報土合飯色異譬如餘之土都不破無明其土悉垢生實報者已破無明其報則淨此垢亦不見淨也五就果報土自合飯色異譬上下相望報有優劣自成垢淨垢亦不見淨也六約果報與下品常寂光合飯色異譬七下品常寂光與中品常寂光合飯色異譬八中常寂光與上常寂光合飯色異譬九約諸土總對常寂光合飯色異譬十諸土非垢常寂非淨畢竟不可說非垢非淨而分別諸上為垢寂光為淨合飯色有異譬也故下文云雖知諸佛國土永寂如空而起種種殊勝之業今釋土義有此十番垢淨相對之別合諸天同寶器食隨其果報飯色有異。",
        "from": "X18n0338_008:0518a10_0",
        "context_with_next_sentence": true
    },
    {
        "source_sentence": "當佛現國土嚴淨之時寶積所將五百長者子皆得無生法忍八萬四千人發阿耨多羅三藐三菩提心。",
        "from": "X18n0338_008:0518b09_0",
        "context_with_next_sentence": true
    },
    {
        "source_sentence": "此三明時眾得益文有二別一初則明現淨土得益二明得土得益一明現淨土得益者即為二一五百長者子聞諸佛國得無生法忍若通教往論多約七地若別教多是初地若圓教即是入初發心住也次八萬四千人發菩提心位者如前分別。",
        "from": "X18n0338_008:0518b11_0",
        "context_with_next_sentence": true
    },
    {
        "source_sentence": "佛攝神足於是世界復如故求聲聞乘三萬二千天及人知有為法悉皆無常遠塵離垢得法眼八千比丘不受諸法漏盡意解。",
        "from": "X18n0338_008:0518b16_0",
        "context_with_next_sentence": true
    },
    {
        "source_sentence": "次二明復穢以悟無常得小乘道初見穢為淨穢是無常復淨還穢謂淨無常無常迅速故八千得悟即得法眼淨也見生滅四諦之法分明小乘法眼在見道位非大乘法眼也後明不受者證無學道不受一切三界虗妄生死也故知此經猶帶三藏拙度得道意在此也。",
        "from": "X18n0338_008:0518b19_0",
        "context_with_next_sentence": true
    },
    {
        "source_sentence": "維摩羅詰經文疏卷第八",
        "from": "X18n0338_008:0518c01_0",
        "context_with_next_sentence": false
    }
]